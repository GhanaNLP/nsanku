Yisa Masiiya daa yi la NaaDauda naam tuŋŋu za'anɔri ni na, ŋɔn NaaDauda muna n daa nyɛ ti zaa yaaba Ibrahim ya'aŋŋa: ka Yisa yaadima yɛla nŋɔa :- Ibrahim daa dɔ'ai biiya, ka u bii mun yuuri Yisahaaku; ka Yisahaaku bii n daa nyɛ Yaakubu, ka Yaakubu mun biisi daa nyɛ Gyuuda ni u tunzɔppa.
Gyuuda biisi daa nyɛ Pɛrɛzi ni Zeera, ba ma Tamaara ŋɔn daa dɔ'ai seeba n‑ti u la, ka Pɛrɛzi mun bii daa nyɛ Hɛzrɔn, ka Hɛzrɔn bii daa nyɛ Raam.
Raam bii n daa nyɛ Aminadaba, ka Aminadaba mun bii daa nyɛ Neeseoon, ka Neeseoon bii daa nyɛ Salimoon.
Salimoon bii n daa nyɛ Bɔ'azi, Reehabu ŋɔn daa dɔ'ai n‑ti u la, ka Bɔ'azi ni u pɔ'a Ruuta bii mun daa nyɛ Oobɛdi, ka Oobɛdi bii daa nyɛ Gyɛsi, ka Gyɛsi mun bii daa nyɛ NaaDauda.
Tɔ; NaaDauda bii n daa nyɛ NaaSulɛmaana - pɔ'asɔ ŋɔn daa daŋŋi n‑niŋi Yuraaya pɔ'a la daa dɔ'ai u n‑ti u. Ka NaaSulɛmaana bii daa nyɛ NaaRɛhɔbɔ'am, ka NaaRɛhɔbɔ'am mun bii daa nyɛ NaaAbaigya, ka NaaAbaigya bii daa nyɛ NaaEesa; NaaEesa bii daa nyɛ NaaGyihoosafatti, ka NaaGyihoosafatti mun bii daa nyɛ NaaGyooram, ka NaaGyooram bii daa nyɛ NaaYuzaaya.
NaaYuzaaya bii daa nyɛ NaaGyootam, ka NaaGyootam mun bii daa nyɛ NaaEehazi, ka NaaEehazi bii daa nyɛ NaaHɛzikaaya; NaaHɛzikaaya bii daa nyɛ NaaManasa, ka NaaManasa mun bii daa nyɛ NaaEemɔn, ka NaaEemɔn bii daa nyɛ NaaGyoosaaya.
Ka ŋɔn NaaGyoosaaya biisi n daa nyɛ NaaGyɛkɔnaaya ni u tunzɔppa: lala saha ka ba daa gbaasi ba n‑kyaŋŋi Babɛlɔn.
Tɔ; ka Babɛlɔn kyɛnni saha la nyaaŋŋa, ka NaaGyɛkɔnaaya daa dɔ'ai biiya, ka u bii mun yuuri Seaalitiyɛli, ka Seaalitiyɛli bii daa nyɛ Zɛrubabɛli; Zɛrubabɛli bii daa nyɛ Abaayuda, ka Abaayuda mun bii daa nyɛ Ilayakyiim, ka Ilayakyiim bii daa nyɛ Eezɔr; Eezɔr bii daa nyɛ Zeedɔkku, ka Zeedɔkku mun bii daa nyɛ Eekyim, ka Eekyim bii daa nyɛ Ilayuuda; Ilayuuda bii daa nyɛ Ɛliyeeza, ka Ɛliyeeza mun bii daa nyɛ Matan, ka Matan bii daa nyɛ Yaakubu sɔ.
Ŋɔn Yaakubu maa bii n daa nyɛ Gyoosɛfi; ka Gyoosɛfi mun daa nyɛ Mariama sira - ŋɔn Mariama mun daa dɔ'ai Yisa, sɔ ban boonni ‘Kirisita, Masiiya’ la.
Tɔ; ka dinŋɔna Ibrahim saha zaŋŋi nti paai NaaDauda saha ba kaanni la yaadima piiya ni anaasi; ka NaaDauda saha zaŋŋi nti paai ban daa gbaasi ba n‑kyaŋŋi Babɛlɔn sahaseaa la, ba kaanni la yaadima piiya ni anaasi yaasa; ka Babɛlɔn kyɛnni saha la zaŋŋi nti paai Yisa Masiiya mun gba saha la, ba kaanni la yaadima piiya ni anaasi yaasa m‑paasi.
Tɔ.
Ban daa dɔ'ai Yisa Masiiya seem nŋɔa#:- Sahaseaa ban daa zaŋŋi u ma Mariama n‑ti Gyoosɛfi, ka na bu taasi u la, di saha ka ba daa yi nya ka Naawunni Sii Kasi yiiko daa pun kyɛ ka pɔ'asariga maa mari puuwa.
U sira Gyoosɛfi daa nyɛ la ninvugsuŋŋu pam, ka dizugu u daa yɛli, ni, u ya sɔ'ai n‑za'asi u ka niriba bu ya baŋŋi di gbinni: ni, “M bu boori ni ba ti diisi u vi.” Ŋɔn daa na kur teesiri lala yɛla maa, ka u daa zaasi zaasimni, ka ti Dugma malaaka daa kyɛ u saani na n‑yɛli u, “Nyini Gyoosɛfi ŋɔn nyɛ NaaDauda ya'aŋŋa wa, di zɔri dabeem ni i kyɛ ka ba taasi Mariama i yiri na, dama ŋɔn mari puseaa maa yi la Naawunni Sii Kasi yiiko ni na.
U nin ti dɔ'ai bidibga, ka i purim u yuuri Yisa, dama u nin ti tiligi u niriba ba tumbeeri taalli zaa ni.” Dinŋɔ zaa daa niŋni ni di kyɛ ka anabi maa yɛligu ti niŋi yɛlimaŋni - ti Dugma ŋɔn daa pun kyɛ ka anabisɔ daa yɛli seem la, ni#:- “Pɔ'asarisɔ nin ti gbaai puuwa n‑dɔ'ai bidibga, Ka ba ti booli u yuuri Imanuɛl.” (ka gbinni nyɛ la ‘Naawunni bɛ la ti saani’) Tɔ, ka sahaseaa Gyoosɛfi ŋɔn daa neaai goom ni la, u daa niŋi hoo ti Dugma malaaka maa ŋɔn sa yɛli u seem maa, ka kyɛ ka ba taasi u pɔ'a maa na n‑ti u. Amaa ba daa bu la'am taaba n‑dooni halli ka Mariama ti dɔ'ai u pɔ'asaridɔ'am, bidibga; ka Gyoosɛfi daa puri u yuuri Yisa.
Ban daa ti dɔ'ai Yisa Bɛtlihɛm timpuuni n‑naai, Meegyai daa yi wuntampusiri tinwa'aligu ziiya n‑kyɛ Gyɛrusalɛm na - ban n daa nyɛ ninvugseeba ban baŋŋi saŋmariwuusi yɛla, ni bamsim pam m‑paasi.
Di saha maa Bɛtlihɛm daa bɛ la Gyuudiiya naam suulinsi ni, ka NaaHɛroodi mun daa di lala tingbaŋŋu naam maa.
Ka Meegyai maa daa kur boosiri, ni, “Yɛni ka ba dɔ'ai Izraɛli dima naaba la?
Ti daa nya u saŋmariwuu maa wuntampusiri lugri ni, dizugu ka ti kyɛ na ni ti gyeem u.” Ka NaaHɛroodi ŋɔn daa wum ba lala boosigu maa, di daa gyɛri u pampam - ŋɔn ni u niriba ban bɛ Gyɛrusalɛm zaa - ka ba sufu daa sa'am.
Di saha ka u la'asi Izraɛli dima kpamma ban nyɛ Naawunni Gyeeŋŋu Toondaandima, ni zaaligu baŋŋniba la, m‑boosi ba zaŋŋi n‑kyaŋŋi Naawunni ŋɔn ya tum sɔ na ni u ti tiligi niriba n‑naayi di naam la; ka yɛli, ni, “Tinkani ka di wulisi, ni, ba nin ti dɔ'ai Masiiya la?” Ka ba daa labsi n‑yɛli u, ni, Bɛtlihɛm tiŋŋa kan bɛ Gyuudiiya suulinsi ni la ka ba nin dɔ'ai u. Ni, dama anabidima daa sɔbi n‑zaali, ni#:- “Nyin Bɛtlihɛm tiŋŋa wa, Nyin bɛ Gyuudiiya suulinsi ni la, I bu poora Gyuudiiya nabiisi sunsukkuni; Nasɔ m bɛ ni ŋɔn ti ya n‑guri ya - Ya Izraɛli dima maa - Hoo ban guri bunkɔbri seem la: Ŋɔnwa ti ya n‑yi nyin Bɛtlihɛm saani na.” Ka NaaHɛroodi daa booli Meegyai maa asiiri ni, m‑maali m‑boosi ba, ni, “Bɔn saha deede ka saŋmariwuu maa daa pusi saazugu na?” Ka ba daa wulisi u di saha ŋɔn bɛ seem.
Ka u daa yɛli ba, “Ya kyɛm Bɛtlihɛm nti bɔ bii maa lahabaari.
Ka ya yi ti paai n‑nya u, ya tumma yooma na n‑yɛli ma, ka man gba nin kyaŋŋi nti gyeem u.” Ka ban daa wum Naaba ŋɔn daa yɛli ba seem la, ba daa yi n‑lu Bɛtlihɛm soori yaasa, ka saŋmariwuu maa daa gaari ba tooni ka ba daa dɔla - ban daa pun nya seaa wuntampusiri zii la - halli nti paai n‑zaani saazugu n‑wulisiri bii maa ŋɔn daa bɛ seela.
Ba sufu daa maaya pam, saŋmariwuu maa zugu.
Ba daa ku mari la lala halli n‑ti paai bii maa ŋɔn daa bɛ luginseaa maa, ka daa kpɛ yiri maa ni - Mariama ni u bii maa ŋɔn daa bɛ seela.
Ka ba daa gbaani n‑gyeem bii maa, ka daa lɔrigi ba neema n‑yiisi piini n‑tisi u - salima n daa bɛ ni, ni turaali zum ban daa zaŋŋni bunseebu n‑nyoori n‑gyeemni Naawunni la, ni kpaseebu bun mari toom ka bu ligri zoaai pam.
Tɔ; ka Naawunni daa kyɛ ka ba zaasi zaasimni m‑bugsi ba, ni, ba di naa n‑labi NaaHɛroodi saani, ka dizugu ba daa lɔkki sɔseaa n‑labi n‑kuli ba tiŋŋa.
Ban daa ti gaari n‑kuli n‑naai, Gyoosɛfi daa zaasi zaasimni n‑nya ka ti Dugma malaaka daa kyaŋŋi u saani na nti yɛli u, ni, “Doaama n‑zaŋŋi bii maa ni u ma la n‑zɔ n‑kyaŋŋi Igyipti.
See ka ya kpalim m‑bɛ bɛni halli ka man ti laa n‑ti ya kukɔri; dama NaaHɛroodi ya boori la bii maa ziiya ni u gbaai u n‑ku.” Ka u daa doaai yuŋŋu n‑zaŋŋi u pɔ'a ni bii maa n‑yisigi n‑kyaŋŋi Igyipti.
Ba daa kpalim la bɛni halli ka NaaHɛroodi ti kpi.
Ka dinŋɔ n daa kyɛ ka di siri niŋi hoo ti Dugma ŋɔn daa pun kyɛ ka u anabisɔ ti tɔ'asi anabitiri ni, ni#:- “N daa booli m bii maa Ka yiisi u Igyipti tingbaŋŋu la ni na.” Ka NaaHɛroodi ŋɔn daa ti baŋŋi, ni, Meegyai maa yɔmsi u ka sɔ'ai n‑kuli, u sufu daa yisigiya pam.
Ka u daa zaali zaaligu, ni, ba kyaŋŋi Bɛtlihɛm, ni tinkpanseesi an bɛ gyilagyila la ni, nti ku biisi maa - bidibseeba ban dɔ'ai ka ba nyɛ dahinyinni halli nti paai yuuma ayi biisi la zaa.
U lala zaaligu maa daa dɔlisi la sahaseaa Meegyai maa ŋɔn daa wulisi u la.
Di saha di siri daa niŋi hoo Anabi Gyɛrimaaya ŋɔn daa tɔ'asi anabitiri yɛliseelli, ni#:- “Raama ka kukɔri maa yi na, Kunkuma ni fabligu pam n nyɛ di.
Reekyɛl n kumni u biisi zugu Halli ka sɔ ka ni n‑nin toaai n‑goaai u; Dama u biisi maa zaa na ka ni.” Tɔ.
Ka NaaHɛroodi kum nyaaŋŋa, Gyoosɛfi daa zaasi zaasimni, ka ti Dugma malaaka daa laa n‑kyɛ u saani na nti yɛli u, ni, “Doaama n‑zaŋŋi bii maa ni u ma la n‑labi Izraɛli tingbaŋŋu ni, dama ninvugseeba ban daa boori ba ku bii maa la kpiya.” Ka dizugu u daa doaai n‑zaŋŋi bii maa ni u ma la n‑labi Izraɛli tingbaŋŋu ni.
Amaa ŋɔn daa ti wum, ni, NaaHɛroodi bii Arikyileesi n diri u ba Hɛroodi naam n‑su Gyuudiiya maa, dabeem daa gbaai u ni u kyaŋŋi bɛni.
Ka u daa zaasi zaasimni ka di wulisi u, ni, u kyɛm Galilii tingbaŋŋu ni nti zinni bɛni.
Ka u daa doaai n‑kyaŋŋi n‑ti zinni Nazarɛti tiŋŋa ni.
Ka dinŋɔ daa kyɛ ka di siri daa niŋi hoo anabidima ŋɔn daa tɔ'asi seem n‑zaali la, ni#:- “Ba ti ya m‑boonni u la Nazarɛti nira.”
Di saha maa ka Gyɔni daa bɛ ni, dɔsɔ ŋɔn daa suuri niriba Naawunni koom la; ka ŋɔn Gyɔni Kɔsuura daa doaai m‑bɛ yoo ni, Gyuudiiya tingbaŋŋu maa ni.
U daa bɛ bɛni m‑moonna, n‑yɛtti, ni, “Ya kyɛli ya teesibeeri ni ya tumbeeri zaa, dama Arizana naam bɛ la ya saani.” Dama ŋɔnŋɔ yɛla ka Anabi Aizaaya daa pun tɔ'asi, n‑yɛli, ni#:- “Ya wumma!
Sɔ m bɛ moo ni n‑tasira, Ni, ‘Ya maalim ti Dugma palli n‑ti u, Ya sɛ'asim u sɔya zaa ka a tuusi kyappi!’ ” Ŋɔn Gyɔni daa yeeri la arakoomi kɔbri bunyeerigu, ka daa mari gbaŋŋu n‑loori u seaa, ka u bundirigu daa nyɛ toori, ni siiri.
Ka daadam pam daa la'am n‑yi n‑kyɛ u saani na; ba daa yi la Gyuudii tingbaŋŋu ni na, ni Gyɛrusalɛm tiŋŋa ni, halli ni tinseesi zaa an bɛ Gyɔdin mɔ'ari duuri m‑paasi.
Ka ba daa paai u na ka wulisiri ban tum tumbɛseesi maa, ka u daa su ba tumbeeri kyɛ-m‑pɛŋŋi kɔsuubu, Gyɔdin mɔ'ari la ni.
Ŋɔn daa nya ka Farisii dima ni Saddusii dima pam gba daa kyɛnni na ni u ti su ba Naawunni koom; ka u daa yɛli ba, ni, “Ya bunkyɔ'ama wa!
Ya kur ŋmani la hoo wa'abeeri!
Ŋɔni n wulisi ya Naawunni ŋɔn ya namsi ya seem ka ya yɛnni, ni, ya nin zɔ n‑yi namsigu maa ni?
See ka ya tum tunseesi an wulisi, ni, ya pun takki ya halibeoo ni ya teesibeeri zaa, hoo tisuŋŋu ŋɔn wanni walisuma seem la.
Yan di nyuuri bara n‑yɛtti taaba, ni, ‘Ibrahim ya'ansi n nyɛ ti!’; ya bu baŋŋi Naawunni yɛla, bee?
Ni, u nin toaai n‑zaŋŋi halli kuga wa gba m‑maali ya'ansi n‑ti Ibrahim?
Pampaŋŋɔ ka Naawunni nin namsi tumbeeri dima hoo nira ŋɔn maali u leefu siri ni u ŋma tiseaa kan bu wanni suŋŋasuŋŋa seem.
U nin ŋma ka n‑lusi n‑zaŋŋi ka n‑lɔsi bugum ni.” Ka daa laa n‑yɛli, ni, “Koom ka man mari n‑suuri ya wa, ni ya takki ya halibeoo ni ya teesibeeri tuma: amaa sɔ m bɛ n nyaaŋŋa n‑kyɛnni na, ŋɔn nin zaŋŋi Sii Kasi ni bugum n‑suuri ya.
Ŋɔna n kpeem n‑gaari ma halli ka mani bu sumsi ni m kpikkri u namna n‑ti u gba.
U kyɛnni na; ka pun maali u neema siri ni u pii u kabuubu tampii maa ka ka niŋi kasikasi.
Ka u nin yeeli u kyi maa n‑yiisi wuurigu la ka kyɛ kabeelim.
Kasuma maa ka u nin la'asi n‑su kusɔkku maa ni, ka naayi zaŋŋi wuurigu maa zaa n‑vaai m‑basi bugunseebu bun ka kpiisigu puuni.” Di saha maa ka Yisa daa yi Galilii tingbaŋŋu ni na, ka daa paai Gyɔdin mɔ'ari ni nti kyɛ Gyɔni saani na ni u ti kyɛ ka Gyɔni su u koom maa.
Amaa Gyɔni daa bu sakki, ka yɛli u, “Mani n da naa n‑kyɛ ka nyini su ma koom, ka nyin laa n‑kyɛnni n saani na, bee?” Ka Yisa daa gyɛrigi n‑yɛli u, ni, “Kur kyɛ ka di niŋi lala pampaŋŋɔa.
Dama di sumsi ni ti tumni bunseelli kam zaa la Naawunni ŋɔn zaali n‑ti ti seem maa.” Ka di saha maa ka Gyɔni daa sakki ka daa su u koom maa.
Ka Yisa ŋɔn daa ti deaai Naawunni kɔsuubu n‑naai ka daa ti yi koom maa ni na, di saha maa ka sangbana daa yoaai ka u daa nya ka Naawunni Sii daa sigri u zugu na; Sii maa mun daa ŋmani la hoo naŋmanni ŋɔn nyɛ seem.
Ka ba daa wum Naawunni kukɔri saazugu na, n‑yɛtti, ni, “M bii nŋɔa, ka n wuri u ni pam.
N nini n tigi u.”
Tɔ.
Di saha ka Naawunni Siiya Vuusim Kasi daa zaŋŋi Yisa n‑taasi yoo ni, ka Sintaani daa zamsi u. Ka u daa bɛ bɛni n‑loori noori dapisinaasi, wuntaŋŋa ni yuŋŋu zaa, ka di dabsa maa daa ti gaari ka kɔm wum u. Ka Sintaani, yɔmsigu daana, daa kyɛ u saani na n‑yɛli u, ni, “I yi siri nyɛ la Naawunni biiya, i ku kyɛ ka kuga wa leebi bundira?” Ka u daa labsi n‑yɛli, ni, “Di pun sɔbi n‑dɔya, ni#:- ‘Pa bundirigu kɔkɔ zugu ka ninsaala bɛ ni, Amaa yɛttɔ'a zaa an yiiri Naawunni noori ni na - Anŋɔ zugu ka u bɛ ni.’ ” Ka Sintaani daa laa n‑zaŋŋi Yisa n‑taasi Gyɛrusalɛm tinkasi la ni, n‑zaŋŋi u n‑du n‑tɔm Naawunni Gyeeŋŋu Yiri saazugu sa.
N‑yɛli u, ni, “I yi siri nyɛ la Naawunni biiya, i ku zaŋŋi i maŋŋa m‑basi tiŋŋa?
Di sɔbi n‑dooli, ni#:- ‘Naawunni nin yɛli i yɛla n‑ti u malaakadima maa, Ni, ba zaŋŋma ba nuusi n‑teebi i saazugu Ka i napɔŋŋu ku tuui kugri zaa.’ ” Ka Yisa daa yɛli u, ni, “Ka di laa n‑sɔbi m‑paasi, ni, nyin di zamsi i Dugma Naawunni!” Di nyaaŋŋa ka Sintaani daa zaŋŋi u n‑kyaŋŋi n‑duusi n‑tɔm zɔwa'alli saazugu m‑bulisi u duniya puuni tinsi zaasa, ni a gyirima maa.
Ka yɛli u, ni, “I yi ti gbaani tiŋŋa n‑gyeem ma Naawunni gyeeŋŋu, n nin zaŋŋi anŋɔ zaa n‑ti i.” Ka Yisa yɛli u, ni, “Kyɛma sa, Sintaani!
Di pun sɔbi n‑dɔya, ni#:- ‘Naawunni yinni kɔkɔa, Ŋɔn nyɛ ya Dugma la, Ŋɔn sumsi gbaanigu ni gyeeŋŋu.’ ” Ka Sintaani ŋɔn daa yi zamsi u n‑naai maa, u daa bakki ni ka kyɛ u, ka malaakadima daa kyɛ na n‑guri u. Ka Yisa ŋɔn daa ti wum, ni, ba gbaai Gyɔni n‑kpari, u daa bakki n‑kyaŋŋi m‑paai Galilii tingbaŋŋu ni.
U daa bu kpalim Nazarɛti tiŋŋa, amaa u daa kyaŋŋi nti bɛ Kapirinyum tiŋŋa ni, tinseaa kan zɛ mɔ'ari gbiriŋŋu ni, Zɛbulɔn ni Naftaali tingbana ziiya.
Dinŋɔ daa kyɛ ka anabi Aizaaya ŋɔn daa yɛli seem la niŋi yɛlimaŋni, ni#:- “Zɛbulɔn tingbaŋŋu, wumma!
Naftaali tingbaŋŋu, wumma!
Yan bɛ teeku la soori maa, Yan bɛ Gyɔdin mɔ'ari ya'ari sa: Yan bɛ Galilii, saamma tiŋŋa la ni, gba, wumma!#:- Ya nyɛ la ban daa zi zibsim ni, Amaa pampaŋŋɔ ya bɛ la neesim ni, nyain!
Ya daa zi la kum tiŋŋa libilibi, Amaa neesim doaaya, ka di neaari ya zugu.” Di saha maa zaŋŋi n‑kyɛnna ka Yisa daa gbaai mooligu n‑tɔ'asiri Naawunni yɛla n‑yɛtti, ni, “Ya takkma ya beebu ni ya teesibeeri!
Dama Arizana naam la bɛ la ya saani.” Ka Yisa daa kyɛnni n‑dɔli la Galilii mɔ'ari duuri la nti nya niriba ayi, Saimoon ni u tunzɔ Anduru, ka ba daa lɔbri ba laama mɔ'ari maa ni, dama ba daa tumni la zingbaariba tuma.
Ka u daa yɛli ba, “Ya dɔli ma na!
N nin kyɛ ka ya leebi ninsaaligbaariba.” Ka ba daa basi ba laama maa yoomyooma ka dɔli u. Ŋɔn daa yi bɛni n‑kyaŋŋi tooni, u daa nya niriba ayi yaasa m‑paasi, Gyeemsi, Zɛbidii biiya, ni u tunzɔ Gyɔni; ka ban ni ba ba Zɛbidii daa bɛ nyariŋŋu ni m‑maanni ba laama.
Ka Yisa daa booli ba ni ba dɔli u na.
Di saha ka ba daa bakki ka kyɛ nyariŋŋu maa, halli n‑kyɛ ba ba Zɛbidii gba, ka kyaŋŋi n‑dɔli Yisa nyaaŋŋa.
Ka u daa gyiligi Galilii tinsi zaa n‑kpeeri ba la'aŋŋu duri ni n‑wulisiri ka moonni lahabasuŋŋu zaŋŋi n‑kyaŋŋi Arizana naam yɛla, ka tibri niriba ban daa beeri zaa bɛni ka dooru balimbalim m mari ba, bee, ban kɔŋŋni yaa ni alaafɛa.
Tɔ; ka lahabaari zaŋŋi n‑kyaŋŋi u yɛla daa paai halli Siriiya tingbaŋŋu ni sa, ka niriba daa mari ba baaridima zaa n‑kyɛ u saani na, dooru ni beerim kam zaa ŋɔn mari seeba la, ni arizimbeeri ŋɔn daa kpɛ seeba, ni kpisinkpiiri ŋɔn daa gbaai seeba, ni ban nuusi bee ban gbaya n daa kpi la.
Ka Yisa daa tibi ba zaa.
Ka Galilii dima daadam pam daa yi na n‑dɔli u, ni Tinsi Piiya tingbaŋŋu dima, ni Gyɛrusalɛm tiŋŋa, ni Gyuudii tingbaŋŋu dima, ni tingbanseaa zaa an bɛ Gyɔdin mɔ'ari ya'ari wa sa.
Tɔ.
Yisa ŋɔn daa nya niriba maa, u daa kyaŋŋi nti du zoori la ni.
U daa zinni bɛni ka u nyaandɔliba daa kyɛ u saani na.
Ka u daa gbaai ba wulisigu n‑yɛli, ni#:- “Zugsuŋŋu bɛ ni n‑ti ninvugseeba ban nyɛ faradima ba sufu ni, dama Arizana naam nyɛ la ba dinni.
Zugsuŋŋu bɛ ni n‑ti ninvugseeba ban sufu n sa'amna, dama Naawunni nin kyɛ ka ba sufu maai.
Zugsuŋŋu bɛ ni n‑ti ninvugseeba ban sigsi ba mansi, dama ba nin di faari n‑su duniya wa.
Zugsuŋŋu bɛ ni n‑ti ninvugseeba ban boori Naawunni yɛla hoo nira ŋɔn boori bundira ni bunnyuura seem, dama Naawunni nin diisi ba ban boori diseesi ka ba ti tigi.
Zugsuŋŋu bɛ ni n‑ti ninvugseeba ban zɔri niriba namboo dama Naawunni nin zɔ ba gba namboo.
Zugsuŋŋu bɛ ni n‑ti ninvugseeba ban mari sufu yinni, dama ba nin ti nya Naawunni.
Zugsuŋŋu bɛ ni n‑ti ninvugseeba ban zɔri sindaani m‑maari zaba ni nangbankpeemni yɛla, dama Naawunni nin booli ba u biisi.
Zugsuŋŋu bɛ ni n‑ti ban namsiri seeba Naawunni soori maa zugu la, dama Arizana naam nyɛ la ba dinni.” Ka Yisa daa laa n‑yɛli, “Zugsuŋŋu bɛ ni n‑ti ya, sahanseaa niriba yi tuuri ya, ka katti ya m‑basira, ka ma'ari ziri n‑yɛtti yɛlibeeri pam n‑tiri ya, ka ba niŋi lala man zugu.
Ya kyɛ ka ya sufu maai m‑pɛligi pam dizugu, dama ya laara zoaaya pam arizana ni.
Ya bu nya?
- lala ka ba daa daŋŋi n‑niŋi anabidima la.” Ni, “Ya ŋmanni la yaarim, ni duniya zaa ti nya'asa.
Amaa yaarim nya'asim yi ti yi ka kyɛ di, di laa n‑ya n‑niŋi la wula ka di nya'asim maa labi na yaasa?
Di saha maa di laa n‑ka anfaani, ka ba yi zaŋŋi di ni m‑basi samanni ni, ka niriba yi kyɛnni n‑noori di.
Yaasa, ya ŋmanni la neesim, ni duniya zaa ti neaai suŋŋa.
Tinseaa yi mɛ n‑zɛ zoori zugu, ka ku toaai n‑laa n‑sɔ'ai.
Sɔ na zi n‑nyoaai firila n‑zaŋŋi ka n‑sɔ'ai luginseaa, bee n‑zaŋŋi kuriba m‑pili ka; see ka u na'a yi zaŋŋi ka ni, n‑tɔm bunseelli zugu ni ban kam zaa bɛ duu maa ni nin nya kan neaai seem maa.
Dizugu ya kyɛ ka ya neesim neaai halli ka sɔkam zaa nya; ka ba nin ti nya ya tunsuma ka ti pɛ'ai ya Ba ŋɔn bɛ arizana ni di zugu.” Ka Yisa daa laa n‑yɛli, “Ya di teesi, ni, n kyɛnni na ni n ti sa'am Musa zaaligu ni anabidima la bulisigu yɛla.
Ay!
N bu kyɛ na ni n ti sa'am a ni, amaa ni n ti kyɛ ka a niŋi yɛlimaŋni.
Yɛlimaŋni ka n yɛtti ya wa, sahanseaa arizana ni duniya wa yi na kpalim m‑bɛ ni, ba ku yiisi halli yɛlifiiŋ bee yɛttɔ'abila gba zaaligu maa ni m‑basi, halli ni a seelikam zaa naari.
Dizugu ninvugsɔ ŋɔn za'asiri zaaligu wa bumbila fiiŋ m‑basi, ka laa m‑bulisi niriba lala, ba nin ti booli lala nira, ni, Arizana naam nyaaŋŋa daana.
Sɔ mun ŋɔn sakkri zaaligu wa bumbila m‑bulisira, ŋɔn mun ka ba nin booli Arizana naam toondaana.
Dama man ya n‑yɛli ya wa, ni, di yi ti pa la ya dɔli Naawunni soori suŋŋa n‑gaari zaaligu karimbadima ban dɔli seem maa, ni Farisidima ŋɔn dɔli seem maa, ya ku nya sɔseaa yan nin zaŋŋi n‑kpɛ Arizana naam ziiya.” Ka Yisa daa laa n‑yɛli ba, ni, “Tɔ; ya pun wum, ni, ba daa yɛli ti yaadima, ni, ‘Di ku ninsaala.’, ka sɔ ŋɔn ku nin ti bɛ sariya karibu yɛttɔ'a ni.
Amaa man yɛtti ya wa, ni, ŋɔn suuri yisigi n‑niŋi u mabiiya, u bɛ la sariya karibu ni.
Ka ŋɔn mun ti laa n‑yɛli u mabiiya, ‘Nyin bunkyɔ'aŋŋu wa!’, ba nin boosi u boosa gyintooriba duu maa ni.
Ka ŋɔn mun ti laa n‑yɛli u mabiiya, ‘Nyin gyɛrigu wa!’, u nin di wahala bugum ni.
Dizugu i yi ti mari i piini n‑kyaŋŋi nti paai maaligu ziiya, di yi pa seem ka bɛni ka i ti teaai, ni, i niŋi i mabisɔ taalli.
Di yi bɛ lala, see ka i kyɛ i piini maa n‑dooli maaligu zii la ni ka kyaŋŋi m‑maali yɛttɔ'a maa ka nyin ni i mabii maa nya nangbanyinni pɔi, ka naayi labi na n‑tisi.
M‑paasi, nyin ni sɔ yi mari sariya karibu yɛttɔ'a ka nyin ni ŋɔn ti bɛ soori ni n‑kyɛnni sariya karibu ziiya, kur kpaŋŋma i maŋŋa n‑kyɛ ka ya maali yɛttɔ'a maa yooma, lala saha maa; di yi pa lala u nin zaŋŋi i n‑niŋi sarikatta nuu ni, ka ŋɔn mun nin zaŋŋi i n‑niŋi pirinsi nuu ni, ka ba nin kpari i dansarika duu ni.
Yɛlimaŋni ka n yɛtti i wa, i ku laa n‑yi bɛni na see ka i ti yɔ i samni maa zaa n‑naai, halli ka kɔbɔ yinni bu kpalim gba.” Ka Yisa daa laa n‑yɛli ba, ni, “Tɔ; ya pun wum, ni, ban daa yɛli, ‘Di tum zina.’ Amaa man yɛtti ya wa, ni, ŋɔn gɔsiri la pɔ'asɔ kɔrisi gɔsibu, di daama sufu teesa puuni ka u pun zaŋŋi pɔ'a maa n‑tum zina.
Dizugu i nudirigu nimbiri yi kyɛ ka i tum tumbeoo, nyin lukkma ka m‑basi.
I yi kɔŋŋni nimbiri yinni ka mari nyɔvuri, di yi sɔ ni ba ti zaŋŋi i ningbina zaa nti kpeesi wahala ni, bugum ziiya.
Ka i nudirigu yi kyɛ ka i tum tumbeoo, nyin zaŋŋma ka m‑basi.
I yi kɔŋŋni nuu yinni ka mari nyɔvuri, di sɔ ni ba ti zaŋŋi i ningbina zaa nti kpeesi wahala ni, bugum ziiya.” Ka Yisa daa laa n‑yɛli, ni, “Ba daa yɛli, ni, ‘Dɔsɔ yi ya n‑kari u pɔ'a, see ka u sɔbi pɔ'akaribu gbaŋŋu n‑ti u.’ Amaa man yɛtti ya wa, ni, ŋɔnkam kari u pɔ'a, di yi pa la pɔ'a maa ŋɔn tum zina zugu, di daama pun kyɛ ka pɔ'a maa tum zina, ka dɔsɔ ŋɔn di lala pɔ'a gba tum zina.” Ka Yisa daa laa n‑yɛli ba, ni, “M‑paasi yaasa, ya pun wum, ni, ba daa yɛli ti yaadima, ni, ‘Di pɔ noori ka yi di nyaaŋŋa; i yi ti pɔ, ni, i zaŋŋi bunseelli n‑ti Naawunni, see ka i siri zaŋŋi n‑tisi.’ Amaa man yɛtti ya wa, ni, yan di pɔ noori halli beela.
Di pɔ arizana, dama Naawunni naam zizii nla.
Mun di pɔ tingbaŋŋu, dama Naawunni napɔntɔmnigu nla.
Di laa m‑pɔ Gyɛrusalɛm, dama Naaba Yiikodaana maa tiŋŋa nla.
Di pɔ halli i maŋtoori zugu gba, dama i ku toaai n‑kyɛ ka ka zɔbgu yinni ti pɛligi, bee, n‑sɔbgi.
Kur tɔ'asiri n‑yɛtti ‘Ii, ii!’, bee, ‘Ay, ay!’, dama din paasi lala zugu yi la Yɛlibeeri Daana la saani na.” Ka Yisa daa laa n‑yɛli ba, ni, “Tɔ; ya pun wum, ni, ba daa yɛli, ni, ‘Sɔ yi ti sa'am i nimbiri, soori bɛ ni ni i gba sa'am u nimbiri; u yi ti ŋma i nyinni muna, soori bɛ ni ni i ti ŋmɛ u gba nyinni di zugu.’ Amaa man yɛtti ya wa, ni, yan di zabi ni ya ta'ai ya taalli daana tuma; faasee ka sɔ yi lɔbi i tampɛkka, nyin ŋmaligma kanla gba m‑paasi u. Sɔ yi ti ya taasi i kootu ni n‑deaai i bunyeerigu, ka laa m‑boori i kyinkyinni m‑paasi, nyin di mɔŋŋi u. Ka sɔ yi ya mugsi i, ni, i zi u neema n‑kyaŋŋi maalli yinni, nyin ziima a n‑kyaŋŋi abayi n‑ti u. Ninvugsɔ yi ti susi bunni i saani, zaŋŋma n‑ti u. Sɔ mun boori ni i pɛŋŋi u bunseelli, nyin di mɔŋŋi u.” Ka Yisa daa laa n‑yɛli ba, ni, “Tɔ; ya pun wum, ni, ba daa yɛli, ni, i wuri i zɔ ka yaai i dindaana.
Amaa man yɛtti ya, ni, ya wura ya dindaandima, ka susiri Naawunni n‑tiri ban namsiri ya.
Lala ka ya nin ti leebi bisuma n‑ti ya Ba ŋɔn bɛ arizana ni.
Ŋɔna n nyɛ sɔ ŋɔn kyɛ ka wuntaŋŋa pusiri n‑neaari ninvugbeeri m‑paasi ninvugsuma zugu; ka laa n‑kyɛ ka saa miiri n‑niŋni ban deaari u yɛla ni ban za'asiri u yɛla m‑paasi.
Ya yi wuri la ban wuri ya, ya nin nya laara di zugu?
Ay!
Halli lampodeaariba gba niŋni la lala - bee, m ma'ari ni?
Ka ya yi puusiri la ya mabiisi kɔkɔa, tunsuŋŋu bɔ ka ya tumna?
Halli ban pa Izraɛli dima gba niŋni lala, bee, m ma'ari ni?
Ay!
See ka ya kyɛ ka ya tuma n nyɛ an veela zaa, kaman ya Ba ŋɔn bɛ arizana ni tuma ŋɔn veela zaa seem la.”
Ka Yisa daa laa n‑yɛli, ni, “Ya mira ka ya di tumni ya wungyeeŋŋu tuma paalu ni, ni niriba ti nya yan ŋɔn tumni seem.
Ya yi niŋni a lala paalu ni, ya ku nya bunseelli Naawunni saani - Naawunni ŋɔn nyɛ ya Ba m‑bɛ arizana ni.
I yi ti suŋŋi ŋɔn ka seelli ka susira, n‑tiri u bunni, nyin di ŋmɛ luŋŋa m‑mooli di yɛla, hoo birikɔnsi dima ŋɔn niŋni seem maa; ba niŋni lala ba la'aŋŋu duri maa ni, ni daasi ni; ba boori niriba nya ka pɛ'ai ba.
Yɛlimaŋni ka n yɛtti ya, lala niriba pun nya ba laara zaa n‑naai.
Nyin muna, i yi ya suŋŋi ŋɔn susira, di kyɛ ka ba baŋŋi di yɛla, halli ni i nuzaa di baŋŋi i nudirigu ŋɔn tumni seem.
I yi sɔ'ai n‑tumni tunsuma, i Ba ŋɔn nyari yɛlisɔ'ara zaa nin yɔ i. I yi ya puusi Naawunni, di niŋi hoo birikɔnsi dima: ba boori ba zɛ saazugu m‑puusiri gyeeŋŋu duri ni, ni sɔkyira ni, ni niriba ti nya ba.
Yɛlimaŋni ka n yɛtti ya wa, ba pun deaai ba laara zaa n‑naai.
Nyin muna, i yi ya puusi Naawunni, nyin kpeem i duu puuni n‑yɔ kyɛburu la ka sɔ'ai m‑puusi n‑ti i Ba.
Ka i Ba ŋɔn nyari yɛlisɔ'ara zaa nin yɔ i. Tɔ: ya yi ya m‑puusiri Naawunni, di mari yɛttɔ'ayɔna pam hoo ban pa Izraɛli dima ŋɔn niŋni seem.
Dama ba teesi, ni, ba yi ti tɔ'asi n‑yuui, ni, Naawunni nin wum n‑ti ba dizugu.
Yarima muna, yan di ŋmanni bana.
Dama ya Ba pun mi yan boori seelli pɔi, ka ya naayi susi.
Dinŋɔ ka ya nin puusi, ni#:- ‘Ti Ba, nyin bɛ la arizana ni, Kyɛ ka i yuuri du.
Kyɛ ka i naam kyɛ na; Kyɛ ka ba tumni i yuubu yɛla N‑niŋi duniya wa ni, Hoo ban niŋni arizana ni seem.
Tim ti zuna ti beoo kam bundirigu; Ka kyɛri ti taalli m‑pɛŋŋi ti, Hoo tin kyɛ seeba ban niŋi ti taalli la.
Ka di kyɛ ka ti nya zamsigu din nin nyaŋŋi ti.
Amaa yiisima ti Yɛlibeeri Daana nuusi ni.’ Dama ya yi kyɛ ya taaba tumbeeri taalli m‑pɛŋŋi ba, ya Ba ŋɔn bɛ arizana la gba nin kyɛ ya mammansi taalli m‑pɛŋŋi.
Amaa ya yi bu kyɛ ya taaba taalli m‑pɛŋŋi, dinŋɔna ya Ba maa gba ku kyɛ ya mammansi taalli m‑pɛŋŋi.” Ni, “Ya yi ti gbaai noori loobu sahanseaa, yan di miisi ya nindaa hoo birikɔnsi dima wa ŋɔn niŋni seem la.
Ba yi kyɛ ka ba nini n da'ai ni sɔkam ti nya ka baŋŋi, ni, ba loori la noori.
Yɛlimaŋni ka n yɛtti ya wa, ba pun deaai ba laara zaa n‑naai.
Nyin muna, i yi ya gbaai la noori loobu, see ka i peaai i nini ka saasi i zugu, ka lala ka ninsaalidima ku baŋŋi i noori loobu yɛla, see ka i Ba ŋɔn bɛ la zisɔ'arli maa ni nin baŋŋi.
Di saha ka i Ba ŋɔn nyari yɛlisɔ'ara nin yɔ i.” Ka Yisa daa laa n‑yɛli, “Ya di la'asi ya neema n‑tiri ya mansi n‑niŋi ya arizikki duniya wa ni, dama bɛni ka leelisi nin ŋɔbri a ni, bee, a nin nyaamna, ka naayi sa'am, halli ka na'ayigsi kabri n‑kpeeri na n‑zuuri gba.
Amaa ya la'asim neenseesi an nin zaali arizana ni n‑niŋi ya arizikki maa; bɛni ka leelisi ku ŋɔbi a, bee, a ku nyaamna, ka na'ayigsi mun gba ku toaai n‑kabri n‑zuuri a. Dama i sufu kur ya bɛ la i arizikki ŋɔn bɛ seela.” Ni, “I nini n niŋi hoo i ningbina firila: i nini yi neaai suŋŋa, i ningbina zaa mari la neesim, nyain!
Amaa i nini yi sa'amna, i ningbina zaa bɛ la zibsim ni.
Tɔ - ka neesim din bɛ i ni maa yi nyɛ la zibsim, di nin zibgi halli nti laa n‑ya'ai.” Ni, “Ninvugyinni ku toaai n‑leebi daabri n‑ti dugmadima ayi: see ka u za'asi yinni yɛla ka wuri yinni la, bee u tibgi yinni la, ka laa n‑zeem ŋɔnla.
Ya ku toaai n‑kyɛ ka Naawunni su ya yɛla ka kyɛ ka ligri gba su ya.” Ni, “Dizugu ka n ya yɛli ya, ni, yan di zaŋŋi yɛla m‑mugsi ya mansi zaŋŋi n‑kyaŋŋi ya nin niŋi seem n‑nya bundirigu n‑di, bee n‑nya situra n‑yɛa - yan di fabli anŋɔ zaa yɛla; dama nyɔvuri gaari bundirigu, ka ningbina gaari bunyeerigu, bee m ma'ari ni?
Ya gɔsim niinsi ban bɛ saazugu la; ba bu butta, ba mun bu la'asiri bundirigu n‑niŋni napaari ni, amaa ya Ba ŋɔn bɛ arizana ni la diisiri ba ni: ka yan mun mari bukaata n‑gaari ba, bee m ma'ari ni?
Ya sɔ nin toaai n‑zaŋŋi u nyɔvuri yɛla m‑mugsi u maŋŋa halli nti yakki u nyɔvuri tariga m‑paasi dabsiri yinni gba?
Ka wula zugu ka ya zaŋŋi bunyeera yɛla m‑mugsiri ya mansi?
Ya baŋŋma pɔ'a-veelli-ku-siisi-koom la yɛla: gɔsim n‑nya kan zoaari seem moo ni, ka bu tumni n‑waanni gumni.
Amaa n yɛtti ya wa, ni, halli NaaSulɛmaana ni u naam gyirima zaasa gba daa na zi m‑bɔbi suturiveela kaman mɔpuuma wa yinni veelim ŋɔn nyɛ seem.
Ka Naawunni yi zaŋŋi veelim wa tataabu n‑niŋi mɔseesi an bɛ ni zuna ka beoo ka a sa nin nyɔ bugum m‑basi maa, wula zugu ka u ku yeeli yarima sutura?
- Ya yɛdda kɔŋŋniba wa!
Dinzugu yan di fabinna, bee n‑teesiri, ni, ‘Bɔ ka ti ya di?’, bee, ‘Bɔ ka ti ya nyu?’, bee, ‘Bɔ ka ti ya yɛa?’ Ninvugseeba ban bu mi Naawunni la bɛ la anŋɔ zaa nɔba karibu ni.
Amaa yarima mari ya Ba ŋɔn bɛ arizana ni maa, ka u mi halli, ni, ya boori la anŋɔ zaa.
Ay, see ka ya daŋŋi n‑zaŋŋi ya Ba naam yɛttɔ'a, ni u yɛla zaa, m‑mugsi ya mansi pɔi, ka ŋɔn nin naayi zaŋŋi bunseelli din kpalim zaasa m‑paasi ya.
Di fabinni beoo yɛla zuna, see ka i kyɛ ka beoo maa sa ya fabli ka maŋtoori yɛla.
Zuna mun mari la ka toori yɛlimugsa ka a sakki.”
Yisa daa laa n‑yɛli ba, “Ya di teesiri taaba yɛla, ka Naawunni ku ti teesi ya gba yɛlibeeri.
Ka yan ma'asiri n‑tiri ya taaba seem, lala ka Naawunni nin ti ma'asi n‑ti ya gba.” U daa laa m‑boosi ba, ni, “Ni wula ka i nya muŋŋa i mabii nimbiri ni ka zaantɔliga dee n‑sa i maŋtoori dinni ni ka i bu nya ka?
Bee wula ka i nin toaai n‑yɛli i mabiiya, ni, u kyɛ ka i yiisi munseaa kan bɛ u nimbiri ni, ka zaantɔliga maa kpalim m‑bɛ i maŋtoori dinni ni?
Nyin birikɔnsi daana wa!
Nyin daŋŋma n‑voaai i nimbiri ni zaantɔliga maa m‑basi ka nyari suŋŋa pɔi, ka naayi yiisi munseaa kan bɛ i mabii nimbiri ni!” Ni, “Ya di zaŋŋi bunni din nyɛ kasi n‑tiri baasi, ba nin ŋmaligi n‑dum ya.
Di zaŋŋi buna an veela n‑dooli kurikyuudima tooni, ba nin nɔ a ni n‑sa'am.” Ka Yisa daa laa n‑yɛli, “Ya susima ka nin deaai yan susi seelli maa; ya booma ka nin nya yan boori seelli maa; ya kpaasima ka ba nin yoaai kyɛburu maa n‑ti ya.
Dama ŋɔnkam susira deaari ni; ŋɔnkam boora nyari ni; ka ŋɔnkam kpaasira, ba nin yoaai n‑ti u. Sɔ m bɛ ya puuni ka u biiya nin susi paanu ka u mɔŋŋi, ka zaŋŋi kugri n‑ti u?
- Ay!
Bee, u yi ti susi ziŋŋa ka u mɔŋŋi ka zaŋŋi waafu n‑ti u?
- Ay!
Tɔ!
ya nyɛ la ninvugseeba bam mari teesibeeri ya beebu ni, ka halli yarima gba yi mi yan zaŋŋi piinisuma n‑tiri ya biisi; ka dinŋɔna ya Ba ŋɔn bɛ saazugu ku zaŋŋi u piinisuma n‑ti ban susiri u?” Ni, “Dinŋɔna yan boori ni niriba niŋi seem n‑ti ya zaa, see ka ya niŋi lala n‑ti ba gba.
Zaaligu yɛla maa zaa nla, ni anabidima maa bulisigu m‑paasi.” Ni, “See ka ya dɔli la za'anɔbila maa n‑kpɛa.
Dama za'anɔri bɛ ni n‑yɛlima, ka sɔsuŋŋu gba bɛ ni, ka a mun wa la bugum ni sa'aŋŋu ziiya - halli niriba pam n dɔli anŋɔ maa!
Sɔseaa n bɛ ni, ka ka za'anɔri poora, ka soori maa bu yɛlima; ka mun wa la nyɔvuri ziiya, amaa niriba ban nya ka n‑dɔla bu zoaai.” Ni, “Ya baŋŋma, ka ziri anabidima m bɛ ni.
Ba ŋmani la kunduna ban yeeri peesi gbana, ni ba ti la'am ni peesi maa n‑gbaai ba.
Ba wala nin kyɛ ka ya baŋŋi ba.
Goaa bu wanni sisibi ka kpikpaliga mun ku toaai n‑wali kinkama.
Tiseaa kan mari alaafɛ wanni la walisuma.
Tiseaa kan ka alaafɛ muna - walibeeri ka ka nin wali.
Tiseaa kan mari alaafɛ ku toaai n‑wali walibeeri, halli ka kan ka alaafɛ ku toaai n‑wali bunsuma.
Tiseelli kam kan bu wanni walisuma, ba nin ŋmaai ka m‑basi, ka zaŋŋi ka n‑niŋi bugum ni.
Lala zugu ka n yɛliya, ni, ba wala - di nyɛ la ba tuma maa - nin kyɛ ka ya baŋŋi ba.” Ka Yisa daa laa n‑yɛli ba, ni, “Pa seeba ban boonni ma, ni, ‘N Dugma, n Dugma’ zaa n nin kpɛ arizana naam ziiya, amaa seeba ban tumni m Ba ŋɔn bɛ arizana ni la yuubu maa nin ti kpɛa.
Dabsiri maa yi ti paai na, niriba pam nin ti yɛli ma, ni, ‘Ti Dugma, ti Dugma!
I yuuri ni ka ti daa yɛli anabitiri yɛla; i yuuri ni ka ti daa kari arizimbeeri m‑basi; i yuuri ni ka ti daa tum alahazibu tuma pam!
Bee, ti ma'ari ni?’ Di saha maa ka n nin mooli n‑yɛli ba, ni, ‘Man zi ya kɔtaa!
Ya zɔma ka kyɛ ma, yan tumbeeri dima wa!’ ” Ni, “Dizugu ŋɔnkam zaa wum n yɛligu ka dɔli ka, u ŋmanni la yam daansɔ ŋɔn daa mɛ u yiri n‑tɔm tampii zugu.
Saa daa mi pam, ka mɔ'a daa paali n‑yakki m‑pɔbri na, ka pɛbsigu daa dam pam.
Ka di zaa yɔri, yiri maa daa bu lu, ka nyeeba ŋɔn tɔm tampii maa ni zugu.
Ŋɔnkam zaa mun wum n yɛligu ka bu dɔli ka, u ŋmanni la gyɛrigu sɔ ŋɔn daa mɛ u yiri n‑tɔm tambisigu ni.
Saa daa mi pam, ka mɔ'a daa paali n‑yakki m‑pɔbri na, ka pɛbsigu daa dam pam.
Ka yiri maa daa lu zaa, ka ka luuwa daa bu veela gba.” Tɔ: ka Yisa ŋɔn daa yɛli anŋɔ zaa n‑naai maa, di daa niŋi daadam maa alahazibu pam u yɛttɔ'a maa zugu.
Dama u daa tɔ'asi yɛttɔ'amaŋni, ka u bu birisira halli beela; ni, di pa la kaman ba zaaligu baŋŋniba la ŋɔn yi wulisiri seem la.
Tɔ; ka Yisa ŋɔn daa yi zoori zugu n‑sigri na, niriba pam daa dɔli u.
Di saha ka kɔnsɔ daa bɛ ni, ka u kyɛ Yisa saani na n‑sɔmni u tooni n‑yɛli u, “N daana, i yi da sakki, i naa kyɛ ka n kɔmni wa naai ka n kpɛ n‑taabi ni.” Ka Yisa daa teaai u nuu n‑siisi u, ka yɛli, “N sakkiya, di naama!” ka di saha maa ka u kɔmni maa daa basi u ka u daa niŋi kasi.
Ka Yisa daa yɛli u, ni, “Di yɛli sɔ zaa.
Kur dɔli Musa ŋɔn daa zaali piiniseesi zaŋŋi n‑kyaŋŋi tippu ni maa n‑kyaŋŋi n‑wulisi i maŋŋa n‑ti maalimaanna la, ka di nin kyɛ ka ba baŋŋi, ni, i siri nya tippu.” Sahanseaa Yisa ŋɔn daa kyɛnni la Kapirinyum tiŋŋa, ka soogyadima toondaansɔ daa tuusi u soori ni n‑susiri u n‑yɛtti, ni, “N daabri n beera; u dɔ la yiri ni n‑kɔŋŋi doaari, ka di mugsi u pam.” Ka Yisa daa yɛli u, “Tɔ!
N nin kyɛ i yiri maa ni na n‑tibi u.” Ka doo maa daa labsi n‑yɛli u, ni, “Ay, n Daana!
Man poora ni i kyɛ n yiri ni na; nyin kur yɛlima yɛliseesi nyin ya yɛli la, ka n baara maa kpaŋŋi.” Ni, dama ŋɔn gba nyɛ la ban su ninvugsɔ, ka u mun gba su soogyaseeba fukumsi ka nin toaai n‑yɛli ba yinni, ni, u kyɛm luginseaa ka u kyaŋŋi, bee n‑yɛli sɔ, ni, u kyɛm na ka u kyɛ na, ka nin toaai n‑yɛli u daabri, ni, u tumma nŋɔ ka u tum di.
Tɔ; ka Yisa ŋɔn daa wum toondaana maa ŋɔn daa yɛli seem maa ka di daa gyɛri u pam, ka u yɛli ban daa dɔli u maa, ni, “Yɛlimaŋni ka n ya yɛli ya, halli Izraɛli dima ni gba n na zi n‑nya sɔsɔ ŋɔn niŋi yɛdda hoo doo wa ŋɔn niŋi seem!” Ni, “N yɛtti ya wa, niriba nin ti yi wuntampusiri n‑kyɛ na, ni wuntanluri gba, nti la'am ni Ibrahim, ni Yisahaaku, ni Yaakubu m‑paasi, n‑zinni ba ziziisi ni, Arizana naam kyuu diibu maa saha.
Halli ka seeba ban nyɛ naam zuliya dima maa, ba nin yiisi ba m‑basi, ni ba ti paai wa'aligu ya'aseelli ban ŋɔn bɛ zibsim ni n‑kumna ka ŋɔbri ba nyina.” Di saha ka Yisa daa yɛli toondaana maa, ni, “Kulim yiri ni; nyin niŋi yɛdda seem maa, lala ka i nin nya!” Ka u daabri maa daa nya tippu lala saha maa deede.
Tɔ: Yisa daa kyaŋŋi nti kpɛ Saimoon yiri, ka daa nya Saimoon deemma ka waari daa mari u, ka u dɔya n‑gyigra.
Ka u daa zaŋŋi u nuu n‑siisi pɔ'a maa n‑suŋŋi u ka u doaai n‑zaani.
Ka u dooru daa basi u, ka u daa yi na n‑tum n‑ti ba.
Di daari zaanɔyuŋŋu, ba daa mari niriba pam ka arizimbeeri bɛ ba zugri ni, n‑kyɛ u saani na; ka u daa yɛli u yɛligu kɔkɔa, ka di katti arizimbeeri maa m‑basira, ka tibri baaridima zaasa.
U daa niŋi dinŋɔ ni u kyɛ ka anabi Aizaaya yɛligu maa ti niŋi yɛlimaŋni, ni#:- “U mammaŋŋa daa deaai ti yaa kɔŋŋsim, Ka daa zaŋŋi ti dooribeeri maa N‑ziili u maŋŋa.” Tɔ: ka sahanseaa Yisa ŋɔn daa nya daadam ban zoaai n‑gyiligi u maa, u daa yɛli u nyaandɔliba maa, ni, ba lɔŋŋma mɔ'ari maa ya'ari sa.
Ka zaaligu karimbasɔ daa kyɛ u saani na nti yɛli u, “N daana, n nin dɔli i n‑kyɛnni luginseelli kam zaa.” Ka Yisa yɛli u, “Yɔbaasi la mari la vɔya n‑kpeera, ka niinsi mun mari teeri n‑tɔmna, amaa man Ninsaala Biiya ka luginseaa man nin zaŋŋi n zugu n‑dooli gba.” U nyaandɔlisɔ mun daa yɛliya, ni, “Kur kyɛ ka n kuli ka m ba yi ti kpi ka n sɔ'ai u pɔi ka naayi kyɛ na n dɔli i.” Amaa ka Yisa daa yɛli u, “Kyɛ ka kpiimma sɔ'ari ba kpiintaaba, nyin muna - dɔli ma!” Tɔ; ka di saha maa ka u daa kpɛ nyariŋŋu puuni, ka u nyaandɔliba daa dɔli u n‑kpɛa.
Ka pɛsititoo daa doaai mɔ'ari ni n yi zeeri ni, halli ka koom ti kpeeri nyariŋŋu maa puuni.
Yisa mun daa gbisiri ni.
Di saha ka ba daa kyɛ Yisa saani na n‑neaai u goom ni n‑yɛli u, ni, “Tuligma ti, ti Dugma!
- ka ti zaa kpiiri ni pɛsigu wa zugu!” Amaa ŋɔn mun daa yɛli ba, ni, “Ya yɛdda kɔŋŋniba wa!
Wula ka ya mari dabeem lala?” Ka u daa doaai n‑tasi pɛsigu maa, ni mɔ'ari la, ka di lu n‑fɔ surimm!
Ka di daa gyɛri ba pam, ka ba yi tɔ'asiri n‑tiri taaba ka boosiri, ni, “Bɔ nira nŋɔa?
- halli ka u mari yiiko n‑toaai n‑tasiri pɛsigu ni mɔ'ari gba ka a wumna!” Tɔ: Ka ba daa du mɔ'ari maa duuri m‑paai Gadara dima tingbaŋŋu maa ni.
M‑paai bɛni ka dɔppa ayi daa yi gbala zii maa na nti tuusi u, ka arizimbeeri daa daamni ba halli nti yakki, ka dizugu niriba daa bu laa n‑toaai n‑dɔli lala soori maa.
Di saha ka ba daa tasi n‑yɛtta, “I ya niŋi ti la wula, nyin Naawunni Ŋɔn Ka Kpeaa biiya?
I kyɛ kpa na ni i ti namsi ti, halli ka di saha maa na bu paai, bee?” Tɔ, ka di saha maa kurikyuudima pam gba daa bɛ la wa'aligu n‑dira, ka arizimbeeri daa susi Yisa n‑yɛli, “I yi ya kari ti m‑basi, nyin kyɛ ka ti kyaŋŋi nti la'amni ni kurikyuudima wa n‑kpɛ ba ni.” Ka Yisa daa yɛli ba, “Tɔ, ya kyɛma!”, ka arizimbeeri maa daa yi dɔppa maa ni n‑kyaŋŋi nti kpɛ kurikyuudima maa, ka ba zaa daa vaai n‑guui halli nti lu mɔ'ari ni n‑kpi.
Tɔ; ka ninvugseeba ban daa guri kurikyuudima maa daa zɔ n‑kyaŋŋi m‑paai timpuuni nti tisi lahabaari zaŋŋi n‑kyaŋŋi ban nya seem, ka laa n‑yɛli arizimbeeri ŋɔn daa mari ninvugseeba maa yɛla.
Ka timpuuni niriba zaa daa yi na nti tuusi Yisa soori ni.
Ka ban daa paai na n‑nya u maa, ba daa yɛli u, ni, u kyɛma n‑gaari ka kyɛ ba.
Di saha ka Yisa daa laa n‑kpɛ nyariŋŋu maa ni n‑labi n‑kuli u toori tiŋŋa.
Di saha ka ninvugseeba daa mari ba baarisɔ ŋɔn daa gbarigi n‑dɔ bundoaa ni, n‑taasi Yisa saani na.
Yisa ŋɔn daa nya ka ba niŋi yɛdda pam maa, u daa yɛli baara maa, ni, “M biiya, kur mari sufukpeemni!
n kyɛ i taalli m‑pɛŋŋi i.” Ka karimbaseeba daa boosiri ba sufu ni teesa, ni, “U zaŋŋi u maŋŋa n‑zaantiri Naawunni zaaziiya!” Ka Yisa daa baŋŋi ban teesiri seem, ka daa yɛli ba, ni, “Wula ka ya teesiri teesibeeri?
Yɛla ayi wa sunsukkuni, kani m bu tɔa - i yi yɛli sɔa, ni, u nya u taalli kyɛ-m‑pɛŋŋi, bee i yi yɛli sɔa, ni, u doaama n‑kyaŋŋi?” Ni, “Amaa m boori la ni ya baŋŋi, ni, ba pun ti man Ninsaala Biiya soori ni n kyɛri niriba taalli m‑pɛŋŋni ba, duniya wa puuni.” Di saha maa ka u ŋmaligi n‑yɛli baara maa, “N yɛtti i ni, ni, i doaama ka kpikki i bundoaa wa n‑kuli!” Ka doo maa siri daa doaai ka vaai n‑kuli.
Ka niriba maa ŋɔn daa nya lala, dabeem daa gbaai ba, ka ba daa pɛ'ai Naawunni ŋɔn zaŋŋi yiiko lala taabu n‑ti ninsaalidima.
U daa yi bɛni n‑gatta, ka naayi nya karikyisɔ, ka u yuuri boonni Matiyu, ka u daa zi ba lampoo tuma ziiya n‑tumna.
Ka Yisa yɛli u, “Doaama n‑dɔli ma!” Ka u daa doaai n‑dɔli u. Ka ba daa kyaŋŋi nti kpɛ yiri maa ni, ka Yisa nyaandɔliba daa paasi ba zugu.
Di saha ka lampodeaariba ni ala'akyi dima pam gba daa dɔli ba n‑kpɛa.
Ba daa la'am nti di bundirigu.
Ka baseeba ban daa dɔli Farisidima soori la daa nya lala, ka ba daa boosi u nyaandɔliba maa, ni, “Wula ka ya karimba ni ninvugbanŋɔ taabu la'amni n‑dira?” Ka ŋɔn daa wum ban tɔ'asiri seem maa ka yɛli, “Ninvugseeba ban mari alaafɛ bu boori tiimaraana, na'ala ban beeri m boori u.
Ya kyɛma nti baŋŋi dinŋɔ gbinni, ni, ‘Sufubaalim ka n boora, pa bunkɔbri sara maaligu.’ Pa tunsuma dima ka n kyɛ na ni m booli, amaa tumbeeri dima ka m boonna.” Tɔ.
Di saha maa ka Gyɔni Kɔsuura nyaandɔliseeba daa kyɛ Yisa saani na, m‑boosi u, ni, “Bɔ n niŋi ka tirima ni Farisidima maa loori noori ka nyin nyaandɔliba mun bu loora?” Ka Yisa labsi n‑yɛli ba, ni, “Dɔsɔ yi ti di pɔ'apaalli ka ba mari la deema di zugu; ammi, pɔ'apaalli maa sira yi ti bɛ u saamma sunsukkuni, ba sufu nin sa'am di saha maa, bee?
Ay!
Amaa sahanseaa kyɛnni na ka ba nin ti yiisi amriya doo maa ba saani - di dabsa maa puuni ba nin ti lɔa.” Ni, “Sɔ na zi n‑zaŋŋi kyinkyimpaalli tanni n‑ligi bunyeerikurigu.
Dama tampaalli maa nin yiisi kan ligi seela maa ka kyeaai bunyeerigu la, ka ka maali n‑sa'am m‑paasi.
Bee, ya teesim daam yɛla: ba mun ku laa n‑sakki n‑zaŋŋi dapaalli n‑lɛ daga'akura ni.
Ba yi niŋi lala, ga'akura maa nin ŋma, ka daam maa yuuli m‑basi, ka ga'a maa gba sa'am.
Ay!
Ga'apaala ka ba zaŋŋni n leeri dapaalli n‑niŋni a ni, lala ka abayi maa zaa nin kpalim suŋŋa.” Yisa ŋɔn daa kur yɛtti ba dinŋɔ maa, kpeensɔ daa kyɛ u saani na n‑gbaani u tooni ka yɛli u, “M bipumbila kpiya ni.” ni, “Amaa kyɛm na n‑zaŋŋi i nuusi m‑pa u zugu, ka u nin ti nya u nyɔvuri.” Ka Yisa daa yisigi n‑dɔli u, ŋɔn ni u nyaandɔliba maa.
Ka pɔ'asɔ daa kyɛnni n‑dɔli Yisa nyaaŋŋa, pɔ'asɔ ŋɔn daa soori halli yuuma pii ni ayi ka ziim bu goaara.
Ka pɔ'a wa daa tabli na n‑kpaŋŋi u maŋŋa n‑siisi Yisa bunyeerigu, dama u daa yɛtti u sufu ni, ni, “N yi kur siisi u bunyeerigu maa n nin nya alaafɛa.” Ka Yisa daa ŋmaligi n‑nya u ka yɛli, “M biiya, kur mari sufukpeemni!
I niŋi la yɛdda ka dizugu i nya tippu.” Ka di saha maa zaŋŋi n‑kyɛnna ka pɔ'a maa daa nya alaafɛa.
Ka Yisa daa kyaŋŋi nti paai kpeema maa yiri na.
Ŋɔn daa ti paai, u daa gɔsi n‑nya, ka ba daa ŋmeeri kuyiri bunŋmeera ka di kur nyɛ la basaa ni.
Ka dizugu u daa yɛli, “Ya sɔkam zaa yima!
Bipuŋŋa wa bu kpi, amaa u gbisiri ni.” U daa tɔ'asi lala ka di ku ba la laari.
Amaa ŋɔn daa kari daadam n‑yiisi kpaŋŋa maa, u daa kpɛ bipumbila maa ŋɔn daa dɔ seelli maa ka daa gbaai u nuu, ka bii maa di doaai.
Di saha ka di lahabaari maa daa mooli n‑gyili tingbaŋŋu maa zaa.
Ka Yisa ŋɔn daa kyɛ bɛni maa, ka daa kyɛnni soori zugu, zoomma ayi daa dɔli u nyaaŋŋa.
Ba daa kur tasiri n‑yɛtti, “Nyin NaaDauda bii wa, zɔm ti namboo!” Ka Yisa ŋɔn daa kpɛ yiri ni la, zoomma wa daa kyɛ u saani na; ka Yisa daa boosi ba, ni, “Ya niŋi yɛdda, ni, n nin toaai n‑tibi ya?” Ka ba daa labsi n‑yɛli u, ni, “Ii!” Di saha ka Yisa daa siisi ba nini maa ka yɛli, “Kyɛ ka di niŋi hoo yan niŋi yɛdda seem maa!” Ka ba nini maa daa neaai di saha maa.
Ka Yisa daa kpaam ba, ni, ba di kyɛ ka sɔsɔ baŋŋi.
Amaa ba daa yi na ka daa moonni u yɛla n‑gyinni tingbaŋŋu maa zaa.
Ka dɔppa wa ŋɔn daa bakki n‑kyaŋŋi maa, ninvugseeba daa mari dɔsɔ ŋɔn nyɛ mukka n‑kpɛ Yisa saani na.
Arizimbeoo daa bɛ doo maa ni, ka dizugu u daa kɔŋŋi yɛttɔ'a.
Ka Yisa ŋɔn daa kari arizinni maa n‑yiisi mukka maa ni maa, doo maa daa piili n‑tɔ'asira.
Ka di daa niŋi sɔkam alahazibu.
Zama maa daa yɛtti, ni, “Ti na zi n‑nya nŋɔ taabu Izraɛli tingbaŋŋu wa ni!” Amaa Farisidima maa daa yɛli, “Arizimbeeri Naaba ti u soori ni u katti arizimbeeri maa.” Ka Yisa daa gyiligi tinsi maa zaa, ni tinkpansi maa gba, n‑wulisiri ba la'aŋŋu duri puuni, ka moonni lahabasuŋŋu zaŋŋi n‑kyaŋŋi Naawunni naam yɛla, ka tibri ban daa beera ka dooru balimbalim m mari ba, bee, ban kɔŋŋni yaa ni alaafɛ zaa.
Ka ŋɔn daa ti nya daadam maa, u sufu daa zɔ ba namboo, dama ba daa ŋmani la peesi ban ka ŋɔn guri ba, ka di mugsi ba ka sa'am ba sufu.
Dizugu u daa yɛli n‑ti u nyaandɔliba maa, ni, “Ya kyi ŋmaabu tuma wa zoaaya pam, amaa ka ya tuntumniba maa mun bu zoaai; dizugu ya susim ti Dugma ŋɔn nyɛ puu daana wa, ka u tum niriba na m‑paasi ka ba ŋmaara.”
Ka u daa ti booli u nyaandɔliba piiya ni ayi na ka daa ti ba yiiko ni ba katti arizimbeeri m‑basira ka tibri dooru balibu kam zaa ni baaridima zaa.
U tuumudima pii ni ayi wa yuya nŋɔa#:- ŋɔn daŋŋi tooni n daa nyɛ Saimoon, sɔ ban daa pa yupaa, ni ‘Piita’ la, ni u tunzɔ Anduru; ka Gyeemsi, Zɛbidii bii la, n daa bɛ ni, ni u tunzɔ Gyɔni; ni Filipi, ni Baatɔlɔmiyu, ni Tɔmaasi ni Matiyu lampoo karikyi la; ni Alifiisi Gyeemsi, ni Taddiyusi, ni Saimoon Kyɛna'an doowa, ni Gyuudasi Isikariyɔti (ŋɔn mun daa ti figsi Yisa n‑ti u dindaandima maa).
Tɔ, ka niriba pii ni ayi wa ka Yisa daa tum, ka kpaasi ba zugu ni n‑yɛli, ni, “Ya di kyaŋŋi ban pa Yɛhudiyadima maa saani, ya mun di kpɛ Samɛrii dima tinseelli ni.
Amaa ya kyɛma Izraɛli dima ban bɔrigri hoo peesi la saani.
Ka ya yi kyɛnna, ya moolima n‑yɛtti, ni, Arizana naam bɛ la ba saani.
Ya tibma baaridima, ka kyɛ ka kpiimma neaai, ka kɔnsi kpaŋŋi.
Ya karima arizimbeeri gba m‑basira.
Ya bu nya?
yarima daa deaai di la yɔri, ka ya gba tisima di yɔri.” Ka u daa laa n‑yɛli ba, ni, “Ya di mari ligri n‑suuri gyɛfa ni, la'akara halli ni la'abisi gba.
Yan di zaŋŋi booriga m‑paasi ya kyɛnni maa ni, bee bunyeera ayiyi bee namna, halli zangbeaa gba.
Dama tuntumna zaa sumni ni ba ti u u bundirigu.” Ni, “Ya yi ti kpɛ tiŋŋa bee tinkpaŋŋa ni, ya boosima n‑nya ninvugsuŋŋu ziiya n‑kpɛ u yiri m‑bɛ ni halli ni ya ti yi tiŋŋa maa ni.
Ya yi ti kpɛ yiriseelli, ya puusim ba puusisuŋŋu.
Ka yiri maa yi nyɛ yirisuŋŋu, yan kyɛ ka ya puusigu sufudoaa kpalim m‑bɛ bɛni; amaa ka yi pa la yirisuŋŋu, ya nin kyɛ ka ya puusigu sufudoaa maali n‑labi ya mammaŋŋa saani.
Ka sɔ yi bu ti deaai ya, bee, n‑za'asi ya yɛligu wumpu, ya yi ti ya yi yiri maa ni, bee, tiŋŋa maa ni, ya kpaasim ya napɔna tankpoo m‑basi.
Yɛlimaŋni ka n yɛtti ya wa, ni, toom seebu Sɔdoom ni Gɔmɔra tinsi ninvugbeeri ŋɔn nin ti nya Zaadaari maa ku ti ŋmanni lala tiŋŋa niriba toom maa ŋɔn nin nyɛ seem.” Ka Yisa daa laa n‑yɛli ba, ni, “Ya bu nya?
- n tumni ya, ni ya kyaŋŋi nti ŋmanni la peesi ban bɛ kunduna sunsukkuni seem la.
Dizugu ya mari yam hoo wugi la ŋɔn mari seem, ka bɛ baalimm hoo naŋmana la ŋɔn bɛ seem maa.
Amaa ya gbaam ya mansi ninsaalidima saani: ba nin ti gbaai ya n‑taasi ba kootudima ni, ka feebi ya ba la'aŋŋu duri ni.
Ba nin zaŋŋi ya n‑taasi gɔmnadima ni nadima saani, man zugu; ka lala nin ti wulisi yɛlimaŋni yɛla n‑tiri ba, ni tinsi zaa niriba m‑paasi ba zugu.
Dizugu ban ti ya gbaai ya n‑taasi sariya karibu ziiya, yan di kyɛ ka ya sufu birisiri yan yɛ ti yɛli seem, bee, n‑tɔ'asi seem zugu: dama di saha maa yi ti paai ya nin ti baŋŋi yan yɛ n‑yɛli seem.
Dama di pa yarima n ya n‑tɔ'asi amaa ya Ba Naawunni Sii maa nin bɛ ya saani n‑tɔ'asira.
Dɔseeba nin gbaai ba mabiisi n‑tisi ka ba ku ba, bee ba nin gbaai ba biisi, ka biisi mun nin yisigi n‑zabi ba badima ni ba madima halli nti ku ba gba.
Ba zaa nin yaai ya man yuuri zugu, amaa sɔ zaa ŋɔn nin kpaŋŋi u maŋŋa m‑bari n‑zaani halli nti paai yɛla wa tariga maa nin nya tiliginsim.
Ba yi ti mugsi ya tinseaa ni, ya kur yima n‑zɔ n‑kyaŋŋi tinseaa yaasa.
Dama yɛlimaŋni ka n yɛtti ya wa, ni, ya na ku kyaŋŋi n‑dɔli Izraɛli tingbaŋŋu tinsi zaa n‑naai ka Ninsaala Bii ti kyɛ na.
Ya bu nya?
- karimbii bu gatti u karimba, ka daabri bu gatti u dugma.
Karimbii yi ti paai u karimba tataabu, di nin sakki u ni.
Ka daabri yi paai u dugma saani gba, di sakkiya.
Ba yi zaŋŋi Arizimbeeri Naa yuuri m‑pa yiriseaa yiridaana, ni, Biyɛlizibuli n nyɛ u, ba bu ya booli u yiri maa dima lala?
- halli ni yuseesi an bɛ n‑gaari lala.” Ka u daa laa n‑yɛli ba yaasa, ni, “Dizugu yan di kyɛ ka dabeem mari ya ninsaalidima zugu.
Bunseelli zaa kan pili ka bu nyara, ba nin piligi ka ka sɔkam ti nya; ka yɛttɔ'asɔ'ara zaasa muna - sɔkam nin baŋŋi a gbinni ŋɔn nyɛ seem.
Man sɔ'ari zibsim ni n‑tɔ'asiri n‑tiri ya yɛttɔ'aseesi zaasa, ya kyɛ ka ba wum a la wuntampeeliga; man kpɛ duu puuni ka waasiri n‑yɛtti ya yɛliseesi la, yan duum saazugu m‑mooli a ka sɔkam zaa wum.” Ni, “Yaasa, yan di zɔri ninvugseeba ban kuuri niriba ningbina, ka ku toaai n‑kuuri ba siisi m‑paasi.
Amaa ya zɔm sɔ ŋɔn nin toaai n‑sa'am ningbina ni siisi zaa ka zaŋŋi a n‑lɔsi bugum ni la.
Ba bu zaŋŋi la'abila yinni n‑daari niimbisi ayi?
Amaa din zaa yɔri, niimbila yinni ku toaai n‑lu tiŋŋa ka di pa la ya Ba maa yuubu ni.
Yarima muna, Naawunni mi halli ya zɔbri gba yɛla, ka baŋŋi a zaa yinni yinni kaaligu ŋɔn nyɛ seem maa.
Dizugu yan di zɔri dabeem, dama yarim mari bukyi pam n‑gaari niinsi maa zaa.” Ka Yisa daa laa n‑yɛli ba, “Ŋɔnkam zaani niriba tooni n‑yɛli, ni, u nyɛ la man dinni, man gba nin ti zaani m Ba tooni arizana ni, n‑yɛli, ni, ŋɔn nyɛ la n dinni.
Ka ŋɔnkam mun yi za'asi ma niriba tooni, man gba nin za'asi u m Ba tooni arizana ni.” Ni, “Ya di teesi, ni, m mari la nangbanyinni beesigu n‑kyɛ duniya wa na.
Ay!
M bu kyɛ na ni m mari nangbanyinni yɛla na, see zaba.
N kyɛ na ni n tugli la doowa ni u ba, ni bipuŋŋa ni u ma gba, ni bii pɔ'a ni u dinyaampɔ'a m‑paasi, ka ba zabi.
Lala ka nira yi ti mari dindaana, u toori yiri puuni ka di daama nin bɛ ni.
Ŋɔn wuri u ba, bee, u ma, n‑gaari ma, di daama bu sumsi ni u bɛ n saani; ka ŋɔn laa n‑wuri u biiya, doo bee pɔ'a, n‑gaari ma, ŋɔn gba bu sumsi ni u bɛ n saani.
Halli ŋɔn mun ku sakki n‑zaŋŋi u kum dɔpulli n‑dɔli n nyaaŋŋa, ŋɔn gba bu sumsi ni u bɛ n saani.
Ŋɔnkam zaa yi boori u nyɔvuri maa nin kɔŋŋi ka; ŋɔn mun yi sakki ni u kɔŋŋi u nyɔvuri, mani zugu, ŋɔna n nyɛ sɔ ŋɔn nin nya nyɔvuri.” Ka u daa laa n‑yɛli ba, “Ŋɔnkam zaa gyaari ya, mani ka u gyaari.
Ka ŋɔnkam gyaari ma, Naawunni ka u gyaatira, dama ŋɔn Naawunni n tum ma na.
Ŋɔnkam zaa gyaari anabi ŋɔn nyɛ anabi maa zugu, ŋɔn gba nin deaai laara seaa kan nyɛ anabi dinni.
Ka ŋɔnkam mun gyaari yɛlimaŋni daana ŋɔn nyɛ yɛlimaŋni daana maa zugu, ŋɔn gba nin deaai laara seaa kan nyɛ yɛlimaŋni daana dinni.
Halli ŋɔnkam zaa mun yi ti zaŋŋi kɔmaasim n‑ti n nyaandɔlisɔ ni u ti nyu, ŋɔn nyɛ n nyaandɔla maa zugu, yɛlimaŋni ka n yɛtti ya wa, di daama gba ku toaai n‑kɔŋŋi u laara.”
Tɔ: ka Yisa ŋɔn daa kpaam u nyaandɔliba pii ni ayi maa n‑naai, u daa kyaŋŋi tinkpanseesi an daa tabi bɛni maa n‑wulisiri m‑moonni yɛligu maa n‑tiri niriba.
Di saha ka Gyɔni daa bɛ dansarika ni - Gyɔni sɔ ŋɔn daa su niriba Naawunni koom la.
U daa ti wum Yisa ŋɔn daa tumni seem, ka daa tum u nyaandɔliba Yisa saani na, ni, “Nyin n nyɛ ŋɔn ya kyɛ na la, bee ti na gɔsim di daama soori?” Ka Yisa daa labsi n‑yɛli Gyɔni niriba wa, ni, “Ya labma nti yɛli Gyɔni yan wumni ka nyari seela: ni, zoomma nini neaara, ka gbarisi kyɛnna, ka ban mari kɔmni nyari alaafɛa, ka tubkpira daandima wumna, halli ka ban kpi gba neaari kum ni; ni, ka lahabasuŋŋu ka ba moonni n‑tiri faradima.” Ka laa n‑yɛli ba, “Ŋɔnkam bu birisiri n yɛla zugu mari zugsuŋŋu!” Gyɔni nyaandɔliba maa daa bakki n‑kyaŋŋi, ka Yisa mun daa piili n‑tɔ'asiri n‑ti daadam maa zaŋŋi n‑kyaŋŋi Gyɔni yɛla, ka boosiri ba, ni, “Bɔ ka ya daa kyaŋŋi mooni ni ya ti nya?
Kyimnigu ka pɛbsigu zeera, bee?
Bee bɔ ka ya daa lee n‑kyaŋŋi ni ya ti nya?
Ninvugsɔ ŋɔn bɔbi suŋŋa?
Ya bu nya?
- ninvugseeba ban yeeri bunveela n kur bɛ nadima yiya ni.”; ka laa m‑boosi ba n‑yɛli, “Ka bɔ zugu ka ya daa lee n‑kyaŋŋi?
- ni ya ti nya anabisɔ, bee?
Yɛlimaŋni ka n ya yɛli ya, ni, halli u gaari anabi gba.
Ŋɔna n nyɛ ban daa sɔbi sɔ yɛla la, ni, Naawunni yɛliya:- ‘Nnya, n tuumu nŋɔa; N tumni u ni u ti daŋŋi i tooni: Ŋɔna nin maali i kyɛnni maa soori n‑ti i.’ Amaa yɛlimaŋni ka n ya yɛli ya, ni, Gyɔni Kɔsuura gaari bidibseeba pɔ'aba ŋɔn pun dɔ'ai la zaa; amaa ka n ya yɛli ya yaasa, ni, ninvugsɔ ŋɔn poora zaa ka bɛ Naawunni naam ni, di daama yi gaari ŋɔna.” Ka Yisa daa laa n‑yɛli, “Sahanseaa ka Gyɔni daa mooli u mooligu la, halli nti paai zuna, arizana naam yɛla ka ba moori n‑gbaari ni nimbirimoaa.
Anabi dima la sɔppu, ni Musa zaaligu la, daa wulisiri anabitiri yɛla m‑mari yaa, halli nti paai sahanseaa ka Gyɔni daa ti kyɛ na.
Halli ya yi ti sakki n‑deaai n yɛligu wa, n ya yɛli ya, ni, Gyɔni nyɛ la Ilaygya - sɔ ban daa yɛli u yɛla, ni, u nin labi na la.
Ŋɔnkam mari tuba n nin wum, ŋɔn wumma!” Ka Yisa daa laa n‑yɛli, ni, “Ka bumbɔ ka n ya zaŋŋi n‑ŋmansi zuna niriba wa?
- Ba ŋmani la hoo biisi ban zi daa ni m‑boonni taaba n‑yɛtti, ni, ‘Ti peebi yiiya n‑ti ya ka ya za'asi waa, ka ti laa m‑maanni la kuuri n‑ti ya ka ya bu sakki n‑kaasira!’ Dinŋɔna Gyɔni daa kyɛ na ka u ba'a ka diibu ni nyuubu yɛla ni, ka ya yɛli, ni, arizimbeoo n zi u zugu ni.
Ka man mun Ninsaala Bii ti kyɛ na ka man ni niriba la'amni n‑dira ka nyuura, ka ya yɛli, ni, ‘Ya bu nya doo wa ŋɔn nyɛ beem daana ni danyuura seem?
- ka u laa n‑lɔ zoori ni lampodeaariba ni ala'akyi daandima.’ Amaa Naawunni yam tumni n‑wulisiri kamaŋŋa yɛla.” Di saha ka Yisa daa gbaai tinsi maa galiŋŋu - tinseesi ŋɔn daa pun bɛ ni n‑tumni u alahazibu tuma ba saani la; ka di zaa yɔri ba daa za'asi, ni, ba ku wum u yɛligu n‑kyɛ ba tumbeeri ni ba teesibeeri yɛla.
Ni, “Zugubeoo ka ya nin nya, yarima Kɔreezini dima ni Bɛtsaida dima wa!
Dama ba yi di daa tum tunkara Taaya ni Saidoon tinsi ni hoo man tumni aseesi ya tinsi maa ni la, ban tumbeeri daandima wa daa naa m‑pun yɛ tankyɛra n‑zinni m‑bugi tampɛ'alim n‑wulisiri ba sufusa'aŋŋu ŋɔn nyɛ seem, ka takki ba halibeoo beebu la ka di daa yuui.
Amaa n yɛtti ya, ni, Zaadaari halli Taaya ni Saidoon ninvugbeeri wahala gba ku paai ya dinni.
Yarima muna, ya Kapirinyum dima wa, ya bu duusiri la ya mansi m‑paai arizana ni?
Amaa ba nin sigsi ya kpiimma tiŋŋa ni sa.
Dama alahazibu tunseesi an daa tum i saani maa yi daa tum la Sɔdoom tiŋŋa puuni, ka daa naa n‑kpalim m‑bɛ ni, halli ni zuna.
Amaa n yɛtti ya, ni, Zaadaari halli Sɔdoom ninvugbeeri wahala gba ku paai ya dinni.” Di saha maa Yisa daa yɛliya, “M Ba Naawunni, nyin ŋɔn su arizana ni duniya wa, m pɛ'ari i ni, dama nyin zaŋŋi yɛla wa zaa n‑sɔ'ai ka kyɛ yam dima ni baŋŋniba, ka laa n‑kasigi a n‑wulisi n‑ti bileesi.
Ii, m Ba, yɛlimaŋni lala veela i saani.
Bunseelli kam zaa ka m pun deaai m Ba nuu ni.
Sɔ ka ni m‑mi Bii maa na'ala u Ba maa m mi u; ka sɔ mun gba ka ni m‑mi m Ba maa na'ala mani u Bii maa m mi u; m‑paasi sɔkam man u Bii maa ŋɔn nin sakki n‑kasigi m Ba maa yɛla n‑wulisi n‑ti u la.” Ni, “Ya ninvugseeba ban zi zikara n‑gyɛ zaa, ya kyɛma n saani na, ka n nin kyɛ ka ya vuusi.
Kyɛ ka man ni yarim la'am n‑tumna: di ŋmani la hoo nigi ayi ŋɔn darigri na'adoo seem, ya nin ti bamsi tuma man saani, dama ninvugmaŋni n nyɛ ma, ka laa m‑mari sufubaalim.
Ya nin vuusi ni sufudoaa.
Dama n na'adoo wa ku ŋmaari ya, ka n ziya maa fa'asi ni.”
Tɔ, ka lala saha maa ka Yisa daa dɔli puri ni n‑gatta, Vuusim dabsiseaa ni.
U nyaandɔliba n daa dɔli u, ka kɔm daa mari ba ka ba daa kabri kasana maa n‑ŋɔbra.
Ka Farisidima daa nya lala, ka yɛli u, “Nyama!
I nyaandɔliba wa tumni la puri tuma.
Ba galimni zaaligu maa zaŋŋi n‑kyaŋŋi Vuusim Dabsiri wa.” Ka Yisa yɛli ba, “Ammi, ya na zi n‑karim NaaDauda yɛla maa?
Ni, ŋɔn ni u taaba daa bɛ ni ka kɔm daa gbaai ba, ka u daa kpɛ Naawunni gyeeŋŋu zii maa, n‑zaŋŋi boroboro n‑ŋɔbi.
Pa boroboro anŋɔ taabu ka ba dooli Naawunni tooni ka a kyisiri ni?
Ii!
A kyisiri n‑tiri u taaba - halli n‑tiri u mammaŋŋa gba - see maalimaanniba kɔkɔ n ŋɔbri a. Bee, ya na zi n‑karim Musa zaaligu yɛla?
Ni, maalimaanniba tumni la ba tuma Naawunni Gyeeŋŋu Yiri puuni Vuusim Dabsiri.
Ban n tumni la Vuusim Dabsiri maa ka bu deaari taalli di zugu.
Man yɛtti ya wa, ni, bunseelli n bɛ kpa n‑gaari Gyeeŋŋu Yiri maa.
Sɔppu la yɛliya, ni, ‘Man Naawunni bu boori ni ya maanni m‑maanni bunkɔbri wa, amaa m boori ya zɔri niriba namboo.’ Ya siri da mi dinŋɔ gbinni, ya naa n‑ku galim niriba ka ba bu niŋi taalli halli beela.
Dama man Ninsaala Bii n su Vuusim Dabsiri fukumsi gba.” Ka Yisa daa bakki bɛni n‑kyaŋŋi nti kpɛ ba la'aŋŋu duu ni.
Ka dɔsɔ ŋɔn nuu kpi daa bɛ bɛni.
Ka ba daa boosi Yisa n‑yɛli, ni, “Ammi, soori bɛ ni ni ba tibi niriba Vuusim Dabsiri maa ni?” - Dama ba daa boori daliiri ni ba galim u. Ka Yisa daa labsi n‑yɛli ba, ni, “Ya ninvugsɔ peoo yi ti lu bɔ'azuliŋŋu ni, ka di nyɛ la Vuusim Dabsiri daari, u nin yiisi u na, bee, u nin kyɛ u?
Ka ninsaala bu gaari peoo?
Dizugu soori bɛ ni ni ti tum tunsuma Vuusim Dabsiri daari.” Di saha ka u yɛli nukpiiŋŋu daana maa, ni, “Teaam i nuu maa!” Ka u daa teaai ka u nuu maa daa nya tippu n‑leebi hoo kanla.
Ka Farisidima daa doaai ya'abi, n‑yi duu maa ni nti ŋmeeri taaba saawara m‑boori sɔseaa ba nin nya ni ba ku Yisa.
Yisa ŋɔn daa ti wum lala, u daa bakki n‑kyaŋŋi mɔ'ari ni, ka niriba pam daa dɔli u. U daa tibi ba baaridima zaa, amaa ka daa kpamsi ba, ni, ba di yɛli daadam maa ŋɔn nyɛ sɔa.
Dinŋɔ daa niŋi ni di kyɛ ka seelikam siri ti niŋi hoo anabi Aizaaya ŋɔn daa pun yɛli seem la: ni#:- “Naawunni yɛliya, ni#:- ‘N bii nŋɔa, mani n yiisi u: N wuri u, ka n sufu laa m‑pɛligi u zugu.
N nin zaŋŋi n Sii Kasi n‑niŋi u ni, U nin wulisi n sariya karibu yɛla N‑ti tinsi zaa niriba maa.
U ku ŋmɛ nangbankpeemni, Bee, u tasiri pampam.
U ku kyɛ ka ba wum u kukɔri, Bee, n‑tɔ'asi pampam timpuuni.
U ku kabi kika'ari kan mari daalimni; Bee, n‑kpiisi firila gaariga kan bu sakki nyoaari suŋŋa.
U nin kpalim m‑bɛ lala Halli ka yɛlimaŋni ti nyaŋŋi zaa.
Tinsi zaa niriba nin ti wum u yuuri, Ka zaŋŋi ba tama n‑danni u.’ ” Di saha ka ninvugseeba daa zi dɔsɔ ŋɔn nyɛ zooma ka bu toaai n‑tɔ'asiri n‑kyɛ Yisa saani na; doo maa daa bɛ lala dama arizimbeoo daa bɛ u ni.
Ka Yisa daa tibi zɔligu wa ka kyɛ la u laa n‑tɔ'asiri ka nyari yaasa.
Di daa gyɛri zama maa pam, Yisa ŋɔn tum seem maa.
Ba daa yɛtti taaba, ni, “Pa NaaDauda ya'aŋŋa maa nŋɔa?
- Pa tin guri sɔ kyɛnni na la nla?” Amaa Farisii dima maa daa wum lala ka daa yɛli, “U zaŋŋi ArizinNaaba yiiko n‑katti la arizimbeeri maa.
Ii!
- Biyɛlizibuli n siri mari u.” Ka Yisa daa mi ba n daa teesiri seem, ka di zugu u daa yɛli ba, ni, “Tinseelli kam zaa kan timbiisi yi purigi n‑zabri taaba la nin sa'am zaa.
Bee, tinseaa, bee, yiriseaa, m bɛ ni kan niriba yi purigi n‑zabri taaba, lala tiŋŋa, bee, yiri, ku toaai n‑zaani.
Dizugu Sintaani muna, u yi ti katti u mammaŋŋa niriba n‑zabri ba, ŋɔn gba suulinsi ya niŋi la wula n‑zaani?
Ni, n zaŋŋi la Biyɛlizibuli yiiko n‑katti arizimbeeri maa, ka dinŋɔna ya karimbiseeba ban katti ba la - ba zaŋŋi ŋɔni dinni n‑katti ba?
Dizugu ban nin ti di ya yɛttɔ'a wa sariya n‑lusi ya.
Ka m mun zaŋŋi la Naawunni Siiya n‑katti arizimbeeri n‑yiisiri niriba ni, dinŋɔna Naawunni naam daŋŋi m‑paai ya na.
Ka ba ya niŋi la wula n‑kpɛ yaa daana yiri n‑zu u neema maa ka di pa la ba daŋŋi n‑lɔ lala yaa daana maa ka naayi nyaŋŋi n‑fa u yiri ni buna zaasa?
Ka ninvugsɔ ŋɔn ku sakki ni u zɛ n nyaaŋŋa, ŋɔna n za'asi ma n‑yi n nyaaŋŋa; bee sɔ yi ku suŋŋi ma ni ti la'asi bunwurima, u wurimni a m‑basira.
Dinzugu ka n yɛtti ya maa, niriba yi tum tumbeeri, bee ba yi sa'am Naawunni yuuri, Naawunni nin kyɛ lala ala'akyi taalli zaa m‑pɛŋŋi ba, amaa ba yi ti sa'am Sii maa yuuri, kyɛ-m‑pɛŋŋi ka ni.
Halli ŋɔn tɔ'asi yɛttɔ'abeeri n‑galim man Ninsaala Bii maa gba, u nin toaai n‑nya kyɛ-m‑pɛŋŋi; amaa ŋɔn mun yɛli seelli n‑galim Sii Kasi maa, di daama ŋɔn kur ku nya u taalli kyɛ-m‑pɛŋŋi, zuna halli ni sahaseelli zaa.” Ka Yisa daa laa n‑yɛli ba, “Ya kyɛ ka tiseaa nyɛ tisuŋŋu, ka ka nin wanni walisuma.
Di yi pa lala, tibeoo n nyɛ ka, ka ka nin wanni walibeeri.
Ba gɔsiri la tii kam zaa wala ni ba ti baŋŋi tii maa ŋɔn bɛ seem.
Ya bunkyɔ'ama wa!
Ya kur ŋmanni la wa'abeeri!
Ya ya niŋi la wula n‑yɛtti din veela, ka ya mammansi n nyɛ ninvugbeeri?
Dama dinkam bɛ ninsaala sufu ni nti paali ka, dina ka u yiisiri u noori ni na.
Bunsuma yi bɛ ninvugsuŋŋu puuni m‑paali u, bundaana n nyɛ u, ka u nin yiisiri bunsuma maa na n‑tisira; ka ninvugbeoo ŋɔn mun yi paali ni bumbeeri yiisiri la bumbeeri n‑tisiri na.
Man yɛtti ya wa, ni, sariya karibu Zaadaari ba nin boosi sɔkam boosa zaŋŋi n‑kyaŋŋi yɛttɔ'ayɔya kam zaa ŋɔn daa tɔ'asi.
Dama i noori yɛligu zugu ka ba nin yiisi i na, ni, yɛlimaŋni daana; ka i noori yɛligu zugu yaasa ka ba nin lusi i m‑basi.” Di saha maa ka karimba dimseeba daa tɔ'asi n‑ti u, ni Farisii dimseeba m‑paasi, n‑yɛli, ni, “Ti Karimba, ti boori la i tum alahazibu tunseaa n‑wulisi ti.” Ka u daa labsi n‑yɛli ba, ni, “Zuna niriba wa nyɛ la ninvugbeeri ban boori zina.
Ba kur bɛ la alahazibu nyaabu ni, ni ba ti baŋŋi yɛla, amaa ba ku ti nya sɛseelli m‑paasi Anabi Gyoona alahazibu yɛla maa.
Gyoona ŋɔn daa bɛ zintitaari maa puu ni n‑niŋi daba ata ni yunsi ata maa, lala ka man Ninsaala Bii maa gba nin bɛ tingbaŋŋu puuni n‑niŋi daba ata ni yunsi ata bɛni.
Niniva dima gba daa wum Gyoona wa'azu yiisigu la ka daa kyɛ ba tumbeeri m‑basi ka niŋi tuuba, ka dizugu ba nin doaai n‑galim zuna niriba wa Zaadaari maa, dama ŋɔn gaari anabi Gyoona bɛ la kpa zuna ka ba bu ya wum.
Pɔ'a-naaba sɔ ŋɔn daa su nudirigu luga tinseaa la daa yi wa'aligu n‑kyɛ na ni u ti wum NaaSulɛmaana yam yɛttɔ'a maa, ka dizugu u nin doaai n‑galim zuna niriba wa Zaadaari maa, dama ŋɔn gaari NaaSulɛmaana bɛ la kpa zuna ka ba bu ya wum.” Ka Yisa daa laa n‑yɛli ba, “Tɔ; ka arizimbɛsɔ n daa bɛ ni, ka u daa kpɛ dɔsɔ puuni n‑su u. Ka ba daa yiisi u ŋɔn daa bɛ dɔsɔ puuni maa ni n‑kari m‑basi.
Ka u daa yi n‑kyaŋŋi n‑gyinni yoo ni, m‑bɛ kukoo ni m‑boori vuusim ziiya, halli nti gyɛa.
Di saha maa ka u daa yɛli, ni, ‘See ka n labi n doo maa saani - yiri seaa man daa yi ka kyɛ la ni!’ Ka u daa ti labi na n‑nya ka sɔsɔ ka bɛni ka ba pun pii yiri maa n‑sɛ'asi ka kasikasi ka ka veela; ka dizugu u daa labi n‑kyaŋŋi n‑zaŋŋi u arizintaaba ayɔpɔi seeba ban bɛ n‑gaari u mammaŋŋa, ni ba ti paasi u zugu, ka ba daa kpɛ nti bɛ bɛni.
Di saha maa ka di daama beesigu daa bɛ pam n‑gaari din daa daŋŋi m‑bɛ seem.
Ka di kur bɛ la lala zuna niriba saani.” Ka Yisa ŋɔn daa na tɔ'asiri n‑tiri zama maa, u ma ni u tunzɔppa daa paai na n‑zaani samanni, ni, ba boori n‑tɔ'asi yɛttɔ'aseaa n‑ti u. Ka ninvugsɔ daa yɛli u, ni, “I ma ni i tunzɔppa bɛ samanni m‑boori n‑tɔ'asi yɛttɔ'aseaa n‑ti i.” Ka Yisa daa labsi n‑yɛli u, “M ma n nyɛ ŋɔni?
ni, n tunzɔppa n nyɛ bandima?”, ka daa teaai u nuu m‑bugsi u nyaandɔliba maa ka daa yɛli, “Nnya ba!
M ma ni n tunzɔppa maa nŋɔa!
Ŋɔnkam zaa tumni m Ba ŋɔn bɛ arizana ni la yuubu nyɛ la n tunzɔa, bee n tunzɔpɔ'a, bee m ma.”
Di daari maa ka Yisa daa yi yiri maa ni na n‑kyaŋŋi nti zinni mɔ'ari maa gbiriŋŋu.
Daadam pam daa la'am u saani na, ka dizugu u daa kpɛ nyariŋŋu puuni nti zinni.
Nyariŋŋu maa daa bɛ la koom puuni ka daadam maa daa zɛ mɔ'ari maa gbiriŋŋu.
Ka u daa tɔ'asi n‑tiri ba n‑nyɛsiri ba nyɛsa yɛla pam; ni, “Dɔsɔ n daa kyaŋŋi u puu, ni u ti waali u bumbura; ka ŋɔn daa waanni maa, a seesi daa lu sɔkpaŋŋa ka niinsi daa kyɛ na n‑di a zaa.
Ka u bumburiseesi mun daa lu kuga ziiya ka bɛni tanni daa bu zoaai, ka a daa tɔ bula yoomyooma dama tanni maa daa pɔsigi a. Amaa wuntaŋŋa ŋɔn daa ti bi, a bula maa daa gyɛkki n‑kpi, dama a nya'a maa daa bu sigi wa'aligu.
Ka seesi gba daa lu goosi ni, ka goosi maa daa zoaai na m‑mugsi n‑gabi kabula maa.
Amaa kaburiseesi daa lu tam ziiya n‑tɔ bula, n‑zoaai, ka daa dɔ'ai kyi, halli n‑niŋi beelim kɔbkɔbga, ni pisiyooyoobu, ni pisitata.
Tɔ: ŋɔnkam mari tuba n nin wum, ŋɔn wumma!” Di saha ka u nyaandɔliba daa kyɛ u saani na nti boosi u, ni, “Bɔ n kyɛ ka i tɔ'asiri yɛttɔ'anyɛsa wa n‑tiri ba?” Ka u daa labsi n‑yɛli ba, ni, “Dama Naawunni siri ti yarima soori ni ya baŋŋi u naam yɛlisɔ'ara ŋɔn nyɛ seem, amaa ban kpalim la ku nya lala soori.
Sɔkam zaa ŋɔn mari seelli nin nya m‑paasi halli ka di ti zoaai, amaa ŋɔn ka seelli maa ŋɔna, halli ŋɔn mari seelli fiiŋ maa gba, ba nin ti fa a ka kyɛ u yɔri.” Ni, “Dinzugu n tɔ'asiri yɛla zaa yɛttɔ'anyɛsa ni n‑tiri ba, ka lala nin kyɛ ka ba nin gɔsiri ka ku nya seela: ba nin wumna, amaa ka ku baŋŋi seela.
Dizugu anabi Aizaaya yɛlisim maa daa yɛli n‑ti la bana, ni#:- ‘Ti Dugma yɛliya, ni#:- “Ya nin wum, m‑maali n‑wum, Amaa ya ku baŋŋi di gbinni.
Ya nin gɔsi m‑maali n‑gɔsi, Amaa ya ku nya di.
Dama n niriba wa muna - Ba sufu ni teesa bu zulima, Ba ligi la ba tuba, Ba mumni ba nini: Dama di yi pa lala Ba nini naa n‑nyara, Ba tuba naa n‑wumna, Ba sufu ni teesa naa n‑neaara, Ka ba ti labi n saani na Nti nya tippu n saani.” ’ ” Ka u daa laa n‑yɛli ba, ni, “Ya nini ŋɔn nyari wa zugu ka ya mari la zugsuŋŋu!
- Ni ya tuba ŋɔn wumni maa zugu gba.
Dama n yɛtti ya la yɛlimaŋni, ni, sahaseaa din gaari ka anabidima ni ninvugsuma pam daa boori ba da nya yan nyari bunseesi wa, ka mun bu nya a; ka daa laa m‑boori ba wum yan wumni seelli wa, ka daa bu wum.” Ka u daa yɛli ba, ni, “Ya wumma!
- ka baŋŋi bumbura nyɛsiri maa gbinni.
Sɔkam ŋɔn wum Naawunni naam lahabaari maa ka bu baŋŋi di gbinni maa ka Yɛlibeeri Daana maa kyɛ na n‑fa yɛligu maa u sufu ni, ŋɔna n ŋmanni la bumburiseesi an lu sɔkpaŋŋa.
Ninvugsɔ mun ŋɔn ŋmani la bumbura an lu kuga zugu la n nyɛ sɔ ŋɔn yi wum yɛligu maa sahanseaa la, u yi deaai ka la ni sufupeelli; amaa ka di bu kpɛ u sufu ni ni yɛlimaŋni, ka u nya'a kaalinsi zugu u bu yuura: dizugu yɛlibeoo bee vɔlisigu yi ti kyɛ na Naawunni yɛligu maa zugu, u yi labi la nyaaŋŋa yooma.
Ninvugsɔ ŋɔn ŋmanni bumbura an lu goosi ni la n nyɛ sɔ ŋɔn yi wum yɛligu maa pɔi, ka laa n‑zaŋŋi duniya wa yɛla m‑mugsi u maŋŋa, ni bundaantirigu yɛla gba; ka dizugu ka Naawunni yɛligu bu toaai m‑bunni u sufu ni nti zoaai na n‑wanni tunsuma wala.
Amaa ninvugsɔ ŋɔn ŋmanni la bumbura an lu tam zii la n nyɛ sɔ ŋɔn wum lahabaari maa ka baŋŋi di gbinni la, ŋɔna n nyɛ sɔ ŋɔn nin wanni tunsuma wala - halli kɔbkɔbga, bee pisiyooyoobu, bee pisitata.” Ka Yisa daa yɛli ba nyɛsiseaa m‑paasi, ni, “Arizana naam maa ŋmanni la nŋɔa#:- Dɔsɔ n daa bɛ ni ka u daa buri bumburisuma u puu.
Ka yunseaa, sɔkam zaa ŋɔn daa ti gbisi, ka u dindaana daa kyaŋŋi nti buri niimbɛŋni n‑niŋi puu maa bumbula maa sunsukkuni, ka bakki.
Ka bumbula maa ŋɔn daa ti zoaai ka kyi maa daa ti ya niŋi n‑yirigi, di saha maa ka niimbɛŋni gba daa ti bunni na.
Ka yiri maa daana tuntumniba daa kyɛ u saani na nti yɛli u, ni, ‘Ti dugma, pa bumburisuma ka i daa buri i puu maa ni?
Ka niimbɛŋni wa yi la yani?’ Ka u daa labsi n‑yɛli ba, ni, ‘N dindaansɔ n niŋi lala maa.’ Ka ba daa boosi u, ni, ‘Dinŋɔna ti kyɛma n‑vɔ niimbɛŋni maa m‑basi?’ Ka u daa yɛli ba, ni, ‘Ay!
Dama yan la'asiri niimbɛŋni maa, pa seem ya nin ti dari n‑vɔ kyi la gba m‑paasi.
Ya kur kyɛ ka kyi maa ni niimbɛŋni maa zaa la'am n‑zoaai halli ni kaŋmaa saha.
Tɔ, ka n nin yɛli ban ŋmaari a maa, ni, ba voaama niimbɛŋni maa pɔi n‑lɔ a gbilagbila n‑nyɔa, ka naayi ŋma kyi maa n‑la'asi n‑zaŋŋi n‑niŋi n napoo ni.’ ” Ka Yisa daa yɛli ba nyɛsiseaa m‑paasi, ni, “Arizana naam ŋmanni la hoo zinzambeelli nira ŋɔn zaŋŋi m‑buri u puu ni.
Ka nyɛ la bunseelli bumbura kam zaa ŋɔn galisi n‑gaari ka; amaa kan daa ti zoaai n‑niŋi buntitaari n‑gaari zeeri bumbula zaa, ka daa leebi hoo tiiya, halli ka niinsi daa tɛ ba teeri ka zugu ka nyari ka vaari maasim.” Ka u daa laa n‑yɛli ba nyɛsiseaa, ni, “Arizana naam ŋmanni la dabinseesi pɔ'asɔ ŋɔn daa zaŋŋi n‑gyɛri zum ni, ni u ti sɛ paanu.
U daa zaŋŋi dabina beela n‑niŋi zum pam puuni - hoo zum kuriba ata - ka a dɔla, halli nti kyɛ ka zum maa zaa ti du n‑fuusi.” Tɔ.
Anŋɔ zaa ka Yisa daa tɔ'asiri n‑tiri niriba la, ka daa kur zaŋŋi ma'asa ni nyɛsa n‑tɔ'asira.
U daa bu tɔ'asi yɛttɔ'aseelli ka ma'asa ka di ni.
Lala daa kyɛ ka anabi la yɛligu la ti niŋi yɛlimaŋni, ni#:- “N nin tɔ'asi n yɛttɔ'a n‑tiri ba - Yɛttɔ'anyɛsa ka n nin tɔ'asira: N nin kasigi yɛlisɔ'ara n‑ti ba Ba na zi m‑baŋŋi yɛliseesi, Halli duniya naaŋŋu saha zaŋŋi m‑paai zuna.” Yisa ŋɔn daa ti kyeoosi zama maa n‑ti ba soori ni ba bakki, u daa kyaŋŋi nti kpɛ yiri maa ni.
U daa bɛ bɛni, ka u nyaandɔliba maa daa kyɛ u saani na nti yɛli u, “Yɛlima ti niimbɛŋni an bɛ puu ni la nyɛsiri la gbinni!” Ka Yisa daa labsi n‑yɛli ba, ni, “Tɔ; dɔsɔ ŋɔn buri bumburisuma la n nyɛ man Ninsaala Biiya.
Puu maa n nyɛ duniya wa, ka bumbulisuma maa n nyɛ ninvugseeba ban su naam maa beebu soori, niimbɛŋni bumbulibeeri mun n nyɛ ninvugseeba ban bɛ Yɛlibeeri Daana la suulinsi ni.
Dindaansɔ ŋɔn daa buri bumbeeri la nyɛ la Sintaani; kaŋmaa saha n nyɛ duniya wa naari, ka ban ŋmaari maa n nyɛ malaakadima.
Niimbɛŋni la ŋɔn la'asi n‑nyɔ seem la, lala ka di ti ya niŋi duniya naari Zaadaari maa.
Lala saha ka Ninsaala Bii maa nin ti tum u malaakadima ka ba zaŋŋi bankam zaa daa kyɛ ka niriba tum tumbeeri, ni bankam zaa daa niŋi yɛlibeeri, n‑la'asi n‑yiisi u naam maa ni m‑basi.
Ka ba nin ti zaŋŋi ba n‑lɔsi bugum ni, ya'aseaa ban nin bɛ ni n‑kumna ka ŋɔbri ba nyina.
Di saha ka Naawunni niriba nin nya'ara, hoo wuntaŋŋa ŋɔn nya'ari seem maa, m‑bɛ ba Ba naam maa ni.
Ŋɔnkam mari tuba n nin wum, ŋɔn wumma!” Ni, “Arizana naam ŋmanni la nŋɔa#:- di daa niŋiya ni, ka dɔsɔ daa kyaŋŋi nti nya arizikki kan pi tiŋŋa, ka u gbi tanni n‑labsi m‑pi ka.
Ka daa kuli nti koosi u marigu zaa n‑labi na nti da lala tingbanni maa.” Ni, “Arizana naam laa n‑ŋmanni la nŋɔa#:- walima daansɔ n daa bɛ ni, ka u daa goori m‑boori kugsuma, bumpeela nyain, an ligri daa zoaai pam.
Ŋɔn daa ti nya seaa ka ka veeli n‑gaari a zaa, u daa labi yiri ni nti koosi u marigu zaa n‑kyaŋŋi nti da ka.” Ni, “Arizana naam laa n‑ŋmanni la nŋɔa#:- zingbaariba daa lɔbi ba laama mɔ'ari ni n‑gba zaasim balibu kam zaa.
Laaŋŋu maa daa paali la ni zaasim.
Tɔ, ka ba darigi ka n‑du mɔ'ari gbiriŋŋu nti yiisi a n‑gamsi.
Ba daa zaŋŋi bunsuma la n‑niŋi ba peeri ni; ka daa zaŋŋi bunseesi an bu veeli la n‑lɔbi m‑basi.
Lala ti yɛ nyɛ di duniya naari daari; malaakadima la nin gamsi ninvugbeeri la ninvugsuma la puuni n‑zaŋŋi ba n‑lɔsi bugum ni, ya'aseelli ban nin kumni ka ŋɔbri ba nyina la.” Ka Yisa daa boosi ba, ni, “Ammi, ya baŋŋi anŋɔ zaa gbinni, bee?” Ka ba daa labsi n‑yɛli u, “Ii.” Di saha ka u daa yɛli ba, ni, “Dinŋɔ wulisiri, ni, zaaligu karimbasɔ ŋɔn labgi Arizana naam yɛla nyaandɔla ŋmanni la yiridaana ŋɔn kpeeri u neema duu ni n‑yiisiri bumpaala na, ka yiisi bunkura na m‑paasi.” Yisa ŋɔn daa yɛli ba nyɛsa wa n‑naai, u daa bakki bɛni n‑labi u maŋtoori tiŋŋa.
U daa bɛ la ba la'aŋŋu duu maa ni nti wulisi ba.
Ka alahazibu daa gbaai ba, ka ba daa boosiri taaba, ni, “Yani ka doo wa lee n bamsi u yɛla wa zaa, ka laa n‑nya yiiko n‑tumni tunkara wa?
Pa kampinta bii maa nŋɔa?
Pa u ma n nyɛ Mariama?
- ka u tunzɔppa n nyɛ Gyeemsi, ni Gyoosɛfi, ni Saimoon, ni Gyuudasi la?
U tunzɔpɔ'aba zaa gba bu bɛ la ti saani?
Ka yani ka u lee n‑nya anŋɔ zaa?” Lala zugu ba daa bu boori u yɛla halli beela.
Di saha ka Yisa daa yɛli ba, “Anabi kam nyari gyirima luginseelli kam zaa ni, na'ala u mammaŋŋa tiŋŋa niriba ni u yiri dima saani.” Ka u daa bu tum tunkara pam bɛni, ban daa bu niŋi Naawunni yɛdda maa zugu.
Di saha ka NaaHɛroodi Tɛtirakyi la daa ti wum Yisa damni, ka tɔ'asi n‑ti u kpambaya, ni, “Gyɔni sɔ ŋɔn daa suuri niriba koom la nŋɔa, ŋɔna n doaai kum ni; lala zugu n kyɛ ka u mari yiiko n‑tumni alahazibu tuma wa.” -Ka di gbinni n‑daa nŋɔa: Pɔ'asɔ n daa bɛ ni ka u yuuri boonni Hɛroodiyasi.
Ŋɔn Hɛroodiyasi daa nyɛ la NaaHɛroodi beeri, Filipi, pɔ'a, ka Naaba daa fa u n‑di u. Dizugu ka Gyɔni daa yɛli Naa maa, ni, “Di ka soori ni i di pɔ'a maa!” Ka u pɔ'a Hɛroodiyasi zugu daa kyɛ ka NaaHɛroodi daa tum n‑gbaai Gyɔni m‑ba u kutti ka kpeesi u dansarika.
Dizugu ka Hɛroodi daa boori u ku Gyɔni, amaa ka zɔri zama maa dabeem dama ba zaa daa sakki, ni, anabi n nyɛ Gyɔni.
Ka NaaHɛroodi dɔ'am dabsiri daari kyuu daa ti paai, ka Hɛroodiyasi bipuŋŋa daa wa niriba tooni halli ka Naaba sufu daa ti maai.
Ka dizugu u daa pɔ noori ka yɛli u, ni, u nin ti u ŋɔn boori seelli kam zaa.
Ka bii maa ma daa wulisi u ŋɔn ya n‑yɛli seem, ka u daa susi Naaba, ni, u boori la Gyɔni Kɔsuura zugu, ka ba fikki ka n‑niŋi laa ni m‑mari na n‑ti u. Ka di daa niŋi Naaba maa sufusa'aŋŋu, amaa u daa pun pɔ noori n‑ti bii maa u saamma tooni, ka di zugu u daa yɛli, ni, ba mari na n‑ti u. Ka u daa kyɛ ka ba kyaŋŋi dansarika ni n‑fikki Gyɔni zugu bɛni, ka zaŋŋi ka n‑niŋi laa ni m‑mari na nti ti bipuŋŋa maa, ka u daa mari n‑kyaŋŋi n‑ti u ma la.
Ka Gyɔni nyaandɔliba daa kyɛ na nti zaŋŋi u ningbiŋŋu maa n‑kyaŋŋi nti sɔ'ai, ka naayi kyaŋŋi n‑yɛli Yisa.
Ka Yisa ŋɔn daa ti wum Gyɔni yɛla maa, u daa kpɛ nyariŋŋu n‑kpa luginseelli sɔ ŋɔn ka ni, ŋɔn ni u nyaandɔliba kɔkɔa.
Ka niriba maa daa wum lala ka daa yi tinsi zaa ni n‑kyaŋŋi n‑dɔli mɔ'aduuri maa ka kari u nɔba.
Ka Yisa ŋɔn daa ti yi nyariŋŋu maa puuni na, u daa laa n‑nya daadam maa, ka u sufu daa zɔ ba namboo, ka u daa tibi ba baaridima maa.
Zaanoori saha ka u nyaandɔliba maa daa kyɛ na nti yɛli u, “Saha pun gaari, ka kpa wa laa n‑nyɛ la luginseelli sɔ ŋɔn ka ni: tim niriba maa soori ni ba wurigi n‑kpɛ tinkpansi maa ni, n‑da diibu n‑di.” Ka Yisa labsi n‑yɛli ba, “Ba ku kyaŋŋi seela.
Ya tim ba seelli ka ba di.” Ka ba daa yɛli u, ni, “Ti ka diibu kpa, m‑paasi paanu bunkpila anu, ni zaasim ayi kɔkɔa.” Ka Yisa daa yɛli ba, ni, ba mara a na n‑ti u.
Di saha ka Yisa yɛli niriba maa, ni, ba zinma moori la zugu.
Ka u daa zaŋŋi paanu anu ni zaasim ayi maa n‑gɔsi saazugu m‑puusi Naawunni ka ŋmaai paanudima maa n‑zaŋŋi n‑ti u nyaandɔliba maa ni ba deaai n‑ti zama maa.
Di saha maa ba zaa daa di n‑tigi, ka ba daa la'asi dikyɛba an kpalim la m‑paali peeri piiya ni ayi.
Ninvugseeba ban daa di lala diibu maa mun daa nyɛ la dɔppa tusa anu, m‑paasi pɔ'aba ni biisi.
Di nyaaŋŋa ka Yisa daa kyɛ ka u nyaandɔliba kpɛ nyariŋŋu puuni n‑daŋŋi tooni n‑lɔŋŋi mɔ'aduuri, ka ŋɔn mammaŋŋa daa kpalim n‑kyeoosiri niriba maa.
Ka ŋɔn daa kyeoosi ba n‑naai, u daa kyaŋŋi n‑du zoori zugu, ni u ti bɛ bɛni u kɔkɔ m‑puusi Naawunni.
Yuŋŋu ŋɔn daa ti ya zibi, ka Yisa daa kpalim m‑bɛ bɛni, u kɔkɔa.
Ka nyariŋŋu maa daa pun kyaŋŋi tooni wa'aligu, m‑bɛ la mɔ'ari sunsukkuni.
Ka pɛsigu daa zeeri ba tooni n‑nyaŋŋi nyariŋŋu maa koom maa ni, ka di daa mugsi ba pam.
Ka din daa pɔri bɛkyikyeoo, ka Yisa daa kyɛ ba saani maa na n‑kyɛnni koom maa zugu.
Amaa u nyaandɔliba daa nya u ka u kyɛnni koom zugu, ka di daa gyɛri ba pam, ka ba yɛli, ni, kpiinyisigi n nyɛ u, ka daa ŋmɛ kuŋŋa dabeem zugu.
Ka Yisa daa tɔ'asi n‑ti ba, n‑yɛli ba, “Ya mari sufukpeemni ka di kyɛ ka dabeem mari ya!
Ka mani nla!” Dinsaha ka Piita daa yɛli, “N dugma, di yi siri nyɛ la nyini, nyin kyɛ ka n kyaŋŋi koom wa zugu n‑kyɛ i saani na.” Ka Yisa daa labsi n‑yɛli u, “Tɔ, kyɛm na!” Ka Piita daa yi nyariŋŋu maa ni n‑tɔm koom maa zugu ka gbaai kyɛnni ni u ti paai Yisa ŋɔn daa bɛ seela.
Amaa Piita ŋɔn daa ti nya pɛsigu ŋɔn zeeri seem la, dabeem daa gbaai u ka u daa piili n‑simni koom maa ni.
U daa kaasi n‑yɛli, “Faam ma, n dugma!” Ka Yisa daa teaai u nuu yooma n‑gbaai Piita, ka yɛli u, ni, “Nyin yɛddakɔŋŋna wa, wula zugu ka i birisira?” Ka ba daa kpɛ nyariŋŋu maa ni ka pɛsigu maa daa kyɛ zeebu.
Ka u nyaandɔliba ban daa bɛ nyariŋŋu maa ni daa gyeemni Yisa n‑yɛtti, ni, Naawunni bii n siri nyɛ u. Tɔ; ka ban daa lɔŋŋi mɔ'ari maa ba daa ti paai Gyɛnɛsarɛti tiŋŋa.
Ka bɛni niriba maa ŋɔn daa ti baŋŋi, ni, Yisa n nyɛ u, ba daa tum nti yɛli tinkpansi zaa an daa gyiligi bɛni maa, ka ba daa mari ba baaridima zaa n‑kyɛ u saani na.
Ka ba daa susi u, ni, u kur kyɛ ka ba siisi u kparigu nangbanni, ka ban daa siisi zaa daa nya alaafɛa.
Di saha ka Farisii dimseeba daa yi Gyɛrusalɛm n‑kyɛ Yisa saani na, ban ni zaaligu karimbaseeba.
Ka ba daa yɛtti, ni, “Bɔ n niŋi ka i nyaandɔliba maa sa'amni la ti yaadima kaari?
Dama ba bu peaari ba nuusi ka diri bundirigu.” Ka Yisa daa labsi n‑yɛli ba, “Ka bɔ n niŋi ka yarima za'asiri Naawunni zaaligu, ya yaadima kaari dɔligu zugu?
Naawunni daa pun bu yɛli ya lala?
- ni, ‘Tim i ba ni i ma gyirima’; ni, ‘ŋɔn tɔ'asi bumbeoo zaŋŋi n‑kpa u ba bee u ma, ya nin kyɛ ka u kpi.’ Ya mun yɛtti, ni, sɔ yi ti yɛli u ba, bee, u ma, ni, ‘Yan da naa n‑nya seelli n saani ka n pun zaŋŋi n‑ti Naawunni.’ Ni, lala zugu di bu laa n‑kpa ni di daama gyeemni u ba ni u ma yaasa.
Di zugu ka ya niŋi ka ya ba'a laa n‑ka Naawunni zaaligu ni, ya yaadima kaari dɔligu zugu.” Ni, “Ya birikɔnsi daandima wa!
Anabi Aizaaya daa pun mari yɛlimaŋni ŋɔn daa bugi n‑yɛli ya yɛla seem la, ka daa sɔbi, ni, Naawunni yɛliya, ni#:- ‘Niriba wa gyeemni ma la ni ba nangbana.
Ba sufu mun ka n saani, ka kpalim n‑wɔ'a; Ba gyeemni ma la yɔri: Ban wulisiri la zaaliseaa maa pa la bunseelli zaa Na'ala ninsaala yɛligu kɔkɔa.’ ” Ka Yisa daa booli niriba maa u saani na n‑yɛli ba, “Ya wumma!
Ya baŋŋma!
Di pa la din kpeeri ninsaala noori ni n‑kyɛ ka u leebi da'ari daana Naawunni saani.
Amaa bunni din yiiri nira noori ni na n kyɛ ka u leebi da'ari daana.” Ka u nyaandɔliba maa daa kyɛ u saani na nti boosi u, ni, “Ammi, i mi, ni, nyin yɛli seem la bu niŋi Farisidima maa nya'asim?” Ka Yisa daa gyɛrigi n‑yɛli ba, “M Ba ŋɔn bɛ arizana ni wa yi bu sa tiseaa, ba nin vukki lala tii maa n‑lusi.
Ya kyɛli ba!
Dama ba nyɛ la zoomma, ka zooma yi ya n‑dari u zoontaraana, ba zaa ya n‑lu la bɔ'ari ni.” Di saha ka Piita daa yɛli u, “Kur wulisim ti nyɛsiri wa gbinni.” Ka u daa yɛli, ni, “Ya gba yam na bu gaari ban dinni maa?
Ya bu mi di gbinni?
- ni, bunseela an kpeeri ninsaala noori, u puuri ka a kpeera, ka gatti n‑yi bangyira zii la ni.
Amaa din yiiri ninsaala noori ni na, u sufu ni na ka di yiira, ka din mun nin toaai n‑sa'am ninvugkasi.
Dama teesibeeri zaa yiiri ninsaala puuni, ni u sufu ni na; an kyɛ ka u tumni tumbeeri - n‑kuuri niriba, n‑tumni la zina, m‑boori seeba pɔ'aba, n‑zuura, m‑ma'ari ziri n‑lusiri niriba kootu ni; ka tuuri ninsaala ni Naawunni.
Yɛlibeeri anŋɔ taabu zaa n kyɛ ka ninsaala leebi da'ari daana, amaa nira yi bu peaai u nuusi ka di bundirigu, lala ku toaai n‑kyɛ ka u leebi da'ari daana.” Yisa daa yi bɛni m‑bakki n‑kyaŋŋi tinseaa kan pɔri Taaya ni Saidoon tinsi ni.
Ka Kyɛna'ampɔ'asɔ ŋɔn daa yi lala tinsi maa na daa fabinni pampam, ni, “N daana, nyin NaaDauda bii wa, zɔm ma namboo!
Arizimbeoo n kur mugsiri m bipumbila ka di bu veeli gba!” Yisa mun daa bu labsi u seela.
Ka u nyaandɔliba daa kyɛ u saani na nti susi u, ni, “I bu ya kari u?
- Dama u kur katti ti nɔba n‑fabinni pampam.” Ka u daa labsi n‑yɛli ba, ni, “Ba daa bu tum ma na faasee ni n kyɛ Izraɛli dima ban bɔrigri hoo peesi la saani na.” Pɔ'a maa mun daa kyɛ u saani na n‑gbaantiri n‑ti u n‑yɛtta, “N daana, kur suŋŋma ma!” Amaa Yisa daa labsi n‑yɛli u, “Kyɛ ka ti daŋŋi n‑diisi biisi la.
Di bu tu ni ti zaŋŋi biisi bundirigu maa m‑basi babisi la.” Ka pɔ'a maa daa yɛliya, ni, “Yɛlimaŋni, n Daana, amaa babisi la gba ku kɔŋŋi ba piisi ban su ba la sa'akyɛba an luri tiŋŋa la.” Ka Yisa daa labsi n‑ti u, ni, “Mboo!
Pɔ'a, i mari la yɛdda pam gba!
Di nin niŋi nyin boori seem n‑ti i.” Ka u bipuŋŋa maa daa nya tippu lala saha maa.
Di saha ka Yisa daa bakki n‑kyaŋŋi n‑dɔli Galilii mɔ'ari kpaŋŋa, nti du zoori zugu n‑zinni bɛni.
Ka niriba pam daa mari ba baaridima n‑kyɛnni u saani na, gbarisi ni wɔbsi n daa bɛ ni, ni zoomma ni tubkpira dima, ni banŋɔ taabu pam.
Ba da zaŋŋi ba m‑basi Yisa nɔba ziiya, ka u daa tibi ba zaa.
Ka di daa niŋi daadam maa alahazibu, dama ba daa nya ka mugsi tɔ'asira, ka wɔbsi nyari tippu, halli ka gbarisi ti doaari n‑kyɛnni ka zoomma gɔsiri n‑nyari gba.
Ka ba daa pɛ'ai Izraɛli dima Naawunni di zugu.
Yisa mun daa booli u nyaandɔliba maa u saani na nti yɛli, “N sufu bu maai niriba wa yɛla zugu, dama ba bɛ n saani ka di paai dabsa ata ka ka seelli ni ba di.
M bu boori n kyɛ ka ba kuli yɔri, baseeba nin ligi soori ni.” Ka u nyaandɔliba maa daa yɛli u, ni, “Yani ka ti nin nya bundirigu n‑diisi niriba wa zaa moo wa ni?” Ka Yisa daa yɛli ba, “Boroboro abala ka ya mara?” Ka ba daa labsi n‑yɛli u, ni, “Abayɔpɔi ka ti mara, ni zaasim beela.” Ka ŋɔn daa kyɛ ka niriba maa zini tiŋŋa maa, u daa zaŋŋi boroboro ayɔpɔi ni zaasim maa n‑tisi Naawunni pɛ'abu ka ŋmaasi n‑tisi u nyaandɔliba maa, ka ba daa zaŋŋi n‑tɔri daadam maa.
-Ka sɔkam zaa daa di n‑tigi; dɔppa maa daa paai tusa anaasi, m‑paasi pɔ'aba ni biisi maa.
Ba daa ŋɔbi ka kyɛa, ka u nyaandɔliba maa daa vaai dikyɛba la m‑paali peeri ayɔpɔi.
Ka Yisa ŋɔn daa kyeoosi ba ka ba kyaŋŋi maa, ŋɔn ni u nyaandɔliba maa daa kpɛ nyariŋŋu n‑kyaŋŋi Magyada tiŋŋa ziiya.
Di saha ka Farisii dimseeba, ni Saddusii dima daa ti kyɛ u saani na.
Ba daa boori la ba bɛri u, lala zugu ka ba daa yɛli u, ni, u niŋma makkri tumni ka ba nya, ka di wulisi, ni, Naawunni mi u yɛla.
Ka Yisa daa labsi n‑yɛli ba, ni, “Ya bu nya?
- zaanoori saha ka ya gɔsiri saazugu n‑yɛtti, ni, sangbana moaaya, saa bu ya mi: asusuba muna ka ya yɛtti, ni, saa ku n‑sɔbgi vilim, saa nin mi.
Tɔ - sangbana gɔsibu ŋɔn nyɛ seem ka ya mi suŋŋa, ka mun na zi pampaŋŋɔ saha ŋɔn wulisiri makkri yɛla seem.
Ka wula nla?
Zuna niriba wa n nyɛ ninvugbeeri ban boori zina.
Ba kur bɛ la alahazibu nyaabu ni ba ti baŋŋi yɛla, amaa ba ku ti nya sɛseelli m‑paasi la anabi Gyoona alahazibu yɛla maa.” Ka u daa bakki ka kyɛ ba.
Di saha ka ba daa kpɛ nyariŋŋu maa ni ni ba ti lɔŋŋi mɔ'ari maa, ka u nyaandɔliba maa daa tam ka bu mari boroboro.
Ka Yisa daa yɛli ba, ni, “Ya gbaam ya mansi suŋŋa zaŋŋi n‑kyaŋŋi Farisii dima dabina la, ni Saddusii dima dinni gba.” Ka ba daa piili n‑tɔ'asiri ni taaba, ni, “U yɛtti la lala tin ka boroboro la zugu!” Ka Yisa daa mi ban tɔ'asiri seelli maa, ka dizugu u daa yɛli, ni, “Ya yɛddakɔŋŋniba wa!
Wula ka ya tɔ'asiri taaba, ni, yan ka boroboro zugu?
Ya na bu mi, bee, bu laa n‑teaai boroboro anu an tɔri n‑ti niriba tusa anu la yɛla?
Ka an daa kpalim la peeri ala ka ya daa vaai?
Ka boroboro ayɔpɔi n‑tisi niriba tusa anaasi la yɛla muna, peeri ala ka ya daa vaai, an daa kpalim la?
Tɔ: ka dinŋɔna wula zugu ka ya bu mi, ni, pa boroboro yɛla ka n tɔ'asi ka yɛli, ni, ya gbaam ya mansi suŋŋa zaŋŋi n‑kyaŋŋi Farisii dima dabina la, ni Saddusii dima dinni gba?” Ka lala saha maa ka ba daa baŋŋi, ni, pa boroboro dabina yɛla ka u tɔ'asiri n‑tiri ba, amaa wulisigu yɛla, Farisii dima ni Saddusii dima ban daa wulisiri seem la, ka u tɔ'asira.
Ka Yisa daa kyaŋŋi nti paai tinkpanseesi an pɔri Filipi Sizarii la ni.
Ka u daa boosi u nyaandɔliba maa, ni, “Niriba maa yɛtti, ni, man Ninsaala Bii maa nyɛ la ŋɔni?” Ka ba yɛli u, ni, “Baseeba ban yɛtti, ni, Gyɔni Kɔsuura n nyɛ i; seeba mun yɛtti, ni, Ilaygya; ka seeba mun yɛtti, ni, Gyɛrimaaya, bee, kurimbuni sa anabisɔa.” Ka u daa yɛli ba, ni, “Ka yarima muna?
Ya yɛtti la wula?” Ka Saimoon Piita daa labsiya, ni, “I nyɛ la Masiiya Kirisita, sɔ Naawunni ŋɔn tumni na nti tiligi ti: Naawunni ŋɔn nyɛ Nyɔvuri Daana Bii n nyɛ i.” Ka Yisa daa labsi n‑yɛli u, ni, “Mboo!
Zugsuŋŋu bɛ ni n‑ti nyini, Saimoon, nyin Gyoona bii wa!
Dama pa ninsaala n wulisi i lala maa, amaa m Ba ŋɔn bɛ la arizana ni maa - ŋɔna n wulisi i.
Man mun yɛtti i wa, ni, i yuuri boonni la Piita, ka di gbinni nyɛ la ‘tampiiya’: tɔ, n niriba nin la'am n‑tɔm tampii wa zugu, ka Sintaani suulinsi ku toaai n‑zabi ba n‑nyaŋŋi.
N nin zaŋŋi Arizana naam saafibiisi n‑ti i, ka nyin kpari bunseelli duniya wa ni, lala bunni nin ti kpari arizana ni gba, halli ka nyin kparigi bunseelli duniya wa ni, lala bunni nin ti kparigi arizana ni gba.” Di saha maa ka u daa kpaam ba, ni, ba di yɛli sɔa, ni, ŋɔna n nyɛ Masiiya maa.
Ka lala saha maa zaŋŋi n‑kyɛnna ka Yisa Kirisita Masiiya daa piili n‑wulisiri u nyaandɔliba maa, ni, u nin namsi pam kpamma maa nuusi ni, ban ni zaaligu karimbadima ni gyeeŋŋu toondaandima zaa.
Ni, ba nin ku u, amaa dabsa ata daari u nin yisigi n‑labi u nyɔvuri ni.
Ka Piita daa mari u n‑labi kpaŋŋa m‑piili n‑kpaamni u, ni, “Ay, n dugma!
Di ku toaai n‑niŋi i lala!” Yisa mun daa ŋmaligi n‑yɛli Piita, ni, “Bakkma ka kyɛ ma, nyin Sintaani wa!
I ta'ari la n soori.”, ni, “I teesa wa bu yi Naawunni saani na, amaa a kur nyɛ la ninsaala teesa.” Tɔ; ka Yisa daa yɛli u nyaandɔliba maa zaa, ni, “Ŋɔnkam boori u kyɛ n saani na, see ka u za'asi u mammaŋŋa, ka kpikki u kum dɔpulli n‑dɔli ma.
Ŋɔnkam zaa yi boori u nyɔvuri maa nin kɔŋŋi ka; ŋɔn mun yi sakki ni u kɔŋŋi u nyɔvuri, mani zugu, ŋɔna n nyɛ sɔ ŋɔn nin nya nyɔvuri.
Ninvugsɔ yi ti deaai duniya wa zaasa ka kɔŋŋi u nyɔvuri, nyɔbɔ ka u nya?
Seelli mun ka ni ka ninsaala nin zaŋŋi u nyɔvuri n‑takki ka.
Ya bu nya?
- Ninsaala Bii maa siri nin zaŋŋi u Ba Naawunni gyirima ka kyɛ ka Naawunni malaakadima dɔli u ka u kyɛ na: lala saha maa ka u nin yɔ sɔkam samni hoo di daama tuma ŋɔn daa bɛ seem la.” Ni, “Yɛlimaŋni ka n yɛtti ya wa, ninvugseeba m bɛ kpa, ban ku kpi halli ka ti nya ka Ninsaala Bii maa kyɛ na ni u naam yiiko.”
Dabsa ayoobu ŋɔn daa ti gaari, Yisa daa zaŋŋi Piita ni Gyeemsi ni u tunzɔ Gyɔni n‑zi ba n‑gaari tooni n‑kyaŋŋi n‑du zɔtitaari zugu ka ba daa ti bɛ ba kɔkɔa.
Ban daa gɔsiri maa, ba daa ti nya ka Yisa takki ni, ka u nindaa daa ti nya'asiri hoo wuntaŋŋa la, ka u neema daa pɛligi nyain!
Dinsaha u nyaandɔliba ata maa daa nya ka Musa ni anabi Ilaygya daa bɛ ni ka ban ni ŋɔn daa sɔsira.
Ka Piita daa yɛli Yisa, ni, “Ti Dugma, ti kpa wa beesigu veela!
I yi boori lala, n nin ti suga ata, i dinni yinni, ni Musa dinni, ni Ilaygya mun dinni!” Ka Piita noori ŋɔn na bu lu tiŋŋa, sangbampeelli daa ligi ba na, ka kukɔri daa tɔ'asiri sangbaŋŋu maa ni n‑yɛtti, ni, “M bii maa nŋɔa, ka n wuri u: n nini tigi u pam: ya wumma u yɛligu!” Yisa nyaandɔliba maa ŋɔn daa wum lala maa, dabeem daa gbaai ba.
Ba daa sunni tiŋŋa dabeem maa zugu.
Ka Yisa daa kyɛ na nti siisi ba ka yɛli ba, “Ya yisigma!
Yan di zɔri dabeem.” Ba daa wukki ba zugri saazugu, amaa ba daa bu nya sɔa; kulla Yisa kɔkɔ n daa zɛya.
Ka ban daa ti yi zoori maa zugu n‑sigri na, Yisa daa kpaamni ba n‑yɛli, ni, “Ya di yɛli sɔ yan nya seem wa, halli ka man Ninsaala Biiya ti doaai kum ni.” Ka u nyaandɔliba maa daa boosi Yisa, ni, “Wula zugu ka ti karimbadima yɛtti, ni, Ilaygya nin daŋŋi n‑kyɛ na pɔi, ka Masiiya naayi paai na?” Ka u daa labsi n‑yɛli ba, “Ilaygya n siri ya n‑kyɛ na n‑sɛ'asi buna kam zaa.
Man mun yɛtti ya wa, ni, Ilaygya pun kyɛ na ka ba daa bu baŋŋi u, ka daa niŋi u ban daa boori seem.
Lala ka man Ninsaala Bii gba ya n‑di wahala ba nuu ni.” Di saha maa ka u nyaandɔliba maa daa ti baŋŋi, ni, Gyɔni Kɔsuura maa yɛla ka u tɔ'asiri ba maa.
Yisa ni u nyaandɔliba ata wa daa sigi na nti paai daadam saani na.
Ka zama maa puuni dɔsɔ daa kyɛ Yisa saani na nti sɔmni u tooni n‑yɛli, ni, “N daana, zɔm n bidibga wa namboo!
Kpisinkpiiri ŋɔn mari u n‑namsiri u pam.
Di kur lusiri u bugum ni, bee, koom ni sahakam.
Ka n mari u n‑kyɛ i nyaandɔliba wa saani na, ka ba bu nyaŋŋi n‑tibi u.” Ka Yisa gyɛrigi n‑yɛli, “Ah!
Ya zuna niriba wa n kur nyɛ bungɔlima ka ku sakki yɛdda niŋbu!
N ya yuui la wula ya saani?
Bee man nin di sugru ya saani ka di yuui wula?
Tɔ, yan mari bii maa n‑kyɛ kpa na!” Ka Yisa daa tasi arizimbeoo maa, ka u zɔ ka kyɛ bii maa, ka bii maa di kpaŋŋi zaa.
Tɔ; ka di nyaaŋŋa Yisa nyaandɔliba maa daa kyɛ u saani na nti sɔ'ai n‑yɛli u, ni, “Bɔ n niŋi ka tirima guui arizimbeoo maa karibu?” -Ka u yɛli ba, “Di nyɛ la ya yɛdda poorim zugu.
Yɛlimaŋni ka n yɛtti ya wa, ni, ya yi da mari yɛdda ka di sa'ai zinzam beelli, ya naa n‑toaai n‑yɛli zoori wa, ni, ka doaai m‑bakki n‑kyaŋŋi bɛni sa, ka ka niŋi lala.
Halli sɛseelli ku kɔŋŋi niŋbu ya saani.” Ban daa goori n‑gyinni Galilii tingbaŋŋu ni sahanseaa, Yisa daa yɛli ba, ni, “Ba nin zaŋŋi man Ninsaala Bii n‑ti ninvugseeba nuusi ni, ka ba nin ku ma.
Ka Ninsaala Bii maa kum maa nyaaŋŋa di nin paai dabsa ata ka u nin laa n‑doaai.” Ka ba sufu daa sa'am pam di zugu.
Ban daa paai Kapirinyum tiŋŋa sahanseaa, ninvugseeba daa kyɛ ba saani na ni ba ti toosi Gyɛrusalɛm Gyeeŋŋu Yiri lampoo ligri maa.
Ba daa yɛli Piita, ni, “Ammi, ya karimba bu yoori ti lampoo la?” Ka u labsi n‑yɛli ba, ni, “Ay!
U yoori, walla!” Ka ban daa ti paai yiri maa ni, Yisa daa yɛli Piita, ni, “N zɔ Saimoon, i teesi la wula?
- Duniya wa nadima maa, bandima saani ka ba deaari lampoo ni piini?
Ba timbiisi saani, bee, tinzundima saani?” Ka ŋɔn daa labsi n‑yɛli, ni, tinzundima maa saani, Yisa daa yɛli u, ni, dizugu timbiisi ka samni.
Ni, “Amaa ti bu boori ni ti daamni ba sufu, ka dizugu kur kyɛma mɔ'ari ni n‑lɔbi zingoaa; i yi daŋŋi n‑gbaai zinseaa, zaŋŋma u n‑yaam u noori ka i nin nya lampoo buyi la'afu: kana ka i nin zaŋŋi n‑yɔ man ni nyin samni.”
Di saha maa ka Yisa nyaandɔliba maa daa kyɛ u saani na ka boosi u, ni, “Ŋɔni n nyɛ ninvugtitaari n‑gaari zaa Arizana naam maa ni?” Ka u daa booli bii yinni n‑zaali ba tooni, ka yɛli ba, “Yɛlimaŋni ka n yɛtti ya wa, sɔ yi bu takki n‑leebi hoo bibila ŋɔn bɛ seem, u ku toaai n‑kpɛ Arizana naam maa ni.
Sɔ ŋɔn sigsi u maŋŋa ka ŋmanni bibila wa - ŋɔna n nyɛ ŋɔn galisi n‑gaari sɔkam zaa Arizana naam ni.
Sɔ yi gyaari bibila wa taabu man yuuri zugu, mani ka di daama n gyaari.” Ni, “Amaa sɔ yi yɔmsi bibisi wa yinni ka kyɛ ka u bu laa n‑niŋi ma yɛdda ka za'asi ma, lala nira nin ti nya ka ba yi da zaŋŋi nɛtitaari n‑lɔ u nangoori ni ka zaŋŋi u n‑lɔsi mɔ'azuliŋŋu ni, di naa n‑sɔ u beesigu.
Sufusa'aŋŋu m bɛ duniya wa ni, yɔmsigu zugu, ni yɛdda kɔŋŋsim zugu.
Soori ka ni ka yɔmsigu ku kyɛ na, amaa sufusa'aŋŋu m bɛ ni n‑ti ninvugsɔ ŋɔn yɔmsira ka kyɛ ka niriba kyɛ ba yɛdda niŋbu!
Dizugu i nuu, bee, i gbari, yi yɔmsiri i ka kyɛ ka i kɔŋŋi yɛdda, nyin ŋmaam ka m‑basi.
I yi mari nuu yinni, bee, gbari yinni, ka mari nyɔvuri, di sɔ i mari nuusi ayi, bee, gbaya ayi, ka kpɛ bugum bun bu kpiiri halli sahakam maa ni.
I nimbiri yi yɔmsiri i ka kyɛ ka i kɔŋŋi yɛdda, nyin lukkma ka n‑lɔbi.
I yi mari nimbiri yinni n‑kpɛ nyɔvuri ni, di sɔ i mari nini ayi ka kpɛ bugum wahala ni.” -Ka u daa laa n‑yɛli ba, ni, “Nyama!
Yan di zeem bibisi wa yinni yɛla.
N yɛtti ya, ni, ba malaakadima m bɛ arizana ni n‑gyeemni m Ba Naawunni.” Ni, “Ya teesi la wula?
- Dɔsɔ yi mari u peesi kɔbga ka yinni ti bɔrigi, u bu ya bɔ u ziiya?
Ay!
- u nin kyɛ u peesi kɔbga‑yinni‑ka la ka ba kpalim m‑bɛ zoori zugu, ka kyaŋŋi nti bɔ yinni maa ziiya.
Ka u yi ti nya u, n yɛtti ya wa, ni, u sufu nin maai peoo yinni maa zugu n‑gaari peesi kɔbga‑yinni‑ka ban bu bɔrigi la.
Lala n nyɛ di ya Ba saani arizana ni: u gba bu boori u bibisi wa yinni basi yɔri.” Ka u daa yɛli, “I mabii yi tum i taalli, kur kyɛma nti nya u, nyin ni ŋɔn kɔkɔa, n‑wulisi u u taalli ŋɔn nyɛ seem.
U yi ti wum n‑ti i, i labsi u n‑lɔ mabiitiri nangbanyinni yaasa.
Amaa u yi ku sakki n‑wum n‑ti i, zaŋŋma ninvugyinni, bee, babayi m‑paasi i maŋŋa zugu ka ya kyaŋŋi nti tɔ'asi n‑ti u. Lala ka ya nin kyɛ ka ‘sɛhara dima ayi-ata noori ni ka yɛttɔ'a yɛlimaŋni nin yi paalu’.
Ka u yi ku sakki n‑wum n‑ti ya yaasa, ya kyɛ ka ya mabiisi zaa la'am n‑wumna.
U yi ku sakki n‑wum la'aŋŋu maa noori, ya gɔsima u hoo ŋɔn pa la Naawunni nira, bee, ŋɔn nyɛ lampodeaara.” Ni, “N yɛtti ya ni, ni, yan lɔ bunseelli duniya wa ni, dina n lɔ Arizana ni gba; yan mun lɔrigi bunseelli duniya wa ni, dina n lɔrigi Arizana ni gba.
Ka n yɛtti ya yaasa, ni, niriba ayi yi gbaai seelli duniya wa ni ka susi Naawunni di zugu, dina ka m Ba sɔ ŋɔn bɛ arizana ni nin ti niŋi n‑ti ba.
Niriba ayi-ata yi ti la'am taaba man yuuri maa zugu, n nin bɛ ba saani.” Ka Piita daa kyɛ Yisa saani na nti boosi u, ni, “N dugma, m mabii yi ti tum ma taalli, napɔmbula ka n nin kyɛ u taalli m‑pɛŋŋi u?
Napɔmbuyɔpɔi, bee?” Ka Yisa daa yɛli u, “Pa la napɔmbuyɔpɔi, amaa napɔŋŋu pisiyɔpɔi zii buyɔpɔi.” Ka Yisa daa yɛli, ni, “Dama arizana naam yɛla ŋmanni la nŋɔa#:- Nasɔ n daa bɛ ni, ka u daa yɛ gɔsi u kpamma ŋɔn mari u ligri n‑tumni seem.
U daa piili lala laasaabu, ka ba daa zi sɔ n‑kpɛ na, ka u daa di Naa maa samni salima ligri tusatusa.
Ka doo maa daa bu nyaŋŋi n‑yɔ lala samni maa, ka Naaba daa yɛli, ni, ba koosima u ni u pɔ'a ni u biisi ni u marigu zaa n‑yɔa.
Ka doo maa daa gbaanni Naa maa tooni ka bɛlimni u, ni, u dim sugru ka u nin yɔ samni maa zaa.
Ka Naaba maa sufu daa sa'am pam ka u daa zɔ u namboo ka kyɛ u samni zaa m‑pɛŋŋi u. Tɔ; ka Naaba kpeema wa daa yi n‑kyɛnna, nti paai u kpeemtaraansɔ ŋɔn daa nyɛ u sandaana, amaa u samni daa bu zoaai.
Ka u daa gbaai di daama n‑diisi u nangoori n‑yɛli u, ni, u yooma u samni maa zaa.
Ka doo maa daa gbaanni u tooni ka bɛlimni u, ni, u dim sugru ka u nin yɔ samni maa zaa.
Amaa u daa za'asi ka zaŋŋi u n‑taasi dansarika ni, halli ka u ti yɔ samni maa.
Ka ba taaba maa ŋɔn daa nya ka u niŋi u seem maa, di daa dam ba sufu ka ba daa kyaŋŋi nti pooti n‑ti Naaba ŋɔn tum seem maa.
Ka Naa maa daa booli u na n‑yɛli u, ‘Nyini ninvugyɔri wa!
N da kyɛ i samni zaa m‑pɛŋŋi i, nyin da susi ma zugu.
Ka dizugu di bu sumsi ni i zɔ i taraana namboo?
- kaman man zɔ i namboo seem maa.’ Ka Naaba maa sufu daa yisigi m‑basi doo maa, ka ba daa zaŋŋi u n‑kpari dansarika duu ni halli ni u ti yɔ u samni maa.
Tɔ: ka lala ka m Ba ŋɔn bɛ arizana ni gba nin niŋi ya, ya sɔkam yi ku siri zaŋŋi u sufu n‑kyɛ u mabii taalli zaa m‑pɛŋŋi u.”
Yisa ŋɔn daa naai yɛttɔ'a wa, u daa yi Galilii tingbaŋŋu ni n‑kyaŋŋi Gyuudii tingbaŋŋu ya'ari, halli nti lɔŋŋi Gyɔdin mɔ'ari la.
Ka zama pam daa dɔli u, ka u daa tibri ba bɛni.
Ka Farisii dimseeba daa kyɛ u saani na ni ba da u gbinni.
Ba daa boosi u n‑yɛli, ni, “Yɛlim ti: ammi, doo mari soori ka u nin toaai n‑yiisi u pɔ'a daliiri kam zaa zugu?” Ka Yisa daa labsi m‑boosi ba, ni, “Ya bu karim Litaafi la?
Ni, Naawunni ŋɔn daa piili duniya naaŋŋu la, u daa naam ba doowa ni pɔ'a, ka daa yɛli ba, ni, dinŋɔ zugu doo nin kyɛ u ba ni u ma ka ŋɔn ni u pɔ'a la'am n‑tabli taaba.
Ni, babayi maa nin la'am m‑bɛ ni kaman bunyinni.
Dizugu ba laa m‑pa niriba ayi amaa bunyinni.
Dinŋɔna Naawunni ŋɔn la'am bunseesi ni a leebi bunyinni maa, ninsaala di wɔligi a.” Ka Farisii dima la daa boosiya, ni, “Ka di niŋi la wula ka Musa daa zaali zaaligu la, ni, sɔ nin toaai n‑za'asi u pɔ'a?
- ni, u zaŋŋma pɔ'aza'asigu gbaŋŋu n‑ti u pɔi, ka naayi kyɛ ka u bakki.” Ka u daa yɛli ba, ni, “Ya tuppuwumni la zugu ka Musa daa ti soori, ni, ba niŋma lala.
Amaa di daa pa lala piiligu saha la.
Amaa man yɛtti ya wa, doowa yi kari u pɔ'a ka pɔ'a maa bu tum la zina, ka doo maa ti laa n‑di pɔ'asɔ, u niŋi zina.” Ka u nyaandɔliba daa yɛli u, “Di yi nyɛ lala ŋɔna, zaŋŋi n‑kyaŋŋi doo ni u pɔ'a yɛla, dinŋɔna di sum ni nira di laa n‑di pɔ'a.” Ka Yisa daa yɛli ba, “Wulisigu wa muna - pa sɔkam zaa nin toaai n‑dɔli dinŋɔ maa, na'ala seeba Naawunni ŋɔn pun zaŋŋi n‑ti ba la.
Dizugu yɛla pam m bɛ ni n‑kyɛ ka doo ku toaai n‑di pɔ'a#:- baseeba m bɛ ni ka ba madima daa dɔ'ai ba lala, ka baseeba ninsaala daa niŋi ba lala, seeba mun niŋi la lala ba mammansi, Arizana naam maa zugu.
Kyɛ ka sɔ ŋɔn nin toaai n‑deaai wulisigu wa deaai di.” Di saha maa ka ba daa mari bibisi n‑kyɛ Yisa saani na ni u zaŋŋi u nuusi m‑pa ba zugri n‑susi Naawunni n‑ti ba.
Ka u nyaandɔliba maa daa nyikki ba di zugu.
Yisa mun daa yɛli ba, “Ya kyɛli bibisi maa, yan di ta'ari ba ni ba di kyɛ n saani na!
Dama banŋɔ taabu n su Naawunni naam la.” Ka u daa zaŋŋi u nuusi m‑pa biisi maa zugri, ka daa doaai m‑bakki bɛni.
Ka dɔsɔ daa kyɛ Yisa saani na nti yɛli u, ni, “N Karimba, tunsuŋŋu bɔ ka n nin tum ka deaai nyɔvuri kan ka naari?” Ka u daa yɛli u, “Wula ka i boosi ma bunsuma yɛla?
Naawunni kɔkɔ n nyɛ bunsuŋŋu.
I yi boori i kpɛ nyɔvuri, see ka i dɔli zaaligudima la.” Ka doo maa daa labsi m‑boosi u, ni, “Zaaligu bɔ n nyɛ a?” Ka Yisa daa yɛli, “Ni, ‘Di ku ninsaala.’, ‘Di tum zina.’, ‘Di zu.’, ‘Di di ziri sɛhara n‑lusi i kpeaa u yɛlli ni.’, ‘Tim i ba ni i ma gyirima.’, ni, ‘Wuri i taraana hoo nyin wuri i mammaŋŋa seem la.’ ” Ka na'akyimbila maa yɛli, “Anŋɔ zaa ka n daa pun dɔla.
Bumbɔ m pɔsigi ma yaasa?” Ka Yisa daa yɛli u, ni, “I yi boori n‑niŋi seelikam suŋŋa deede, kyɛma nti koosi i marigu zaa n‑zaŋŋi n‑tɔri faradima, ka i arizikki maali n‑zoaai Naawunni saani.
Ka kyɛ na n‑dɔli ma.” Tɔ, ka na'akyimbila maa ŋɔn daa ti wum lala u daa bakki ni sufusa'aŋŋu, dama u daa nyɛ la bundaana ni yɛlimaŋni.
Ka Yisa daa yɛli u nyaandɔliba maa, ni, “Yɛlimaŋni ka n yɛtti ya wa, ni, di tɔ pam ni bundaana kpɛ Arizana naam ni.
Ka n yɛtti ya yaasa, ni, halli arakoomi nin ti kpɛ seeriga voori ni m‑puligi n‑yi ka bundaana na ku toaai m‑ma'asi ni u kpɛ Naawunni naam ni.” Ka u nyaandɔliba ŋɔn wum lala di daa gyɛri ba pam, ka ba boosi, ni, “Ka ŋɔni n lee n‑nin tiligi?” Yisa daa gɔsi ba ka yɛli, “Dinŋɔ tɔ pam ninsaalidima saani, amaa Naawunni ku kɔŋŋi bunseelikam niŋbu.” Dinsaha ka Piita daa yɛli u, “Nyama, tirima n nyɛ seeba ban kyɛ yɛlli kam m‑basi ka dɔli i!
Tɔ - bɔ ka ti nin mari di zugu?” Yisa daa yɛli, “Yɛlimaŋni ka n yɛtti ya wa, yaseeba ban pun dɔli man nyaaŋŋa la, ni, Ninsaala Bii maa yi ti zi u naam zizii maa ni, ka di bɛ la duniya paalli din kyɛ na la puuni - lala saha maa ka ya niriba pii ni ayi wa nin ti zini naam gbana zugu n‑katti Izraɛli za'anɔya pii ni ayi niriba sariya.
Ka sɔ yi bɛ ni ka u kyɛ u yiri, bee u babiisi ni u mabiisi, u ba ni u ma, bee u biisi bee u puri, man yuuri zugu, di daama nin deaai a taabu pampampam, ka u nin ti nya nyɔvuri kan ka naari m‑paasi.
Amaa ban daŋŋi tooni nin ti kpalim nyaaŋŋa, ka ban kpalimni nyaaŋŋa mun nin ti daŋŋi tooni.”
Ka Yisa daa laa n‑yɛli, ni, “Arizana naam yɛla ŋmanni la nŋɔa#:- Yiridaansɔ n daa bɛ ni, ka u daa daŋŋi asuba n‑doaai n‑yi na, ni u ti bɔ tuntumniba ni ba tum u puu tuma n‑ti u. U daa nya seeba, ka daa sakki ni u nin yɔ ba sɔkam dabsimunni tuma ligri, ka daa kyɛ ka ba kyaŋŋi u puu ma ni.
Ka u daa laa n‑yi na kurigu awai saha nti kpɛ daa ni n‑nya ninvugseeba ka ba kpalim n‑zɛya n‑ka tuma.
Tɔ, ka u daa yɛli ba, ni, ba gba kyɛma nti tum u tuma maa, ka u ti yɔ ba din tuusi.
Ka ba daa sakki ka kyaŋŋi.
Ka u daa laa n‑yi na agbaa saha, ni kurigu ata saha yaasa, n‑niŋi lala.
Di daa ti paai kurigu anu saha, ka u daa laa n‑yi na n‑kpɛ daa ni ka seeba kpalim n‑zɛya ka ka tuma.
Ka u daa yɛli ba, ni, ‘Bɔ n niŋi ka ya kpalim n‑zɛ kpa yɔriyɔri, halli ni zaanoori saha wa?’ Ka ba daa labsi n‑yɛli u, ni, ‘Sɔ na bu zaŋŋi ti ni ti tum.’ Ka u yɛli ba, ‘Tɔ!
Ya gba kyɛma m puu ni nti tum ka n nin yɔ ya.’ Ka zaanɔyuŋŋu saha ŋɔn daa ti paai, puu maa daana daa yɛli u tuma zuguraana, ni, u kyɛma nti booli u tuntumniba na ka u ti yɔ ba ba ligri.
Ni, u daŋŋma m‑piili ban kpalim nyaaŋŋa la halli nti paai asuba dima maa.
Ka dizugu baseeba ban daa kyaŋŋi kurigu anu saha la daa kyɛ na nti deaai dabsimunni tuma ligri.
Tɔ; ka di daa ti paai asuba dima maa, ka ba daa teesi, ni, ba nin deaai ligri n‑gaari banla dina, amaa ba gba daa deaai dabsimunni tuma yoori.
Ka ban daa deaai lala maa, ba daa nyurimni ba kparima n‑niŋi puu maa daana, n‑yɛtti, ni, ‘Ban kpalim nyaaŋŋa wa bu tum hoo tirima ŋɔn tum seem la.
Saha beela kɔkɔ ka ba tum, ka tirima mun tum asuba halli ni yuŋŋu saha wa ka di wum ti pam; ka ti zaa deaai yoori yummu!’ Ka u daa labsi n‑yɛli ba ninvugsɔ, ni, ‘N zɔa, wumma!
M bu yɔmsiri i ni.
I da bu sakki, ni, i ya deaai dabsimunni tuma ligri?
Zaŋŋma i ligri n‑kyaŋŋi!
M boori n zaŋŋi n‑tisi ŋɔn kpalim nyaaŋŋa wa hoo man zaŋŋi n‑ti i. Mani n su ligri maa.
I bu sakki ni n zaŋŋi m mammantoori bunni n‑niŋi man boori seem?
Bee, i zabri ma nyuuri n nirilim tuma zugu?’ ” Ka Yisa daa yɛli, “Dizugu ban daŋŋi tooni nin ti kpalim nyaaŋŋa, ka ban kpalimni nyaaŋŋa mun nin ti daŋŋi tooni.” Yisa ŋɔn daa ti wa Gyɛrusalɛm, u daa zaŋŋi u nyaandɔliba pii ni ayi maa n‑yi kpaŋŋa n‑yɛli ba, ni, “Ya wumma: ti wa la Gyɛrusalɛm tiŋŋa, bɛni ka ba nin ti zaŋŋi man Ninsaala Bii n‑niŋi gyeeŋŋu toondaandima ni karimbadima nuusi ni.
Ban nin ti kari n sariya n‑zaŋŋi ma taalli, ni, n sumni kum, ka naayi zaŋŋi ma n‑niŋi ban pa ti butiri niriba la nuu ni, ni ba maali ansarisi, ka feebi ma ka ku ma.
Amaa daba ata daari n nin yisigi kum ni.” Ka Zɛbidii pɔ'a daa mari u biisi, Gyeemsi ni Gyɔni, n‑kyɛ Yisa saani na nti gbaani n‑ti u ka susiri bunseelli u saani.
Ka u daa boosi u, ni, “Bumbɔ n nyɛ di?” Ka pɔ'a maa yɛli u, “Ni, i kyɛ ka m biisi ayi wa ti zinni n‑tabli i tooni, i nudirigu ni i nuzaa ziiya, i naam zɔŋŋu puuni.” Ka Yisa daa labsi n‑yɛli, ni, “Ya bu mi yan susiri seelli maa.
Ya nin toaai n‑nyu wahala kɔbɛseaa ka man ya n‑nyu wa?” Ka ba labsi n‑yɛli u, ni, ii, ba nin nyaŋŋi.
Ka u yɛli ba, “Ya siri nin ti nyu n wahala kɔbeaa la, amaa mani bu su noori ni n wulisi ban nin zinni n nudirigu bee n nuzaa zii maa.
Di nyɛ la : m Ba Naawunni n ya n‑yiisi niriba maa, ka u pun maali ba ziziisi siri n‑zaali ba.” Tɔ, ka u nyaandɔliba ban kpalim piiya la ŋɔn daa ti wum lala, ba suuri daa yisigi n‑niŋi mabiisi ayi wa, Gyeemsi ni Gyɔni.
Dizugu Yisa daa booli ba ni ba la'amma taaba na, ka yɛli ba, “Ya mi ninvugseeba ban bu gyeemni Naawunni la yɛla, ni, ba saani ka ban su ba fukumsi mari la yiiko ka niŋni putoo n‑tiri ba, ka ba kpamma su ba yɛla ni kpeeŋŋu.
Amaa di pa lala ya saani.
Ya sɔ yi boori tibsim, see ka u tumni n‑tiri ya daadam wa zaa.
Ya sɔ yi boori ni u leebi toondaana, see ka u leebi ya zaa daabri.
Kaman man Ninsaala Bii bu kyɛ na ni ba tumni n‑suŋŋni ma, amaa n kyɛ na ni n ti tumni n‑suŋŋni niriba, ka zaŋŋi n nyɔvuri m‑pa talima ka niriba pam nya tiliginsim.” Yisa ni u nyaandɔliba maa ŋɔn daa ti ya yi Gyɛrikoo tiŋŋa maa, daadam pam daa dɔli ba.
Di saha ka zoomma ayi daa zi soori maa gbiriŋŋu, ka daa ti wum, ni, Yisa n gatta, ka ba daa tasi n‑yɛli, ni, “Nyin NaaDauda bii wa, zɔm ti namboo!” Ka daadam maa daa nyikki ba n‑yɛli, ni, ba sina ba vuuri.
Amaa ba daa laa n‑tasi pampam m‑paasi, ni, “Nyin NaaDauda bii wa, zɔm ti namboo!” Ka Yisa daa zaani, ka booli ba na, nti boosi ba, ni, “Bɔ ka ya boori ni n niŋi n‑ti ya?” Ka ba daa yɛli u, ni, “Ti Bapira, ti boori la i neaai ti nini wa ka ti nyara.” Ka Yisa daa siisi ba nini maa, ka di saha ka a daa neaai ka ba nyara, ka ba daa dɔli Yisa di daari maa.
Ka Yisa ŋɔn daa kyɛnni m‑pɔtti Gyɛrusalɛm tiŋŋa maa, u daa paai tinkpanseaa ban boonni Bɛtfeegyi la, kan zɛ Ɔlivii zoori kpaŋŋa.
Di saha ka Yisa daa daŋŋi n‑tum u nyaandɔliba ayi ni ba gaari tooni, ni, “Ya kyɛm ti tooni nti kpɛ tinkpanseaa kan zɛ ya tooni sa.
Bɛni ya nin ti nya bunnyaaŋŋa n‑lɔ n‑zɛya, ni u bumbila u saani; ya lɔrigma ba m‑mari na.
Ka sɔ yi ya boosi ya seelli, yan yɛlim u, ni, ya Dugma m boori ba ni, ka mun nin labsi ba na yooma.” Dinŋɔ daa niŋiya, ni anabi maa yɛlisim niŋi yɛlimaŋni, ni#:- “Ya tɔ'asima n‑ti Zayɔn tiŋŋa wa, Hoo yan nin tɔ'asi n‑ti pɔ'asariga, Ni, ‘Nyama, i Naaba n kyɛnni i saani na wa!
U sigsi u maŋŋa baalimm Ka baari buŋŋa, Halli bumbila ka u baara.’ ” Tɔ; ka nyaandɔliba ayi maa daa kyaŋŋi nti tum Yisa ŋɔn daa wulisi ba seem la.
Ban daa mari buŋŋa ni u bii maa na, ba daa zaŋŋi ba kyinkyina m‑pa bunsi maa nyaaŋŋa ka Yisa daa m‑ba n‑kyaŋŋi.
Daadam ban daa dɔli u maa seeba daa zaŋŋi ba kyinkyina n‑yɛligri soori maa ni, ka seeba mun daa kabi n‑kabi tiisi wula, n‑daa dooli n‑dooli soori maa ni.
Ninvugseeba ban daa bɛ tooni, ni seeba gba ban daa bɛ nyaaŋŋa n‑dɔli maa daa piili n‑kpalimna n‑yɛtti, ni#:- “Hoosana!
Tiliginsim daana!
NaaDauda Biiya!
Zugsuŋŋu bɛ ni n‑ti ŋɔn zaŋŋi ti Dugma yuuri na!
Tiliginsim daana gyirima bɛ la zugsaa!” Yisa ŋɔn daa ti kpɛ Gyɛrusalɛm timpuuni la, tiŋŋa maa zaa daa damni n‑vuura, ka ba boosiri taaba, ni, “Ŋɔni n‑lee n‑nyɛ u?” Ka ban daa dɔli Yisa la daa labsi n‑yɛli ba, ni, “Anabi Yisa nla: u yi la Nazarɛti na, Galilii tingbaŋŋu maa ni.” Ka Yisa daa paai Naawunni Gyeeŋŋu Yiri maa nti kpɛ bɛni n‑katti ban daa koosiri ka daari neema Yiri maa puuni la n‑yiisiri ba.
Baseeba daa takkri ligri bɛni, ka u daa daai ba teebulidima m‑basi, ni ŋmankoosiriba kugsi m‑paasi.
Ka yɛli ba, ni, “Di sɔbi n‑zaali, ni, ‘Ba nin booli n Yiri wa, ni, Wunsusigu Yiri.’, amaa ya zaŋŋi ka n‑labgi la ‘ta'ayigsi ŋɔn sɔ'ari seela.’ ” Zoomma ni kɔnsi daa kyɛ u saani na, Naawunni Gyeeŋŋu Yiri puuni, ka u daa tibi ba.
Ka gyeeŋŋu toondaandima, ni karimbadima maa sufu daa yisigi zaŋŋi n‑kyaŋŋi alahazibu tunseesi Yisa ŋɔn daa tumni la; ni biisi ban daa bɛ Gyeeŋŋu Yiri maa ni n‑tasiri n‑yɛtta, “Hoosana!
Tiliginsim daana!
NaaDauda Biiya!” Dinŋɔ zugu ba daa boosi Yisa, ni, “I bu wum ban yɛtti seem wa?” Ka u daa labsi n‑yɛli ba, ni, “Ii, n wumiya.
Ammi, ya na bu karim Sɔppu maa yɛla?
- ni, ba pɛ'ari Naawunni, ni, ‘Nyin, Naawunni, bamsi la biisi - halli bileesi gba - ni ba tiri pɛ'abu.’ ” Dinŋɔ nyaaŋŋa ka Yisa daa kyɛ ba m‑bakki n‑yi Gyɛrusalɛm timpuuni n‑kyaŋŋi nti paai Bɛtani tinkpaŋŋa n‑gbɛa.
Beoo ŋɔn daa neaai asusuba, ka Yisa ŋɔn daa kyɛnni n‑labri timpuuni na, kɔm daa ti mari u. Ka u daa gɔsi n‑nya ka kinkaŋŋa n zɛ sɔkpaŋŋa sa; ka u daa kyaŋŋi m‑paai ka ni, amaa ŋɔn daa ti paai tii maa na, u daa bu nya sɛseelli na'ala vaari kɔkɔa.
Ka Yisa daa yɛli kinkaŋŋa maa, ni, “I ku laa n‑wali walli yaasa!” Ka tii maa daa gbirigi n‑kuui di saha maa.
Ka u nyaandɔliba maa ŋɔn daa ti nya lala, di daa gyɛri ba pam.
Ka ba boosiri n‑yɛtti, “Bɔ n niŋi ka tii maa gbirigi n‑kuui lala yooma?” Ka Yisa daa labsi n‑yɛli ba, ni, “Yɛlimaŋni ka n yɛtti ya wa, ni, ya yi mari yɛdda, ka bu birisira, ya nin toaai n‑niŋi man niŋi kinkaŋŋa wa seem.
Ka pa dinŋɔ kɔkɔa, amaa halli ya yi ti yɛli zoori wa, ni, ka doaama n‑lɔbi ka maŋŋa m‑basi teeku puuni, di nin niŋi.
Ya yi susi Naawunni bunseelli kam zaa, ka niŋi yɛdda, ya nin nya.” Ka Yisa daa kyaŋŋi Naawunni Gyeeŋŋu Yiri maa, ni u ti wulisiri niriba la.
Ka gyeeŋŋu toondaandima daa kyɛ u saani na, ban ni tiŋŋa maa kpamma la, m‑boosi u, ni, “Ŋɔni n ti i soori ni i tum i lala tuma maa, bee, yiiko bɔ ka i mara?” Ka Yisa daa labsi n‑yɛli ba, ni, “N gba ya boosi ya la boosigu yinni.
Ya yi yɛli ma pɔi, ka man gba nin naayi labsi ya ya boosigu wa.
Tɔ: ŋɔni n daa ti Gyɔni soori ni u suuri niriba Naawunni koom la, bee, u yiiko yi la yani?
Di daa yi la Naawunni saani, bee, ninsaalidima saani?” Ka ba daa piili n‑ŋmeeri nangbankpeemni n‑tiri taaba, ni, “Ti ya yɛli la wula?
Ti yi yɛli, ni, Naawunni saani, u nin boosi ti, ni, bɔzugu ka ti daa bu niŋi Gyɔni yɛdda?
Ka ti yi sakki n‑yɛli, ni, ninsaalidima saani...?
- Ay!
ti zɔri la niriba, dama sɔkam sakkiya, ni, Gyɔni Kɔsuura daa nyɛ la anabi.” Dizugu ba daa labsi n‑yɛli Yisa, ni, “Ti bu mi.” Ka Yisa daa yɛli ba, ni, “Dinŋɔna n gba ku yɛli ya ŋɔn ti ma soori ni n tumni anŋɔ zaa.” Ka Yisa daa laa n‑yɛli, ni, “Tɔ; ka ya teesiri la wula?
- Dɔsɔ n daa bɛ ni m‑mari u bidibsi ayi.
Ka u daa kyaŋŋi u bii yinni saani nti yɛli u, ni, ‘Kyɛma nti tum tiisi puu maa tuma zuna.’ Ka bii maa daa labsi n‑yɛli, ni, ‘Ay!
- N ku kyaŋŋi.’, amaa di nyaaŋŋa u daa laa n‑takki u teesa ka kyaŋŋi.
Di saha ka u daa paai u bii ŋɔnla, ka yɛli ŋɔn gba, ni, u kyɛma nti tum, ka ŋɔn mun sakki n‑yɛli, ni, ‘Tɔ, n wumiya.’, amaa u daa bu kyaŋŋi.
Tɔ, ka babayi wa saani, ŋɔni n daa tum u ba ŋɔn boori seem?” Ka ba labsi n‑yɛli u, “Ŋɔn daŋŋi tooni la.” Ka u daa yɛli ba, “Yɛlimaŋni ka n yɛtti ya wa, ni, ban deaari lampoo ni ban goori gyɛ'amiru la nin gaari yarima tooni n‑kpɛ Arizana naam ni.
Dama Gyɔni daa kyɛ na ni u ti wulisiri ya yɛlimaŋni soori, ka yarima daa bu niŋi u yɛdda, amaa ka lampodeaariba ni gyɛ'amirudima daa niŋi u yɛdda.
Ka yarima muna, halli ni yan daa nya lala zaa, ya daa bu takki ya teesa n‑naayi niŋi u yɛdda.” Ka u daa gbaai yɛttɔ'a n‑yɛli ba nyɛsiseaa yaasa, ni, “Yiri daansɔ n daa bɛ ni n‑daa sa u tiwanna puu.
U daa mɛ la goomni n‑gyili puu maa, n‑gbi bɔkku ba n soorigri tiwala maa seela, ka laa n‑ti sugri puu maa puuni.
U daa maali di zaa ka zaŋŋi puu maa n‑niŋi ninvugseeba nuu ni ni ba tumma puu maa tuma n‑tiri u: ka u daa naayi kyaŋŋi n‑gɔa.
Tɔ, ka tiisi maa wala saha ŋɔn daa ti pɔri, u daa tum u daaba ni ba kyaŋŋi tuntumniba maa saani nti deaai u puu maa diibu na n‑ti u. Amaa tuntumniba maa daa gbaai ba yinni m‑bu u, ka sɔ mun ka ba daa ku, ka daabsɔ yaasa ka ba daa lɔbi kuga.
Ka puu maa daana daa laa n‑tum seeba, daaba pam gba n‑gaari banla, ka tuntumniba maa daa niŋi ba zaa lala.
Ka u daa naayi tum u toori biiya ba saani, dama u daa teesiya, ni, ‘Ba nin ti m maŋtoori bii maa gyirima.’ Amaa tuntumniba maa ŋɔn daa nya puu maa daana bii la, ba daa yɛli n‑ti taaba, ni, ‘Ŋɔn nin di puu maa daana faari la nŋɔa.
Ya kyɛ ka ti ku u, ka mari u faari maa.’ Ka lala zugu ba daa gbaai u n‑zaŋŋi u m‑basi puu maa kpaŋŋa n‑ku u. Tɔ: ka puu maa daana yi ti paai na, u nin niŋi tuntumniba wa wula?” Ka ba daa labsi n‑yɛli u, ni, “U nin ku tuntumniba wa zaa ka ba kum nin ti bɛ halli.
Ka u nin zaŋŋi puu maa n‑ti tuntunseeba ban nin sakki n‑zaŋŋi u wala maa n‑ti u, a walibu saha yi ti paai.” Ka Yisa daa yɛli ba, ni, “Ammi, ya na bu karim Sɔppu la?
- ni#:- ‘Kugseaa tammeeriba ŋɔn daa za'asi la Kana daa leebi kan gbaai nyeebri maa, N‑gbaari ka zaa ni kpeeŋŋu; Ti Dugma tuma maa nla, Ka di nyɛ la alahazibu n‑ti ti.’ - ya bu baŋŋi lala sɔppu maa?” Ni, “Dinŋɔna man yɛtti ya ni, ni, ba nin fa Naawunni naam yɛla ya saani nti zaŋŋi n‑ti tingbanseaa niriba, ban tuma sumsi ni ba deaai.” [[Ni, “Ŋɔnkam zaa lu kugri maa zugu nin kabi m‑basi, amaa kugri maa ŋɔn lu sɔ zugu ka nin ŋmɛrigi u zaa.”]] Di saha ka gyeeŋŋu toondaandima ni Farisii dima maa daa wum lala ka daa baŋŋi, ni, nyɛsiri maa galimni la bana.
Ka ba daa boori soori ni ba gbaai u; amaa ba daa zɔri la daadam la dabeem, dama zama maa daa yɛnni, ni, anabi n nyɛ u.
Yisa daa laa n‑tɔ'asi daadam maa, nyɛsiri puuni, ni, “Arizana naam yɛla ŋmanni la nŋɔa#:- Nasɔ n daa bɛ ni, ka u daa sɛ'asi pɔ'adiri kyuu n‑ti u biiya.
U daa tum u daaba ni ba kyaŋŋi nti booli ŋɔn pun zuusi seeba maa, ni, ba kyɛm na.
Amaa ba daa bu sakki n‑kyɛ na.
Dizugu u daa laa n‑tum seeba yaasa ni ba ti yɛli ba, ni, ‘Kyuu maa saha paaya.
N maali kyuu maa yɛla zaa siri n‑naai.
M pun kɔri nigi ni bunkɔbkara la, ka di zaa niŋi la siri.
Ya kyɛm pɔ'adiri kyuu maa na!’ Amaa ba ba'aba daa ka u ni, ka ba zaa daa bakki n‑kyaŋŋi ba kyɛnni.
Sɔ daa kyaŋŋi la u puu, sɔ mun daa kyaŋŋi daa: ka seeba mun daa gbaai u daaba maa n‑diisi ba vi, halli nti ku ba gba.
Dinŋɔ n daa kyɛ ka Naa maa suuri yisigi pam, ka u daa tum u soogyadima ni ba ti ku ninvugkuuriba wa ka nyoaai ba tiŋŋa maa bugum.
Tɔ; di nyaaŋŋa ka u yi daa booli u niriba maa na nti yɛli ba, ni, ‘Kyuu maa saha paaya, amaa man daa zuusi seeba la bu sumsi ni ba di kyuu maa.
Dinzugu ya kyɛma n‑dɔli tiŋŋa wa pala ni sɔkara nti zuusi yan nya seeba zaa, ni, ba kyɛm pɔ'adiri kyuu maa na.’ Tɔ: ka daaba wa daa yi n‑dɔli sɔya maa n‑la'asi ban daa nya seeba zaa na - ninvugsuma halli ni ninvugbeeri zaa gba - halli ka duu maa ti paali.
Amaa Naa maa ŋɔn daa kpɛ, ni u ti nya ban daa la'am na la, u daa nya dɔsɔ ka u bu yɛ pɔ'adiri kyuu neema.
Di saha ka u daa boosi u, ni, ‘N zɔa, i niŋi la wula n‑kpɛ na ka bu yɛ kyuu maa neema?’ Ka doo maa kur fɔ surimm ka bu yɛli u seelli.
Tɔ; ka Naaba daa yɛli u niriba maa, ni, ‘Ya gbaama u n‑lɔ u nuusi ni u gbaya ka zaŋŋi u n‑yi m‑basi zibsim ni sa.
Bɛni ka ba kur kumna, ka ŋɔbri ba nyina.’ ” Ka Yisa daa laa n‑yɛli ba, ni, “Niriba pam ka ba booli, amaa ban gamsi ninvugseeba la bu zoaai.” Di nyaaŋŋa ka Farisiseeba daa la'am taaba n‑gbaai gbaari zaŋŋi n‑kyaŋŋi ba nin niŋi seem n‑gbaai Yisa u yɛttɔ'a puuni.
Ka ba daa tum ba nyaandɔliseeba, ni NaaHɛroodi niriba, ni ba kyɛ Yisa saani na nti yɛli u, ni, “Ti Karimba, ti mi halli, ni, i nyɛ la ninvugsuŋŋu, ka i kur wulisiri Naawunni soori ni yɛlimaŋni: halli i ba'a ka niriba yɛla ni ka bu zɔri ninsaala nini.
Tɔ, ka dinŋɔna yɛlim ti: i yɛli la wula - di tuya ni ba yoori lampoo n‑tiri Room NaaTitaari, bee, di bu tuusi?” Ka Yisa daa baŋŋi ba teesibeeri ŋɔn nyɛ seem, ka yɛli ba, ni, “Yan birikɔnsi daandima wa!
Wula zugu ka ya gbiiri m bɔ'a?
Ya tim ma lampoo la'afu na ka n nya.” Ka ba daa zaŋŋi la'afu n‑ti u na, ka u yi boosi ba, ni, “Ŋɔni makkri m bɛ la'afu maa ni wa?
- ni ŋɔni yuuri n sɔbi m‑bɛ ka ni?” Ka ba yɛli, “NaaTitaari dinni.” Di saha ka Yisa laa n‑labsi n‑yɛli ba, “Dizugu ya zaŋŋma din nyɛ Naaba dinni n‑ti Naaba maa, amaa ka zaŋŋma din nyɛ Naawunni dinni n‑ti Naawunni.” Ka ban daa wum lala maa, di daa gyɛri ba pam u zugu.
Ka u daa bakki ka kyɛ ba.
Tɔ; ka lala saha maa ka Saddusidima - ban yɛtti, ni, kum yisigri ka ni la - ba gba daa kyɛ na nti boosi u boosa.
Ba daa yɛli u, ni, “Ti Karimba, Musa daa yɛli, ni, dɔsɔ beeri yi ti kpi ka u ka biiya, ŋɔn dim u beeri pukoori maa n‑dɔ'ai biisi n‑ti u beeri maa.
Tɔ; ka mabiisi bayɔpɔi n daa bɛ ti tiŋŋa wa.
Ka ba kpeema n daa di pɔ'a ka kpi ka bu dɔ'ai biiya, ka kyɛ u pɔ'a maa n‑ti u nyeeri la.
Ka ŋɔn pa buyi daana la daa di pɔ'a maa ka kpi ka bu dɔ'ai biiya, ni buta daana maa gba daa niŋi lala, halli nti paai buyɔpɔi daana la gba.
Di nyaaŋŋa ka pɔ'a maa gba kpi.
Tɔ: ka dinŋɔna Zaadaari, niriba yi ti yisigi kum ni, babayɔpɔi wa puuni ŋɔni n nin nyɛ pɔ'a maa sira, dama ba zaa daa di u ni?” Ka Yisa daa labsi n‑yɛli ba, ni, “Ya burigi soori ya ziilinsi zaŋŋi n‑kyaŋŋi Naawunni Sɔppu maa zugu, ni zaŋŋi n‑kyaŋŋi ŋɔn Naawunni ŋɔn mari yiiko seem la gba.
Zaadaari kum yisigri saha ba ku ti laa n‑diri pɔ'aba bee n‑kunni dɔppa, ba ti ya n‑ŋmanni la hoo arizana malaakadima la.
Amaa zaŋŋi n‑kyaŋŋi ban kpi kum yisigri la yɛla, ya bu karim Naawunni ŋɔn daa yɛli seem?
- ni, ‘Mani n nyɛ Naawunni ka i badima gyeemni ma.
Halli Ibrahim Naawunni n nyɛ ma, ni Yisahaaku Naawunni, ni Yaakubu gba.’ - ya bu wum lala?
U siri pa la ninvugkpiimma Naawunni amaa ninvugvuya Naawunni.” Ka niriba maa ŋɔn daa ti wum dinŋɔa, di daa gyɛri ba, u wulisigu wa zugu.
Farisii dima maa ŋɔn daa ti wum Yisa ŋɔn daa kyɛ ka Saddusidima sini ba noori seem la, ba daa la'am n‑kyɛ u saani na.
Ka ba ninvugsɔ ŋɔn daa nyɛ Naawunni zaaligu baŋŋna daa ti boori ni u zamsi Yisa yam, ka doaai n‑zaani m‑boosi u, ni, “N Karimba, Naawunni ŋɔn daa zaali zaaligu maa zaa puuni, kani n lee m‑mugsi ka kpa n‑gaari zaa?” Ka Yisa daa labsi n‑yɛli u, “Ni, ‘Zaŋŋma i sufu n‑wuri i Dugma Naawunni, ni i siiya, ni i teesa zaa.’ Kan mugsi n‑kpa n‑gaari zaaligu kam zaa nla.
Kan paasi buyi daana ŋmanni la kana: ka nyɛ la, ni, ‘Wuri i taraana hoo nyin wuri i mammaŋŋa seem la.’ Musa zaaligu la zaa, ni anabidima wulisigu zaa gba, bɛ la abayi wa puuni.” Farisii dima maa ŋɔn daa la'asi taaba, Yisa daa boosi ba, ni, “Bɔ ka ya ya n‑yɛli zaŋŋi n‑kyaŋŋi Masiiya maa yɛla?
- Naawunni ŋɔn ya tum sɔ na ni u ti di naam n‑fa u niriba m‑basi.
Ni, naam za'anɔri kani ka u ti ya n‑yi na?” Ka ba daa labsi n‑yɛli u, ni, “NaaDauda dinni.” Ka Yisa yɛli ba, ni, “Ka dinŋɔna, wula zugu ka NaaDauda daa tɔ'asi Masiiya maa yɛla, n‑tɔ'asiri Naawunni Siiya yiiko ni, m‑boonni u, ni, u Dugma.
Dama u daa yɛli#:- ‘Ti Dugma daa yɛli n‑ti n Dugma maa, Ni, “Kyɛm n nudirigu zii na n‑zinni, Halli ka n zaŋŋi i dindaandima zaa N‑niŋi i nuusi ni.” ’ Ka di yi nyɛ la dina, ka NaaDauda booli ŋɔn Masiiya maa, ni, u Dugma, ka wula ka Masiiya maa nin toaai m‑bɛ NaaDauda za'anɔri ni?” Tɔ: ka di saha sɔ daa bu nyaŋŋi n‑labsi Yisa seela, halli sɔ daa bu laa m‑boosi u boosa yaasa, lala dabsiri maa zaŋŋi n‑kyɛnna.
Di saha ka Yisa daa tɔ'asiri n‑tiri daadam maa, ni u nyaandɔliba gba, ka yɛli ba, ni, “Musa zizii maa ni ka Farisii dima zintira, ban ni karimbadima maa.
Dizugu ban yɛtti ya maa zaa, ya tumma a ni, ka ya dɔli ba wulisigu la suŋŋa; amaa ba tuma muna, yan di dɔli anŋɔ, halli beela!
Dama ba tɔ'asira, ka bu tumna.
Ba loori la zitibsa n‑ziinni niriba, ka ba sɔ mun pun ku wukki ziiri maa halli beela n‑suŋŋi ba.
Ba tumni la ba tuma zaa ni ba ti kyɛ ka niriba gɔsiri a; ba mari la sabkara m‑pitta, ni saariveela ka ba paari ka puusira.
Deema ziiya ka ba boori la ba bɛ tooni, halli la'aŋŋu duri puuni gba ba zi la sɔkam zaa tooni.
Ba boori ni sɔkam zaa puusiri ba daasi puuni, ka gyeemni ba m‑boonni ba, ni ‘Rabbi!’, ni, ‘N Karimba!’ Yarim muna - yan di kyɛ ka ba boonni ya, ni, ‘Rabbi’.
Karimba yinni m bɛ ni n‑ti ya zaa, ka ya mun zaa bɛ ni hoo mabiisi n‑ti taaba.
Di laa m‑boonni sɔ ya Ba, duniya wa puuni: ya Ba yinni m bɛ ni n‑ti ya, ka ŋɔn mun bɛ la saazugu.
Yan di laa n‑kyɛ ka ba boonni ya ba toondaandima: ya toondaana bɛ ni n‑ti ya, ka ŋɔn mun n nyɛ Masiiya maa.
Yarim saani, ya kyɛ ka ya ninvugtibsiri leebi sɔkam daabri.
Ninvugsɔ ŋɔn duusi u maŋŋa, ba nin sigsi u; amaa ŋɔn sigsi u maŋŋa muna, ba nin duusi lala nira maa pam.
-Zugbeoo bɛ yarima karimbadima ni Farisidima zugu!
Yan birikɔnsi dima wa!
Dama ya kpari la bamsim bamsigu za'anɔri, ka niriba ku toaai n‑kpɛa.
Yarima mammansi ku sakki n‑kpɛa, ka laa n‑ta'ari ban kpeeri la soori.
Zugbeoo bɛ yarima karimbadima ni Farisidima zugu!
Yan birikɔnsi dima wa!
Dama ya kyɛnni n‑gyinni teeku ni tingbaŋŋu ziisi zaa ni ya ti nya ya nyaandɔla yinni; yan mun yi ti nya sɔa, ya yi kyɛ ka u leebi Sintaani dinni n‑gaari ya mammansi ŋɔn nyɛ seem napɔmbuyi.
Zugbeoo bɛ la yarima zugu, yan wulisiri niriba soori ka ya mun nyɛ zoomma!
Dama ya yɛtti, ni, ninvugsɔ yi ti pɔ Naawunni Gyeeŋŋu Yiri, di pa seelli; amaa ŋɔn mun yi pɔ Yiri maa salima maa - ɔhoo!
di nin dɔli u!
Yan gyɛra wa!
Ni yan zoomma wa!
Abayi wa puuni, kani n tibsa n‑gaari?
- Salima la n gaari?
- bee, Gyeeŋŋu Yiri kan kyɛ ka salima maa leebi Naawunni dinni kasi?
Ni, ninvugsɔ yi ti pɔ sara maaligu bimbinni la, di pa seela, amaa ŋɔn mun yi pɔ piiniseaa kan pa bimbinni maa zugu - ɔhoo!
di nin dɔli u!
Yan zoomma wa!
Abayi wa puuni, kani n tibsa n‑gaari?
- Piini la gaari?
- bee, maaligu bimbinni kan kyɛ ka piini maa leebi Naawunni dinni kasi?
Dinŋɔna ninvugsɔ ŋɔn pɔ maaligu bimbinni maa, bimbinni maa ka u pɔa, ni bunseesi zaa an pa ka zugu gba.
Ka ninvugsɔ ŋɔn pɔ Gyeeŋŋu Yiri maa, Yiri maa ka u pɔa, ni Ŋɔn su Yiri maa m‑bɛ ni gba.
Ka ŋɔn mun pɔ saazugu, Naawunni naam ziziiya ka u pɔa, ni Ŋɔn zi bɛni gba.
Zugbeoo bɛ yarima karimbadima ni Farisidima zugu!
Yan birikɔnsi dima wa!
Dama ya yiisiri la naanzuuwa ni kpɛligu ni zinzam zaa zakka, amaa ka lee n‑kyɛ an mugsi n‑kpa n‑gaari lala maa m‑basira - di nyɛ la yɛlimaŋni tumpu, ni nambɔzoobu, ni yɛdda niŋbu.
Ya yi ti teaari anŋɔ ka bu laa m‑pɔsigi anla, di naa n‑sɔa.
Zugbeoo bɛ la yarima zugu, yan wulisiri niriba soori ka ya mun n nyɛ zoomma!
Ya teeri n‑yiisiri saliga ya bunnyuura ni, ka mun nyuuri bun mari arakoomi n‑vɔnna.
Zugbeoo bɛ yarima karimbadima ni Farisidima zugu!
Yan birikɔnsi dima wa!
Kɔbeesi ni dugri nyaansi ka ya peaara, amaa ka a puuni na paali ni da'ari ni ta'ayigsi tuma.
N zɔ Farisidoowa, nyin zooma wa!
See ka i daŋŋi m‑peaai kɔbeaa maa puuni pɔi, ka ka nyaaŋŋa gba nin naayi peaai kasi.
Zugbeoo bɛ yarima karimbadima ni Farisidima zugu!
Yan birikɔnsi dima wa!
Dama ya ŋmanni la hoo gbala ka ba zaŋŋi tampeelli n‑ta a ka a veela, amaa a puuni na paali ninvugkpiimma kɔba ni da'aseesi an kyisiri zaa.
Lala ka yarima siri ŋmanni la yɛlimaŋni dima, niriba nini ni, amaa ya sufu puuni ka ya na paali birikɔnsi ni tuppuwumni.
Zugbeoo bɛ yarima karimbadima ni Farisidima zugu!
Yan birikɔnsi dima wa!
Dama ya maanni la gbala n‑tiri anabidima, ka kur kyɛ ka ninvugsuma dabɔya veela, n‑yɛtti, ni, ‘Tirim yi daa bɛ ni ti badima saha, ti daa bu naa n‑zɛ ba nyaaŋŋa n‑ku anabidima wa.’ Lala zugu ka ya wulisiri ya mansi halibeoo, ni, ya badima daa nyɛ ninvugseeba ban daa ku anabidima maa.
Halli, ya badima maa ŋɔn daa pɔsigi tumbɛseesi la, yarim mun tumni a n‑tiri ba.
Yan bunkyɔ'ama wa!
Ya kur ŋmanni la hoo wa'abeeri!
Ya ya niŋi la wula n‑zɔ n‑yi Bugum ni namsigu la ni?
Dinŋɔ zugu n nin tum anabidima ya saani na, ni baŋŋniba, ni karimbadima; ka ya nin ku baseeba, ka kpaasi baseeba n‑tabli dɔpula zugu ni ba ti kpi, baseeba muna ka ya nin feebi ya la'aŋŋu duri ni, ka kari ba nti yi tinseaa n‑gaari tinseaa.
Dizugu ya nin ti zi taalli zaŋŋi n‑kyaŋŋi ban daa ku yɛlimaŋni dima zaa zugu, duniya wa piiligu ni la sa, m‑piili Eebli kuubu, ŋɔn daa nyɛ yɛlimaŋni daana, halli nti paai Zakariiya, Barakaaya bii la, ban daa ku sɔ Naawunni Gyeeŋŋu Yiri puuni, sara maaligu zii maa ni Dutitaari la sunsukkuni.
Yɛlimaŋni ka n yɛtti ya wa, ni, Naawunni nin kyɛ ka ba kum taalli bɛ ya zuna niriba wa zugu ni.” Ka u daa gbaai kunkuma Gyɛrusalɛm zugu, ni, “Gyɛrusalɛm, Gyɛrusalɛm!
Waay, waay, waay!
Nyin ŋɔn kuuri anabidima ka zaŋŋni tuumuseeba ban daa tum i saani maa n‑lɔbri ba kuga wa!
N da kur boori la n la'asi i niriba luginyinni kaman nɔnyaaŋŋa ŋɔn la'asi u biisi ka yirigri u kpunkpama n‑ligri ba seem la; amaa ya bu sakki n‑ti ma.
Ya gɔsima!
Ya Gyeeŋŋu Yiri maa yi kpalim la daboo.
Dinzugu ka n yɛtti ya wa, ni, ya ku laa n‑nya ma yaasa, zuna zaŋŋi n‑kyɛnna, halli ka ya ti yɛli ‘Zugsuŋŋu bɛ n‑ti ŋɔn zaŋŋi ti Dugma yuuri na!’ ”
Yisa ŋɔn daa yi Gyeeŋŋu Yiri maa ni n‑kyɛnni la, u nyaandɔliba maa daa kyɛ u saani na n‑yɛli u, ni, u gɔsim Gyeeŋŋu Yiri duri ni gooma meebu ŋɔn veeli seem.
U mun daa labsi n‑yɛli ba, ni, “Ya bu nya anŋɔ zaa?
Yɛlimaŋni ka n yɛtti ya wa, ni, a seaa ku kpalim n‑tɔm ka kugkpeaa zugu, amaa a zaa nin ti ŋmɛ n‑wurim n‑lu tiŋŋa na.” Di nyaaŋŋa u daa zintiri Ɔlivii Zoori zugu, ka u nyaandɔliba daa kyɛ u saani na nti sɔ'ai m‑boosi u, ni, “Yɛlim ti wula saha ka dinŋɔ nin niŋi.
Ka bumbɔ n ti ya niŋi n‑wulisi, ni, i ya n‑labi ni na, ka duniya wa ti ya paai ka saha tariga?” Yisa daa labsi n‑yɛli ba, ni, “Ya baŋŋma suŋŋa ka di kyɛ ka sɔ yɔmsi ya.
Niriba pam nin zaŋŋi n yuuri n‑kyɛ na, ni, ‘Mani n nyɛ Masiiya maa!’ ka ba nin yɔmsi niriba pam m‑basi.
Ya nin wumni tɔppu damni, bee di lahabaya; ya gɔsima!
- yan di kyɛ ka yam-ŋmaa gbaai ya, dama lala nin niŋi pɔi, amaa pa naari maa nla.
Tinsi dima nin yisigi n‑tuusi taaba tɔppu, ni nadima gba nin tuusi taaba.
Kɔm nin ti lu, ka tingbaŋŋu maa nin damni kpa, ka nin damni kpa; anŋɔ zaa ti ya m‑bɛ ni hoo pɔ'a pudaana wɔlisigu piiligu beerim ŋɔn bɛ seem.
Di saha ba nin ti gbaasi ya ka zaŋŋi ya n‑niŋi seeba nuusi ni, ka ba namsi ya ka ku ya.
Ban pa Yɛhudiya dima maa zaa nin yaai ya man yuuri zugu.
Di saha maa ka niriba pam nin ti birisi ka labi nyaaŋŋa, ka seeba mun figsiri taaba ka yaai taaba.
Ka ziri anabidima pam gba nin ti yi na ka yɔmsiri niriba pam.
Ban za'asiri soori la nin ti maali n‑zoaai, ka di zugu niriba pam ku laa n‑wuri taaba suŋŋa.
Amaa sɔ zaa ŋɔn nin kpaŋŋi u maŋŋa m‑bari n‑zaani halli nti paai yɛla wa tariga maa nin nya tiliginsim.
Ka ba nin ti mooli Arizana naam lahabasuŋŋu wa ka tinkam zaa niriba baŋŋi di yɛla suŋŋa, halli nti paai duniya wa lugri kam.
Ba nin niŋi lala pɔi, ka bunseelikam naayi ti naai.
Ya nin ti nya bumbɛseelli kan kyisiri la - anabi Daniyɛli ŋɔn daa tɔ'asi seaa yɛla nla - ka ba zaŋŋi n‑zaali luginseaa kan nyɛ Naawunni bunkasi la ni, n‑sa'amna [kyɛ ka ninvugsɔ ŋɔn karimni anŋɔ baŋŋi suŋŋasuŋŋa].
Tɔ: ya yi ti nya lala, di saha maa yan kyɛ ka ban bɛ Gyuudii tingbaŋŋu la ni maa zɔ n‑du zɔya ni.
Yan di kyɛ ka ban bɛ pii zugu ti sigi tiŋŋa na n‑zaŋŋi yiri puuni sɛseela; ka seeba ban bɛ puri ni di labi nyaaŋŋa nti zaŋŋi ba kpari.
Di saha maa di nin ti kpeem pam n‑tisi pɔ'apuusi dima ni pɔ'aseeba ban mari biisi ka ba na mɔ'ara.
Dizugu ya susim Naawunni ka yan zɔri sahanseaa wa bu kyɛ na waari saha, bee, Vuusim Dabsiri maa ni.
Dama di saha maa ka mugsi nin ti bɛ ni pam, ka a taabu n na zi n‑niŋi duniya piiligu saha halli ni zuna, ka ti ku laa n‑nya lala taabu yaasa.
Ka ba yi daa bu ŋmaai dabsa maa n‑gyiŋŋi, saalibii n daa ka ni n‑da naa n‑nya tiliginsim, amaa Naawunni ŋɔn daa yiisi seeba la zugu ka ba siri daa ŋmaai dabsa maa.
Ka di saha maa, sɔ yi ti yɛli ya, ni, ‘Nyama, Masiiya maa bɛ la kpa.’ bee ‘Kpa sa ka u bɛ ni.’ yan di niŋi ba yɛdda.
Seeba nin ti doaai na m‑ma'ari ziri, ni, ban n nyɛ Masiiya, bee, ban n nyɛ anabidima; ba nin tum alahazibu tunkara ni ba ti yɔmsi niriba m‑basi, halli ni Naawunni ŋɔn yiisi seeba maa gba, amaa Naawunni ku sakki lala.
Ya bu nya?
- man pun daŋŋi n‑yɛli ya seelli kam zaa.
Niriba yi ti yɛtti ya, ni, ‘Ya gɔsima, u bɛ la yoo ni!’, yan di kyaŋŋi; bee, ni, ‘Ya gɔsima, u bɛ la duu puuni!’, yan di niŋi lala yɛdda.
Dama Ninsaala Bii kyɛnni na dabsiri maa yi ti paai, u nin ŋmani hoo saa ŋɔn yi nya'asira, n‑neaai sangbana gbinni n‑yi wuntampusiri ya'ari wa zaŋŋi n‑kyaŋŋi wuntanluri ya'ari wa sa.
Tɔ: bunkpiiŋŋu ŋɔn bɛ seela, bɛni ka zuusi nin ti la'am taaba.” Ka u daa laa n‑yɛli ba, ni, “Amaa wahala maa nyaaŋŋa, di saha maa deede, ni#:- ‘Wuntaŋŋa nin ti zibgi zimm!
Ka namboaa la ku laa m‑pɛligi: Saŋmariwuusi nin ti yi saazugu n‑lu na, Ka arizana yiiko daandima zaa nin damna.’ Di saha ka makkri nin ti niŋi sangbana ni n‑wulisi Ninsaala Bii maa yɛla, ka ninsaalidima ban bɛ duniya wa ni maa nin ti kumna - lugri kam, ni butiri kam, dima - ba yi ti nya ‘sɔ ka u ŋmani ninsaala, bee, Ninsaala Biiya ka u pɔtti na, ka sangbana gyiligi u’ ka u ti mari yiiko ni gyirima veelim pam.
Ka u nin ti kyɛ ka ba peebi kikaa pampam pɔi, ka u naayi tum u malaakadima maa ka ba yi na m‑paai duniya wa lugri kam zaa n‑nya ŋɔn yiisi seeba la, ka la'asi ba taaba na.” Ni, “Ya kyɛ ka kinkaŋŋa yɛla wulisi ya di gbinni ŋɔn nyɛ seem: ya yi ti nya ka lala tii maa wula na bu kpaŋŋi ka a pusiri la vapaala, ya nin baŋŋi, ni, siga saha m pɔtta.
Ka di bɛ la lala: ya yi ti nya yɛla wa zaa, ya nin baŋŋi, ni, saha maa pɔriya.
Yɛlimaŋni ka n yɛli ya wa, ni, zuna niriba zaa ku gaari, see ka dinŋɔ zaa naayi niŋi.
Saazugu ni tingbaŋŋu nin gaari, amaa man yɛttɔ'a wa ku gaari.” Ni, “Amaa di daari maa, bee di saha, ŋɔn ya m‑paai sahanseaa la ka sɔsɔ bu mi deede, halli malaakadima ban bɛ arizana ni la bu mi, Naawunni Bii maa gba bu mi, na'ala ti Ba maa kɔkɔ m mi.
Hoo din daa kur niŋni seem Nuhu saha la, lala ka di ti ya n‑niŋi Ninsaala Bii gba kyɛnni na saha maa.
Koom ŋɔn na bu kyɛ na n‑di ba sahanseaa la ka niriba daa diri ni ka nyuura, ka diri pɔ'aba ka zaŋŋni ba bipunsi n‑tiri dɔppa, halli nti paai Nuhu ŋɔn daa ti kpɛ nyarintitaari maa ni dahinseaa maa.
Amaa ni dinŋɔ zaasa, ba daa bu mi din ya n‑niŋi, halli ka koom maa daa ti di ba zaa n‑kyaŋŋi.
Tɔ: di nin ti nyɛ la lala Ninsaala Bii maa ŋɔn yɛ n‑ti kyɛ na sahanseaa la.
Di saha dappa ayi nin ti bɛ ba puu ni n‑tumna, ka Naawunni kpikki yinni ka kyɛ yinni.
Ka pɔ'aba ayi nin ti la'am n‑neemni ba kyi neeri zugu, ka Naawunni kpikki yinni ka kyɛ yinni.
Yan di gbisi yaa!
dama ya bu mi sahaseaa ka ya Dugma maa ti ya n‑kyɛ na.
Ya baŋŋma dinŋɔa: ni, yiddaansɔ yi da mi sahanseaa na'ayiga ŋɔn ya kyɛ u yiri na, u naa n‑ku gbisiri goom ka kyɛ ka u kabi n‑kpɛ u yiri maa ni na.
Dinŋɔ zugu ya gba niŋma siri, dama sahanseaa yan bu teesiri u yɛla maa, lala saha ka Ninsaala Bii maa ti ya kyɛ na.” Ka Yisa daa laa n‑yɛli “Ninvugŋɔni n lee n‑nyɛ daabsɔ ŋɔn mari yam ni yɛdda?
- ka u dugma zaŋŋi u yiri biisi maa fukumsi n‑niŋi di daama nuu ni, ni u tiri ba diibu, mɔnni basibu saha maa.
Pa ŋɔna n nyɛ daabsɔ ŋɔn nin nya sufupeelli, dama u dugma kuli na m‑paai u, u lala tuma maa ni?
Yɛlimaŋni ka n siri yɛtti ya, ni, u nin ti zaŋŋi u bunseelli kam fukumsi n‑niŋi lala daabri nuu ni.
Amaa daabsɔ yi bɛ ni n‑nyɛ ninvugbeoo, ka ti yɛli u sufu ni, ni, u dugma maa yuuya pam ni u kulibu na, ka dizugu ka u piili m‑buuri u daabtaaba, ka dira, ka nyuuri daam danyuuriba saani m‑bugra; u dugma maa yi ti paai dahinseaa daabri maa ŋɔn bu teesiri u yɛla, bee sahanseaa ŋɔn bu mi u yɛla maa, ka u dugma maa nin ti darigi u tubri ka ŋmaasi u bisibisi ka nin ti zaŋŋi u m‑paasi birikɔnsi dima maa zugu: bɛni ka ba kur kumna ka ŋɔbri ba nyina.”
Yisa daa laa n‑yɛli, ni, “Dirindaari maa ka Arizana naam yɛla nin ti ŋmanni nŋɔa#:- Pɔ'asara piiya n daa bɛ amriya kyuu tuma ni; ba zaa daa zaŋŋi ba firiladima n‑guusiri amriya doo maa yiri, ni ba ti yi na n‑tuusi doo maa soori, u yi ti taasi pɔ'apaalli maa n‑kunni na.
Tɔ; ka babanu maa daa mari yam, babanu ban kpalim la mun daa gyɛrigiya ni.
Ban gyɛrigi la daa mari ba firiladima maa, amaa ba daa bu niŋi kpaam ga'a ni m‑mari m‑paasi.
Yam daandima maa mun daa mari kpaam ba ga'a ni m‑paasi.
Tɔ, ka amriya doo maa daa yuui paari na, dizugu daa kyɛ ka goom mari pɔ'asara wa zaa ka ba ti gbisi.
Ka yuntasuusi ka ba daa wum niriba damni, ka ba kaasiri n‑yɛtti, ni, ‘Doo maa paai na: ya doaai n‑yi na nti tuusi u!’ Di saha ka pɔ'asara la daa doaai m‑maali m‑maali ba firiladima maa.
Ka ban daa kɔŋŋi yam la daa ti yɛli ba taaba, ni, ‘Ya ku ti ti kpaam ka ti niŋi ti firiladima maa ni?
- Dama ti dina n kpiira.’ Ka yam dima maa daa labsi n‑yɛli, ni, ‘Ay!
Mma!
- ti ku tisi.
Ti gba kpaam ku paai ti.
Ya mammansi kyɛma ban koosiri bu saani nti da na.’ Dinzugu ka gyɛra maa daa bakki n‑kyaŋŋi ni ba ti da kpaam na; amaa ban daa kyɛnni maa, amriya doo dima maa daa paai na.
Di saha ka pɔ'asariseeba ban daa maali siri la daa dɔli n‑kpɛ pɔ'adiri kyuu duu maa ni.
Ka ba daa yɔ dunoori maa n‑kpari.
Tɔ: ka di nyaaŋŋa ka pɔ'asaribanla daa paai na, nti yɛli, ‘Ti Bapira, ti Bapira!
I ku kyɛ ka ti kpɛ na?’ Ka ŋɔn mun daa labsi n‑yɛli ba, ni, ‘Mma!
Yɛlimaŋni ka n yɛtti ya, ni, man bu mi ya.’ ” Ka Yisa daa laa n‑yɛli, ni, “Tɔ!
Ka dizugu yan di kyɛ ka goom mari ya!
Dama ya bu mi dabsiri maa paari na saha deede.” Tɔ: ka Yisa daa laa n‑yɛli ba, ni, “Di ŋmanni la nŋɔ : dɔsɔ n daa bɛ ni, ka u boori ni u kyaŋŋi soori, ka u daa booli u toori daaba u saani na n‑zaŋŋi u marigu n‑niŋi ba nuusi ni.
U daa zaŋŋi n‑ti ba, sɔkam hoo ŋɔn nin toaai m‑mari yam seem zaŋŋi n‑kyaŋŋi a gɔsibu.
U daa zaŋŋi la'aboorisi anu n‑ti sɔa, ka sɔ mun daa deaai abayi, sɔ yaasa daa deaai la'abooriga yinni.
Ka doo maa naayi gɔ u goorim.
Di saha ka ŋɔn daa deaai la'aboorisi anu la daa zaŋŋi a n‑walim, ka daa nya abanu m‑paasi a zugu.
La'aboorisi ayi daana la gba daa tum lala nti nya la'aboorisi ayi m‑paasi.
Amaa ŋɔn mun daa deaai la'abooriga yinni la daa mari u ligri maa n‑kyaŋŋi n‑gbi bɔ'ari m‑pi u daana maa ŋɔn zaŋŋi seelli n‑ti u maa.
Di nyaaŋŋa ka daaba wa dugma la daa kuli na, ka yɛli, ni, ba niŋma ligri maa laasaabu ka u nya.
Ka ŋɔn daa deaai la'aboorisi anu la daa kyɛ na m‑mari a na, ni abanu yaasa m‑paasi a zugu, ka yɛli, ni, ‘M Ba, I daa bu zaŋŋi la la'aboorisi anu n‑ti ma?
Tɔ - nnya abanu m‑paasi a zugu: man nya nyoori seelli m‑paasi nla.’ Ka u dugma daa yɛli u, ni, ‘Mboo!
Daabsuŋŋu ni yɛdda daana n nyɛ i!
Nyin ŋɔn su yɛttɔ'abisi fukumsi n‑zɛ yimmu maa, n nin zaŋŋi bunkara fukumsi n‑ti i ka i mara.
Dizugu kyɛm na ti di n nya'asim maa.’ Ka la'aboorisi ayi daana la gba daa kyɛ na nti yɛli, ‘M Ba, i daa bu zaŋŋi la la'aboorisi ayi n‑ti ma?
Tɔ - nnya abayi m‑paasi a zugu: man nya nyoori seelli m‑paasi nla.’ Ka u dugma daa yɛli u, ni, ‘Mboo!
Daabsuŋŋu ni yɛdda daana n nyɛ i gba!
Nyin ŋɔn su yɛttɔ'abisi fukumsi n‑zɛ yimmu maa, n nin zaŋŋi bunkara fukumsi n‑ti i ka i mara.
Dizugu kyɛm na ti di n nya'asim maa.’ Ka ŋɔn daa deaai la'abooriga yinni la naayi kyɛ na nti yɛli, ‘M Ba, n daa mi halli, ni, putoo daana n kur nyɛ i, ni, i boori ni i nya bunseelli kam zaa yɔri, ka kyeeri nyin daa bu buri seelli.
Ka dabeem daa mari ma dizugu, ka n daa kur zaŋŋi i ligri maa n‑sɔ'ai; dinzugu deaam i ligri.’ Ka u dugma daa yɛli u, ‘Nyin bibeoo wa!
Nyin bunkyɔ'aŋŋu wa!
Ni, i daa mi, ni, mani n nyɛ sɔ ŋɔn boori buna yɔri, ka kyeeri man bu buri seelli, fa?
Tɔ!
Ka bɔ n daa lee n‑niŋi i ka i daa bu zaŋŋi n ligri maa n‑dooli bankyi dima maa nuu ni, ka man da kuli na wa, n naa n‑kur nya nyoori m‑paasi n la'adaya maa zugu?’ - Ka daa yɛli u niriba maa, ni, ‘Ya deaam ligri maa u saani n‑zaŋŋi m‑paasi sɔ ŋɔn mari la'aboorisi piiya maa.
Sɔkam zaa ŋɔn mari seelli, ba nin zaŋŋi n‑ti u ka u nya m‑paasi halli nti zoaai, amaa ŋɔn ka seelli maa ŋɔna, halli ŋɔn mari seelli fiiŋ maa ka ba nin ti fa ka kyɛ u yɔri.’ Ni, ‘Ka bunkyɔ'aŋŋu wa muna - ya gbaama u ka zaŋŋi u n‑yi m‑basi zibsim ni sa.
Bɛni ka ba kur kumna ka ŋɔbri ba nyina.’ ” Ni, “Dama Ninsaala Bii ŋɔn ya zaŋŋi u gyirima neesim n‑kyɛ na sahanseaa la, ka malaakadima zaa ŋɔn nin la'am n‑dɔli u, di saha u nin zini u naam ziziveelli zugu.
Ka ba nin la'asi duniya wa niriba zaa u saani na.
Ŋɔn mun ti ya wɔligi ba taaba, hoo bunkɔbgura ŋɔn wɔligri u bunkɔbri seem, nti kyɛ ka peesi m bɛ kpa, buusi mun bɛ la kpa.
Ka u nin kyɛ ka peesi gaari nti zɛ u nudirigu ziiya, buusi mun zɛ la u nuzaa ziiya.
Di saha maa ka Naa maa nin ti tɔ'asi n‑ti baseeba ban zɛ u nudirigu zii la n‑yɛli, ni, ‘Ya kyɛm na, yan zugsuŋŋu daandima wa, m Ba saani!
Ya ti deaai naam maa, dama ba daa pun maali ka siri ni ka ti nyɛ ya dinni, halli duniya wa piiligu saha.
Dama kɔm ŋɔn daa mari ma sahanseaa la, ya daa zaŋŋi diibu n‑diisi ma; kɔnyuuri gba ŋɔn daa mari ma, ya daa zaŋŋi koom n‑ti ma ni n nyu: n daa yi tinseaa ni n‑goora, ka ya daa deaai ma hoo ya saana n‑kpeesi ya yiya ni.
Halli n daa ka kparigu ka kyɛnni yɔri, ka ya daa yeeli ma kyinkyina; ban mun daa gbaai ma n‑kpari dansarika duu, ka ya daa kaai ma bɛni.’ Ka ninvugsuma wa nin labsi n‑yɛli u, ni, ‘Ti Dugma, bɔn daari ka ti daa nya i ka kɔm mari i ka ti suŋŋi i?
Bee, kɔnyuuri m mari i ka ti ti i koom ni i nyu?
Bɔn daari ka ti daa nya i ka i goora ka daa deaai i, bee, i daa kyɛnni yɔri ka ti yeeli i kparigu?
Bee, bɔn daari ka ti daa nya i ka i ka alaafɛa, bee, n‑kpari la duu, ka ti daa kyɛ i saani na n‑suŋŋi i di zugu?’ Di saha ka Naaba nin labsi n‑yɛli ba, ni, ‘Yɛlimaŋni ka n yɛtti ya wa, ni, yan daa niŋi lala n‑ti m mabiisi wa yinni, halli ŋɔn poora zaa, mani ka ya daa suŋŋni maa.’ Tɔ: ka di saha maa u nin ti tɔ'asi n‑ti baseeba ban zɛ u nuzaa zii maa, ni, ‘Ya kyɛma sa!
Zugbeoo bɛ ya zugu, ya kyɛm Bugum bun bu kpiira ziiya, dama ba maali bu siri n‑ti Sintaani ni u tuntumniba zaa.
Dama kɔm ŋɔn daa mari ma sahanseaa la, ya daa bu zaŋŋi diibu n‑diisi ma; kɔnyuuri gba ŋɔn daa mari ma, ya daa bu zaŋŋi koom n‑ti ma ni n nyu: n daa yi tinseaa ni n‑goora, ka ya daa bu deaai ma hoo ya saana n‑kpeesi ya yiya ni; n daa kyɛnni yɔri, ka ya daa bu ti ma kparigu; n daa ka alaafɛa, ka ba daa kpari ma dansarika, ka ya daa bu suŋŋi ma.’ Ka niriba wa gba nin labsi n‑yɛli u, ni, ‘Ti Dugma, bɔn daari ka ti daa nya i ka kɔm bee kɔnyuuri m mari i, bee, i daa ka beebu ziiya, bee kparigu, bee n‑kɔŋŋi alaafɛa, bee n‑kpari duu, ka ti daa bu suŋŋi i?’ Di saha ka u nin labsi n‑yɛli ba, ni, ‘Yɛlimaŋni ka n yɛtti ya wa, ni, yan daa bu niŋi lala n‑ti banŋɔ yinni, halli ŋɔn poora zaa, mani ka ya daa mɔŋŋi suŋŋsim maa.’ Ka lala niriba nin ti kyaŋŋi namsigu din ka naari ziiya, ka banŋɔ muna, ninvugsuma la, ba nin paai nyɔvuri kan ka naari ziiya.”
Yisa ŋɔn daa ti wulisi yɛla wa zaa n‑naai, u daa yɛli u nyaandɔliba maa, ni, “Ya mi halli, ni, di kpalim la dabsa ayi ni Yakki-n‑Gaari Kyuu.” (kyuseaa ni ban diri bundiripaala - seesi an ka dabinni la) “Di saha ka ba nin zaŋŋi man Ninsaala Bii maa n‑tisi ni ba kpaasi u n‑tabli dɔpulli zugu.” Dinsaha ka gyeeŋŋu toondaandima ni Izraɛli kpamma maa daa la'am Kayafasi yiri - sɔ ŋɔn daa di gyeeŋŋu suulinsi la.
Ba daa ŋmeeri taaba saawara m‑boori sɔseaa ban nin zaŋŋi n‑sɔ'ai n‑gbaai Yisa n‑ku u. Ni, “Ti di niŋi lala kyuu maa zama sunsukkuni, mira ka niriba maa nin zabi di zugu.” Yisa mun daa bɛ la Bɛtani tinkpaŋŋa; u daa kpɛ la Saimoon yiri, ŋɔn daa nyɛ kunkɔŋŋa la.
Ka ban daa ti dira, pɔ'asɔ daa mari turaali kɔlɔba n‑kpɛ na, turaali kpaam din mari nyunya'asiri ka di ligri zoaai pam n‑daa la, m‑paai na nti kpaai kpaam maa n‑saari Yisa zugu.
Ka u nyaandɔliba maa sufu daa yisigi, ka ba tɔ'asiri n‑tiri taaba, ni, “Bɔzugu ka u sa'am buna lala?
Ba yi da zaŋŋi bu n‑koosi, ligri pam naa n‑yi na ka lala ligri naa n‑toaai m‑puri n‑tɔri n‑ti faradima!” Ka Yisa yɛli ba, “Ya kyɛl u!
Wula ka ya daamni pɔ'a maa?
U tum la din veela n‑ti ma.
Ya kur nin mari faradima ya saani sahakam.
Amaa ya ku mari mani sahakam.
Ŋɔn niŋi seem maa nyɛ la#:- ni, u kpaai bunnyuuma maa n‑saari n ningbiŋŋu, ka di gbinni nyɛ la n kum sɔ'abu siri maaligu.
Yɛlimaŋni ka n yɛtti ya, ni, ba yi ti mooli lahabasuŋŋu wa, duniya maa ya'aseelli zaa, ba nin teaai u yɛla n‑tɔ'asi n‑wulisi ŋɔn niŋi seem wa.” Ka Gyuudasi Isikariyɔti, ŋɔn daa nyɛ Yisa nyaandɔliba pii ni ayi maa yinni la, daa bakki n‑kyaŋŋi gyeeŋŋu kpambaya maa saani, ka yɛli ba, ni, “N yi zaŋŋi Yisa n‑figsi n‑ti ya, bɔ ka ya yɛ ti ma?” Ka ba daa kaali anzulifa ligri pisita n‑zaŋŋi n‑ti u. Dizugu Gyuudasi daa piili m‑boori sɔsunseaa ŋɔn nin niŋi n‑zaŋŋi Yisa n‑ti ba.
Kyuu maa dahinyinni, Yisa nyaandɔliba daa kyɛ u saani na m‑boosi u, ni, “Yɛni ka i boori ni ti kyaŋŋi n‑sɛ'asi i kyuu diibu siri n‑ti i?” Ka u daa yɛli ba, ni, ba kpeema timpuuni m‑paai za'ala saani nti yɛli u, ni, “Ti Karimba maa yɛli yaa!
- ‘N saha maa pɔtti na; man ni n nyaandɔliba maa ya di Kyuu maa i yiri.’ ” Ka ba daa niŋi hoo ŋɔn pun yɛli ba seem maa, ka daa sɛ'asi kyuu maa siri.
Zaanoori ŋɔn daa paai, Yisa ni u nyaandɔliba pii ni ayi maa daa la'am n‑zini.
Ka ban daa ti dira, u daa yɛliya, “Yɛlimaŋni ka n yɛtti ya wa, ya yinni nin figsi ma n‑ti n dindaandima maa.” Ba sufu daa sa'am pam, ka ba daa yɛtti yinni yinni, “N dugma, ka mani bee?” Ka u daa labsi n‑yɛli ba, ni, “Di nyɛ la man ni sɔ ŋɔn la'amni n‑sugri diibu laa yinni ni - ŋɔna n nyɛ n figsira.
Ninsaala Bii maa nin bakki hoo din pun sɔbi n‑zaali u zugu seem la.
Amaa ŋɔn mun figsi Ninsaala Bii maa n‑kyɛ ka ba gbaai u - di ku veeli u zugu.
Ba yi daa kyɛ di daama dɔ'am, di naa n‑sɔa.” Di saha ka Gyuudasi, sɔ ŋɔn ya figsi u la, daa tɔ'asi n‑yɛli u, ni, “N Karimba, ka mani, bee?” Ka Yisa daa yɛli u, ni, “Nyin yɛli!” Tɔ; ka ban daa ti diri maa, Yisa daa zaŋŋi diseebu m‑puusi Naawunni pɛ'abu ka ŋmaai n‑zaŋŋi n‑tisi u nyaandɔliba, ka yɛli, “Ya deaama n‑ŋɔbi; n ningbina nla.” Ka laa n‑zaŋŋi kɔbeaa m‑puusi Naawunni ka zaŋŋi n‑ti ba, ni, “Ya zaa nyuum ka puuni.
N ziim nla.
N ziim wa nin ti yi na, ka di yiibu na nin suŋŋi niriba pam ka kyɛ ka nangbanyinni zaalipaalli ti zaani n‑tiri ba, tumbeeri taalli kyɛ-m‑pɛŋŋi zugu.
Dama n yɛtti ya, n ku laa n‑nyu tiwala daam wa taabu yaasa, halli ni dindahinseaa man ni yan ŋɔn ti ya nyu di bumpaalli, m Ba naam beesigu ni.” Ka ba daa yuum yuuma m‑pɛ'ari Naawunni.
Ban daa yuum n‑naai ba daa yi bɛni n‑kyaŋŋi nti paai Ɔlivii Zoori lugri ni.
Ka Yisa daa yɛli ba, “Zuna yuŋŋu wa ya zaa nin wurim ka kyɛ ma, vi zugu.
Di bu sɔbi n‑dooli lala?
- ni, ‘N nin ŋmɛ pɛgura maa ka u peesi maa wurim.’ Man mun yi ti doaai kum ni, n nin daŋŋi ya tooni n‑kyaŋŋi Galilii tingbaŋŋu ni.” Ka Piita daa labsi n‑yɛli u, “Ba zaa yi ti wurim ka kyɛ i, vi zugu, man ku kyɛ i saha kam!” Ka Yisa yɛli u, “Yɛlimaŋni ka n yɛtti i wa, zuna yuŋŋu wa ka nyin mammaŋŋa nin kyiisi, ni, i zi ma, m‑maali n‑yɛli lala napɔŋŋu buta pɔi, ka nɔroo naayi kum.” Ka Piita labsi n‑yɛli ni nimmoaa, ni, “Halli di yi zaan kum ni, n ku kyiisi i.” Ka u nyaandɔlitaaba zaa gba daa yɛli lala.
Ka Yisa daa kyaŋŋi, ŋɔn ni u nyaandɔliba maa, nti paai ya'aseelli ban boonni Gyɛtisamanni.
Ka Yisa yɛli u nyaandɔliba maa, “Ya zinma kpa ka man kyaŋŋi sa n‑susi wunsusigu ka kyɛ na.” U daa zaŋŋi la Piita ni Gyeemsi ni Gyɔni ka ba dɔli u, ka sufusa'aŋŋu ni beerim daa gbaai u ka di daa wum u pam.
Ka u daa yɛli ba, “Beerim din bɛ n sufu ni wa zoaaya pam, n‑ŋmanni din ya ku ma.
Ya kpalimma kpa ka man ni yarim ti guusira.” U daa kyaŋŋi tooni beela m‑paasi nti zaŋŋi u maŋŋa n‑gbaani tiŋŋa ka susi, ni, “M Ba, di yi ti nyaŋŋi n‑niŋi, n susiri i, ni, nyin kyɛ ka namsigu kɔbeaa wa gaari ka kyɛ ma: di kyɛ ka n nyu di!
Amaa di pa la man ŋɔn boori seem la amaa nyin ŋɔn boori seem, di niŋma.” U daa labi nyaandɔliba la saani na ka nya, ka babata maa zaa daa gbisiri ni; ka u booli Piita, ni, “Saimoon, ni wula?
I naa n‑ku toaai n‑gali goom halli hawa yinni n‑ti ma?” Ka laa n‑yɛli ba zaa, ni, “Ya guusima ka susi Naawunni ka lala nin kyɛ ka ba di zamsi ya halli ka ya ti lu.
Ya sufu boori sakkri amaa ya ningbina ka yaa ka za'asiri ni.” Ka u daa laa m‑bakki yaasa n‑kyaŋŋi ka laa n‑susiri, ni, “M Ba, soori yi ka ni ka namsigu kɔbeaa wa nin gaari ka kyɛ ma see ka n nyu di, tɔ!
di pa la man ŋɔn boori seem la amaa nyin ŋɔn boori seem, di niŋma.” Ka u daa laa n‑labi m‑paai na ka ba gbisiri ni, dama ba nini daa mumsiri ni.
Ka Yisa daa laa n‑kyaŋŋi ka kyɛ ba, din daa paasiri buta.
U daa laa n‑susiri n‑yɛtti lala.
Ka u daa labi u nyaandɔliba maa saani na n‑yɛli ba, “Ya na kpalim n‑gbisiri ni ka vuusira?”.
Ni, “Saha maa paaya.
Ya nyama, ba pun yi n nyaaŋŋa ka figsi man Ninsaala Biiya n‑niŋi ala'akyi dima nuu ni.
Ya doaama ka ti kyaŋŋi!
Minaafikka maa n kyɛnni na wa.” Ŋɔn daa na kur tɔ'asiri maa, nnya Gyuudasi ŋɔn paari na, sɔ ŋɔn daa nyɛ u nyaandɔliba pii ni ayi la ni yinni.
Niriba pam daa dɔli u: ba daa yi la gyeeŋŋu kpambaya ni Izraɛli kpamma saani na, ka ba daa mari ba takoobidima ni dɔya na.
Minaafikka maa daa pun wulisi u nyaaŋŋa ŋɔn ya n‑niŋi seem n‑kyɛ ka ba baŋŋi Yisa, ni, “N yi ti puusi sɔ suŋŋasuŋŋa, ŋɔna nŋɔa.
Yan gbaam u!” Ka dizugu Gyuudasi daa kyaŋŋi yooma m‑paai Yisa saani, ka yɛli u, “N Karimba, aniŋwula!” ka daa puusi u suŋŋasuŋŋa.
Ka Yisa daa yɛli u, “N zɔa, niŋma nyin ya niŋi seem la!” Tɔ, ka ba daa paai na n‑gbaai Yisa ba nuusi m‑bibgi u kirikiri.
Ka ban daa dɔli Yisa maa sɔ daa foaai u takoobi n‑kyɛ kpambaya maa bisɔ n‑fikki u tubri m‑basi.
Ka Yisa daa yɛli u, ni, u zaŋŋma u takoobi maa n‑labsi n‑su ka teoo la ni, ni, “Bankam zaa zaŋŋi takoobi n‑zabra, ban ka ba nin zaŋŋi takoobi n‑zabi n‑ku ba.
Ammi, ya bu mi, ni, n da naa n‑toaai m‑booli n‑susi m Ba ka u suŋŋi ma, ka u daa naa n‑ti ma malaakadima suŋŋsim yoomyooma?
- halli malaaka tɔbbiisi tusa ayoobu napɔŋŋu pii ni ayi gba, u naa n‑ti ma na.
Amaa di yi niŋi lala, Sɔppu la ya niŋi la wula n‑niŋi yɛlimaŋni - ban daa sɔbi, ni, lala n sumsi ni di niŋi la?” Di saha ka Yisa daa boosi ba, ni, “Ammi, n nyɛ la ban zabra ka faari neema ninvugsɔ, bee wula?
- ka ya mari takoobidima ni dɔya n‑yi na ni ya gbaai ma dizugu?
Beoo kam ka n daa yi zi Gyeeŋŋu Yiri maa n‑wulisiri niriba, ka ya daa bu gbaai ma.
Amaa anŋɔ zaa niŋiya, ni di siri niŋi hoo Naawunni anabidima maa sɔppu Litaafi ŋɔn daa yɛli seem maa.” Ka u nyaandɔliba zaa daa zɔ ka kyɛ u. Tɔ.
Ba daa gbaai Yisa m‑mari n‑kyaŋŋi Kayafasi, Gyeeŋŋu Toondaana la, yiri; bɛni ka karimbadima maa ni kpamma maa zaa daa pun la'am na.
Ka Piita daa sɔ'ai n‑dɔli Yisa nyaaŋŋa sa, halli n‑kpɛ Toondaana maa dundɔŋŋu ni.
U daa zi bɛni, m‑bɛ soogyadima maa sunsukkuni, ni u ti nya di naari ŋɔn ya nyɛ seem.
Kpamma maa, ni la'aŋŋu dima zaa, daa moori la ni ba nya ziri sɛhara n‑galim Yisa ka ku u. Amaa ba daa bu nya lala sɛhara, halli ni niriba pam daa yi na ni ba ma'ai ziri n‑galim u. Ka niriba ayi daa naayi doaai n‑zaani na, ni, “Doo wa yɛliya, ni, u nin sa'am Naawunni Gyeeŋŋu Duu ka zaŋŋi daba ata m‑mɛ seaa.” Di saha ka Gyeeŋŋu Toondaana maa daa doaai m‑boosi u, ni, “I ka labsigu?
Bumbɔ nŋɔ ka ba yɛtti yɛttɔ'aseesi m‑paasiri i wa?” Ka Yisa ŋɔn daa sina, Toondaana maa daa laa m‑boosi u n‑yɛli, “Naawunni Nyɔvuri Daana zugu n nin zaŋŋi i n‑niŋi nangbampɔri ni - yɛlima ti#:- nyin nyɛ Masiiya ŋɔn ya fa ti m‑basi ka leebi naaba?
Nyini n nyɛ Naawunni bii la?” Ka Yisa daa labsi n‑ti u, ni, “I yɛliya; amaa n yɛtti ya, ni, zuna zaŋŋi n‑kyɛnna#:- ‘Ya nin nya Ninsaala Bii maa’ ‘Ka u zi Naawunni Yaadaana maa nudirigu ya'ari’ ‘Ka kyɛnni na ka saazugu sangbana gyiligi u.’ ” Ka Toondaana maa suuri daa yisigi, halli ka u daa toaai u maŋtoori sutura dizugu ka yɛli, “Ah!
U tuuri la Naawunni!
Ti bu laa m‑boori sɛharadima yaasa, bee bɔa?
Ya pun wum ŋɔn tɔ'asiri yɛttɔ'aseesi an kyisira.
Ya gbaai la wula?” Ka ba zaa daa labsi n‑yɛli, ni, “U niŋi taalli - taalli kan sumni la kuubu.” Baseeba daa piili n‑tusiri nantoori n‑niŋi Yisa nini, ka daa lɔbri u tampɛ'asi ka daa buuri u ka boosiri u, ni, “Nyin Masiiya, nyin anabi wa, bugma m‑baŋŋi ŋɔn ŋmɛ i wa!” Tɔ; ka Piita daa na bɛ la tiŋni dundɔŋŋu maa puuni, ka Gyeeŋŋu Toondaana yiri bipunsi sɔ daa kpɛ na nti yɛli u, ni, “Nyin gba yi bɛ la Yisa, Galilii nira wa, saani!” Amaa ŋɔn mun daa kyiisi ba zaa tooni, ni, “M bu baŋŋi nyin tɔ'asiri yɛttɔ'aseesi wa!” Ka daa yi n‑kpɛ bunzɔŋŋu ni.
Ka pɔ'asarisɔ daa nya u n‑yɛtti dappa ban bɛ bɛni maa, ni, “Ŋɔnŋɔ n daa dɔli Yisa, Nazarɛti doo la!” Ka Piita daa kyiisi yaasa, ni, “M pɔ la noori, ni, m bu mi doo wa!” Din daa paasi beela, ban daa zɛ bɛni maa daa laa n‑yɛli Piita, ni, “I ku toaai n‑kyiisi, ni, i pa ba nyaandɔla, dama i gba tɔ'asiri la Galiliitiri ka ti baŋŋi i yɛla di zugu.” Ka Piita daa maali m‑poori n‑yɛtti yɛlikyɔ'ama, ni, “M pɔya, ni, n yɛli la yɛlimaŋni.
M bu mi doo maa!” Di saha maa ka nɔroo daa kum, ka Piita teaai Yisa ŋɔn daa yɛli u seem, ni, “I nin kyiisi ma napɔŋŋu buta pɔi, ka nɔroo naayi kum.” Ka u daa zɔ n‑yi samanni ka kumni kunkuma.
Ka beoo ŋɔn daa ti kaai, gyeeŋŋu toondaandima ni tinkpamma maa zaa daa la'asi n‑gbaai gbaari zaŋŋi n‑kyaŋŋi ban nin ku Yisa seem.
Ka ba daa ba Yisa bansi n‑zaŋŋi u n‑kyaŋŋi n‑niŋi Gɔmna Pailiti nuu ni.
Gyuudasi muna, sɔ ŋɔn daa yi Yisa nyaaŋŋa la, ŋɔn daa ti wum, ni, Yisa galinsi maa sum la ni kuubu, u sufu daa sa'amiya; ka u daa ya lugi anzulifa pisita la ni u ti ti Gyeeŋŋu Toondaandima ni kpambaya la.
Nti yɛli ba, ni, “Man galimiya!
Dɔsɔ ŋɔn bu tum taalli ka n zaŋŋi n‑figsi n‑ti ya, ka ba ti yɛ n‑ku u.” Ka ba daa labsi n‑yɛli u, “Ka ti ba'a bɔ m bɛ ni?
Ay - nyin yɛttɔ'a maa n kur nyɛ di.” Di saha ka Gyuudasi daa zaŋŋi anzulifa ligri maa n‑lɔbi m‑basi Gyeeŋŋu Yiri puuni, ka daa bakki.
Ka di nyaaŋŋa u daa kyaŋŋi nti yuli u maŋŋa n‑kpi.
Ka gyeeŋŋu toondaandima maa daa zaŋŋi ligri maa ka yɛli, “Ligri zaŋŋi n‑kyaŋŋi sɔ kum yɛla nŋɔa: ti mun kaya nin ta'ai, ni, di bu sumsi ni ziim ligri wa taabu ti paasi ti Gyeeŋŋu Yiri wa ligri ni.” Ka ba zaa daa la'asi n‑gbaai gbaari, ni, ba zaŋŋma ligri maa n‑da paaluseaa dugmeeriba la ŋɔn daa su la, ni ba ti mari n‑sɔ'ari tinzundima bɛni.
Lala zugu daa kyɛ ka ba boonni bɛni, ni, ‘Ziim Paalu’, halli ni zuna.
Di saha di siri daa niŋi hoo Anabi Gyɛrimaaya ŋɔn daa tɔ'asi anabitiri yɛliseelli la, ni#:- “Ba nin zaŋŋi anzulifa pisita la, Izraɛli dima maa ŋɔn daa sakki ni ba yɔ seesi la, Ni, ba baŋŋi, ni, u ligri ŋɔn nyɛ seem nla.” Ni#:- “Ba zaŋŋi a n‑da dugmeeriba paalu.
Ti Dugma ŋɔn daa yɛli ma seem la nla.” Tɔ: ka Yisa daa zaani Gɔmna maa tooni, ka u daa boosi u, ni, “Nyini n nyɛ Izraɛli dima Naaba la?”, ka Yisa daa yɛli u, “Nyin ŋɔn yɛli seem maa n nyɛ di.” Ka gyeeŋŋu toondaandima ni kpambaya maa ŋɔn daa galimni u la, u daa bu yɛli seelli.
Di saha ka Pailiti daa yɛli u, ni, “I bu wumni ban galimni i seem wa?” Ka Yisa daa bu gyɛrigi, halli yɛlli yinni gba, ka di daa gyɛri Gɔmna maa pam.
Tɔ, ka Kyuu saha kaari soori n daa nyɛ di, ni, niriba daa yi wulisi dansarika niriba ninvugsɔ ban boora, ka Gɔmna maa ti yiisi di daama n‑kyɛ u ka u kyaŋŋi.
Tɔ: lala saha maa ka dɔsɔ n daa bɛ sarika maa ni, ka u yuuri boonni Barabasi, ka sɔkam zaa daa mi u yɛla.
Ka daadam ŋɔn daa ti la'am na, Pailiti daa boosi ba, ni, “Ya boori ni n zaŋŋi Barabasi m‑basi ya, bee, Yisa ban boonni sɔ Masiiya, Naaba, la?” - dama u daa mi halli, ni, nyuuri zugu ka ba daa zaŋŋi Yisa n‑ti u la.
Tɔ: ka Pailiti daa na kur zi la sariya karibu zɔŋŋu maa ni, ka u pɔ'a daa tum u saani na nti ti u lahabaari, ni, “Di niŋi yɛlimaŋni daana wa seelli!
Dama n zaasa puuni, yuŋŋu la, ka n sa namsiya pam u yɛttɔ'a zugu.” Di saha ka Gyeeŋŋu Toondaandima ni kpamma maa daa kur tɔ'asiri n‑tiri zama maa n‑kpaasiri ba zugri, ka naayi kyɛ ka ba sakki ni ba ti susi Gɔmna maa, ni, u yiisima Barabasi n‑ti ba na, ka kyɛ ka Yisa baasi yɔri.
Dizugu Gɔmna maa ŋɔn daa boosi ba, ni, “Niriba ayi wa puuni, ya yiisima yan boori sɔa!”, ba daa labsi n‑yɛli u, ni, “Barabasi ka ti boora!” Ka Pailiti daa laa n‑yɛli ba, ni, “Ka Yisa, ban boonni sɔ Masiiya Naaba la, muna?
- Ya boori ni n niŋi u la wula?” Ka ba zaa yɛli, “Kyɛ ka ba kpaasi u n‑tabli dɔpulli zugu!” Ŋɔn mun daa boosi ba, ni, “Ka taalli bɔ ka u daa tum?” Ka ba daa maali n‑tasi pam n‑yɛtti, ni, “Ba kpaasim u!” Ka Pailiti ŋɔn daa ti nya, ni, u yɛttɔ'a sɛseelli ku toaai m‑maali yɛlli maa, halli u tuma maa zaa yɔri ka niriba maa maali n‑vuuri nti yakki, u daa zaŋŋi koom m‑peaai u nuusi daadam maa tooni.
Ni, “Man nuu ka doo wa kuubu ni!
Ya tuma nla.” Di saha ka zama maa zaa daa la'am n‑yɛli, “Tɔ!
Kyɛ ka u ziim taalli kpalim n‑nyɛ tirima dinni, ni ti biisi la dinni gba!” Di saha ka u daa yiisi Barabasi m‑basi n‑ti ba, ka daa feebi Yisa muna, ka zaŋŋi u n‑tisi ni ba kpaasi u n‑tabli dɔpulli zugu.
Gɔmna soogyadima maa daa zaŋŋi Yisa n‑kpɛ Baarikyi maa ni, ka booli ba taaba ni ba la'am na.
Ba daa yeaai u neema maa ka daa zaŋŋi naam kparizeoo n‑yeeli u. Ka daa zaŋŋi goosi m‑paam m‑pili u zugu hoo naam zupiliga, ka zaŋŋi kika'ari n‑gbibli u nudirigu hoo naam damni; ka daa gbaantiri u tooni m‑maanni u ansarisi, ni, “Ndana, m Ba Izraɛli Naaba!” Ba daa laa n‑tusi nantoori n‑niŋi u, ka zaŋŋi u kika'ari la n‑kpaasiri u zugu ni.
Ban daa deem u lala n‑naai ba daa yeaai ba kparigu maa ka labsi u maŋtoori neema n‑yeeli u. Ka daa mari u n‑yi ni ba kyaŋŋi nti kpaasi u. Ka ban daa ti kyɛnni maa, ba daa nya Sairiini tingbaŋŋu dɔsɔ, ka u yuuri boonni Saimoon.
Ŋɔna ka ba daa gbaai n‑kyɛ ka u zaŋŋi Yisa dɔpulli daari maa n‑ziiri n‑dɔli Yisa nyaaŋŋa.
Tɔ; ka ban daa ti paai luginseaa kan yuuri boonni ‘Gɔligɔtta’, ka di gbinni nyɛ la “Zuguŋmaaŋŋu Zii la”, ba daa zaŋŋi daam bun gyɛri ni titoori, ni, u nyuuma!
Amaa ŋɔn daa lam bu, u daa bu sakki n‑nyu bu.
Ka ba daa kpaasi u n‑tabli dɔpulli zugu, ka zaŋŋi ka n‑sa.
Di saha ka ba daa puri u sutura n‑tɔri taaba, n‑toori tɛtɛ ni ba ti nya a puribu soori.
Di nyaaŋŋa ba daa zinni bɛni ka gɔsiri u ni.
Ka ba daa sɔbi bunni n‑galimni u, ka zaŋŋi ka n‑tabli dɔpulli maa saazugu, ni, “Yisa, Yɛhudiyadima Naaba la, nŋɔa.” Di saha maa ka ba daa kpaasi na'ayigsi ayi gba: ka daa sa ba yinni u nudirigu ya'ari, ni ŋɔnla u nuzaa ya'ari.
Niriba ban daa gatti daa lɔbri ba zugu ka tuuri Yisa, ni, “Ɔhɔ!
Nyini n daa yɛnni, ni, i nin daai Gyeeŋŋu Yiri la n‑lusi, ka laa n‑zaŋŋi daba ata m‑mɛ ka la yaasa!
Tɔ, ka pampaŋŋɔ, i yi siri nyɛ la Naawunni biiya, nyin sigma dɔpulli maa zugu na n‑fa i maŋŋa m‑basi!” Lala ka gyeeŋŋu kpamma, ni karimbadima ni tinkpamma maa gba, daa laari Yisa ka yɛtti taaba, ni, “U daa faari la niriba m‑basira, amaa ka bu toaai n‑fa u maŋŋa m‑basi!
Ni, Izraɛli Naaba n nyɛ u, fa!
- tɔ, kyɛ ka u yi dɔpulli maa zugu n‑sigi na ka ti niŋi u yɛdda!” Ka ba daa laa n‑yɛtti, ni, “U niŋi la Naawunni yɛdda, ka yɛli, ni, u nyɛ la Naawunni biiya: tɔ, ka dinŋɔna ŋɔn Naawunni yi siri boori u, ŋɔn faam u m‑basi ka ti nya!” Ka na'ayigsi ayi seeba ban daa kpaasi n‑sa Yisa ya'a ayi maa gba daa tuuri u. Ka agbaa saha zaŋŋi n‑kyɛnna, tingbaŋŋu maa zaa daa sɔbgi zimm, ka zibsim daa ligi ya'ari kam zaa n‑yuui m‑paai zaanoori hoo kurigu ata saha.
Di saha maa Yisa daa kaasiya pam, ni, “iIlayi, Ilayi, lima sabakyitani?” - di gbinni n nyɛ ‘N Naawunni, n Naawunni, wula ka i kyɛ ma m‑basi?’ Niriba ban daa zɛ bɛni maa seeba daa ti wum u yɛttɔ'a maa ka yɛli, ni, “Ya wumma!
U boonni la Ilaygya!” Di saha ka ba ninvugyinni daa kyaŋŋi nti bɔ sɔ'asu n‑zaŋŋi n‑niŋi damiisiri ni, ka mari na n‑zaŋŋi n‑kusi kika'ari zugu n‑duusi m‑paai Yisa ni u ti nyu.
Ka banla daa yɛli, ni, “Kyɛla!
Kyɛ ka ti nya Ilaygya nin kyɛ na n‑fa u m‑basi, bee?” Ka Yisa daa laa n‑tasi pampam ka naayi ti ka ni.
Ka pateesa kan daa ya'ai Gyeeŋŋu Yiri Dutitaari puuni maa daa toaai buyi, ka saazugu zaŋŋi n‑sigri tiŋŋa ni; ka tingbaŋŋu maa daa damni ka tampiisi bɔkki.
Ka gbala daa yaamna, ka Naawunni niriba kpiimma pam daa doaai na.
Ka Yisa ŋɔn daa yisigi kum ni n‑naai, lala kpiimma pam daa yi gbala la ni na n‑kpɛ Naawunni tiŋŋa la timpuuni, ka niriba pam daa nya ba.
Soogyadima toondaana maa ni u niriba daa guri Yisa; ka ban daa nya tingbaŋŋu ŋɔn daa damni seem maa, dabeem daa gbaai ba pam, ka ba daa yɛli, ni, “Doo wa siri daa nyɛ la Wumbiiya.” Ka pɔ'aseeba daa bɛ kpaŋŋa ka gɔsiri na - pɔ'aseeba ban daa dɔli u n‑yi Galilii na ni ba ti suŋŋni u la n daa nyɛ ba.
Mariama ŋɔn daa yi Magdala na n‑daa la, ni Mariama sɔ ŋɔn daa nyɛ Gyeemsi bila ni Gyoosɛfi ma, ni Zɛbidii pɔ'a gba.
-Tɔ.
Bundaansɔ n daa bɛ ni ŋɔn yuuri daa boonni la Gyoosɛfi: Arimatiiya tiŋŋa nira n daa nyɛ u, ka u daa dɔli la Yisa.
Di saha, zaanoori ŋɔn daa ti maai, ŋɔn Gyoosɛfi daa kyaŋŋi m‑paai Gɔmna Pailiti na nti susi u soori ni u kyɛ ka u zaŋŋi Yisa ningbiŋŋu nti sɔ'ai.
Ka Pailiti daa yɛli, ni, tɔ, ba zaŋŋma n‑ti u. Ka Gyoosɛfi daa deaai ningbiŋŋu maa ka zaŋŋi kasinveelli n‑vili.
Ka zaŋŋi u n‑niŋi gbalipaali ban kyiibi seaa tampii ni, ka daa bilim kugtitaari n‑ligi ka noori ka naayi bakki.
Mariama, Magdala tiŋŋa pɔ'a la, ni u tɔ'ama, daa zintiri n‑tuusiri tampifeoo gballi la dunoori ni.
N‑neaai beoo - Vuusim Dabsiri daari maa n‑daa la - ka Gyeeŋŋu Toondaandima daa la'am Gɔmna Pailiti saani na, ban ni Farisidima maa m‑paasi.
Nti yɛli u, ni, “Ti wumiya, ziridaana wa ŋɔn daa na bɛ ni maa, ni, u yɛtti, ni, u nin niŋi dabsa ata pɔi ka naayi doaai.
Tɔ; ka dinŋɔna kyɛ ka soogyadima kyaŋŋi nti guri u tampifeoo gballi maa n‑niŋi dabsa ata la.
Dama di pa seem u nyaandɔliba nin zu u n‑yiisi na, ka yɛli niriba, ni, u doaai la kum ni.
Di yi bɛ lala, di naari nin niŋi yɔmsigu n‑gaari daŋŋni dinni ŋɔn daa bɛ seem la.” Ka Pailiti daa yɛli ba, “Ya mari la ya maŋtoori tɔbbiisi; tɔ - kur kyɛma n‑niŋi yan nin nyaŋŋi seem n‑guri ka suŋŋasuŋŋa.” Ka ba daa kyaŋŋi nti guri gballi maa, ka daa zaŋŋi bunni n‑tabli kugbiliŋŋu maa, ka laa n‑zaali tɔbbiisi ni ba gura.
Alahadaari, bɛkyikyeoo, ka Mariama, Magdala tiŋŋa pɔ'a la, ni u tɔ'ama la, daa kyaŋŋi ni ba ti gɔsi tampifeoo gballi maa.
Di daa bu yuui ka tingbaŋŋu daa vibgi pam, ka ti Dugma malaaka daa yi arizana ni n‑sigi na n‑vuui gballi dunoori kugbiliŋŋu maa m‑biligi ka n‑yi kpaŋŋa n‑zinni ka zugu.
Ka u nindaa nya'ari ni n‑ŋmanni hoo saa ŋɔn yi nya'asi seem la, ka u neema pɛligi hoo gumni.
Dabeem daa gbaai gbaliguriba maa, halli ka ba ningbina kpi m‑maai hoo kum la.
Ka malaaka maa daa tɔ'asi n‑yɛli pɔ'aba maa, ni, “Ya di kyɛ ka dabeem mari ya.
M mi halli, ni, ya boori la Yisa ziiya, Nazarɛti dɔsɔ ban daa kpaasi la.
U laa n‑ka kpa.
U yigsiya hoo ŋɔn daa pun yɛli seem.
Ya kyɛm na n‑nya, ŋɔn daa dɔ seela nŋɔa!
Amaa ya kyɛm yooma n‑yɛli u nyaandɔliba, ni, u neaai kum ni ka u nin daŋŋi ya tooni n‑kyaŋŋi Galilii.
Bɛni ka ya nin ti nya u.
Ya nyama, m pun yɛli ya ni.” Di daa gyɛri pɔ'aba maa pam; dabeem daa mari ba, ni sufumaasim gba.
Ka dizugu ba daa zɔ yooma n‑kyaŋŋi nti yɛli u nyaandɔliba maa.
Di saha maa ka Yisa daa tuusi ba soori ni m‑puusi ba, ni, alaafɛa?
Ba daa pɔri u saani na n‑gbaani u tooni m‑bɔbli u nɔba ka gyeemni u. Ka Yisa daa yɛli ba, ni, “Ya di zɔri dabeem.
Ya kyɛma nti yɛli m mabiisi la, ni, ba kyɛm Galilii tingbaŋŋu ni - bɛni ka ba nin nya ma.” Tɔ: ka pɔ'aba maa ŋɔn daa ti yi soori, tɔbbiisi la seeba ban daa guri gballi maa daa labi timpuuni nti yɛli Gyeeŋŋu Toondaandima la seelli zaa din niŋi.
Ka Toondaandima la daa la'asi kpamma zaa na nti zinni n‑ŋmɛ taaba saawara ka gbaai gbaari.
Ba daa zaŋŋi la ligri pam n‑da tɔbbiisi maa noori ka yɛli, ni, sɔ yi ti boosi ba Yisa yɛla, ban yɛlima, ni, ba daa gbisiri ni yuŋŋu ka Yisa nyaandɔliba la kyɛ na n‑zu Yisa ningbiŋŋu la u tampifeoo gballi maa ni.
Ni, “Gɔmna maa yi ti wum lala, ti nin tɔ'asi n‑ti u, ka kyɛ ka taaliseaa zaa ku gbaai ya.” Ka tɔbbiisi maa daa deaai ba ligri ka daa tum ban daa bulisi ba seem la.
Di zugu lahabaari kanŋɔ na bɛ Yɛhudiya dima maa saani halli ni zuna.
Yisa nyaandɔliba piiya ni yinni maa mun daa kyaŋŋi nti paai Galilii.
Ba daa du zɔseaa Yisa ŋɔn daa pun wulisi ba ka yɛla maa zugu, ka bɛni ka ba daa nya u.
Di saha ba daa gyeemni u ni, amaa baseeba daa birisiri ni.
Yisa daa paai ba na ka yɛli ba, ni, “Ba ti ma la yiiko zaa duniya wa ni, ni arizana ni gba.
Dizugu ya kyɛma n‑yi m‑paai duniya wa lugri kam zaa n‑wulisiri tinsi zaa niriba.
Ya deaama ba n‑su Naawunni koom ya Ba Naawunni yuuri zugu, ni u Biiya, ni u Siiya Vuusim Kasi yuuri zugu gba.
Ya wulisima ba, ni, ba dɔla man zaali ya noori seem maa zaa.
Ka ya baŋŋma, ni, n nin bɛ ya saani, halli ni duniya wa saha maa naari.”
Dinŋɔ n nyɛ lahabasuŋŋu maa, zaŋŋi n‑kyaŋŋi Yisa Kirisita Masiiya, Naawunni Bii maa.
Di piili la kpa.
Dinŋɔna Naawunni daa pun kyɛ ka Anabi Aizaaya sɔbi, ni: “Nnya n tuumu maa nŋɔ, N tumni u ni u ti daŋŋi i tooni: Ŋɔna nin maali soori maa n‑ti i.” ni, “Ya wumma!
Sɔ m bɛ moo ni n‑tasira, Ni, ‘Ya maalim ti Dugma palli n‑ti u, Ya sɛ'asim u sɔya zaa ka a tuusi kyippi!’ ” Tɔ; ka dizugu dɔsɔ n daa bɛ ni, ka u yuuri Gyɔni - ŋɔn daa suuri niriba Naawunni koom la n‑daa la.
U daa bɛ la moo ni m‑moonna n‑yɛtti, ni, “Ya kyɛli ya tumbeeri m‑basi, ka lala zugu ya kyɛm na ka n su ya Naawunni koom, ka ŋɔn Naawunni nin kyɛ ya taalli zaa m‑pɛŋŋi ya.” Ka daadam daa la'am n‑yi u saani na pam; ba daa yi la Gyuudii tingbaŋŋu ni na, ni Gyɛrusalɛm tiŋŋa m‑paasi.
Ka ba daa paai u na ka wulisiri ban tum tumbɛseesi maa, ka u daa su ba tumbeeri kyɛ-m‑pɛŋŋi kɔsuubu, Gyɔdin mɔ'ari la ni.
Ŋɔn Gyɔni mun daa yɛ la arakoomi kɔbri kparigu, ka daa mari gbaŋŋu n‑loori u seaa, ka u diibu daa kur nyɛ la toori, ni siiri.
Tɔ; ka Gyɔni daa moonni, ni, “Sɔ nin kyɛ n nyaaŋŋa na n‑kpeem n‑gaari ma, halli ka mani bu sumsi ni n kuntiri m‑pirigi u namna n‑tiri u.
Ya nyama!
- koom ka mani zaŋŋni n‑suuri ya wa, amaa ŋɔn mun nin zaŋŋi Sii Kasi Vuusim n‑suuri ya.” Di daa niŋiya ka Yisa daa yi Nazarɛti, tinseaa kan bɛ Galilii tingbaŋŋu ni la, ka daa kyɛ na nti kpɛ Gyɔdin mɔ'ari maa ni n‑su koom Gyɔni nuu ni.
Ŋɔn daa ti yi koom maa ni na, u daa nya ka sangbana n bɔkki ka Sii maa daa sigri u zugu na.
U daa gɔsi ka Sii maa gɔsibu daa ŋmani hoo naŋmanni ŋɔn bɛ seem la.
Ka ba daa wum Naawunni kukɔri saazugu ni na, ni, “M bii n nyɛ i, ka n wuri i ni pam.
N nini n tigi i.” Di saha ka Naawunni Siiya Vuusim Kasi daa zaŋŋi u n‑taasi yoo ni.
Ka u daa bɛ bɛni dapisinaasi, ka Sintaani daa zamsiri u. U daa kpalim la bɛni, ka mooni bunkɔbri kɔkɔ n daa bɛ u saani, ka malaakadima daa guri u. Ka Naaba ŋɔn daa gbaai Gyɔni n‑kpari sahanseaa la, di saha ka Yisa daa kyaŋŋi m‑paai Galilii tingbaŋŋu ni n‑tɔ'asiri Naawunni lahabasuŋŋu maa yɛla.
Ni, “Saha maa paaya; Naawunni naam la bɛ la ya saani.
Ya takkma ya beebu, ni ya teesibeeri, ka niŋni lahabasuŋŋu maa yɛdda.” Ka u daa kyaŋŋi n‑dɔli Galilii mɔ'ari duuri la nti nya Saimoon ni u sunzɔ Anduru, ka ba daa lɔbri laaŋŋu mɔ'ari maa ni, dama ba daa tumni la zingbaariba tuma.
Ka Yisa daa yɛli ba, “Ya dɔli ma na!
N nin kyɛ ka ya leebi ninsaaligbaariba.” Yoomyooma ka ba daa basi ba laama maa ka dɔli u. Ŋɔn daa kyaŋŋi tooni beela maa, u daa nya Gyeemsi, Zɛbidii biiya, ni u sunzɔ Gyɔni, ka ba daa bɛ nyariŋŋu ni m‑maanni ba laama.
Ka u daa booli ba, ni, ba dɔli u na, ka ba daa doaai n‑kyaŋŋi n‑dɔli u nyaaŋŋa, ka bakki ka kyɛ ba ba Zɛbidii, ni u tuntumniba, ka ba daa kpalim m‑bɛ nyariŋŋu maa ni.
Ka ba daa kyaŋŋi nti paai Kapirinyum.
M‑paaya, ka Vuusim dabsa maa ni ka Yisa daa la'amni ni Kapirinyum dima n‑kpeeri wumpuusigu la'aŋŋu duu maa ni nti wulisiri ba.
Di daa niŋi ba alahazibu pam ŋɔn daa tɔ'asiri yɛttɔ'amaŋni zugu, ka u bu birisira halli beela; ni, di pa la kaman zaaligu baŋŋniba la ŋɔn yi wulisiri seem la.
Di saha maa ka dɔsɔ daa bɛ la'aŋŋu duu maa ni, ka arizimbeoo daa kur bɛ u ni; di daama daa kaasi ka yɛli, “Yisa nyin Nazarɛti doo wa!
Wula ka i ya mukki ti?
I kyɛnni na ni i ti sa'am ti, bee?
M mi nyin ŋɔn nyɛ sɔa: ni, nyin nyɛ la ŋɔn nyɛ bunkasikasi ka yi Naawunni saani na!” Amaa Yisa daa nyikki u, ka tasi u n‑yɛli, ni, “Sina i vuuri ka yi na ka kyɛ u!” Ka arizimbeoo maa daa dam doo maa n‑lusi kyirigiligi, ka kaasi pam m‑bakki ka kyɛ doo maa.
Ka di daa gyɛri ba zaasa, ka ba yi yɛtti taaba, “Bɔ nŋɔa?
Wulisigu paalli nŋɔa!
U tɔ'asiri la ni yiiko, halli u yɛtti arizimbeeri gba ka ba sakkri u noori.” Ka lahabaari wa daa gyiligi tiŋŋa maa yoomyooma, ka u yɛttɔ'a n daa bɛ Galilii tinsi zaa ni.
Ŋɔn daa yi la'aŋŋu duu maa, u daa kyaŋŋi n‑ti kpɛ Saimoon ni Anduru yiri ni, ŋɔna ni Gyeemsi ni Gyɔni.
Di saha ka waari n daa mari Saimoon deempɔ'a ka u ningbina daa bii, ka u dɔya.
Ka ba daa yɛli Yisa u yɛla.
Ka u gaari tooni n‑gbaai pɔ'a maa nuu n‑suŋŋi u ka u doaai n‑zaani, ka u dooru daa basi u, ka u daa yi na n‑tum n‑ti ba.
Di daari zaanɔyuŋŋu, wuntaŋŋa ŋɔn daa ti luri maa, ba daa mari seeba ban beera, ni arizimbeeri ŋɔn daa bɛ seeba zugri la, n‑kyɛ u saani na; ka tiŋŋa maa niriba zaa daa la'asi na nti mugi yiri maa za'anɔri.
Ka u daa tibi ba dooribeeri maa zaa ka kari arizimbeeri pam n‑yiisi niriba saani.
U daa bu sakki ni arizimbeeri maa tɔ'asira, dama ba daa mi ŋɔn nyɛ sɔa.
Ka din daa kaai beoo asuba pinipini, u daa yisigi n‑yi.
U daa kyaŋŋi nti kpɛ moo ni nti bɛ u kɔkɔ m‑puusiri Naawunni.
Amaa Saimoon ni u taaba maa daa bɔ m‑bɔ nti nya u, n‑yɛli u, ni, “Ba zaasa boori la i ziiya.” Ka ŋɔn mun daa labsi n‑yɛli ba, “Ya kyɛ ka ti gaari n‑kyaŋŋi tingbaŋŋu wa tinkpanseesi ni, bɛni gba ka n ya mooli lahabaari maa: dama dinŋɔ zugu ka n yi na.” Lala ka u daa yi n‑gyiligi Galilii tinsi zaa n‑yiisiri wa'azu ba la'aŋŋu duri ni, ka katti arizimbeeri daadam saani.
Tɔ: ka kɔnsɔ daa ti kyɛ u saani na n‑gbaani u tooni n‑susiri u; u daa yɛli, ni, “I yi da sakki, i naa n‑kyɛ ka n kɔmni wa naai ka n kpɛ n‑taabi ni.” Ka Yisa daa zɔ u namboo ka daa teaai u nuu n‑siisi u, ka yɛli, “N sakkiya, di naama!” Ka di saha maa ka u kɔmni maa daa basi u ka u daa niŋi kasi.
Ka Yisa daa kpaamni u ni nimmoaa n‑kyeoosi u: ka yɛli, ni, “Di yɛli seelli n‑ti sɔ zaa.
Kur kyɛm nti zaŋŋi i maŋŋa n‑wulisi maalimaanna ka maali sariseesi Musa ŋɔn daa sɔbi n‑zaali zaŋŋi n‑kyaŋŋi kɔmni tippu zii la; dina n nin kyɛ ka ba baŋŋi, ni, i siri nya tippu.” Amaa doo maa daa yi n‑kyɛ ka sɔkam zaa wum lahabaari maa, halli ka di ti niŋi ka Yisa daa bu nyaŋŋi n‑kpɛ tiŋŋa kam puuni ka ba nya u, amaa u daa kpalim m‑bɛ la moo ni.
Amaa di zaa yɔri, niriba daa yiiri la lugri kam n‑kyɛnni u saani na.
Di daa niŋi dabsa ka Yisa daa labi n‑kuli Kapirinyum na n‑kpɛ yiri ni, ka u lahabaari daa paai sɔkam zaa, ni, u kuli na.
Ka niriba pam daa la'am halli ka paalu beela daa ka duu maa ni; yiri maa samanni gba daa ka paalu halli beela.
Ka Yisa daa tɔ'asiri yɛttɔ'a maa n‑tiri ba.
Di saha ka niriba anaasi daa zi gbariga m‑paai na.
Ka daadam ŋɔn daa zoaai seem maa zugu ba daa bu nyaŋŋi m‑mari ba baara maa n‑kpɛ Yisa saani na.
Lala maa zugu ba daa du pii maa zugu nti kyiibi voori n‑niŋi sunsukku, Yisa ŋɔn daa bɛ seela maa deede.
Ban daa kyiibi n‑naai la, ba daa kyɛ ka gbariga ni u sɔŋŋu maa zaa sigi na nti doonni Yisa tooni.
Tɔ, ka Yisa ŋɔn daa nya ban niŋi yɛdda seem maa, u daa yɛli baara maa, ni, “M biiya, n kyɛ i taalli m‑pɛŋŋi i.” Ka karimbaseeba daa zi bɛni m‑boosiri ba sufu ni teesa, ni, “Bɔ ka doo wa tɔ'asiri n‑yɛtti wa?
- lala ka u zaŋŋi u maŋŋa n‑zaantiri Naawunni zaaziiya!
Ŋɔni n‑lee n‑toaai n‑kyɛ niriba taalli m‑pɛŋŋi ba?
Ka pa ni Naawunni kɔkɔa?” Yooma ka Yisa daa baŋŋi ba sufu ni teesa maa zaa, ka boosi ba, ni, “Bɔ zugu ka ya birisiri ya sufu ni teesa puuni lala?
Yɛla ayi wa sunsukkuni kani m bu tɔ - i yi yɛli gbariga, ni, ba kyɛ u taalli m‑pɛŋŋi u, bee i yi yɛli u, ni, u doaama ka zaŋŋi u sɔŋŋu la n‑kyaŋŋi?” Ka u daa laa n‑yɛli ba, “Amaa m boori la ya baŋŋi, ni, ba pun ti man Ninsaala Biiya soori ni n kyɛri niriba taalli m‑pɛŋŋi ba duniya wa ni.” Di saha maa ka u ŋmaligi n‑yɛli baara maa, ni, “N ya yɛli i ni, ni, i doaama ka kpikki i sɔŋŋu wa n‑kuli!” Ka doo maa daa siri doaai n‑zaŋŋi u sɔŋŋu maa n‑yi, ba zaa tooni.
Ka di daa niŋi ba zaa alahazibu ka ba daa pɛ'ari Naawunni n‑yɛtta, “Ti na zi n‑nya lala taabu, halli fiiŋ gba!” Yisa daa laa n‑labi n‑dɔli mɔ'aduuri maa ni.
Ka niriba zaa daa kyɛ u saani na ka u daa piili n‑wulisiri ba.
U daa kyɛnni n‑gatta, ka naayi nya karikyisɔ, Alifiisi bii Liivai, ka u daa zi ba lampoo tuma ziiya n‑tumna.
Ka Yisa yɛli u, “Doaama n‑dɔli ma!” Ka u daa doaai ka dɔli u. Ka ba daa kyaŋŋi nti kpɛ ŋɔn Liivai yiri maa, ban ni Yisa nyaandɔliba.
Ka lampodeaariba ni ala'akyi dima pam daa dɔli ba n‑kpɛa, ka ba zaa daa la'am nti di bundirigu, dama lala niriba daa zoaaya, ka daa dɔli Yisa.
Ka karimbadima maa, baseeba ban daa dɔli Farisii dima maa soori la, daa nya ka Yisa la'amni ni lampodeaariba ni ala'akyi dima n‑dira, ka ba daa boosi u nyaandɔliba maa, ni, “Wula ka ŋɔn ni ninvugbanŋɔ taabu n la'amni n‑dira?” Ka Yisa daa wum ban tɔ'asi seem maa ka labsi n‑yɛli ba, ni, “Ninvugseeba ban mari alaafɛ bu boori tiimaraana, na'ala ban beeri m boori u. Pa tunsuma dima ka n kyɛ na ni m boonni ba, amaa tumbeeri dima ka m boonna.” Tɔ.
Di saha maa ka Gyɔni Kɔsuura nyaandɔliba ni Farisii dima daa ti loori noori, ka ninvugseeba daa kyɛ Yisa saani na m‑boosi u, ni, “Bɔ n niŋi ka Gyɔni nyaandɔliba maa loori noori, ban ni Farisii dima maa, ka nyin mun nyaandɔliba bu loora?” Ka Yisa labsi m‑boosi ba, ni, “Dɔsɔ yi ti di pɔ'apaalli ka ba mari la deema di zugu, ammi, pɔ'apaalli maa sira yi ti bɛ u saamma sunsukkuni, ba nin lɔ noori di saha, bee?
Ay!
Pɔ'apaalli daana yi ti kpalim m‑bɛ ba saani ba ku toaai n‑lɔ noori.
Amaa sahanseaa kyɛnni na ka ba nin ti yiisi amriya doo maa ba saani - di dabsa maa puuni ba nin ti lɔa.” Ka u daa laa m‑paasi ba nyɛsiri n‑yɛli, “Sɔ na zi n‑zaŋŋi kyinkyimpaalli tanni n‑sɛ n‑ligi bunyeerikurigu.
U yi niŋi lala, tampaalli maa yi yiisi kan ligi seela maa ka kyeaai bunkurigu la, ka ka maali n‑sa'am m‑paasi.
Bee, sɔ mun ku laa n‑sakki n‑zaŋŋi dapaalli n‑lɛ daga'akura ni.
U yi niŋi lala, daam maa nin ŋma ga'akura maa ka sa'am m‑basi, ka ga'a maa gba sa'am.
Ay!
ga'apaala n zaŋŋni dapaalli.” Di daa niŋi ka Vuusim dindahinseaa ka Yisa daa dɔli puri ni n‑gatta.
U nyaandɔliba n daa kyɛnni n‑dɔli u, ka ba daa kabri kasana maa.
Ka Farisii dima daa yɛli u, “Nyama!
Wula ka ba tumni puri tuma wa?
Ba galimni zaaligu maa zaŋŋi n‑kyaŋŋi Vuusim Dabsiri wa.” Ka Yisa yɛli ba, “Ammi, ya na zi n‑karim NaaDauda yɛla maa?
Ni, Abiyaata ŋɔn daa di maalimaanniba zuguraana saha maa, ka bukaata daa dooni ŋɔn NaaDauda zugu ka u daa bɛ ni, ŋɔn ni u taaba; ka kɔm daa gbaai ba, ka u daa kpɛ la Naawunni gyeeŋŋu zii maa n‑zaŋŋi boroboro n‑ŋɔbi.
Pa boroboro anŋɔ taabu ka ba dooli Naawunni tooni ka a kyisiri ni?
- na'ala maalimaanniba kɔkɔ n ŋɔbri a ni.
Halli ka u daa laa n‑tisi u taaba maa ka ba daa ŋɔbi.” Ka Yisa daa naa n‑yɛli ba, “Vuusim dabsiri ka ba daa zaali ninsaala zugu, pa la Vuusim Dabsiri zugu ka ba daa maali ninsaala.
Dizugu man Ninsaala Bii n su Vuusim Dabsiri fukumsi gba.”
Ka Yisa daa laa n‑kpɛ la'aŋŋu duu la ni, ka dɔsɔ nukpiiŋŋu daana n daa bɛ bɛni.
Ka ninvugseeba n daa bɛ bɛni m‑paasi, ka ba daa boori daliiri ni ba galim Yisa.
Ka dizugu ba daa gɔsiri u ni, ni ba ti nya u nin tibi sɔ Vuusim Dabsiri daari, bee?
Di saha ka Yisa daa yɛli doo maa, “Doaam n‑zaani sunsukkuni!”, ka laa n‑yɛli ba zaa, “Vuusim Dabsiri muna, soori bɛ ni, ni, nira tum tunsuma di dabsiri maa, bee tumbeeri ka u nin tum?
M‑paasi yaasa, u tiligma sɔ nyɔvuri, bee u sa'am di ni?” Ka niriba maa daa kur kpalim surimm.
Ka u daa gɔsi n‑gyiligi ba zaa ka u suuri daa yisigi ka u sufu sa'am ba zugkpeeŋŋu ŋɔn zoaai maa zugu, ka naayi yɛli nukpiiŋŋu daana maa, ni, “Teaam i nuu maa!” Ka u daa teaai, ka u nuu maa daa nya tippu.
Ka Farisii dima daa doaai ya'abi, ban ni NaaHɛroodi nyaaŋŋa dima, n‑yi duu maa ni nti ŋmeeri taaba saawara m‑boori sɔseaa ba nin dɔli n‑ku Yisa.
-Tɔ.
Di nyaaŋŋa ka Yisa ni u nyaandɔliba maa daa bakki n‑kyaŋŋi mɔ'ari ni, ka Galilii dima pam daa yi na n‑dɔli ba.
M‑paasi lala, niriba pam gba daa yi Gyuudii tingbaŋŋu ni n‑kyɛ u saani na, ban daa wum ŋɔn pun tumni tunseesi maa zugu, ni Gyɛrusalɛm tiŋŋa niriba, ni Idumiya tingbaŋŋu dima, ni tingbanseaa zaa kan bɛ Gyɔdin mɔ'ari ya'ari wa sa; halli seeba daa yi Taaya ni Saidoon tinsi ni gba n‑kyɛ na.
Lala zama maa zugu ka Yisa daa yɛli u nyaandɔliba maa ni ba boom nyariŋŋu m‑maali siri ni ba deaai u, ni, niriba maa ŋɔn kur gyiligri m‑mugri u pam.
Dama u daa tibi niriba pam, ka dizugu baaridima zaa kur daari ni n‑kyɛnni tooni ni ba ti siisi u. Arizimbeeri daandima maa muna ŋɔn daa yi nya u, ba daa yi gbaani tiŋŋa u tooni ka tasi n‑yɛli, “Naawunni Bii n nyɛ i!” Amaa u daa kpamsi ba pam, ni, ba di yɛli daadam maa ŋɔn nyɛ sɔa.
Di saha ka Yisa daa du zoori zugu, ka booli ŋɔn boori seeba ka ba daa kyaŋŋi nti paai u saani na.
U daa yiisi niriba piiya ni ayi, ni ba ti kpalim n‑dɔli u nyaaŋŋa, ka u tum ba ni ba ti yi u saani n‑kyaŋŋi nti moonni lahabaari maa, ka mari yiiko n‑katti arizimbeeri m‑basira.
Piiya ni babayi ka u daa yiisi maa, ka ba yuya nŋɔa#:- u daa pa Saimoon yupaa, ni ‘Piita’ (di gbinni nyɛ la “Tampiiya”), ni Gyeemsi, Zɛbidii bii la, n daa bɛ ni, ni u sunzɔ Gyɔni - ban ka u daa pa ba yupaa, ni ‘Bɔ'anɛrigyeesi’ (di gbinni nyɛ la “Satasiŋŋa Dima”), ni Anduru ni Filipi, ni Baatɔlɔmiyu, ni Matiyu ni Tɔmaasi ni Alifiisi Gyeemsi, ni Taddiyusi ni Saimoon Kyɛna'an doowa, ni Gyuudasi Isikariyɔti (ŋɔn mun daa ti leebi ŋɔn figsi Yisa n‑ti u dindaandima maa).
Tɔ; ka Yisa daa kyaŋŋi nti kpɛ yiri ni, ka daadam daa laa n‑la'amni na halli ka ŋɔn ni u nyaandɔliba maa daa bu nyaŋŋi n‑di bundirigu gba.
U niriba ŋɔn daa ti wum dinŋɔa, ba daa yi na ni ba kyaŋŋi n‑goaai u, ni, “U zugu n labgi.” Di saha maa ka karimbaseeba daa pun yi Gyɛrusalɛm n‑sigi na, ka ba daa bɛ bɛni n‑yɛtti, ni, “Biyɛlizibuli m mari u. Ii!
- ArizinNaaba yiiko ka u zaŋŋni n‑katti arizimbeeri maa.” Ka Yisa daa booli ba na ka zaŋŋi nyɛsa n‑tɔ'asi n‑ti ba, ni, “Sintaani ya n‑niŋi la wula ni u yiisi Sintaani m‑basi?
Tinseaa yi bɛ ni ka ka timbiisi yi purigi n‑zabri taaba, lala tiŋŋa ku toaai n‑zaani.
Bee yiriseaa yi bɛ ni ka ka yiri dima yi purigi n‑zabri taaba, lala yiri ku toaai n‑zaani.
Dizugu Sintaani muna, u yi ti za'asi u mammaŋŋa n‑zabra, ŋɔn gba ku toaai n‑zaani, u yɛla zaa naari nla.
Yɛlimaŋni, sɔ ku toaai n‑kpɛ yaa daana yiri n‑zu u neema maa ka di pa la u daŋŋi n‑lɔ lala yaa daana maa ka naayi nyaŋŋi n‑fa u yiri ni buna zaasa.
Yɛlimaŋni ka n yɛtti ya maa, Naawunni nin kyɛ ninsaalidima ala'akyi taalli zaa m‑pɛŋŋi ba; halli nira yi tum tumbeeri, bee u yi sa'am Naawunni yuuri gba: amaa ŋɔn sa'am Sii Kasi yuuri maa, u ku nya kyɛ-m‑pɛŋŋi halli saha kan ka naari, ka u nin di la saha din ka tariga taalli.” - Ban daa yɛtti, ni, u mari la arizimbeoo, dizugu ka u daa yɛtti anŋɔ maa.
Ka Yisa ma, ni u sunzɔppa, daa paai na n‑zaani samanni ka tum sɔ ni u kpɛ m‑booli u na.
Daadam mun n daa zi n‑gyiligi u, ka ba daa yɛli u, ni, “I ma ni i sunzɔppa bɛ samanni m‑boori i ziiya.”; ka u daa labsi n‑yɛli ba, “M ma ni n sunzɔppa n nyɛ bandima?”, ka daa gɔsi ban zi n‑gyiligi u maa ka daa yɛtti, “N‑nya ba!
M ma ni n sunzɔppa maa nŋɔa!
Ŋɔnkam tumni Naawunni yuubu tuma nyɛ la n sunzɔ, bee n sunzɔpɔ'a, bee m ma.”
Tɔ; ka Yisa daa laa n‑gbaai yɛttɔ'a n‑wulisiri niriba, Galilii mɔ'ari kpaŋŋa.
Niriba ban daa la'am u saani maa daa zoaaya pam, dizugu u daa kpɛ la nyariŋŋu puuni nti zinni.
Nyariŋŋu maa daa bɛ la koom puuni ka daadam maa daa kpalim mɔ'ari maa gbiriŋŋu n‑wumna.
Ka u daa nyɛsi ba nyɛsa ka a wulisi ba yɛla pam; ka daa laa n‑yɛli ba, “Ya wumma!
Dɔsɔ n daa kyaŋŋi puu, ni u ti waali u bumbura; ka ŋɔn daa waanni maa, a seesi daa lu la sɔkpaŋŋa, ka niinsi daa kyɛ na n‑di a zaa.
Tɔ, di saha maa ka u bumburiseesi daa lu kuga ziiya ka tanni ka ni see beela fiiŋ, ka daa tɔ bula yooma dama tanni maa daa bu zoaai; amaa wuntaŋŋa daa bii ka ka bula maa daa gyɛkki n‑kpi, dama a nya'a daa bu sigi wa'aligu.
Ka seesi gba daa lu la goosi ni, ka goosi maa daa zoaai na n‑gabi kabula maa ka a daa kɔŋŋi dɔ'abu.
Amaa kaburiseesi daa lu la tam ziiya n‑tɔ bula, n‑zoaai, ka daa dɔ'ai n‑niŋi kyi, seesi daa niŋi m‑paai kabeelim pisitata, seesi pisiyooyoobu, seesi mun kɔbkɔbga.” Tɔ; ka Yisa ŋɔn daa ti ya n‑naai u yɛttɔ'a maa u daa yɛli ba, “Ŋɔnkam mari tuba n nin wum, ŋɔn wumma!” Ka Yisa ŋɔn daa ti ziya u kɔkɔa, ninvugseeba ban daa wum u lala yɛttɔ'a maa daa dɔli u tuumudima piiya ni ayi la n‑kyɛ u saani na nti susi u, ni, u wulisim ba nyɛsiri wa gbinni ŋɔn nyɛ seem.
Ka u daa yɛli ba, ni, “Yarim muna - Naawunni siri ti ya soori ni ya baŋŋi u naam yɛlisɔ'ara ŋɔn nyɛ seem zaa.
Amaa ban kpalim la nin wum yɛla zaa ka a bɛ nyɛsa ni.
Ni#:- ‘Ba nin gɔsi m‑maali n‑gɔsi, Amaa ba ku nya seela: Ba mun nin wum m‑maali n‑wum, Amaa ba ku baŋŋi di gbinni.
Di yi pa lala, ba da naa n‑labi Naawunni saani na, Ka u da kyɛ ba taalli m‑pɛŋŋi ba.’ ” Di saha Yisa daa boosi ba n‑yɛli, “Ya bu baŋŋi nyɛsiri wa gbinni?
Ka ya ya niŋi la wula m‑baŋŋi nyɛsa zaa gbina?
Tɔ, ya wumma: ŋɔn butti kyi la n nyɛ hoo ŋɔn moonni Naawunni yɛligu.
Ninvugseeba ban ŋmani la bumbura an lu soori ni la n nyɛ seeba ban yi wum yɛligu maa pɔi, ka di bu yuui ka Sintaani naayi kyɛ na n‑fa yɛligu maa ka kyɛ ba.
Ninvugseeba muna ban ŋmani la bumbura an lu kuga zugu la n nyɛ seeba ban yi wum yɛligu maa sahanseaa ba yi deaai ka ni sufupeelli; amaa di bu kpɛ la ba sufu ni ni yɛlimaŋni, ka ba nya'a kaalinsi zugu ba bu yuura: dizugu yɛlibeoo bee vɔlisigu yi ti kyɛ na Naawunni yɛligu maa zugu, ba yi labi la nyaaŋŋa yooma.
Ninvugseeba muna ban ŋmani la bumbura an lu goosi ni la n nyɛ baseeba ban yi wum yɛligu maa pɔi, ka naa n‑zaŋŋi duniya wa yɛla m‑mugsi ba mansi, ni bundaantirigu ni sufuyuubu yɛla n yi ti ta'ai ka ba ku toaai n‑wumni yɛligu maa, dizugu ka Naawunni yɛligu bu toaai m‑bunni ba sufu ni nti zoaai na n‑wanni tunsuma wala.
Amaa ninvugseeba ban ŋmani la bumbura an lu tam ziiya la n nyɛ baseeba ban wumni Naawunni yɛligu maa ka deaari ka, ka laa n‑wanna: baseeba pisitata, seeba pisiyooyoobu, seeba mun kɔbkɔbga.” Ka Yisa daa laa n‑yɛli, “Sɔ na zi n‑nyoaai firila n‑zaŋŋi kuriba m‑pili ka, bee u zaŋŋi ka n‑sɔ'ai gadu lɔŋni.
Ay!
U yi zaŋŋni ka n‑tɔmni la saazugu.
Bunsɔ'ariseaa ka ni, ka ka ku ti yi paalu na; bee asiiri seaa ka ni ka ka ku yi na ka ba baŋŋi ka.
Ŋɔnkam mari tuba n nin wum, ŋɔn wumma!” U daa laa n‑yɛli ba, ni, “Ya kpasim suŋŋa ya wumpu ziiya!
Yan ma'asiri seem n‑tiri niriba, lala ka ba nin ma'asi n‑ti ya gba, halli ba nin paasi ya lala.
Ninvugsɔ ŋɔn mari seelli ya n‑nya m‑paasi, amaa ŋɔn ka seelli maa ŋɔna, halli ŋɔn mari seelli fiiŋ maa ka ba nin ti fa ka kyɛ u yɔri.” Ni, “Naawunni naam ŋmani la nŋɔa#:- Dɔsɔ n daa bɛ ni n‑daa yaam bumbura u paalu ni n‑naai; di nyaaŋŋa u daa doontiri yuŋŋu n‑neaari beoo, n‑doontira, n‑neaara, ka lala saha zaa ka u bumbura maa bunni n‑zoaari tanni puuni, amaa ŋɔn daa bu baŋŋi din niŋi seem.
Ay!
- Tanni maa daa tumni ka maŋtoori tuma n‑kyɛ ka kyi maa ti niŋi: a daa daŋŋi m‑buli m‑pusi n‑dɔ'ai, halli nti piri.
Ka kyi maa yi ti kuui, doo maa nin zaŋŋi u suuwa n‑yi na n‑ŋma a ni, dama kyi ŋmaabu saha paaya.” Ka Yisa daa boosi ba, ni, “Ti nin yɛli, ni, Naawunni naam ŋmani la bɔa?
Ma'asiri bɔ ka ti nin zaŋŋi n‑wulisi di gbinni?
Tɔ: di ŋmani la nŋɔa#:- Dɔsɔ n daa bɛ ni n‑zaŋŋi zinzambeelli, m‑buri ka tiŋŋa ni.
Tɔ, bumbilifiiŋ nla, ka bumbura kam zaa n galisi n‑gaari ka.
Ka ka daa buli, n‑zoaai n‑niŋi buntitaari n‑gaari zeeri bumbula zaasa, ka daa tɔ wula, halli ka niinsi daa tɛ ba teeri a zugu ka nyari ka vaari maasim.” Tɔ.
Ka Yisa ŋɔn daa tɔ'asiri u yɛligu wa n‑tiri niriba la, u daa kur zaŋŋi ma'asa ni nyɛsa anŋɔ taabu n‑tɔ'asira.
Lala ka di daa paai ba zaa yinniyinni bamsim ŋɔn sa'ai seem.
U daa bu tɔ'asi yɛttɔ'aseelli ka ma'asa ka di ni, amaa ŋɔn daa ti bɛ ni, ŋɔn ni u nyaandɔliba kɔkɔa, sahanseaa la u daa yi wulisiri ba la yɛttɔ'anyɛsa maa gbinni ŋɔn nyɛ seem.
Di daari zaanoori maa ka Yisa daa yɛli u nyaandɔliba la, ni, “Ya kyɛ ka ti lɔŋŋi mɔ'ari wa ya'ari sa.” Ka ba daa zaŋŋi u ŋɔn daa pun bɛ nyariŋŋu seaa la ni, ka bakki n‑kyɛ zama maa mɔ'aduuri ni.
Ka nyarinseesi gba daa dɔli u m‑paasi.
Di daa bu yuui ka pɛbsititaari daa ti yisigi ka daa mari nyariŋŋu maa n‑laantiri ni, halli ka koom daa ti kpɛ ka ni.
Yisa daa bɛ la nyariŋŋu maa nyaaŋŋa ziiya n‑kukki dafeeru n‑gbisira.
Ka ba daa neaai u ka yɛli u, “Ti Karimba, di bu mugsi i tin ya kpi wa zugu?” Ka u daa neaai ka tasi pɛbsigu ni koom maa, ni, “Ya sina!
Kur kyɛla!”, ka a daa siri kyɛya, ka di lu n‑fɔ surimm!
Din saha ka Yisa daa yɛli u nyaandɔliba maa, ni, “Bɔzugu ka dabeem gbaai ya lala?
Ammi, ya na bu niŋi yɛdda, bee?” Ka dabeem pam daa maali n‑gbaai ba, ka ba daa tɔ'asiri n‑tiri taaba, ni, “Bɔ nira nŋɔa?
- halli ka u mari yiiko n‑toaai n‑tɔ'asiri pɛbsigu ni mɔ'ari gba ka a wumna!”
Ka ba daa du mɔ'ari maa duuri m‑paai Gyɛrasa dima tingbaŋŋu maa ni.
Ka Yisa ŋɔn daa yi nyariŋŋu maa ni maa, arizimbeoo daansɔ daa yi gbala zii la ni n‑kyɛ u saani na.
Gbala zii wa ni ka u daa kur bɛ ni; ba daa bu nyaŋŋi n‑gbaai u m‑ba, halli kyɔrimi gba.
Halli ba daa pun zaŋŋi kutti m‑ba u nuusi ni u nɔba, amaa u daa kur kyisiri a ni - sɔsɔ daa ka yaa n nin toaai n‑gbaai u suŋŋa.
Lala zugu u daa kpalim m‑bɛ gbala maa ni, ni zɔya zugu, wuntaŋŋa ni yuŋŋu zaa.
U daa kaasira, ka mari kuga n‑ŋmaari u maŋŋa.
Tɔ; doo wa daa pun bɛ wa'aligu n‑nya Yisa, ka daa zɔ na n‑tuusi u soori nti gbaanni u tooni ka tasi n‑yɛli kpeeŋŋa, ni, “I ya niŋi ma la wula, Yisa nyin Naawunni Ŋɔn Ka Kpeaa biiya?
Poom noori n‑ti ma, ni, i ku namsi ma!” Yisa daa pun yɛli u, ni, arizimbeoo maa yim na ka kyɛ u, ka lala zugu daa kyɛ ka u yɛli lala.
Yisa daa boosi u, ni, u yuuri?
ka u yɛli, ni, u yuuri boonni la ‘Zama’, ni, “Ti bɔbgu n nyɛ ti.” Ka u yi susiri u, ni, u di kari ba n‑yiisi tiŋŋa maa ni.
Tɔ, ka di saha maa kurikyuudima pam gba daa bɛ la kunkunni lugri ni n‑dira.
Ka arizimbeeri maa daa susi Yisa n‑yɛli, “Kyɛ ka ti kyaŋŋi nti kpɛ kurikyuudima wa ni.” Ka u daa ti ba soori, ka ba daa yi n‑kyaŋŋi n‑kpɛ kurikyuudima maa ni - kurikyuudima maa mun daa paai tusa ayi - ka ba daa vaai n‑guui halli nti lu mɔ'ari ni ka koom daa di ba.
Tɔ; ka ninvugseeba ban daa guri kurikyuudima maa daa zɔ la yoomyooma n‑kyaŋŋi m‑paai timpuuni niriba, ni ban tumni puri ni la, nti tisi lahabaari zaŋŋi n‑kyaŋŋi ban nya seem maa.
Ka niriba daa yi na ni ba ti nya yɛttɔ'aseaa kan niŋi maa.
Ban daa paai na maa, ba daa nya arizindima ŋɔn yi ka kyɛ dɔsɔ la, ka u zi la suŋŋa ka yɛ u sutura ka yɛttɔ'aseaa ka u.
Di daa gbaai ba dabeem pam.
Ka baseeba ban nini nya maa daa yɛli daadam maa Yisa ŋɔn kari arizimbeeri n‑tibi doo maa seem, ni kurikyuudima yɛla gba.
Ka ba daa gbaai yɛttɔ'a n‑susi u, ni, u kyɛma ka kyɛ ba tiŋŋa maa.
Ka Yisa ŋɔn daa ti kpɛ nyariŋŋu maa ni m‑bakki, arizimbeeri ŋɔn daa mari dɔsɔ maa daa susi u soori ni u dɔli u n‑kyaŋŋi.
Yisa mun daa bu sakki lala, amaa ka yɛli u, ni, “Kulima i toori niriba saani n‑yɛli ba ti Dugma ŋɔn zɔ i namboo ka tum seem n‑ti i.” Ka doo maa daa bakki n‑kyaŋŋi nti piili n‑gyinni Tinsi Piiya tingbaŋŋu maa ni n‑yɛtti Yisa ŋɔn niŋi seem n‑ti u maa, ka alahazibu daa gbaai ba zaa.
Tɔ.
Yisa ŋɔn daa kpɛ nyariŋŋu maa n‑du mɔ'ari maa duuri sa maa, daadam pam n daa la'am n‑kyɛ u saani na.
Ka ŋɔn daa na bɛ mɔ'ari maa gbiriŋŋu la ni, ba la'aŋŋu duu kpeensɔ daa kyɛ na ka nya u - doo maa yuuri daa boonni Gyayiruusi.
Ŋɔna n daa zɔ na n‑gbaani u tooni n‑susi u n‑yɛli, “M bipumbila n ya n‑kpi,” ni, “Kur kyɛm na n‑zaŋŋi i nuusi m‑pa u zugu, ka u nin nya nyɔvuri ni alaafɛa.” Tɔ; ka lala zugu ka Yisa daa dɔli u n‑kyaŋŋi, ka niriba pam gba daa dɔla m‑mugri u soori ni.
Di saha maa gba ka pɔ'asɔ daa bɛ ba sunsukkuni, ka u daa soori halli yuuma piiya ni ayi ka ziim bu goaara.
U daa pun zɔ n‑gyili tiima dima saani halli nti gyɛa, ka di u marigu zaa ka bu nya tippu.
Di zaa puuni u dooru maa daa bu baligra, amaa ka lee n daa paasiri ni.
Pɔ'a wa daa wum niriba ŋɔn daa tɔ'asiri Yisa yɛla seem maa, ka lala zugu u daa la'am ni zama maa n‑dɔli u nyaaŋŋa nti tabli n‑siisi u bunyeerigu, dama u daa yɛtti, ni, “N yi siisi u bunyeerigu n nin nya alaafɛa.” Ka di saha maa u soobu maa siri daa ŋmaai, ka u mammaŋŋa daa baŋŋi, ni, u dooru basiya ka u nya alaafɛa.
Di saha ka Yisa gba daa baŋŋi, ni, yiiko yi la u saani n‑kpɛ sɔa, ka u ŋmaligi daadam maa ni m‑boosi, ni, “Ŋɔni n siisi n neema?” Ka u nyaandɔliba maa daa yɛli u, “Nyam daadam ŋɔn daari taaba seem, ka i laa m‑boosi, ni, ‘Ŋɔni n siisi ma?’ fa?” Amaa ŋɔn mun daa na gɔsiri n‑gyinna, ni u ti nya ŋɔn siisi u.
Di saha ka pɔ'a maa daa gyigri ni dabeem ka mun mi din niŋi u seem, ka u daa kyɛ na nti gbaani Yisa tooni ka yɛli u din niŋi u maa zaa kasi.
Ka Yisa daa yɛli u, “M biiya, kyɛma ni alaafɛa.
I yɛdda zugu ka i nya tippu.” Ka u daa na bɛ la yɛttɔ'a ni, ka ba daa yi kpeema maa yiri ni na nti yɛli kpeema maa, ni, “I bii maa kpiya; wula zugu ka i laa m‑mukkri ti karimba maa yaasa?” Yisa daa wum ba lahabaari maa, ka yɛli kpeema la, ni, “Di kyɛ ka dabeem mari i, kur niŋma yɛdda!” U daa bu sakki ni sɔsɔ dɔli u n‑kyaŋŋi na'ala Piita, ni Gyeemsi ni u sunzɔ Gyɔni.
Ba daa paai kpeema maa yiri ka di kur nyɛ la basaa ni, ni kunkuma ni fabla.
Ka Yisa kpɛ nti yɛli, “Wula ka di nyɛ basaa ni kunkuma?
Bii wa bu kpi, amaa u gbisiri ni.” U daa tɔ'asiya lala ka di ku ba la laari; amaa u daa kari niriba maa zaa n‑yiisi, ka zaŋŋi la bii maa ba ni u ma m‑paasi u nyaandɔliba ata la zugu ka ba kpɛ bii maa ŋɔn dɔ seela la.
Di saha ka u daa gbaai bii maa nuu ka yɛli u, “Talitta kuumi!”, din gbinni nyɛ “Biiya, n yɛtti i wa, ni, i doaama!” Yoomyooma ka bipumbila maa daa doaai n‑zaani n‑kyɛnni n‑gyinna: - u daa nyɛ la yuuma piiya ni ayi biiya.
Nŋɔ maa daa niŋi ba alahazibu ni sufupeelli pam.
U daa kpaam ba, ni, ba di kyɛ ka sɔsɔ wum din niŋi maa, ka laa n‑yɛli ba ni ba zaŋŋma diibu n‑ti bii maa ka u di.
Ka Yisa daa doaai bɛni n‑labi n‑kuli u maŋtoori tiŋŋa, ka u nyaandɔliba daa dɔli u n‑kyaŋŋi.
Ka Vuusim Dabsiri daari daa ti paai, ka u kyaŋŋi la'aŋŋu duu maa ni nti gbaai wulisigu.
Niriba pam daa bɛ bɛni: ban daa wum u yɛla maa, di daa kyɛ ka alahazibu gbaai ba ka ba daa boosiri taaba, ni, “Yani ka doo wa lee m‑bamsi u yɛla wa zaa?
Yam bɔ ka ba zaŋŋi n‑ti u?
- halli n‑ti u yiiko ka u tumni tunkara wa?
Pa kampinta maa nŋɔa?
- Mariama bii la?
- Ka u sunzɔppa n nyɛ Gyeemsi, ni Gyoosɛfi, ni Gyuudasi, ni Saimoon la - halli u sunzɔpɔ'aba gba bɛ la ti saani!” Lala zugu ba daa bu boori u yɛla halli beela.
Ka Yisa daa yɛli ba, “Anabi kam nyari gyirima luginseelli kam zaa ni, na'ala u mammaŋŋa tiŋŋa niriba, ni u dɔ'ariba, ni u yiri dima maa saani ka u bu nyara.” Ka u daa bu nyaŋŋi n‑tum tunkara bɛni, di daa pa la u daa zaŋŋi u nuusi m‑pa baaridima beela zugri ni, ka ba daa nya alaafɛa.
Ban daa bu niŋi Naawunni yɛdda seem la n daa gyɛri u pam.
Ka Yisa daa gyili tinkpansi maa zaa n‑daa wulisiri niriba.
Ka u daa ti booli u nyaandɔliba piiya ni ayi na nti tum ba babayiyi.
U daa ti ba yiiko ni ba katti arizimbeeri m‑basira.
Ka yɛli ba, ni, ba di zaŋŋi seelli m‑mari m‑paasi ba kyɛnni maa ni, na'ala zangbeaa: ni, ba di zaŋŋi bundirigu, bee booriga, bee n‑suuri ligri gyɛfa ni.
Ba pirim pa'atipa'ati amaa ba di zi bunyeerigu m‑paasi ban yɛ seaa la zugu.
Ka u daa laa n‑yɛli ba, “Ya yi ti paai yiriseaa, ya kpeema ka bɛ bɛni halli ka ya ti yi tiŋŋa maa ni.
Ya yi ti paai tinseaa ka ba ku sakki n‑deaai ya, ka za'asi ya yɛttɔ'a wumpu, ya yim tiŋŋa maa ni ka kpaasi ya napɔna tankpoo m‑basi n‑niŋi tiŋŋa wa ni, ka lala nin leebi din wulisiri ba halibeoo ŋɔn nyɛ seem.” Tɔ; ka ba daa ti yi n‑tɔ'asiri Naawunni yɛligu, ni, niriba takkma ba beebu ka zɔ n‑yi ba tumbeeri ni.
Ka ba daa katti arizimbeeri pam m‑basira, ka daa zaŋŋi kpaam n‑soosiri ban daa ka alaafɛ maa ka tibri ba.
Di saha ka NaaHɛroodi daa wum lala, dama Yisa yuuri daa mooliya, ka seeba daa yɛtti, ni, “Gyɔni ŋɔn daa suuri niriba koom la n nyɛ u, n‑doaai kum ni n‑labi na; lala zugu n kyɛ ka u mari yiiko n‑tumni alahazibu tuma wa.” Seeba mun daa yɛtti, ni, “Ay, Ilaygya n nyɛ u.”, ka seeba mun daa yɛtti, ni, “U nyɛ la anabi, hoo kurimbuni sa anabidima ŋɔn daa bɛ seem la.” Amaa NaaHɛroodi ŋɔn daa ti wum di, u daa yɛliya, “Gyɔni Kɔsuura n nyɛ u, mani n daa fikki u zugu, amaa u laa n‑doaai kum ni na!” Ka di gbinni n‑daa nŋɔa: NaaHɛroodi daa pun tum n‑gbaai Gyɔni m‑ba u kutti ka kpeesi u dansarika.
Hɛroodiyasi zugu ka u daa pun niŋi lala: ŋɔn mun Hɛroodiyasi daa nyɛ la u beeri Filipi pɔ'a, ka Hɛroodi daa fa u n‑di.
Dizugu Gyɔni daa yɛliya, “Di ka soori ni i di pɔ'a maa: i beeri pɔ'a n nyɛ u!” Di daa nyɛ la lala zaa zugu ka Hɛroodiyasi daa gyɛ suuri n‑niŋi Gyɔni, ka daa boori ni u ku u; amaa ka u daa bu nyaŋŋi, NaaHɛroodi zugu.
Dama Naaba maa daa zɔri Gyɔni pam ka guri u suŋŋa, ŋɔn daa mi u yɛla zugu, ni, u nyɛ la ninvugsuŋŋu ka zɔri Naawunni maa.
Gyɔni ŋɔn daa tɔ'asi yɛttɔ'aseesi la daa kyɛ ka NaaHɛroodi birisi pam u sufu ni, amaa di zaa yɔri u daa wumni u yɛla maa ni sufupeelli.
Tɔ; ka dahinseaa daa ti paai ka NaaHɛroodi daa diri u dɔ'am dabsiri kyuu n‑tiri u kpamma ni u tɔppu toondaandima, ni Galilii tingbaŋŋu ninvugtibsa zaa.
Lala ka Hɛroodiyasi maa daa nya soori ni u tum u yuubu, ka u daa kyɛ ka u bipuŋŋa kpɛ na n‑wa waa n‑ti ba, ka di daa niŋi Naaba ni u saamma maa nya'asim pam.
Ka NaaHɛroodi daa boosi bipuŋŋa maa, ni, “Bɔ ka i boora?
Nyin boori seelli zaa n nin zaŋŋi n‑ti i.” Ka u daa pɔ noori ka yɛli u, “N nin ti i nyin boori seelli kam zaa halli di yi nyɛ n naam tingbaŋŋu maa purigri.” Ka bipuŋŋa maa daa yi m‑boosi u ma, ni, “N susim bumbɔa?”, ka u ma labsi n‑yɛli u, “Susim Gyɔni Kɔsuura zugu!” Ka bipuŋŋa maa daa labi yooma n‑kpɛ Naaba saani nti susi n‑yɛli, “Zaŋŋma Gyɔni zugu n‑niŋi laa ni n‑ti ma na ya'abi!” Ka di daa niŋi Naa maa sufusa'aŋŋu, amaa u daa bu boori ni u mɔŋŋi bii la, ŋɔn daa pun pɔ noori n‑ti u u saamma tooni zugu.
Ka dizugu u daa tum u gbandasɔ ni u kyɛm m‑mari Gyɔni zugu maa na.
Ka gbandaari la daa kyaŋŋi ya'abi n‑kpɛ dansarika maa ni nti fikki Gyɔni zugu, ka zaŋŋi ka n‑niŋi laa ni m‑mari na.
Ka Naaba daa deaai ka n‑zaŋŋi n‑ti bii maa, ka bii maa daa mari n‑kyaŋŋi n‑ti u ma la.
Ka Gyɔni nyaandɔliba ŋɔn daa ti wum lala, ba daa kyɛ na nti zaŋŋi kum maa m‑mari n‑kyaŋŋi nti sɔ'ai.
Yisa nyaandɔliba maa ŋɔn daa labi u saani na maa, ba daa yɛli u ban tum tunseesi zaa seem la, ni ba wulisigu yɛla.
Di saha ka niriba pam daa kyɛnni Yisa saani na ka labra; lala maa zugu Yisa ni u nyaandɔliba maa daa bu nya saha halli n‑di bundirigu.
Dinŋɔna u daa yɛli ba, “Ya kyɛ ka ti bakki n‑yi n‑kyaŋŋi luginseelli sɔsɔ ŋɔn ka ni, m‑bɛ ti kɔkɔa, ka ya vuusi.” Ka ba daa doaai n‑kpɛ ba nyariŋŋu la n‑kpa luginseelli sɔ ŋɔn ka ni, ba kɔkɔa.
Amaa ban daa kyɛnni maa, niriba pam daa nya ba m‑baŋŋi ban nyɛ ninvugseeba.
Dizugu ka ba daa yi tinsi zaa n‑kyaŋŋi ba nɔba n‑zɔ n‑daŋŋi Yisa ni u nyaaŋŋa m‑paai ba paari ziiya.
Ka Yisa ŋɔn daa ti yi nyariŋŋu maa puuni na, u daa laa n‑nya daadam pam, ka u sufu daa zɔ ba namboo, dama ba daa ŋmani la peesi ban ka ŋɔn guri ba, ka u daa gbaai yɛttɔ'a n‑wulisiri ba yɛla pam.
Ka saha ŋɔn daa pun yuui ka yuŋŋu zibri maa, u nyaandɔliba maa daa kyɛ na nti yɛli u, “Saha pun gaari, ka kpa wa laa n‑nyɛ la luginseelli sɔ ŋɔn ka ni.
I bu ya ti niriba maa soori ka ba kyaŋŋi?
Ba nin wurim n‑kpɛ tinkpanseesi an gyiligi kpa maa ni, ni tiŋŋa maa zaa ni, n‑da bundirigu n‑di.” Ka Yisa labsi n‑yɛli ba, “Ya tim ba bunseelli ka ba di.” Ka ba labsi m‑boosi u, ni, “Ammi, i boori la ti kyaŋŋi nti da ligri pam paanu na n‑diisi ba, bee?
Ay!
- ti ligri ku paai lala!” Ka u daa boosi ba n‑yɛli, “Paanukpila ala ka ya mara?
Ya kyɛm nti nya!” Ban daa gɔsi n‑nya maa, ba daa labi u saani na nti yɛli u, ni, “Paanukpila anu ka ti mara; ni zaasim ayi.” Di saha ka Yisa naayi yɛli u nyaandɔliba maa, ni, ba kyɛ ka niriba maa puri ba mansi n‑zinni mɔmaasa la zugu.
Ka ba daa zinni kpa sa ni kpa sa, kɔbkɔbga bee pisinunu n‑tɔŋŋi taaba.
Ka Yisa daa zaŋŋi paanu anu ni zaasim ayi maa n‑gɔsi saazugu m‑puusi Naawunni, ka purigi paanudima maa, ni zaasim maa m‑paasi, ka yi zaŋŋi di n‑ti u nyaandɔliba maa ni ba tɔri n‑ti ba.
Di saha maa ba zaa daa di n‑tigi, ka nyaandɔliba maa daa la'asi dikyɛba an kpalim la, ni zaasikyɛra la, m‑paali peeri piiya ni ayi.
Ninvugseeba ban daa ŋɔbi lala paanu maa mun daa nyɛ la dɔppa tusa anu.
Di nyaaŋŋa, sahanseaa u mammaŋŋa ŋɔn daa kpalim n‑kyeoosiri niriba maa, Yisa daa kyɛ ka u nyaandɔliba kpɛ nyariŋŋu puuni la n‑daŋŋi tooni n‑lɔŋŋi mɔ'aduuri sa n‑kyaŋŋi tinseaa ban boonni Bɛtsaida la.
Ka ŋɔn daa kyeoosi ba n‑naai, u daa kyaŋŋi n‑du zoori zugu ni u ti puusi Naawunni.
Yuŋŋu ŋɔn daa ti ya n‑zibi la, nyariŋŋu maa daa bɛ la mɔ'ari maa sunsukkuni, ka Yisa daa kpalim m‑bɛ mɔ'aduuri ni u kɔkɔa.
Di saha ka pɛbsigu daa zeeri ba tooni n‑nyaŋŋi nyariŋŋu maa koom maa ni, n‑ta'ai ba kyɛnni, ka di daa mugsi ba pam; ka Yisa daa nya lala.
Di daa paari bɛkyikyeoo saha, ka u daa kyɛ ba saani na n‑kyɛnni koom maa zugu, ka daa ya yakki ba n‑gaari.
Amaa ba daa nya u ka u kyɛnni koom zugu, ka ba zaa daa yɛli, ni, kpiinyisigi n nyɛ u, ka daa ŋmɛ kuŋŋa.
Ban daa nya u ka di gyɛri ba maa, Yisa daa tɔ'asi n‑ti ba, n‑yɛli ba, “Ya mari sufukpeemni ka di kyɛ ka dabeem mari ya!
Ka mani nla!” Ka u kpɛ nyariŋŋu maa ni ka pɛbsigu maa daa kyɛ zeebu.
Ka di laa n‑gyɛri ba, halli nti yakki.
Ba daa na bu baŋŋi ŋɔn diisi niriba tusa anu maa gbinni ŋɔn nyɛ seem: ka di zugu ba sufu maa daa bu zuligi na.
Tɔ; ka ban daa lɔŋŋi mɔ'ari maa, ba daa ti paai Gyɛnɛsarɛti tiŋŋa na, ka daa nya nyarima loobu ziiya bɛni, n‑lɔ ka yi na.
Ban daa yi nyariŋŋu maa ni la, bɛni niriba maa daa baŋŋi ya'abi, ni, Yisa n nyɛ u, ka ba daa zɔ n‑gyili tingbaŋŋu maa zaa ka gbaai baaridima ziibu na.
Ba daa doonni ba bundoosi zugu n‑ziiri n‑kyɛnni ban daa wum, ni, u bɛ seela zaa.
Yisa ŋɔn daa kyaŋŋi nti kpɛ tinkpanseaa, bee tinseaa puuni, halli m‑bɛ puri ni gba, ba daa zaŋŋi ban daa ka alaafɛ la n‑dooli daasi ni nti susi u, ni, u kur kyɛ ka ba siisi u kparigu nangbanni, ka ban daa siisi zaa daa nya alaafɛa.
Di saha ka Farisiisi maa seeba daa yi Gyɛrusalɛm na, ban ni zaaligu karimbaseeba.
Niriba wa ŋɔn daa la'am Yisa saani na la, ba daa nya ka u nyaandɔliba maa seeba daa diri diibu ni ‘nuda'ari’ - di gbinni nyɛ la ba daa bu peaari ba nuusi hoo Farisii dima kaari ŋɔn daa nyɛ seem la.
Ban mun yi bu dɔli ba soori m‑peaai ba nuusi ni nimmoaa, ba ku sakki n‑di bundirigu; ka ba yi yi daa na see ka ba peaai ba mansi lala pɔi ka naayi di: ka ba yaadima kaari laa m‑paasi pam, hoo ban peaari kɔbeesi ni dugri ni tasilaasi seem.
Tɔ, ka lala niriba daa boosi Yisa, ni, “Wula ka i nyaandɔliba maa bu dɔli ti yaadima kaari la, amaa ka diri ni nuda'ari?” Ka Yisa daa labsi n‑yɛli ba, “Anabi Aizaaya daa pun mari yɛlimaŋni ŋɔn daa bugi n‑yɛli ya birikɔ'anu dima yɛla seem la; ka daa sɔbi, ni, Naawunni yɛliya, ni#:- ‘Niriba wa gyeemni ma la ni ba nangbana.
Ba sufu mun yi n saani Ka kpalim n‑wɔ'a; Ban wulisiri la zaaligu wa, Ba gyeemni ma la yɔri; Di pa la bunseelli zaa Na'ala ninsaala yɛligu kɔkɔa.’ - Dama ya kyɛ Naawunni zaaligu ka dɔli saalidima kaari.” Ka Yisa daa yɛli ba m‑paasi, ni, “Yarima muna - ya za'asiri Naawunni soori, ni ya ti dɔli ya mammaŋŋa kaari maa: yam nla, bee?
Ay!
- Musa daa pun bu yɛli ya lala?
- ni, ‘Tim i ba ni i ma gyirima’, ni, ‘ŋɔn tɔ'asi yɛttɔ'abeoo zaŋŋi n‑kpa u ba bee u ma, yan kuum u!’ Amaa yarima wulisiri, ni, nira ŋɔn laa n‑zaŋŋi bunseelli n‑suŋŋi u ba ni u ma, u yi ti yɛli ba, ni, ‘Bunni maa nyɛ la “Kɔribaani” ’, bee ‘Naawunni dinni’, ka mɔŋŋi u ba ni u ma dizugu, ni, u ka taalli.
Sɔkanŋɔ n nyɛ wulisiseesi yan mari n‑wulisiri seeba n‑kpiisiri Naawunni zaaligu.
Ka yɛla pam anŋɔ taabu bɛ ni ka ya niŋna.” Ka Yisa daa laa m‑booli niriba maa u saani na nti yɛli ba, ni, “Ya wumma!
Ya zaa baŋŋma!
-Seelli ka ni din nin kpɛ ninsaala puuni ka kyɛ ka u leebi da'ari daana Naawunni saani.
Amaa bunni din yiiri nira puuni na n kyɛ ka u leebri da'ari daana.” Ka ŋɔn daa bakki ka kyɛ daadam maa n‑kpɛ yiri maa ni maa, u nyaandɔliba daa susi u, ni, u wulisim ba yɛttɔ'a maa gbinni.
Ka u daa yɛli ba, ni, “Ya gba yam bu gaari niriba wa dinni maa zugu, fa?
Ya bu baŋŋi di gbinni?
Ni, bunseelli din kpɛ ninsaala puuni ku toaai n‑kyɛ ka ninvugkasi leebi la da'ari daana.
Dama lala buna bu kpeeri u sufu ni; ay!
- u puuri ni ka a kpeera, ka gatti n‑yi u ningbina maa, bangyira ziiya.” Dinŋɔ ka Yisa daa zaŋŋi n‑wulisi, ni, bundirigu zaa sumni diibu ka bu kyisira.
Ka laa n‑yɛli ba m‑paasi, ni, “Din yiiri ninsaala puuni na muna, dina n sa'amni ninvugkasi maa.
Dama teesibeeri zaa yiiri ninsaala puuni, ni u sufu ni, na; ana n kyɛ ka u tumni tumbeeri zaa - u tumni zina, n‑faara, n‑zuura, n‑kuuri niriba, m‑boori seeba pɔ'aba; m‑mari beem, ni zinsuŋŋu, ni putoo; m‑ma'ari ziri nti yɔmsi niriba, ka kur dɔli u maŋtoori sufu yuubu; n‑tuuri ninsaala ni Naawunni, m‑mari karimbaani ni gyɛrilim.
- Yɛlibeeri anŋɔ taabu zaa yiiri la ninsaala puuni na n‑kyɛ ka u leebi da'ari daana.” Yisa daa yisigi n‑yi bɛni n‑kyaŋŋi tinseaa kan pɔri Taaya tiŋŋa la.
U daa kpɛ yiri ni ka bu boori ni sɔsɔ baŋŋi, ni, u bɛ bɛni.
Amaa u daa bu nyaŋŋi n‑sɔ'ai.
-Pɔ'asɔ n daa bɛ bɛni ka mari bipuŋŋa ka arizimbeoo daa bɛ u ni.
Ba daa dɔ'ai pɔ'a wa Fɔnisii tingbaŋŋu maa ni, ya'aseaa kan bɛ Siriiya naam fukumsi ni, u pa Izraɛli pɔ'a.
Lala pɔ'a maa daa wum Yisa lahabaari ka daa yi yooma n‑kyɛ u saani na nti gbaani m‑puusi u, ka daa susi u, ni, u karim arizimbeoo maa n‑yiisi ka kyɛ u bii maa.
Amaa Yisa daa yɛli u, “Kyɛ ka ti daŋŋi n‑diisi biisi la.
Di bu tu ni ti zaŋŋi biisi bundirigu maa m‑basi babisi la.” Ka pɔ'a maa daa labsi n‑yɛli, ni, “Yɛlimaŋni, n Daana, amaa babisi ban dɔya ku kɔŋŋi ba piisi biisi sa'akyɛba an luri tiŋŋa la.” Ka Yisa yɛli u, “Mboo!
Labsigu seaa nyin labsi wa zugu, kur labma n‑kuli; i nin paai n‑nya ka arizinni maa yiya, ka kyɛ i bipuŋŋa maa!” Ka dizugu u daa kuli nti nya u bii maa ka u dɔ la gadu zugu; ka arizimbeoo maa siri pun yi ni ka kyɛ u.
Di saha ka Yisa daa yi Taaya n‑dɔli Saidoon tiŋŋa n‑kyaŋŋi, ka daa kyɛnni n‑dɔli Tinsi Piiya tingbaŋŋu maa puuni soori ni u ti paai Galilii mɔ'ari zii maa na.
Ka dɔsɔ daa bɛ bɛni ka u tuba daa bu wumna, ka u bu laa n‑nyaŋŋi n‑tɔ'asiri suŋŋa: ba daa mari lala doo maa n‑zi u m‑paai na nti susi Yisa, ni, u zaŋŋi u nuusi m‑pa u zugu.
Ka Yisa daa zaŋŋi u n‑yi kpaŋŋa sa u kɔkɔ ka kyɛ zama maa, ka zaŋŋi u nubisi n‑tum doo maa tuba ni; ka tusi nantoori n‑zaŋŋi n‑siisi doo maa zulimni.
Ka daa gɔsi saazugu n‑nyurim u lɔŋŋu ni, ka yɛli doo maa, ni, “Efatta'a!” - dinŋɔ gbinni nyɛ la “Yoaama!” Ka doo maa daa piili n‑wumna; ka din daa ta'ari u yɛttɔ'a maa gba daa lakki, ka u daa gbaai yɛttɔ'a kasikasi.
Ka Yisa yɛli ba, ni, ba di yɛli lahabaari zaŋŋi n‑kyaŋŋi din niŋi maa n‑ti sɔa; amaa ŋɔn daa kur yɛtti ba nimmoaa seem maa zaa yɔri, ba daa yɛtti niriba m‑paasira.
Ka ban daa wum lala lahabaari maa muna, di daa niŋi ba zaa alahazibu ka ba daa yɛtti, ni, “U tumni seelli kam zaa la suŋŋa.”, ni, “U toaai n‑kyɛ ka tubkpiradima wumna, ka mugsi ni zɔlisi gba tɔ'asira!”
Di daa bu yuui ka daadam pam daa laa n‑la'am Yisa saani na yaasa, ka daa ka seelli ni ba di.
Ka Yisa daa booli u nyaandɔliba maa u saani na n‑yɛli ba, ni, “N sufu bu maai niriba wa zugu, dama ba bɛ n saani ka di paai dabsa ata ka ka seelli din di.
N yi kyɛ ka ba kuli yɔri, baseeba nin ligi soori ni, dama baseeba yi la wa'aligu na.” Ka u nyaandɔliba maa daa labsi m‑boosi u, ni, yani ka sɔ nin nya bundirigu moo wa ni n‑diisi niriba wa zaa?
Ka Yisa daa boosi ba n‑yɛli, “Ya mari la boroboro abala?” Ka ba daa labsi n‑yɛli u, ni, “Abayɔpɔi ka ti mara.” Ka u daa kyɛ ka niriba maa zini tiŋŋa ka daa zaŋŋi boroboro ayɔpɔi maa ka daa pɛ'ai Naawunni ka ŋmaasi a n‑tisi u nyaandɔliba maa ni ba zaŋŋi n‑tɔri daadam maa.
Ka ba daa niŋi lala.
Ba daa mari zaasim beela m‑paasi, ka u daa puusi anŋɔ gba zugu ka daa yɛli, ni, ba deaama n‑tɔri.
-Ka sɔkam zaa daa di n‑tigi; niriba maa mun daa paai tusa anaasi.
Ba daa ŋɔbi ka kyɛ, ka u nyaandɔliba maa daa vaai bunkyɛba la m‑paali peeri ayɔpɔi.
Ka Yisa daa kyeoosi niriba maa ka ba kyaŋŋi.
Ka ŋɔn ni u nyaandɔliba maa daa kpɛ nyariŋŋu n‑kyaŋŋi Dalimanuuta tiŋŋa ziiya.
Di saha ka Farisiseeba daa ti yi n‑kyɛ na nti ŋmeeri nangbankpeemni ni Yisa.
Ba daa boori la ba bɛri u, lala zugu ka ba daa yɛli u, ni, u niŋma sisiri ka di wulisiri, ni, Naawunni mi u yɛla.
Yisa daa nyuusiya pam sufusa'aŋŋu zugu, ka yɛli, “Wula ka zuna niriba wa kur boori alahazibu sisiri?
Ay!
Yɛlimaŋni ka n yɛtti ya wa, ni, ya ku nya lala sisiri.” Ka u daa basi ba ka labi n‑kpɛ nyariŋŋu maa ni, ni u ti lɔŋŋi mɔ'ari maa ya'ari sa.
Di saha ka u nyaandɔliba maa daa tam ka bu mari boroboro n‑kpɛ nyariŋŋu maa ni, kulla boroboro yinni kɔkɔ n daa kpalim m‑bɛ nyariŋŋu maa puuni.
Ka Yisa daa kpaamni ba n‑yɛli, “Ya gbaam ya mansi suŋŋa zaŋŋi n‑kyaŋŋi Farisii dima dabina la, ni NaaHɛroodi dinni gba.” Ka ba daa piili n‑tɔ'asiri ni taaba, ni, u yɛtti la lala ban ka boroboro la zugu.
Amaa Yisa daa mi ban tɔ'asiri seelli wa, ka dizugu u daa boosi ba, ni, “Wula ka ya tɔ'asiri, ni, yan ka boroboro la zugu?
Ammi, ya na bu mi, bee, m‑baŋŋi di gbinni?
Ya yam maa na bu neaai, bee wula?
Ya nyɛ la seeba ban mari nini ka bu nyara; m‑mari tuba ka bu wumna!
Ammi, ya bu teaai man ŋɔn daa ŋmaasi boroboro anu n‑tɔri niriba tusa anu la?
Ka an daa kpalim la muna - peeri ala ka ya daa vaai?” Ka ba labsi n‑yɛli u, ni, piiya ni ayi.
Ka u laa m‑boosi ba, ni, “Ka man daa ŋmaasi boroboro ayɔpɔi n‑tisi niriba tusa anaasi la, peeri ala ka ya daa vaai, an daa kpalim la?”, ni, abayɔpɔi.
Ni, “Ka ya na bu baŋŋi, fa?” Ba daa kyaŋŋi nti paai Bɛtsaida, bɛni ka niriba daa mari zoonsɔ n‑kyɛ Yisa saani na ka bɛlim u, ni, u siisi u. Ka Yisa daa gbaai zooma maa nuu m‑mari u n‑yi tinkpaŋŋa maa ni na ka daa tusi nantoori n‑niŋi doo maa nini pɔi, ka laa n‑zaŋŋi u nuusi m‑pa u zugu ka naayi boosi u, ni, “I nya seela?” Ka doo maa daa wukki n‑gɔsi ka yɛli, “Ii!
N nyari niriba, amaa ba ŋmanni la tiisi n‑kyɛnni n‑gyiligra.” Tɔ, ka Yisa daa laa n‑zaŋŋi u nuu m‑pa doo maa nini ni yaasa.
Dinŋɔna doo maa daa gbaai la gɔsibu ni nimmoaa, ka u nini maa daa neaai ka u daa nyari suŋŋa.
Yisa daa yɛli u, ni, u kulima yiri ni, ka yɛli u, “Di labi n‑kpɛ tiŋŋa maa puuni.” Ka Yisa ni u nyaandɔliba maa daa yi bɛni n‑kyaŋŋi ni ba ti paai tinkpanseesi an pɔri Filipi Sizarii tiŋŋa la ni.
Ka ban kpalim m‑bɛ soori ni la, u daa boosi ba, ni, “Niriba maa yɛtti, ni, n nyɛ la ŋɔni?” Ka ba labsi n‑yɛli u, ni, “Baseeba yɛtti, ni, Gyɔni Kɔsuura n nyɛ i; seeba mun yɛtti, ni, Ilaygya; ka seeba mun yɛtti, ni, kurimbuni sa anabisɔ n nyɛ i.” Ka u daa maali m‑boosi ba, ni, “Ka yarima muna?
Ya yɛtti la wula?” Ka Piita daa labsiya, “I nyɛ la Masiiya Kirisita, Naawunni ŋɔn tumni sɔ na nti di naam ka tiligi ti.” Di saha ka Yisa daa yɛli ba nimbirimoaa, ni, ba di yɛli u yɛla lala n‑ti sɔsɔa.
Yisa daa piili n‑wulisiri ba, ni, Ninsaala Bii nin namsi pam, ka kpamma nin ti za'asi u, ban ni zaaligu karimbadima ni gyeeŋŋu toondaandima zaa.
Ni, ba nin ku u, amaa dabsa ata daari u nin yisigi kum ni.
Ka daa tɔ'asi lala kasikasi ka di ka sɔ'abu.
Lala zugu ka Piita daa mari u n‑labi kpaŋŋa m‑piili n‑kpaamni u, ni, u di tɔ'asiri lala.
Yisa mun daa ŋmaligi n‑gɔsi u nyaandɔliba la ka tasi Piita n‑yɛli, “Bakkma ka kyɛ ma, nyin Sintaani wa!”, ni, “I teesa wa bu yi Naawunni saani na, amaa a kur nyɛ la ninsaala teesa.” Tɔ; ka Yisa daa booli daadam, ni, ba la'am na, ban ni u nyaandɔliba maa zaa, ka yɛli ba, “Ŋɔnkam boori u kyɛ n saani na, see ka u za'asi u mammaŋŋa yɛla, ka kpikki u kum dɔpulli m‑mari n‑dɔli ma.
Ŋɔnkam zaa yi boori u nyɔvuri maa nin kɔŋŋi ka; ŋɔn mun yi sakki ni u kɔŋŋi u nyɔvuri, mani zugu, ni lahabasuŋŋu maa zugu, ŋɔna n nyɛ sɔ ŋɔn nin nya nyɔvuri.
Ninvugsɔ yi ti deaai duniya wa zaasa ka kɔŋŋi u nyɔvuri, nyoori bɔ ka u nin nya?
Seelli mun ka ni ka ninsaala ya zaŋŋi u nyɔvuri n‑takki ka.
Ninvugsɔ yi ti kpalim m‑bɛ zuna niriba wa sunsukkuni n‑zɔri vi n yɛla zugu, ni n wulisigu zugu gba, ba tumbeeri ni ba yɛdda kaalinsi zugu, di daama muna - Ninsaala Bii yi ti kyɛ na sahanseaa la, ŋɔn gba nin ti zɔ vi u yɛla zugu; dama ŋɔn Ninsaala Bii siri nin zaŋŋi u Ba Naawunni gyirima ka kyɛ ka Naawunni malaakadima n dɔli u ka kyɛ na.”
Ka laa n‑yɛli ba, ni, “Yɛlimaŋni ka n yɛtti ya wa, ninvugseeba bɛ kpa, n‑ku kpi halli ka ba ti nya Naawunni naam kyɛnni na ni yiiko.” Dabsa ayoobu ŋɔn daa ti gaari, Yisa daa zaŋŋi Piita ni Gyeemsi ni Gyɔni n‑zi ba n‑kyaŋŋi n‑du zɔtitaari zugu ka ba daa ti bɛ ba kɔkɔa.
Ban daa ti gɔsiri maa, ba daa ti nya ka Yisa takki ni, ka u neema daa pɛligi m‑pɛligi nyain!
- n‑gaari ninsaala ŋɔn nin toaai m‑peaai neema ka a pɛligi seem.
Dinsaha ka u nyaandɔliba ata maa daa nya anabi Ilaygya, ni Musa, ka ba daa bɛ ni n‑sɔsiri ni Yisa.
Ka Piita daa yɛli Yisa, ni, “Ti Karimba, ti kpa wa beesigu veela!
Kyɛ ka ti ti suga ata - i dinni yinni, ni Musa dinni, ni Ilaygya mun dinni!” Dabeem daa gbaai Piita ni u taaba halli, ka u daa bu mi ŋɔn yɛtti seem.
Di saha ka sangbaŋŋu daa sigi na nti ligi ba, ka kukɔri daa tɔ'asiri sangbaŋŋu maa ni, ni, “M bii maa nŋɔa, n wuri u ni: ya wumma u yɛligu!” Ka lala saha deede ka ba daa gɔsi n‑gyili ban daa zɛ seelli maa zaa, amaa ba daa bu nya sɔa; kulla Yisa kɔkɔ n daa zɛ ba saani.
Ka ban daa ti yi zoori zugu n‑sigri na, u daa kpaamni ba, ni, “Ya di yɛli sɔ yan nya seelli wa, see ka man Ninsaala Biiya ti yisigi kum ni.
Dizugu ba daa deaai u noori wa ka daa bu yɛli sɔa, amaa ka kur boosiri taaba zaŋŋi n‑kyaŋŋi ‘kum yisigri’ gbinni ŋɔn nyɛ seem.” Ka ba daa boosi Yisa, ni, “Wula zugu ka ti karimbadima yɛtti, ni, Ilaygya ya n‑daŋŋi n‑kyɛ na pɔi, ka Masiiya naayi paai na?” Ka u daa yɛli ba, ni, “Ilaygya siri ya daŋŋi n‑kyɛ na n‑sɛ'asi buna kam zaa.
Amaa wula zugu ka Litaafi maa yɛli, ni, Ninsaala Bii nin di wahala pam, ka ba laa n‑zeem u m‑paasi?
Amaa n yɛtti ya ni, ni, Ilaygya pun kyɛ na ka ba daa niŋi u ban daa boori seem, hoo Litaafi maa ŋɔn daa pun sɔbi u yɛla seem la.” Ka ban daa ti paai Yisa nyaandɔliseeba la ŋɔn daa bɛ seela, ba daa nya ka daadam pam gyiligi ba, ka karimbaseeba daa ŋmeeri nangbankpeemni n‑tiri nyaandɔliba maa.
Ka niriba maa ŋɔn daa ti nya Yisa, di daa niŋi ba alahazibu ka ba daa zɔ n‑kyɛnni u saani na nti puusi u. Ka Yisa daa boosi ba, ni, “Nangbankpeemni bɔ ka ya ni ban ŋmeeri maa?” Ka daadam maa puuni dɔsɔ daa labsi n‑yɛli, “N Karimba, m bii wa mari la arizimbeoo ŋɔn kyɛ ka u bu tɔ'asira; dizugu ka m mari u n‑kyɛ i saani na.
Halli arizimbeoo maa yi ti yisigi u ka yi zaŋŋni u m‑basi la tiŋŋa, ka nantɔfufugri yiiri u noori ni na, ka u dumni u nyina, ka u niŋŋa zaa kpaŋŋi.
N da yɛli i nyaandɔliba wa, ni, ba karim arizinni maa m‑basi amaa ba da bu nyaŋŋi n‑kari u.” Yisa daa yɛli ba, “Ah!
Ya yɛdda kɔŋŋniba wa!
N ya n‑yuui la wula ya saani?
Bee man nin di sugru ya saani ka di yuui wula?
Yan mari bii maa n‑kyɛ n saani na!” Ka ba daa mari u n‑kyɛ u saani na.
Arizimbeoo maa ŋɔn daa nya Yisa, u daa lusi bii maa hoo kpisinkpiiri, ka bidibga maa daa lu tiŋŋa m‑bilimna, ka nantɔfufugri yiiri u noori ni.
Ka Yisa daa boosi bii maa ba, ni, “Dooru wa piili u ka di yuui, bee?” Ka u daa labsi n‑yɛli u, ni, “Di daa piili ka u na nyɛ la bibila.
Napɔŋŋu paai seem ka arizinni maa zaŋŋni u m‑basiri bugum ni, bee koom ni, ni u ya ku u. Zɔm ti namboo ka suŋŋi ti, di yi nin toaai n‑niŋi!” Ka Yisa daa yɛli u, “Ni, di yi ti toaai, walla!”, ni, “Bunseelli kam nin toaai n‑niŋi yɛdda daana saani.” Ka bii maa ba tasi yooma n‑yɛli, “N niŋi yɛdda, amaa n yɛdda maa bu zoaai ni.
Kur suŋŋma ma ka n yɛdda paasira!” Ka Yisa daa baŋŋi, ni, daadam maa ya n‑lim ba na, ka dizugu u daa yɛli arizimbeoo maa, ni, “Nyin arizinni tubkpira ni zɔligu daana wa, yim na ka di laa n‑kpɛ bidibga wa yaasa!” Arizinni maa daa yisigiya ka kyɛ ka bii maa daa kaasi pampam ka lu kpisinkpiiri; ka arizinni maa daa yi ka kyɛ u, halli ka bii maa daa kpalim n‑dɔya hoo kum, ka niriba maa pam daa yɛli, ni, u kpi ni.
Amaa Yisa daa gbaai bii maa nuu n‑suŋŋi u ka u daa doaai n‑zaani.
Di nyaaŋŋa Yisa daa ti bɛ duu ni, ka u nyaandɔliba maa daa kpɛ na nti sɔ'ai m‑boosi u, ni, “Bɔ n niŋi ka tirima guui arizimbeoo maa karibu?” Ka Yisa daa labsi n‑yɛli ba, “Seelli ka ni n nin toaai n‑kari arizinni wa taabu na'ala wunsusigu kɔkɔa.” Di saha maa ka Yisa ni u nyaaŋŋa daa yi bɛni nti goori n‑dɔla Galilii tingbaŋŋu sɔya.
Yisa daa bu boori ni sɔ baŋŋi ŋɔn bɛ seela, dama u daa wulisiri u nyaandɔliba la; ka yɛtti ba, ni, “Ninsaala Bii n nyɛ ma, ka ba nin zaŋŋi man Ninsaala Bii n‑niŋi ninvugseeba nuu ni ni ba ti deaai ma n‑ku ma.
N kum maa nyaaŋŋa di nin paai dabsa ata ka n nin laa n‑doaai.” Amaa ba daa bu baŋŋi u yɛttɔ'a wa gbinni, ka dabeem mun daa mari ba ni ba boosi u di gbinni yaasa.
Ban daa ti paai Kapirinyum la ba daa bɛ la duu ni ka Yisa daa boosi u nyaandɔliba maa, ni, “Nangbankpeemni bɔ ka ya da ŋmeeri soori ni la?” Amaa ba sɔsɔ daa bu labsi u seelli, dama soori maa ni ka ba yi ga'ari ni zaŋŋi n‑kyaŋŋi ba taaba kpamni.
Yisa daa zini tiŋŋa ka booli u nyaandɔliba piiya ni ayi la na nti yɛli ba, “Sɔ yi boori ni u leebi toondaana, see ka u sigsi u maŋŋa n‑leebi sɔkam daabri.” Ka u daa yiisi bii yinni n‑zaali ba tooni.
U daa zaŋŋi u nuusi n‑gɔbi bii maa ka yɛli ba, “Sɔ yi gyaari bibila wa taabu man yuuri zugu, mani ka di daama n gyaari.
Sɔ mun yi gyaari ma, pa man kɔkɔ ka u gyaari, amaa u gyaari la Ŋɔn tum ma na la gba.” Ka Gyɔni daa yɛli u, “Ti Karimba, ti da nya la dɔsɔ ka u zaŋŋi i yuuri n‑katti arizimbeeri, ka ti da yɛli u, ni, u di laa m‑paasi lala yaasa, dama u bu dɔli ti.” Ka Yisa daa yɛli ba, “Ya di goaari u, dama sɔ yi ti tum tunkarigu man yuuri zugu, di daama ku laa n‑ŋmaligi ya'abi ka tu ma.
Sɔ yi bu yi ti nyaaŋŋa, di daama nyɛ la ti nira.
Yɛlimaŋni ka n yɛtti ya wa, sɔ yi zaŋŋi koom n‑ti ya, yan nyɛ man Masiiya la niriba zugu, di daama ku kɔŋŋi u tuma laara.
Amaa sɔ yi yɔmsi bibisi wa yinni ka u kyɛ u yɛdda niŋbu ka za'asi ma di zugu di bu veeli gba.
Lala nira nin ti nya ka ba yi da zaŋŋi nɛtitaari n‑yeeli u nangoori ka daai u m‑basi mɔ'ari ni, ni, di nin ti sɔ u beesigu.
-Dizugu i nuu yi yɔmsiri i ka kyɛ ka i kɔŋŋi yɛdda, nyin ŋmaam ka m‑basi.
I yi mari nuu yinni ka mari nyɔvuri, lala veela n‑gaari ni i mari nuusi ayi ka kpɛ wahala ni, bugum bun bu kpiiri ziiya.
-I nɔbri yi kyɛ ka i tum tumbeoo, nyin ŋmaam ka m‑basi.
I yi mari napɔŋŋu yinni ka mari nyɔvuri, lala veela n‑gaari ni i mari napɔna ayi ka kpɛ wahala ni.
I nimbiri yi yɔmsiri i ka kyɛ ka i kɔŋŋi yɛdda, nyin lukkma ka m‑basi.
I yi mari nimbiri yinni ka kpɛ Naawunni naam ni, lala veela n‑gaari ni i mari nini ayi ka kpɛ wahalaseaa kan ka naari, seelli ka bugum bu kpiira, ka zunzuya kur kpalim n‑ŋɔbra.
Bugum nin maali sɔkam zaa tuma hoo yaarim ŋɔn maanni zeeri seem la.
Yaarim nya'asa, amaa ka biim maa yi ti yi ka kyɛ ka, bɔ n nin laa n‑toaai n‑kyɛ ka ka mari biim yaasa?
Ya sɔkam mari yaarim nya'asim maa taabu ya beebu ni, lala ka ya nin la'am m‑bɛ ni ka yɛttɔ'aseaa ka ni.”
Di saha ka Yisa daa bakki bɛni n‑kyaŋŋi Gyuudii tingbaŋŋu ya'ari, halli nti yakki Gyɔdin mɔ'ari la m‑bɛ ni.
Ka zama daa la'am n‑kyɛ u saani na yaasa, ka u daa wulisi ba hoo ŋɔn daa yi pun wulisiri ba seem la.
Ka Farisiseeba daa kyɛ u saani na ni ba ti da u gbinni.
Ba daa boosi u, ni, “Yɛlim ti: ammi, doo mari soori ni u nin toaai n‑kari u pɔ'a n‑yiisi, bee?” Ka Yisa labsi m‑boosi ba, ni, “Wula ka Musa daa zaali n‑ti ya?” Ka ba daa labsi n‑yɛli u, ni, “Musa daa ti ti soori ni doo nin toaai n‑sɔbi gbaŋŋu n‑ti u pɔ'a ka di wulisi, ni, u yiisi u.” Ka Yisa daa labsi n‑yɛli ba, “Ya tuppuwumni la zugu ka Musa daa sɔbi zaaligu wa n‑ti ya maa.
Amaa duniya piiligu ni, buna zaa naaŋŋu la saha, Naawunni daa naam ba la doowa ni pɔ'a, hoo Litaafi ŋɔn yɛli seem la.
Ni, ‘dinŋɔ zugu ka doo nin kyɛ u ba ni u ma, ka di pɔ'a, ka ba la'am m‑bɛ ni kaman bunni yinni.’ Dinzugu ba laa m‑pa niriba ayi amaa hoo bunni yinni.
Dinŋɔna Naawunni ŋɔn la'am bunseesi ni a leebi bunyinni maa, ninsaala nira di wɔligi a.” Ka ban daa ti labi n‑kpɛ yiri maa ni, u nyaandɔliba maa daa boosi u yɛlli wa gbinni.
Ka Yisa daa yɛli ba, “Doo yi yiisi u pɔ'a ka laa n‑di pɔ'asɔ, u tum zina n‑nya taalli u pɔ'akurigu saani.
Lala yaasa, pɔ'a gba yi za'asi u sira ka yi n‑kuli dɔsɔa, pɔ'a maa gba tum taalli.” Sahanseaa yaasa ka ba daa mari bibisi n‑kyɛ Yisa saani na ni u zaŋŋi u nuusi n‑siisi ba, ka u nyaandɔliba maa daa nyikki ba di zugu.
Yisa mun ŋɔn daa ti baŋŋi lala maa, u sufu daa bu maai; ka u daa yɛli u nyaandɔliba maa, ni, “Ya kyɛ ka bibisi maa kyɛ n saani na, yan di ta'ari ba!
Dama Naawunni naam nyɛ la banŋɔ taabu dinni.
Yɛlimaŋni ka n yɛtti ya wa, ni, sɔ yi bu sakki Naawunni naam yɛligu maa hoo bibila ŋɔn sakkri seem la, u ku toaai n‑kpɛ naam maasim maa ni.” Dinsaha ka u daa zaŋŋi u nuusi n‑gɔbi biisi maa ka daa susi Naawunni n‑ti ba.
Ka Yisa ŋɔn daa ya n‑kyaŋŋi u kyɛnni maa yaasa, dɔsɔ n daa zɔ n‑kyɛ u saani na nti gbaani u tooni ka boosi u, ni, “N Karimbasuŋŋu!
N ya niŋi la wula n‑nya nyɔvuri kan ka naari?” Ka Yisa daa yɛli u, ni, “Wula ka i booli ma, ni, ninvugsuŋŋu?
Sɔ n ka ni n‑nyɛ bunsuŋŋu, na'ala Naawunni kɔkɔa.
Tɔ; ka i mi zaaligu maa ŋɔn nyɛ seem: ni, ‘Di ku ninsaala.’; ni, ‘Di tum zina.’; ni, ‘Di zu.’; ni, ‘Di di ziri sɛhara n‑lusi i kpeaa u yɛlli ni.’; ni, di yɔmsi niriba n‑di ba neema; ni, ‘Tim i ba ni i ma gyirima’.
” Ka doo maa yɛli, “N Karimba, anŋɔ zaa ka n daa pun dɔli ka na nyɛ na'akyimbila.” Ka Yisa daa gɔsi doo maa ni sufumaasim, ka yɛli u, “Yɛlli yinni kɔkɔ n kpalim ka i kɔŋŋi: kyɛma nti koosi i marigu zaa n‑zaŋŋi n‑tɔri faradima, ka i arizikki maali n‑zoaai Naawunni saani.
Ka kyɛ na n‑dɔli man nyaaŋŋa.” Tɔ, ka Yisa ŋɔn daa ti yɛli lala maa, doo maa daa miisi u nindaa, ka daa bakki ni sufusa'aŋŋu, dama u daa nyɛ la bundaana ni yɛlimaŋni.
Yisa daa ŋmaligi n‑gɔsi u nyaandɔliba maa ka yɛli ba, “Di siri nin tɔ pam ni bundaana kpɛ Naawunni naam ni!” Ka yɛttɔ'a anŋɔ daa kpeesi u nyaandɔliba maa alahazibu, amaa Yisa daa laa n‑yɛli, “M biisi, di tɔ pam ni nira ti kpɛ Naawunni naam maasim ni!
Halli arakoomi nin ti kpɛ seeriga vɔbila ni m‑puli n‑yi ka bundaana na ku toaai m‑ma'asi ni u kpɛ Naawunni naam ni.” Di daa gyɛri u nyaandɔliba maa pam yɛlli wa zugu, ka ba daa boosiri taaba, ni, “Ka ŋɔni n nin toaai n‑tuligi?” Yisa daa gɔsi ba ka yɛli, “Dinŋɔ tɔ pam ninsaalidima saani, amaa Naawunni saani di bu tɔa.
Dama Naawunni ku kɔŋŋi bunseelikam niŋbu.” Dinsaha ka Piita daa yɛli u, “Nyama, tirima nyɛ seeba ban kyɛ bunseelikam m‑basi ka dɔli i!” Ka Yisa daa yɛli ba, “Yɛlimaŋni ka n yɛtti ya wa, sɔ yi bɛ ni n‑kyɛ u yiri, bee u babiisi ni u mabiisi, bee u ba ni u ma, bee u biisi, bee u puri, man zugu, ni Naawunni yɛligu wa zugu, di daama nin ti nya bunseesi an gaari anŋɔ zaa pampaŋŋɔ saha - u nin nya yiya kɔbkɔbga, ni mabiisi ni babiisi, ni madima ni badima ni biisi, ni puri kɔbkɔbga m‑paasi - amaa ka u nya wahala ni vɔlisa gba: ka saha din kyɛnni na u nin ti nya nyɔvuri kan ka naari.
Amaa ban daŋŋi tooni muna - ba pam nin ti kpalim nyaaŋŋa, ka ban kpalimni nyaaŋŋa mun nin ti daŋŋi tooni.” Yisa ni u nyaandɔliba daa bɛ la soori ni n‑wa Gyɛrusalɛm.
Yisa daa gaari tooni, u nyaandɔliba mun daa dɔli u nyaaŋŋa ka di daa gyɛri ba pam; halli dabeem daa gbaai ninvugseeba ban daa dɔli ba zaa.
Yisa daa laa n‑zaŋŋi u nyaandɔliba pii ni ayi maa n yi kpaŋŋa ba kɔkɔ nti yɛli ba yɛliseesi an ti ya paai u. U daa yɛli ba, “Ya wumma: ti wa la Gyɛrusalɛm tiŋŋa, bɛni ka ba nin zaŋŋi man Ninsaala Bii n‑ti gyeeŋŋu toondaandima ni karimbadima nuusi ni.
Ban nin ti kari n sariya n‑zaŋŋi ma taalli, ni, n sumni kum, ka naayi zaŋŋi ma n‑niŋi ban pa ti butiri niriba la nuu ni, ni ba maali ma ansarisi, n‑tusi nantoori n‑niŋi ma, n‑feebi ma ka ku ma.
Amaa daba ata daari n nin yisigi kum ni.” Ka Zɛbidii biisi, Gyeemsi ni Gyɔni la, daa kyɛ Yisa saani na nti yɛli u, “Ti Karimba, ti kyɛ la i saani na, ni, bunseelli m bɛ ni ka ti boora, ammi i nin niŋi n‑ti ti, bee?” Ka u daa boosi ba, ni, “Bumbɔ n nyɛ di?
Ni, bumbɔ ka n niŋma n‑ti ya?” Ka ba daa labsi n‑yɛli u, “I naam gyirima saha yi ti paai na, ni, ti boori ni ti zini n‑tabli i, yinni i nudirigu, ni yinni i nuzaa ziiya.” Ka u daa yɛli, “Ya bu mi yan susiri seelli maa.
Ammi, ya nin toaai n‑nyu wahala kɔbɛseaa man ya n‑nyu wa?
Bee man ya n‑su tumbeeri kyɛ-m‑pɛŋŋi koom ka ya gba nin su lala maa?” Ni, “Ii!
Ti nin nyaŋŋi.” Ka Yisa mun yɛli ba, “Ya siri nin ti nyu n wahala kɔbeaa la, ka su n lala koom maa, amaa man bu su soori ni n wulisi ban nin zinni n nudirigu bee n nuzaa zii maa.
Naawunni pun maali ziziisi wa siri n‑zaali n‑ti ŋɔn gaŋŋi ninvugseeba la.” Tɔ, ka u nyaandɔliba piiya ban kpalim la ŋɔn daa ti wum lala maa, ba suuri daa yisigi n‑niŋi Gyeemsi ni Gyɔni.
Dizugu Yisa daa booli ba, ni ba la'amma taaba na, ka yɛli ba, “Ya mi ninvugseeba ban bu gyeemni Naawunni la yɛla, ni, ba yɛtti, ni, ninvugseeba ban su ba fukumsi mari la yiiko ka tumni ba putoo, ka ba kpamma su ba yɛla ni kpeeŋŋu.
Amaa di pa lala ya saani.
Ya sɔ yi boori kpeema tibsim, see ka u tumni n‑tiri ya zaa.
Ka sɔ yi boori ni u leebi toondaana, see ka u leebi ya zaa daabri.
Dama man Ninsaala Bii bu kyɛ na ni ba tumni n‑suŋŋni ma; ay!
- n kyɛ na ni n tumni n‑suŋŋni niriba, ka zaŋŋi n nyɔvuri m‑pa talima ka niriba pam nya tiliginsim.” Tɔ; ka ba daa paai Gyɛrikoo tiŋŋa n‑kpɛ bɛni.
Ka Yisa ŋɔn daa naayi yi tiŋŋa maa ni, ŋɔn ni u nyaandɔliba ni zama pam, ka zoonsɔ daa zi soori kpaŋŋa m‑maanni bara, doo mun yuuri daa boonni Baatimeeyusi, ni, Timeeyusi biiya.
Ŋɔna daa ti wum, ni, di nyɛ la Yisa, Nazarɛti doo la, n‑gatti maa, ka u daa tasi, n‑yɛli, “Yisa, NaaDauda biiya, zɔm ma namboo!” Ka niriba pam daa nyikki u n‑yɛli, ni, u sina u vuuri.
Amaa u daa laa n‑tasi pampam, ni, “Yisa, NaaDauda biiya, zɔm ma namboo!” Ka Yisa daa zaani, ka yɛli, “Ya boolim u na!”, ka ba daa booli zooma maa na, ka yɛli u, “Mari sufupeelli, doaam na!
Ka u boonni i maa.” Tɔ, ka zooma maa daa yisigi n‑zaani, ka yeaai u waari kparigu m‑basi, ka vaai n‑zɔ n‑kyaŋŋi Yisa saani.
Ka Yisa daa boosi u, ni, “Bɔ ka i boori ni n niŋi n‑ti i?” Ni, “N Karimba, m boori ni n nyari yaasa.” Ka Yisa daa labsi n‑yɛli u, ni, “Kyɛma!
- i yɛdda maa taasi la sookyi na n‑ti i.” Ka di saha maa u nini maa daa neaai, ka u daa doaai n‑dɔli Yisa ka ba kyɛnna.
Ka Yisa ni u nyaaŋŋa ŋɔn daa kyɛnni m‑pɔtti Gyɛrusalɛm tiŋŋa maa, ba daa paai tinkpanseesi an boonni Bɛtfeegyi ni Bɛtani la, seesi an zɛ Ɔlivii zoori kpaŋŋa.
Di saha ka Yisa daa daŋŋi n‑tum u nyaandɔliba ayi ni ba gaari tooni, ni, “Ya kyɛm nti kpɛ tinkpanseaa kan zɛ ya tooni wa.
Ya yi ti paai bɛni, ya nin nya ka buŋŋa lɔ n‑zɛya, bumbilisɔ ban na zi m‑ba u; yan lɔrigma u m‑mari na.
Sɔ mun yi boosi ya, ni, ni wula ka ya lɔrigri u?
yan yɛlim u, ni, ya Dugma m boori u, ka mun nin labsi u na yooma.” Ka ba daa kyaŋŋi nti nya bumbila maa ka u lɔ n‑zɛ samanni ni n‑tabi yiri la za'anɔri kpaŋŋa.
Ban daa yi ya lɔrigi u maa, ninvugseeba ban zɛ n‑tabi bɛni daa nya ba ka boosi ba, ni, “Bɔ ka ya niŋni maa, bumbila maa ka ya lɔrigri wa?” Ka ba daa labsi n‑yɛli ba Yisa ŋɔn pun yɛli ba seem maa, ka dɔppa maa daa kyɛ ka ba lɔrigi u n‑kyaŋŋi.
Ban daa zaŋŋi buŋŋa maa n‑kyɛ Yisa saani na maa, ba daa zaŋŋi ba kyinkyina m‑pa buŋŋa maa nyaaŋŋa ka Yisa ba n‑kyaŋŋi.
Niriba pam gba daa yeaai ba sutura n‑yɛligi n‑dooli soori maa zugu, ka seeba mun daa ŋma tiisi wula puri ni n‑zaŋŋi a gba n‑yɛligi n‑dooli soori maa ni.
Ninvugseeba ban daa bɛ tooni, ni seeba gba ban daa bɛ nyaaŋŋa n‑dɔli maa, daa piili n‑kpalimna n‑yɛtti, ni#:- “Hoosana!
Tiliginsim Daana!
Zugsuŋŋu bɛ n‑ti ŋɔn mari ti Dugma yuuri na!
Ti yaaba NaaDauda naam labri n‑kyɛnni na: tabarikala!
Tiliginsim Daana gyirima bɛ la saazugu!
Hoosana!” Tɔ; lala ka Yisa daa kpɛ Gyɛrusalɛm timpuuni m‑paai Naawunni Gyeeŋŋu Yiri.
U daa gɔsi n‑gyiligi zii kam, amaa yuŋŋu ŋɔn daa pun ya zibi maa zugu u daa yi n‑labi n‑kyaŋŋi Bɛtani tinkpaŋŋa maa ni, ŋɔn ni u nyaandɔliba pii ni ayi la.
Beoo ŋɔn daa neaai maa, ba daa yi Bɛtani n‑labri timpuuni na.
Di saha ka kɔm daa mari Yisa, ka u daa gɔsi u tooni sa n‑nya kinkaŋŋa, ni ka vaari, ka ka zibgi.
Ka u daa kyaŋŋi m‑paai ka na, ni u ti nya ka waliya?
Amaa ŋɔn daa ti paai tii maa ni, u daa nya vaari kɔkɔa, dama pa kinkama walibu saha n‑daa la.
Ka Yisa daa yɛli kinkaŋŋa maa, ni, “Sɔ ku laa n‑di i wala yaasa, halli walli yinni gba!” Ka u nyaandɔliba maa daa wum ŋɔn yɛli seem wa.
Ban daa ti paai Gyɛrusalɛm la, Yisa daa kyaŋŋi Gyeeŋŋu Yiri maa ni, n‑daa ti piili n‑katti ban daa daari ka koosiri bɛni maa.
U daa labgi n‑labgi ninvugseeba ban daa takkri ligri teebulidima, ni ŋmankoosiriba kugsi, ka u daa bu sakki ni ba ziiri ziya ni neema n‑dɔli Gyeeŋŋu Yiri maa n‑gatta.
Di saha ka u daa wulisi niriba maa, ni, “Di pun sɔbi n‑zaali Naawunni Litaafi maa ni, ni, ‘N Yiri wa ka ba nin booli, ni, “Wunsusigu Yiri” n‑ti duniya dima zaa.’ Amaa ya zaŋŋi ka n‑leebi “ta'ayigsi ŋɔn sɔ'ari seela”.’ ” Ka Gyeeŋŋu Toondaandima ni tiŋŋa maa karimbadima daa wum lala lahabaari, ka di saha ka ba daa piili m‑boori sɔseaa ban nin nya n‑ku Yisa.
Dabeem daa gbaai ba, dama di daa gyɛri daadam maa zaa Yisa wulisigu maa zugu.
Tɔ, ka zaanoori ŋɔn daa ti paai, Yisa ni u nyaandɔliba maa daa yi tiŋŋa maa ni.
Beoo ŋɔn daa ti neaari asusuba maasiri ka ba daa doaai n‑yi na.
Ka ba daa kyɛnni soori zugu nti nya kinkaŋŋa maa ka ka pun gbirigi n‑kuui n‑kpi zaŋŋi m‑paai ka nya'a ni.
Ka Piita daa teaai Yisa ŋɔn sa yɛli seem la ka yɛli u, “N Karimba, gɔsima!
Tiseaa nyin sa tɔ'asi n‑yɛli ka yɛlibeoo la na pun kpi ni!” Yisa ŋɔn labsi n‑yɛli ba, “Ya niŋma yɛdda n‑ti Naawunni.” ni, “Yɛlimaŋni ka n yɛtti ya wa, ni, ya sɔ zaa yi yɛli zoori wa, ni, ka doaam saazugu n‑lɔbi ka maŋŋa m‑basi teeku ni, ka lala nira ka zilisigu u sufu ni, ka niŋi yɛdda, ni, ŋɔn yɛli seem wa nin niŋi, di siri nin niŋi n‑ti u. Dinŋɔ zugu n ya yɛli ya ni, ni, ya yi puusi Naawunni ka susi seelli, ka niŋi yɛdda, ni, ya nin nya ka, ya nin nya yan susi bunseelli maa.
-Ya mun yi zaani m‑puusiri Naawunni, see ka ya teaai ninvugsɔ ŋɔn tum tumbeoo zaa n‑ti ya la yɛla, ka kyɛ u taalli m‑pɛŋŋi u; ka ti Ba ŋɔn bɛ arizana ni gba nin kyɛ ya mammaŋŋa tumbeeri m‑pɛŋŋi ya.” Ka Yisa ni u nyaandɔliba maa daa laa m‑paai Gyɛrusalɛm timpuuni na.
Ka Yisa daa kyaŋŋi Naawunni Gyeeŋŋu Yiri maa ni n‑gyinni bɛni, ka gyeeŋŋu toondaandima ni tiŋŋa maa karimbadima ni kpamma maa daa kyɛ u saani na m‑boosi u, ni, “Ŋɔni n ti i soori ni i tum i lala tuma maa?
Bee, yiiko bɔ ka i mara?” Ka Yisa daa labsi n‑yɛli ba, “N nin daŋŋi m‑boosi ya gba boosigu yinni kɔkɔ pɔi; ya yi ti labsi ma ka n nin naayi labsi n‑ti ya yan boosi seem la.
Tɔ: ka ŋɔni n daa ti Gyɔni soori ni u suuri niriba Naawunni koom la?
Di daa yi la Naawunni saani bee ninsaalidima saani?
- Ya labsim n‑yɛli ma!” Ka ba daa piili n‑ŋmeeri nangbankpeemni n‑tiri taaba, ni, “Ti ya yɛli la wula?
Ti yi yɛli, ni, Naawunni saani, u nin boosi ti, ni, bɔzugu ka ti daa bu niŋi Gyɔni yɛdda?
; ka ti yi sakki n‑yɛli, ni, ninsaalidima saani ...?” (Ba daa zɔri la niriba, dama sɔkam daa sakkiya, ni, Gyɔni Kɔsuuri Daana daa nyɛ la anabimaŋni.)
Dizugu ba daa labsi n‑ti Yisa, ni, “Ti bu mi.” Ka Yisa daa yɛli ba, ni, “Ka dinŋɔna man gba ku yɛli ya ŋɔn ti ma soori ni n tumni anŋɔ zaa.”
Ka u daa gbaai yɛttɔ'a n‑yɛli ba nyɛsa ni, ni, “Dɔsɔ n daa bɛ ni n‑daa sa u tiwanna puu.
U daa mɛ la goomni n‑gyiligi puu maa, n‑gbi bɔkku tiŋni, ban ŋmakkri tiwala maa seela n‑nya a koom, ka laa n‑ti sugri puu maa puuni.
U daa maali di zaa ka zaŋŋi puu maa n‑ti ninvugseeba, ni ba tumma puu maa tuma n‑ti u; ka u daa naayi kyaŋŋi n‑gɔa.
Tɔ, ka tiisi maa wala saha ŋɔn daa ti paai, u daa tum u daabsɔ ni u kyaŋŋi tuntumniba maa saani, nti deaai puu maa diibu na.
Amaa ba daa gbaai daabri maa m‑bu u ka kari u n‑labsi yɔri na.
Ka puu maa daana daa laa n‑tum sɔ, ka ba gbaai ŋɔn gba m‑bu n‑ŋmɛ u zugu ka zeem u. Ka u daa laa n‑tum sɔ, amaa ba daa ku ŋɔna.
U daa tum niriba pam ka ba daa bu baseeba, ka ku seeba.
Ninvugyinni n daa kpalim ni u tum, u toori biiya ŋɔn daa wuri sɔ pam la.
Ŋɔna ka u daa naayi tum, dama u daa teesi, ni, ‘Ba nin ti m maŋtoori bii maa gyirima.’ Amaa tuntumniba maa daa yɛli n‑ti taaba, ni, ‘Ŋɔn nin di puu maa daana faari la nŋɔa.
Ya kyɛ ka ti ku u ka faari maa nin kpalim ti dinni.’ Ka lala zugu ba daa gbaai u n‑ku n‑zaŋŋi u n‑lɔbi puu maa kpaŋŋa.
Tɔ; ka wula ka puu maa daana nin niŋi?
U bu ya n‑kyɛ na nti ku tuntumniba maa zaa?
Ka u nin zaŋŋi puu maa n‑ti tuntunseeba.
Ammi, ya na bu karim Sɔppu la?
- ni#:- ‘Kugseaa tammeeriba ŋɔn daa za'asi la Kana daa leebi kan gbaai nyeebri maa, N‑gbaari ka zaa ni kpeeŋŋu; Ti Dugma tuma maa nla, Ka di nyɛ la alahazibu n‑ti ti.’ - ya bu baŋŋi lala sɔppu maa?” Di saha ka kpamma maa daa boori la soori ni ba gbaai u, ban daa mi, ni, nyɛsiri maa galimni la ban zugu; amaa ba daa zɔri la daadam maa dabeem, dizugu ka ba daa kyɛ u ka bakki.
Di nyaaŋŋa ba daa tum Farisiseeba ni NaaHɛroodi niriba ni ba ti kyɛ Yisa saani na n‑gbaai u u yɛttɔ'a puuni.
Ban daa ti paai na maa, ba daa yɛli u, “Ti Karimba, ti mi halli, ni, i nyɛ la ninvugsuŋŋu; i ba'a ka niriba yɛla ni, ka bu zɔri ninsaala nini, amaa ka kur wulisiri Naawunni soori ni yɛlimaŋni.
Tɔ, ka dinŋɔna yɛlim ti: di tuya ni ba yoori lampoo n‑tiri Room NaaTitaari, bee di bu tuusi?
Ti yooma, bee ti di yɔa?” Ka Yisa daa baŋŋi ba peemsi-ka-nyii ŋɔn nyɛ seem la, ka yɛli ba, ni, “Wula zugu ka ya gbiiri m bɔ'a?
Ya tim ma la'afu na ka n nya.” Ka ba daa zaŋŋi la'afu n‑ti u na, ka u yi boosi ba, ni, “Ŋɔni fɔtoo m bɛ la'afu maa ni wa, ni ŋɔni yuuri n sɔbi m‑bɛ ka ni?” Ka ba yɛli, “NaaTitaari dinni.” Ka Yisa laa n‑labsi n‑yɛli ba, “Dizugu din nyɛ Naaba dinni yan zaŋŋma n‑ti Naaba maa, ka zaŋŋi din nyɛ Naawunni dinni n‑ti Naawunni.” Ka di daa gyɛri ba pam ŋɔn yɛli seem maa.
Di nyaaŋŋa ka Saddusidima - ban yɛtti, ni, kum yisigri ka ni la - ba gba daa kyɛ na nti boosi u boosa.
Ba daa yɛli u, ni, “Ti Karimba, Musa daa sɔbi n‑ti ti n‑wulisi, ni, dɔsɔ beeri yi ti kpi ka kyɛ u pɔ'a, ka u na bu dɔ'ai biiya n‑ti u, see ka u di u beeri pukoori maa n‑dɔ'ai biisi n‑ti u beeri maa.
Tɔ; ka mabiisi ayɔpɔi n daa bɛ ni.
Ba kpeema maa daa di pɔ'a ka kpi ka bu dɔ'ai biiya.
Ka u nyeeri la di pukoori maa, n‑gba kpi ka bu dɔ'ai.
Ka di daa nyɛ la lala n‑ti buta daana gba.
Yɛlimaŋni babayɔpɔi maa zaa daa kpiya ka bu dɔ'ai biiya ni pɔ'a maa.
Di nyaaŋŋa ka pɔ'a maa gba kpi.
Tɔ: dinŋɔna Zaadaari, dɔppa wa zaa yi ti yisigi kum ni, ba ŋɔni n nin nyɛ pɔ'a maa sira, dama babayɔpɔi zaa daa di u?” Ka Yisa daa labsi n‑yɛli ba, ni, “Lala n nyɛ di!
Ya burigi soori ya ziilinsi zaŋŋi n‑kyaŋŋi Naawunni Sɔppu maa zugu, ni zaŋŋi n‑kyaŋŋi ŋɔn Naawunni ŋɔn mari yiiko seem la gba.
Yɛlimaŋni ba yi ti yisigi kum ni sahanseaa, ba ku laa n‑diri pɔ'aba bee n‑kunni dɔppa; ba nin ti ŋmani la hoo arizana malaakadima la.
Amaa zaŋŋi n‑kyaŋŋi kum yisigri la yɛla, ya bu karim Musa bukku la?
Ŋɔn daa sɔbi bugum ni tutuuri yɛla Suuriseaa ni ka u daa yɛli, ni, Naawunni daa yɛli, ‘Mani n nyɛ Naawunni ka i badima gyeemni ma.
Halli Ibrahim Naawunni n nyɛ ma, ni Yisahaaku Naawunni, ni Yaakubu gba.’ U siri pa la ninvugkpiimma Naawunni amaa ninvugvuya Naawunni.
Ya burigi pam di zugu!” Ka karimbasɔ daa kyɛ na nti wum ba nangbankpeemni ŋmeebu maa.
Ŋɔn daa baŋŋi, ni, Yisa daa labsi ba suŋŋa maa, u daa boosi u, ni, “Naawunni ŋɔn daa zaali zaaligudima maa zaa puuni, kani n lee n‑daŋŋi m‑mugsi ka kpa n‑gaari zaa?” Ka Yisa daa labsi u, ni, “Kan mugsi ka kpa pam nyɛ la, ni, ‘Ya Izraɛli dima, ya wumma!
- Ti Dugma Naawunni nyɛ la Naawunni yinni; dizugu zaŋŋma i sufu zaa n‑wuri i Dugma Naawunni, ni i siiya zaa, ni i teesa zaa, ni i yaa zaa.’ Kan paasi buyi daana mun nyɛ la, ni, ‘Wuri i taraana hoo nyin wuri i mammaŋŋa seem la.’ Zaaligu seaa laa n‑ka ni n‑gaari anŋɔa.” Ka doo maa daa labsi n‑yɛli u, “Mboo!
N Karimba, di veela.
Di nyɛ la yɛlimaŋni nyin yɛli, ni, kan kpa nyɛ la, ni, Naawunni nyɛ la bunyinni, ka wunsɔ laa n‑ka ni m‑paasi yaasa na'ala u kɔkɔa.
Ni, i yi zaŋŋi i sufu zaa n‑wuri u, ni i teesa, ni i yaa zaa, ka laa n‑wuri i taraana hoo i mammaŋŋa - lala mari anfaani n‑gaari sara maaligu zaa, bee, i kuuri bunkɔbri n‑tiri Naawunni.” Ka Yisa ŋɔn daa nya ka doo maa labsigu maa nyɛ labsisuŋŋu, u daa yɛli u, ni, “I bu wɔ'a ni Naawunni naam maa ni.” Di nyaaŋŋa vi daa gbaai ba, ka sɔ zaa daa bu laa m‑boosi u boosiseaa yaasa.
Tɔ; ka Yisa ŋɔn daa bɛ Gyeeŋŋu Yiri maa ni n‑wulisira, u daa yɛliya, ni, “Masiiya maa muna - Naawunni ŋɔn ya tum sɔ na ni u ti di naam n‑fa u niriba m‑basi - wula zugu ka karimbadima la yɛtti, ni, lala Masiiya maa nyɛ la NaaDauda ya'aŋŋa?
Amaa NaaDauda mammaŋŋa daa tɔ'asi Masiiya maa yɛla, n‑tɔ'asiri Naawunni Sii Kasi yiiko ni, ni#:- ‘Ti Dugma daa yɛli n‑ti n Dugma maa, ni, “Kyɛm n nudirigu zii na n‑zinni, Halli ka n zaŋŋi i dindaandima zaa N‑niŋi i nuusi ni.” ’ Tɔ, ka NaaDauda mammaŋŋa boonni ŋɔn Masiiya maa, ni, u Dugma: ka wula ka ŋɔna nin toaai n‑nyɛ u ya'aŋŋa?” Daadam maa daa wumni u yɛttɔ'a maa ka di daa niŋi ba nya'asim pam.
Ŋɔn daa wulisiri ba maa, Yisa daa yɛliya, “Ya baŋŋma ninvugseeba ban wulisiri zaaligu la yɛla!
Ba boori ba yeeri kparikara n‑gyinna, ka sɔkam zaa puusiri ba daasi ni.
La'aŋŋu duri puu ni ba boori la ba zi sɔkam zaa tooni, halli deema gba ziiya ba bɛ la tooni.
Ba faari la pukɔya yiya pɔi, ka naayi wulisiri ba maŋŋa Naawunni puusigu maa ni, dama ba yuui puusigu ni.
Lala niriba maa nin ti nya galiŋŋu pam.” Yisa daa zinni Gyeeŋŋu Yiri puuni, ban daa toosiri piini duseaa la tooni.
U daa gɔsiri daadam maa zaa ŋɔn zaŋŋi piini seesi n‑niŋi na.
Bundaandima pam daa zaŋŋi ligri pam n‑niŋi.
Amaa pukɔsɔ daa kpɛ na, ŋɔn daa nyɛ faradaana, ka daa zaŋŋi ligri fiiŋ, kulla la'abisibisi ayi, n‑niŋi.
Ka Yisa daa booli u nyaandɔliba la na n‑yɛli ba, ni, “Yɛlimaŋni ka n yɛtti ya wa, pukoori faradaana wa tisi n‑gaari sɔkam zaa; dama ban zaa yiisi la ba marigu pam puuni seelli n‑toosi, amaa pukoori wa ŋɔna, u marigu zaa seelli ŋɔn da ya m‑mari n‑diri la ka u zaŋŋi n‑toosi.”
Yisa ŋɔn daa kyɛnni n‑yiiri Gyeeŋŋu Yiri maa ni na la, u nyaandɔliba yinni daa yɛli u, “N Karimba, gɔsim kugnyalima wa ŋɔn bɛ seem, ni ban daa zaŋŋi a m‑mɛ duri ni gooma seem!” Ka Yisa daa yɛli u, “I bu nya mɛkara wa?
Tɔ: dahinseaa kyɛnni na ka a kugseaa ku kpalim n‑tɔm ka kugkpeaa zugu, amaa a zaa nin ti ŋmɛ n‑wurim n‑lu tiŋŋa na.” Di nyaaŋŋa u daa zini Ɔlivii Zoori zugu, Gyeeŋŋu Yiri maa ya'ari sa, ka Piita ni Gyeemsi ni Gyɔni ni Anduru daa kyɛ u saani na nti sɔ'ai m‑boosi u, ni, “Yɛlim ti wula saha ka dinŋɔ nin niŋi.
Ka bumbɔ nin ti niŋi n‑wulisi, ni, anŋɔ zaa ya paai a tariga?” Di saha ka Yisa daa yɛli ba, “Ya baŋŋma suŋŋa ka di kyɛ ka sɔ yɔmsi ya.
Niriba pam nin zaŋŋi n yuuri n‑kyɛ na, ni, ‘Mani nla!’ ka ba nin yɔmsi niriba pam m‑basi.
Ya yi ti wumni tɔppu damni, bee di lahabaya, yan di kyɛ ka yam-ŋmaa gbaai ya, dama lala nin niŋi pɔi, amaa pa naari maa nla.
Tinsi dima nin yisigi n‑tuusi taaba tɔppu, ni nadima gba nin tuusi taaba.
Tingbaŋŋu maa nin damni kpa, ni kpa, ni kpa sa; ka kɔm nin ti lu; amaa anŋɔ zaa ti ya bɛ ni hoo pɔ'apudaana wɔlisigu piiligu beerim ŋɔn bɛ seem la.
Amaa ya gbaam ya mansi, dama ba nin ti mari ya n‑niŋi kootu dima nuu ni, ba nin ti bu ya la'aŋŋu duri ni, ka ba nin kari ya sariya gɔmnadima ni nadima tooni.
Di zaa nin niŋi man zugu, ka lala nin kyɛ ka ba baŋŋi suŋŋa.
See ka lahabasuŋŋu maa daŋŋi m‑paai tinsi kam zaasa.
Ba yi ti mari ya n‑yi sariya karibu ziiya, yan di daŋŋi n‑fabinni yan nin tɔ'asi yɛttɔ'aseesi zugu: ya tɔ'asim yɛttɔ'aseesi an bɛ ya sufu ni di saha maa, dama di pa yarima n ya n‑tɔ'asi amaa Naawunni Sii Kasi maa nin tɔ'asi.
Dɔseeba nin gbaai ba mabiisi n‑tisi ka ba ku ba, bee ba nin gbaai ba biisi, ka biisi mun nin yisigi n‑zabi ba badima ni ba madima halli nti ku ba.
Ba zaa nin yaai ya man yuuri zugu, amaa sɔ kam zaa ŋɔn nin kpaŋŋi u maŋŋa m‑bari n‑zaani halli nti paai yɛla wa tariga maa nin nya tiliginsim.
Ya nin ti nya ka ba zaŋŋi bumbɛseelli kan kyisiri la n‑zaali luginseaa kan bu sum ni ka zɛya, n‑sa'amni yɛla.
[Kyɛ ka ninvugsɔ ŋɔn karimni anŋɔ baŋŋi suŋŋasuŋŋa.]
Tɔ: ya yi ti nya lala, di saha maa ya kyɛ ka ban bɛ Gyuudii tingbaŋŋu ni la zɔ n‑du zɔya ni.
Yan di kyɛ ka ban bɛ pii zugu ti sigi tiŋŋa na nti kpɛ duu puuni n‑zaŋŋi sɛseelli, ka seeba ban bɛ puri ni di labi nyaaŋŋa nti zaŋŋi ba kpari la.
Di saha maa di nin ti kpeem pam n‑tisi pɔ'apuusi dima ni pɔ'aseeba ban mari biisi ka ba na mɔ'ara.
Dizugu ya susim Naawunni ka dinŋɔ di kyɛ na waari saha, dama di dabsa maa ka wahala nin bɛ ni pam, wahalaseaa ban na zi n‑nya Naawunni ŋɔn daa naam duniya wa sahanseaa zaŋŋi n‑kyaŋŋi zuna, ka ku laa m‑maali n‑nya lala taabu yaasa.
Ka ti Dugma maa yi daa bu ŋmaai dabsa maa gyiŋŋa, saalibii n daa ka ni n‑da naa n‑nya tiliginsim, amaa ŋɔn daa yiisi seeba la zugu ka u siri daa ŋmaai dabsa maa.
Ka di saha maa, sɔ yi ti yɛli ya, ni, ‘Nyama, Masiiya maa bɛ la kpa.’ bee ‘Kpa sa ka u bɛ ni.’ yan di niŋi ba yɛdda.
Seeba nin ti doaai na m‑ma'ari ziri, ni, ban n nyɛ Masiiya, bee, ni, ban n nyɛ anabidima; ba nin tum alahazibu tuma ni ba ti yɔmsi niriba m‑basi, halli ni Naawunni ŋɔn yiisi seeba la gba, amaa Naawunni ku sakki lala.
Ya gbaam ya mansi, dama m pun daŋŋi n‑yɛli ya seelli kam zaa.” Ka u daa laa n‑yɛli ba, ni, “Amaa di saha, wahala maa nyaaŋŋa, ni#:- ‘Wuntaŋŋa nin ti zibgi zimm!
Ka namboaa ku laa m‑pɛligi: Saŋmariwuusi nin ti yiiri saazugu n‑luri na, Ka arizana yiikodaandima zaa nin damna.’ Di saha ka ba nin ti nya ‘Ninsaala Bii maa ka u pɔtti na, ka sangbana nin gyiligi u’, ka u ti mari yiiko pam ni gyirima veelim.
Di saha maa ka u nin ti tum malaakadima maa ka ba yi na m‑paai duniya wa lugri kam zaa n‑zaŋŋi ŋɔn yiisi seeba la ka la'asi ba taaba.” Ni, “Ya kyɛ ka kinkaŋŋa yɛla wulisi ya di gbinni ŋɔn nyɛ seem: ya yi ti nya ka lala tii maa yiisiri wuliŋmeena ka pusiri vapaala, ya nin baŋŋi, ni, siga saha pɔtta.
Ka di bɛ la lala: ya yi ti nya ka yɛla wa zaa niŋna, ya nin baŋŋi, ni, saha maa pɔriya.
Yɛlimaŋni ka n yɛli ya wa, ni, zuna niriba zaa ku gaari see ka dinŋɔ zaa niŋi.
Saazugu ni tingbaŋŋu nin gaari, amaa man yɛttɔ'a wa ku gaari.” Ni, “Amaa di daari maa, bee di saha, ŋɔn ya paai sahanseaa la ka sɔsɔ bu mi deede, halli malaakadima ban bɛ arizana ni la bu mi, Naawunni Bii maa gba bu mi, na'ala ti Ba maa mi.
Dizugu ya gura, yan di gbisira, dama ya bu mi di saha maa.
Di ti ya n‑nyɛ la hoo dɔsɔ ŋɔn daa wa goorim ka puri u yiri tuma n‑tisi u tuntumniba seem, sɔkam zaa ni u tuma.
Ka yɛli ŋɔn guri u yiri za'anɔri maa, ni, u di gbisi.
Dizugu ya gura suŋŋa, dama ya bu mi yiri maa daana lappu saha na - ammi, zaanoori, bee yuntasuusi, bee bɛkasigri, bee asuba?
Ya sɛ'asima, ka di kyɛ ka u paai na n‑libgi ya ka ya na gbisira.
Ka man yɛtti yarima seem wa, n yɛtti la sɔkam zaa, ni, ya sɛ'asima n‑gura.”
Di daa kpalim la dabsa ayi ni Yakki-n‑Gaari Kyuu, kyuseaa ban diri bundiripaala maa - seesi an ka dabinni la.
Ka gyeeŋŋu kpambaya ni zaaligu karimbadima maa daa boori sɔseaa ban nin zaŋŋi n‑sɔ'ai n‑gbaai Yisa n‑ku.
Ni, “Ti di niŋi lala Kyuu maa zama sunsukkuni; tin mira ka niriba maa nin zabi.” Yisa mun daa bɛ la Bɛtani tinkpaŋŋa; u daa kpɛ la Saimoon yiri, ŋɔn daa nyɛ kunkɔŋŋa la.
Ka ban daa ti dira, pɔ'asɔ daa mari turaali kɔlɔba n‑kpɛ na, turaali kpaam n‑daa la, ka bu mari la nyunya'asiri ka bu ligri zoaai pam.
U daa ŋma kɔlɔba maa n‑kpaai kpaam maa n‑saari Yisa zugu.
Ka ban daa bɛ bɛni maa seeba sufu daa yisigi, ka ba tɔ'asiri n‑tiri taaba, ni, “Bɔzugu ka u sa'am turaali wa?
Ba yi da zaŋŋi bu n‑koosi, ligri pam naa n‑yi na ka lala ligri naa n‑toaai m‑puri n‑ti faradima!” Ka ba daa nyikki u lala.
Ka Yisa yɛli ba, “Ya kyɛl u!
Wula ka ya daamni u?
U tum la din veela n‑ti ma.
Ya kur nin mari faradima ya saani sahakam.
Ya yi boori ya suŋŋi ba, ya nin nya soori.
Amaa ya ku mari mani sahakam.
Pɔ'a maa mun niŋi la hoo ŋɔn nyaŋŋi seem; u zaŋŋi turaali kpaam wa hoo ŋɔn daŋŋi n‑saari n niŋŋa n‑sɛ'asiri zaŋŋi n‑kyaŋŋi n kum sɔ'abu saha seem la.
Yɛlimaŋni ka n yɛli ya, ni, ba yi ti mooli lahabasuŋŋu maa duniya wa lugri kam zaa, ba nin teaai pɔ'a wa yɛla n‑tɔ'asi n‑wulisi ŋɔn niŋi seem maa.” Ka Gyuudasi Isikariyɔti, ŋɔn daa nyɛ Yisa nyaandɔliba pii ni ayi maa yinni la, daa bakki n‑kyaŋŋi gyeeŋŋu kpambaya maa saani ni u ti figsi Yisa n‑ti ba.
Ba sufu daa maaya ŋɔn daa yɛli ba lala yɛttɔ'a maa zugu, ka ba daa ti noori, ni, ba nin ti u ligri.
Dizugu Gyuudasi daa piili m‑boori sɔsunseaa ŋɔn nin niŋi n‑zaŋŋi Yisa n‑ti ba.
Kyuu maa dahinyinni, peesi kɔribu daari maa, ka Yisa nyaandɔliba daa boosi u, ni, “Yɛni ka i boori ni ti kyaŋŋi n‑kpɛ m‑maali Kyuu diibu siri n‑ti i?” Ka Yisa daa tum babayi, n‑yɛli ba, “Ya kpeem timpuuni.
Ya yi ti kpeeri timpuuni maa, dɔsɔ nin paai ya na n‑ziiri koom.
Yan dɔla u nyaaŋŋa n‑kyaŋŋi yiri seaa ŋɔn nin kpɛ la ni, ka kpɛ n‑yɛli yiri maa daana, ni, ya Karimba maa nin ti boosi u, ni, dukani ka ŋɔn ni u nyaandɔliba ya kpɛ n‑di ba Kyuu bundirigu?
Ka u nin wulisi ya dutitaari gyirambisa zugu ka ba pun maali ka siri n‑zaali.
Ya sɛ'asima bɛni ka guri ti.” Ka nyaandɔliba ayi maa daa yi n‑kyaŋŋi timpuuni, ka di daa niŋi ba hoo ŋɔn pun yɛli ba seem maa, ka ba daa sɛ'asi Kyuu maa siri.
Zaanoori ŋɔn daa ti paai, Yisa ni u nyaandɔliba pii ni ayi maa daa paai na.
Ka ban daa ti dira, Yisa daa yɛliya, “Yɛlimaŋni ka n yɛtti ya wa, ya yinni nin figsi ma n‑ti n dindaandima - ti ban la'am n‑diri wa yinni.” Ba sufu daa sa'amiya, ka ba daa boosiri u yinniyinni, “Mani, bee?” Ka u daa yɛli, “Di nyɛ la ya pii ni ayi wa yinni, man ni ŋɔn la'amni n‑sukkri laa yinni ni.
Ninsaala Bii maa nin bakki n‑gaari hoo din pun sɔbi n‑zaali u zugu seem la.
Amaa ŋɔn mun figsi Ninsaala Bii maa n‑kyɛ ka ba gbaai u - di tɔ n‑ti u!
Ba yi daa kyɛ di daama dɔ'am, di naa n‑sɔa.” Tɔ; ka ban daa ti diri maa, u daa zaŋŋi diseebu m‑puusi Naawunni pɛ'abu ka ŋmaai n‑zaŋŋi n‑tisi ba ka yɛli, “Ya deaama; n ningbina nla.” Ka laa n‑zaŋŋi kɔbeaa m‑puusi Naawunni ka zaŋŋi n‑ti ba, ka ba zaa daa nyu ka puuni.
U daa yɛli ba, “N ziim nla.
N ziim wa nin ti yi na, ka di yiibu na nin kyɛ ka nangbanyinni zaalipaalli ti zaani, n‑tiri niriba pam.
Yɛlimaŋni ka n yɛtti ya, n ku laa n‑nyu tiwala daam wa taabu yaasa, halli ni dindahinseaa man nin nyu di bumpaalli, Naawunni naam beesigu ni.” Ka ba daa yuum yuuma m‑pɛ'ari Naawunni.
Ban daa yuum n‑naai maa, ba daa yi bɛni n‑kyaŋŋi nti paai Ɔlivii Zoori kpaŋŋa.
Ka Yisa daa yɛli ba, “Ya zaa nin wurim ka kyɛ ma, vi zugu.
Pa lala ka di daa sɔbi n‑dooli?
- ni, ‘N nin ŋmɛ pɛgura maa ka peesi maa wurim.’ Amaa man yi ti doaai kum ni n nin daŋŋi ya tooni n‑kyaŋŋi Galilii tingbaŋŋu.” Ka Piita yɛli u, “Ba zaa yi ti wurim ka kyɛ i, vi zugu, man ku niŋi lala!” Ka Yisa yɛli u, “Yɛlimaŋni ka n yɛtti i wa, zuna yuŋŋu wa i mammaŋŋa nin kyiisi, ni, i zi ma; i nin ti yɛli lala napɔŋŋu buta pɔi, ka nɔroo naayi kum buyi.” Ka Piita labsi n‑yɛli ni nimmoaa, ni, “Halli di yi zaan kum ni, n ku kyiisi i.” Ka u taaba maa zaa gba daa yɛli lala.
Ka ba daa kyaŋŋi m‑paai ya'aseelli ban boonni Gyɛtisamanni.
Ka Yisa yɛli u nyaandɔliba maa, “Ya zinma kpa ka n kyaŋŋi n‑susi Naawunni ka kyɛ na.” U daa zaŋŋi la Piita ni Gyeemsi ni Gyɔni ka ba dɔli u, ka di daa mugsi u pam ka beerim daa gbaai u ka di daa wum u pam.
Ka u daa yɛli ba, “Beerim din bɛ n sufu ni wa zoaaya pam, n‑ŋmanni din ya ku ma.
Ya kpalimma kpa ka gura.” Sufusa'aŋŋu ni beerim daa gbaai u ka di daa wum u pam, ka u daa yɛli ba, “Beerim din bɛ n sufu ni wa zoaaya pam, n‑ŋmanni din ya ku ma.
Ya kpalimma m‑bɛ kpa ka gura.” U daa kyaŋŋi tooni beela m‑paasi nti zaŋŋi u maŋŋa n‑gbaani tiŋŋa ka susiri n‑yɛtti, ni, di yi nin toaai, ni, namsigu wa ŋɔn gaari ka kyɛ u. Ka susi, ni, “Abba, m Ba, seelikam bu gaari i. Kyɛ ka namsigu kɔbeaa wa gaari ka kyɛ ma: di kyɛ ka n nyu di!
Amaa di pa la man ŋɔn boori seem la, see nyin ŋɔn boori seem maa niŋma.” U daa labi na n‑nya, ka babata maa zaa daa gbisiri ni; ka u booli Piita, ni, “Saimoon, i gbisiri ni?
I na'a ku toaai n‑gali goom halli saha beela?” Ka laa n‑yɛli ba zaa, ni, “Ya gura, ka susiri Naawunni ka lala nin kyɛ ka ba di zamsi ya halli ka ya ti lu.
Ya sufu boori sakkri amaa ya ningbina ka yaa ka za'asiri ni.” Ka u daa laa m‑bakki n‑kyaŋŋi n‑laa n‑susiri lala yaasa.
Ka ŋɔn daa laa n‑labi m‑paai na, ba daa gbisiri ni, dama ba nini daa mumni ni, dizugu ba daa bu mi ban ya labsi n‑yɛli u seem.
Ŋɔn daa kyaŋŋi ka labi na napɔmbuta la, u daa yɛli ba, “Ya na kpalim n‑gbisiri ka vuusira?”.
Ni, “Di sakkiya!
Saha maa paaya.
Ya nyama, ba pun yi n nyaaŋŋa ka figsi man Ninsaala Biiya n‑ti ala'akyi dima.
Ya doaama ka ti kyaŋŋi!
Minaafikka maa n kyɛnni na wa.” Ŋɔn daa na kur tɔ'asiri maa, Gyuudasi daa paai na, ŋɔn daa nyɛ u nyaandɔliba pii ni ayi la yinni yinni.
Niriba pam daa dɔli u: ba daa yi la gyeeŋŋu kpambaya ni karimbadima ni kpamma saani na, ka ba daa mari ba takoobidima ni dɔya na.
Minaafikka maa daa pun wulisi u nyaaŋŋa maa ŋɔn ya n‑niŋi seem n‑kyɛ ka ba baŋŋi Yisa, ni, “Man nin puusi sɔ suŋŋasuŋŋa la, ŋɔna nla.
Ya gbaam u m‑mari suŋŋa n‑kyaŋŋi.” Ka dizugu Gyuudasi daa paai na nti kyaŋŋi yooma m‑paai Yisa saani, ka yɛli u, “N Karimba!” ka daa puusi u suŋŋasuŋŋa.
Ka ba daa gbaai u kirikiri.
Ka ban daa zɛ n‑tabi bɛni maa sɔ daa foaai u takoobi n‑kyɛ kpambaya bisɔ n‑ŋmaai u tubri m‑basi.
Ka Yisa daa boosi ba, ni, “N nyɛ la ban zabra ka faari neema la sɔ, bee wula?
- ka ya mari takoobidima ni dɔya wa n‑yi na ni ya gbaai ma dizugu?
Beoo kam n daa yi bɛ la ya saani, n‑daa zintiri Gyeeŋŋu Yiri maa ni n‑wulisiri niriba, ka ya daa bu gbaai ma.
Amaa see ka di siri niŋi hoo Naawunni Litaafi ŋɔn daa yɛli seem maa.” Ka ba zaa daa zɔ ka kyɛ u. Ka na'akyimbilisɔ n daa bɛ bɛni, u mun daa gɔbi kyinkyinni kɔkɔ n‑dɔli Yisa nyaaŋŋa.
Ka ba daa gbaai bii wa, amaa u daa zɔ m‑bakki yɔri ka u kyinkyinni maa kpalim ba nuu ni.
Ba daa mari Yisa n‑kyaŋŋi Gyeeŋŋu Toondaana saani, bɛni ka gyeeŋŋu kpambaya ni kpamma ni karimbadima maa zaa daa la'am na.
Ka Piita daa sɔ'ai n‑dɔli Yisa nyaaŋŋa sa, halli nti kpɛ Toondaana maa dundɔŋŋu ni.
U daa la'am la soogyadima maa saani n‑zi bɛni n‑wuusiri bugum.
Kpamma maa, ni la'aŋŋu dima zaa, daa moori la ni ba nya sɛhara n‑galim Yisa ka ku u, amaa ba daa bu nya lala sɛhara.
Sɛharadima pam daa yi na m‑ma'ai ziri, amaa a daa bu dɔli taaba.
Ka baseeba daa doaai n‑naai noori ni ba ti ma'ai ziri anŋɔ taabu, ni ba ti kpeesi u yɛla ni, ni, “Ti daa wum ka u yɛli, ni, u nin sa'am Gyeeŋŋu Duseaa ninsaalidima ŋɔn mɛ maa, ka zaŋŋi daba ata m‑mɛ seaa niriba nuusi ŋɔn ku toaai m‑mɛa.” Ni di zaa ba sɛhara daa bu dɔli taaba deede.
Di saha ka Gyeeŋŋu Toondaana maa daa doaai ba zaa tooni m‑boosi Yisa, ni, “I ka labsigu zaŋŋi n‑kyaŋŋi ban tiri yɛttɔ'aseesi m‑paari i wa?” Ka Yisa ŋɔn daa sina ka daa bu labsi n‑yɛli u seelli maa, Toondaana maa daa laa m‑boosi u n‑yɛli, “Nyini n nyɛ Masiiya ŋɔn ya fa ti m‑basi ka di naam la?
Nyini n nyɛ Naawunni bii la?” Ka Yisa daa labsi, ni, “Mani nla; ka#:- ‘Ya nin nya Ninsaala Bii maa’ ‘Ka u zi Naawunni Yaadaana maa nudirigu ya'ari’ ‘Ka kyɛnni na ka saazugu sangbana gyiligi u.’ ” Ka Toondaana maa suuri daa yisigi, halli ka u daa toaai u mammaŋŋa sutura dizugu ka yɛli, “Ti bu laa m‑boori sɛharadima yaasa, bee bɔa?
Ya bu wum ŋɔn tɔ'asiri yɛttɔ'aseesi an kyisiri wa?
Ya teesi la wula?” Ka ba zaa daa yi Yisa nyaaŋŋa, ni, u niŋi taalli - taalli kan sumni la kuubu.
Ba ninvugseeba daa piili n‑tusiri nantoori n‑saatiri Yisa, ka ba daa zaŋŋi bunni n‑vili u nini ka daa lɔbri u tampɛkka ka boosiri u, ni, “Nyin anabi wa, bugma m‑baŋŋi ŋɔn ŋmɛ i wa!” Ka soogyadima maa daa deaai u ka gba ŋmɛ u. Tɔ; di saha ka Piita daa na kpalim m‑bɛ tiŋni dundɔŋŋu maa puuni.
Ka Gyeeŋŋu Toondaana yiri maa pɔ'asarisɔ daa kpɛ na n‑nya u ka u wuusiri bugum maa.
Ka pɔ'asariga maa daa yɛli “Nyin gba yi bɛ la Yisa, Nazarɛti nira wa, saani!” Amaa u mun daa kyiisiya; ka daa yɛli, ni, “M bu mi!
- M bu baŋŋi nyin tɔ'asiri yɛttɔ'aseesi wa gbinni!” Ka daa yi n‑kpɛ bunzɔŋŋu ni.
Di saha maa ka nɔroo daa kum.
Ka pɔ'asariga maa daa nya u bɛni ka daa laa m‑piili yaasa n‑yɛtti n‑tiri ban zɛ bɛni maa, ni, “Ŋɔnwa nyɛ la niriba wa yinni.” Ka Piita daa kyiisi yaasa.
Din daa paasi beela, ban daa zɛ bɛni maa daa laa n‑yɛli Piita, ni, “I ku toaai n‑kyiisi, ni, i pa ba nyaandɔla, dama i gba yi la Galilii na.” Ka Piita daa piili m‑poori noori n‑yɛtti yɛlikyɔ'ama, ni, “M pɔya, ni, n yɛli la yɛlimaŋni.
M bu mi dɔsɔ yan tɔ'asiri u yɛla maa!” Di saha maa ka nɔroo daa kum m‑paasi buyi, ka Piita teaai Yisa ŋɔn daa yɛli u seem la, ni, “I nin kyiisi ma napɔŋŋu buta pɔi, ka nɔroo naayi kum buyi.” Ka u daa zɔ n‑yi ka kumna.
Ka beoo ŋɔn daa ti kaai, gyeeŋŋu kpambaya maa daa la'am, ban ni kpamma ni karimbadima maa - halli ba sariya karibu dima zaa.
Ba daa la'asi n‑gbaai ba gbaari.
Ba daa ba Yisa bansi n‑zaŋŋi u n‑kyaŋŋi n‑niŋi Gɔmna Pailiti nuu ni.
Ka Pailiti daa boosi u, ni, “Nyini n nyɛ Izraɛli dima Naaba la?”, ka Yisa labsi n‑yɛli u, “Nyin yɛli seem maa n nyɛ di.” Ka kpamma maa daa galim u zaŋŋi n‑kpa yɛla pam zugu, ka Pailiti daa boosi u yaasa, ni, “I bu ya labsi?
Wumma ba galinsi maa zaa ŋɔn bɛ seem.” Ka Yisa daa bu laa n‑gyɛrigi u seelli yaasa, ka di daa niŋi Pailiti alahazibu.
Tɔ, ka di daa nyɛ la kaari soori, ni, Kyuu maa saha niriba daa yi wulisi dansarika niriba ninvugsɔ ban boora, ka Gɔmna maa ti yiisi di daama sarika ni na n‑kyɛ m‑basi ka u kyaŋŋi.
Di saha maa ka dɔsɔ ŋɔn yuuri boonni Barabasi daa bɛ sarika ni: ŋɔna ni u taaba daa pun zabi Gɔmnanti dima maa n‑ku niriba di zugu, ka ba daa gbaai ba n‑niŋi sarika ni.
Ka daadam maa daa la'am na nti susiri Pailiti, ni, u dɔli lala Kyuu soori la n‑yiisi sɔ n‑ti ba na; ka u daa labsi m‑boosi ba, ni, “Ya boori ni m basi Izraɛli dima Naaba wa n‑ti ya na?” - dama u daa baŋŋi, ni, nyuuri zugu ka kpamma maa daa zaŋŋi Yisa n‑ti u. Ka gyeeŋŋu kpamma maa daa figsi niriba maa n‑kyɛ ka ba yɛli Pailiti ni u basim Barabasi n‑ti ba, ka kyɛ Yisa.
Ka Pailiti laa n‑yɛli zama maa, ni, “Ka ninvugsɔ ban boonni Izraɛli Naaba la muna?
- Ya boori ni n niŋi u la wula?” Ka ba tasi n‑labsi, ni, “Kpaasim u n‑tabli dɔpulli zugu!” Pailiti daa boosi ba, ni, “Taalli bɔ ka u lee n‑tum?” Ka ba daa maali n‑tasi pam, ni, “Kpaasim u!” Tɔ, ka Pailiti daa boori ni u maai daadam maa sufu, ka dizugu u daa yiisi Barabasi m‑basi n‑ti ba, ka daa kyɛ ka ba feebi Yisa ka zaŋŋi u n‑tisi ni ba kpaasi u n‑tabli dɔpulli zugu.
Di saha ka soogyadima maa daa zaŋŋi Yisa n‑kpɛ zɔŋŋu maa ni - ban boonni ‘Baarikyi’ seela maa - ka booli ba taaba ni ba ti la'am na.
Ba daa zaŋŋi naam kparigu n‑yeeli Yisa, ka paam goosi m‑pili u zugu hoo naam zupiliga ka yi piili m‑puusiri u, ni, “Ndana, m Ba Izraɛli Naaba!” Ba daa zaŋŋi kika'ari n‑feebi u zugu, n‑tuusi nantoori n‑niŋi u, n‑gbaantiri u. Ka ban daa maali u ansarisi lala n‑naai maa, ba daa yeaai ba kparigu maa ka labsi u maŋtoori neema n‑yeeli u. Ka daa zaŋŋi u n‑yi ni ba ti kpaasi u.
Ban daa yi soori ba daa paai dɔsɔ ŋɔn yuuri boonni Saimoon.
Ŋɔn daa kpeeri timpuuni ka ba daa mugsi u ka u zi Yisa dɔpulli daari maa.
(Saimoon ŋɔnwa daa nyɛ Sairiini tingbaŋŋu nira: Alɛkzanda ni Ruufusi ba nla.)
Ba daa zaŋŋi Yisa n‑kyaŋŋi Gɔligɔtta ziiya (dinŋɔ gbinni nyɛ la, ‘Zuguŋmaaŋŋu Ziiya’).
Bɛni ka ba daa mari daam ka niŋi tiim n‑niŋi, n‑zaŋŋi n‑ti u ni u nyu; amaa u daa bu sakki.
Ka ba daa kpaasi u n‑tabli dɔpulli zugu, ka zaŋŋi ka n‑sa.
Ka ba daa puri u sutura ni ba tɔri taaba, n‑toori tɛtɛ ni ba nya ŋɔn ya deaai.
Di daa nyɛ la hoo asuba kurigu awai, nɔnyeesiri saha, ban daa kpaasi u maa.
Ban daa sɔbi seelli n‑galimni u ni maa daa nyɛ la, ni, “Yɛhudiyadima Naaba la nŋɔa.” -Bɛni maa ka ba daa kpaasi na'ayigsi ayi gba: ka daa sa ba yinni u nudirigu ya'ari, ni yinni u nuzaa ya'ari.
Niriba ban daa gatti daa lɔbri ba zugu ka tuuri Yisa, ni, “Ɔhɔ!
Nyini n daa yɛtti yɛttɔ'ayɔya wa - ni, i nin wurim Gyeeŋŋu Yiri la n‑lusi, ka zaŋŋi daba ata m‑mɛ ka la yaasa!
Pampaŋŋɔ yim dɔpulli maa zugu n‑sigi na n‑fa i maŋŋa m‑basi!” Lala ka gyeeŋŋu kpamma maa daa laari Yisa, ban ni karimbadima maa gba, ka yɛtti taaba, ni, “U daa faari la niriba m‑basira, amaa ka bu nyaŋŋi n‑fa u maŋŋa m‑basi!
Kyɛ ka ti nya Masiiya maa, Izraɛli Naa maa, ka u yi dɔpulli maa zugu n‑sigi na ka ti niŋi u yɛdda!” Ka niriba ayi seeba ban daa kpaasi n‑sa Yisa ya'a ayi maa gba daa tuuri u. Agbaa saha ŋɔn daa paaya, tingbaŋŋu maa zaa daa niŋi zimm, ka zibsim daa ligi zaa n‑yuui m‑paai zaanoori hoo kurigu ata, wuntankabri saha.
Di saha maa ka Yisa daa kaasi pampam, ni, “Ɛlooyi, Ɛlooyi, lama sabakyitani?” - dinŋɔ gbinni nyɛ la, ‘N Naawunni, n Naawunni, wula ka i kyɛ ma m‑basi?’ Niriba ban daa zɛ n‑tabi bɛni maa seeba daa wum u yɛttɔ'a maa ka yɛli, ni, “Ya wumma!
U boonni la Ilaygya!” Ka ba ninvugyinni daa zɔ na ni sɔ'asu n‑sukki damiisiri ni n‑zaŋŋi n‑kusi kika'ari ni n‑zaŋŋi n‑duusi m‑paai ni Yisa ti nyu, ni, “Kyɛla!
- ka ti nya Ilaygya nin kyɛ na n‑sigsi u na, bee?” Ka Yisa daa tasi pampam ka kpi.
Ka pateesa kan daa ya'ai Gyeeŋŋu Yiri Dutitaari puuni maa daa toaai buyi, n‑yi ka saazugu zaŋŋi n‑sigri tiŋni.
Soogyadima kpeensɔ n daa zɛ dɔpulli maa tooni: ka ŋɔn daa nya Yisa ŋɔn kpi seem maa, u daa yɛli, ni, “Doo wa siri daa nyɛ la Wumbiiya.” Ka pɔ'aseeba daa bɛ kpaŋŋa sa ka gɔsiri na.
Mariama ŋɔn daa yi Magdala na n daa bɛ ba sunsukkuni, ni Mariama ŋɔn daa nyɛ Gyeemsi bila ni Gyɔseesi ma, ni Saloomi.
Ban n daa pun dɔli Yisa ŋɔn daa na bɛ Galilii tingbaŋŋu saha la, ka daa suŋŋni u. Pɔ'aba pam ban daa dɔli u Gyɛrusalɛm na gba daa bɛ bɛni.
-Tɔ.
Dɔsɔ n daa bɛ ni ŋɔn daa nyɛ gyirima daana kpamma maa sunsukkuni, ka daa guusiri Naawunni naam kyɛnni na m‑paasi.
U yuuri daa boonni la Gyoosɛfi, ka u daa yi Arimatiiya tiŋŋa ni na.
Di saha ka zaanoori daa ti maai Sɛ'asigu daari maa - Vuusim Dabsiri siri maaligu dabsiri nla - ka ŋɔn Gyoosɛfi daa mari u sufukpeemni n‑kyaŋŋi m‑paai Gɔmna Pailiti na nti susi u soori ni u kyɛ ka u zaŋŋi Yisa ningbiŋŋu nti sɔ'ai.
Ka Pailiti ŋɔn daa wum, ni, Yisa pun kpi la, di daa gyɛri u pam, ka u daa booli soogyadima kpeema maa na nti boosi u, ni, Yisa pun kpi ka di yuui, bee?
Ka Pailiti ŋɔn daa wum kpeema maa lahabaari maa n‑naai u daa zaŋŋi ningbiŋŋu maa yɛla n‑niŋi Gyoosɛfi nuu ni.
Ka Gyoosɛfi daa da kasiŋŋa ka sigsi kum maa na n‑zaŋŋi kasiŋŋa maa n‑vili u n‑zaŋŋi u n‑niŋi gbaliseaa ban pun kyiibi ka tampifeoo ni.
Ka ba daa bilim kugtitaari n‑ligi ka noori.
Mariama Magdalapɔ'a la, ni Gyɔseesi ma Mariama, daa gɔsiri ni, ka nya ban daa zaŋŋi Yisa ningbiŋŋu n‑sɔ'ai seela.
Vuusim Dabsiri maa ŋɔn daa ti gaari ka Mariama, Magdala tiŋŋa pɔ'a la, ni Mariama Gyeemsi ma la, ni Saloomi, daa da kpanyuuma ni ba kyaŋŋi nti soosi Yisa ningbiŋŋu.
Alahari daari bɛkyikyeoo ka ba daa kyɛnni Yisa gballi maa ziiya.
Ba daa bɛ soori ni ka daa boosiri taaba, ni, “Ŋɔni n ya m‑biligi kugri la gballi maa noori ni n‑ti ti?” Amaa ba daa gɔsi n‑nya, ka kugri maa pun biligi ni.
Kugtibsiri n daa nyɛ ka.
Ba daa kpɛ gballi maa puuni, ka daa nya na'akyimbilisɔ, ka u yɛ neempeela faratiti n‑zi gballi maa ni, ba nudirigu ya'ari, ka di daa gyɛri ba pam.
Ka u daa yɛli ba, ni, “Ya di kyɛ ka dabeem mari ya.”, ni, “Ya boori la Yisa ziiya, Nazarɛti dɔsɔ ban daa kpaasi la.
U yigsiya.
U laa n‑ka kpa.
Ya nyam ban daa dooli u seela nŋɔa!
Amaa ya kyɛma n‑yɛli u nyaandɔliba, ni Piita, ni, u daŋŋi ba tooni n‑kyaŋŋi Galilii.
Bɛni ka ba nin nya u, hoo ŋɔn daa pun yɛli ba seem la.” Di daa gyɛri pɔ'aba maa pam n‑ŋma ba yam; ka dizugu ba daa zɔ n‑yi gballi maa ni na.
Dabeem ŋɔn daa mari ba pam la zugu, ba daa bu yɛli sɔ seelli.
Gbankura seesi puuni ba sɔbi m‑paasi anŋɔa#:- [[U daa yisigi Alahari daari asuba pinipini, ka di dabsiri maa u daa daŋŋi n‑kyɛ ka Mariama Magdala pɔ'a la n nya u, pɔ'asɔ ŋɔn daa kari arizimbeeri ayɔpɔi u zugu ni la.
Mariama daa yi bɛni n‑kyaŋŋi Yisa nyaandɔliseeba la saani, ka ba daa zi la ni sufusa'aŋŋu n‑kumna; ka u daa yɛli ba di lahabaari maa.
Ban daa ti wum, ni, Yisa bɛ u nyɔvuri ni ka pɔ'a maa pun nya u, ba daa bu niŋi lala yɛdda.
Di nyaaŋŋa ka ba niriba ayi daa kyɛnni ba nɔba m‑pɔtti moo ni, ka Yisa beesigu daa takki ka u yi ba saani.
Ba daa labi nti yɛli ban kpalim la, amaa ba daa bu niŋi ba gba yɛligu maa yɛdda.
Tɔ.
Ka u daa naayi zaŋŋi u maŋŋa n‑wulisi u nyaandɔliba pii ni yinni la, ban daa ti diri diibu sahanseaa la, ka daa tɛrisi ba pam ba yɛdda kaalinsi maa zugu, ni ba tuppuwumni zugu, dama ba taaba la daa nya u u kum yisigri maa nyaaŋŋa ka ban mun daa bu niŋi ba yɛligu maa yɛdda.
Ka u daa yɛli ba, ni, “Ya kyam nti gyili duniya lugri kam zaa m‑mooli lahabasuŋŋu wa yɛla n‑ti Naawunni ŋɔn naam sɔ zaa.
Ka ŋɔnkam niŋi yɛdda n‑su Naawunni koom nin nya tiliginsim, amaa ŋɔnkam za'asi ka bu niŋi yɛdda nin baasi yɔri.
Ka tunkara anŋɔ nin bɛ yɛdda dima saani: n yuuri maa ni ka ba nin kari arizimbeeri n‑yiisi niriba ni, ba nin tɔ'asi yɛttɔ'a balibubalibu, ba yi ti gbaai wugi ni ba nuusi, bee, n‑nyu tibeoo, di bu ya niŋi ba sɛseelli; ba nin zaŋŋi ba nuusi m‑pa baaridima zugri ka ba nya alaafɛa.” Tɔ.
Ti Dugma Yisa ŋɔn daa tɔ'asi dinŋɔ zaa n‑ti ba n‑naai, Naawunni daa zaŋŋi u n‑duusi arizana ni ka u zini ŋɔn Naawunni nudirigu ziiya.
U nyaandɔliba mun daa yi n‑kyaŋŋi ya'ari kam zaa nti mooli lahabaari maa.
Ka ti Dugma daa bɛ ba saani n‑tumna, ka u daa wulisi, ni, ba yɛlisim nyɛ la yɛlimaŋni, u tunkara seesi an daa dɔli ba maa zugu.
Ammi.]]
M Ba Tiyɔfiluusi#:- Niriba pam daa kpaŋŋi ba mansi n‑sɔbi lahabaari zaŋŋi n‑kyaŋŋi din daa niŋi ti saani.
Ba daa sɔbi yɛttɔ'a maa hoo niriba ŋɔn daa yɛli ti seem maa, ninvugseeba ban daa bɛ di piiligu ni ka nya din daa niŋi la, nti leebi ban moonni lahabaari maa.
-Lala zugu man gba daa teesi, ni, di sumni ni n sɔbi yɛla maa deede n‑ti i.
Man pun dɔli bunseelli kam zaasa balabala halli nti kyɛ ka i baŋŋi din siri nyɛ yɛlimaŋni zaŋŋi n‑kyaŋŋi yɛliseesi ban daa wulisi i la zaa.
Tɔ.
Sahanseaa ka NaaHɛroodi ŋɔn daa nyɛ Gyuudii tingbaŋŋu naaba la, dɔsɔ n daa bɛ ni, ka u yuuri boonni Zakariiya.
Ban maanni maaligu n‑tiri Naawunni la yinni n daa nyɛ u, ka daa yi la maalimaanniba zuliyaseaa ban daa boonni Abaigyadima la ni na.
Ka u pɔ'a gba daa nyɛ la Aruuna za'anɔri ni pɔ'a, ka u yuuri boonni Ilizabɛti.
Ka babayi maa zaa daa nyɛ la ninvugsuma Naawunni saani, ka daa dɔli ti Dugma Naawunni zaaligu soori ni u kaya zaa, ka ka galinsi.
Amaa ba daa ka biiya, dama Ilizabɛti daa nyɛ la kundɔ'ara.
M‑paasi yaasa, babayi maa zaa daa laa n‑kurigi ni pam.
-Dahinseaa ka di daa ti paai ŋɔn Zakariiya ni u ya'ari dima ni ba tumni ba tuma n‑tiri Naawunni ba maalimaanniba soori ni, ka ba daa yiisi u ni u kpɛ ti Dugma Naawunni Gyeeŋŋu Duu maa ni, ni u ti nyoaai turaali zum.
Ka daadam maa zaa daa zɛ dundɔŋŋu maa ni n‑susiri Naawunni lala turaali zum nyoaari saha maa.
Ka ti Dugma malaaka daa yi Naawunni saani na, nti zɛ turaali zum maa nyoaari zii nudirigu ya'ari.
Ka Zakariiya ŋɔn daa nya malaaka maa, u daa yirigi ni, ka dabeem gbaai u. Ka malaaka maa daa yɛli u, “Zakariiya, di zɔri dabeem, dama Naawunni daa pun wum i susigu, ka i pɔ'a Ilizabɛti nin ti dɔ'ai bidibga n‑ti i, ka i nin ti puri u yuuri Gyɔni.
I nin ti mari sufupeelli ni sufumaasim pam i bii wa zugu, ka niriba pam gba nin ti mari sufupeelli u dɔ'am maa zugu.
Dama u nin ti niŋi ninvugtitaari ti Dugma Naawunni soori ni.
Ka u ku ti nyu dazeoo bee dapeelli, ka Naawunni Vuusim Sii Kasi nin ti kyɛnni u zugu ni na halli u dɔ'am saha zaŋŋi n‑kyɛnna.
U nin ti kyɛ ka ya Izraɛli dima pam nin ti ŋmaligi n‑labi ya Dugma Naawunni saani.
Ka u nin mari siiya ni yiiko hoo anabi Ilaygya ŋɔn daa mari seem la, nti zaŋŋi anabi Ilaygya sii maa ni u yiiko gba n‑daŋŋi Naawunni tooni na.
U nin kyɛ ka yaseeba ban nyɛ yaadima la sufu ti labi m‑pɛligi ba ya'ansi zugu, ka kyɛ ka tuppuwumni dima ti takki n‑nya yɛm hoo ninvugseeba ban wumni Naawunni noori ŋɔn mari seem la, ka laa n‑kyɛ ka niriba maali siri n‑guri ti Dugma.” Ka Zakariiya daa yɛli malaaka maa, “N kurigiya ni, ka m pɔ'a gba kurigi.
Ka wula ka n nin toaai n‑niŋi dinŋɔ yɛdda?” Ka malaaka maa daa labsi n‑yɛli u, “Mani n nyɛ Gyeebriyɛli, sɔ ŋɔn bɛ Naawunni tooni la.
Ka ŋɔn Naawunni n tum ma na, ni n ti tɔ'asi i ka zaŋŋi lahabasuŋŋu wa n‑ti i. N yɛttɔ'a maa saha yi ti paai, di nin niŋi lala.
Amaa i bu niŋi di yɛdda, ka dizugu i ya leebi la zɔligu zuna wa, ka ku laa n‑tɔ'asi halli ka di saha maa ti paai.” Ka niriba maa daa guusiri Zakariiya, ka di ti gyɛri ba ŋɔn yuui Naawunni Duu maa ni zugu.
Ŋɔn daa ti yi na, u daa bu nyaŋŋi n‑tɔ'asi n‑ti ba.
Ka ba baŋŋi, ni, ŋɔn bɛ Duu maa ni maa, u nya la zii.
Ka u yi mari la u nuusi n‑tɔ'asiri m‑bugsiri ba, ka yi kpalim n‑kɔŋŋi yɛttɔ'a.
Ka di daa niŋi dabsiseesi ka u maaligu tuma dabsa daa ti naai, ka u daa kuli u yiri.
Dinŋɔ nyaaŋŋa ka u pɔ'a Ilizabɛti daa gbaai puuwa, n‑sɔ'ari u maŋŋa niriba saani halli nti paai u gɔya anu daari, n‑yɛtti, ni, “Pampaŋŋɔ ti Dugma yi teaai n yɛla, ka niŋi ma nŋɔa, ni u yiisi ma vi ni niriba saani.” Tɔ; ka Ilizabɛti puu maa gɔya ayoobu saha, Naawunni daa tum u malaaka Gyeebriyɛli maa ka u kyaŋŋi tinseaa kan bɛ Galilii tingbaŋŋu ni, ka ka yuuri boonni Nazarɛti la.
Ka u kyaŋŋi pɔ'asarisɔ saani, ka pɔ'a maa mun yuuri boonni Mariama.
Pɔ'asariga maa daa na zi n‑dooni ni doowa, amaa ba daa pun basi nangbambasiri, ni, u nin kuli dɔsɔ ŋɔn yuuri boonni Gyoosɛfi, ka u mun nyɛ NaaDauda za'anɔri biiya.
Ka malaaka maa daa ti paai Mariama saani na, nti yɛli u, ni, “M puusiri i ni, nyin pɔ'asɔ Naawunni ŋɔn suŋŋi pam wa!
Ti Dugma Naawunni bɛ i saani.” Ŋɔn daa puusi u seem maa daa gyɛri u pam, ka u birisiri di gbinni ŋɔn nyɛ seela.
Ka malaaka maa daa yɛli u, “Mariama, di zɔri dabeem, ka i nya zugsuŋŋu Naawunni saani.
Wumma!
I nin gbaai puuwa n‑dɔ'ai bidibga, ka i nin ti puri u yuuri Yisa.
U nin ti mari tibsim, ka ba nin ti boonni u la Naawunni Ŋɔn Ka Kpeaa biiya.
Ka ti Dugma Naawunni nin ti zaŋŋi naam n‑diisi u, u yaaba NaaDauda ŋɔn daa di naseebu la.
Ka u nin ti di naam n‑su ya yaaba Yaakubu butiri, halli ni saha din ka tɔriga, ka u naam maa ku ti mari naari.” Ka Mariama daa yɛli malaaka maa, “N na zi n‑dooni ni doowa.
Ka wula ka dinŋɔ nin toaai n‑niŋi?” Ka malaaka maa daa labsi n‑yɛli u, “Naawunni Sii Kasi Vuusim nin sigi i zugu na, m‑bɛ i ni, ka Naawunni Ŋɔn Ka Kpeaa wa yiiko nin ti bɛ i saani.
Dizugu nyin ti ya dɔ'ai bikasi sɔ maa, ba nin ti boonni u la, ni, ‘Naawunni Biiya’.
Baŋŋma i dɔ'ara Ilizabɛti yɛla: ammi, ba daa bu boonni u, ni, kundɔ'ara?
Tɔ: ŋɔn mun mari bidibga puuwa, ni ŋɔn kurigi maa zaa yɔri, ka ka gɔya ayoobu nŋɔa.
Dama sɛseelli bu tɔ n‑nyaŋŋi Naawunni yiiko.” Ka Mariama daa yɛli u, “Ti Dugma n su ma.
Kyɛ ka di niŋi ma hoo nyin ŋɔn yɛli seem maa.” Ka malaaka maa daa bakki n‑kyaŋŋi ka kyɛ u. Tɔ.
Di saha maa ka Mariama daa yisigi n‑kyaŋŋi yoomayooma n‑kyaŋŋi zɔya ni, nti paai tinseaa kan bɛ Gyuudii tingbaŋŋu ni la.
M‑paai bɛni nti kpɛ Zakariiya yiri m‑puusi Ilizabɛti.
Ilizabɛti ŋɔn daa wum Mariama puusigu maa, bii maa daa damni u puuri ni, ka Ilizabɛti paali ni Naawunni Sii Kasi.
Ka u daa tasi n‑yɛli pampam, ni, “Nyini m mari zugsuŋŋu n‑gaari pɔ'aba zaa, ka bisɔ ŋɔn bɛ i puuri ni maa gba mari la zugsuŋŋu!
M mun nyɛ la ŋɔni, halli ka n Dugma maa ma kyɛ n saani na wa?
Man ŋɔn kur wum i puusigu maa, bisɔ ŋɔn bɛ m puuri ni wa damni ni sufupeelli zugu.
I niŋi yɛdda, ni, ti Dugma ŋɔn tɔ'asi seelli n‑ti i la siri nin niŋi yɛlimaŋni, ka di zugu nyini n nyɛ sufumaasim daana.” Ka Mariama yɛli#:- “N tibgri ti Dugma n sufu ni, Ka Naawunni ŋɔn tuligi ma la zugu ka n sufu pɛligi pam.
Dama u teaai u daabri tarintiri yɛla.
Ka zuna zaŋŋi n‑kyɛnna, Zamaana zaa nin ti boonni ma sufumaasim daana; Dama Yiiko Zaa Daana tum tunkara n‑ti ma, Ka u yuuri n nyɛ kasi.
Ka ban zɔri u la muna - Ban ka ŋɔn mun zɔri ba namboo saha kam.
U zaŋŋi u nuu ni yiiko n‑ŋmɛ karimbaani dima maa - Ba teesibeeri nin wurim m‑basi.
U yiisi la nadima ba naama ni, Ka tibgri tarimma.
U zaŋŋi bunsuma n‑diisi kɔm ŋɔn mari seeba maa, Ka kari bundaandima ka ba bakki ni nuzaala.
U suŋŋi u daaba Izraɛli dima, Ka teaai ti yɛla n‑zɔ ti namboo; Hoo ŋɔn daa yɛli ti yaadima seem la.
U zɔ Ibrahim ni u nyaaŋŋa dima namboo Halli ni saha din ka naari.” Ka Mariama daa kpalim m‑bɛ Ilizabɛti saani n‑niŋi kaman gɔya ata, ka laa n‑labi n‑kuli u yiri.
Ka Ilizabɛti dɔ'am saha ŋɔn daa ti paai, u daa dɔ'ai bidibga.
Ka u ziziitaaba ni u dɔ'ariba daa wum, ni, ti Dugma zɔ u namboo pam, ka ŋɔn ni ban zaa daa mari sufupeelli.
Bii maa dabsa anii daari ka ba daa la'am na ni ba gunni u ka puri u yuuri.
Ba daa ya zaŋŋi la u ba Zakariiya yuuri m‑puri u, ka u ma Ilizabɛti mun daa za'asi ka yɛli, ni, “U yuuri nin boonni Gyɔni.” Ka ba daa labsi n‑yɛli u, ni, “Ay!
- I dɔ'arisɔsɔ ka ni ka u yuuri boonni Gyɔni.” Ka daa mari ba nuusi m‑bugsiri m‑boosiri u ba, ni, u boori bii maa yuuri boonni la wula?
Ka u daa susi bunni n‑sɔbi, ni, “Bii maa yuuri nyɛ la Gyɔni.” Ka di daa gyɛri ba zaa.
Di saha maa ka Zakariiya zilimni daa di lakki ka u yi tɔ'asiri m‑pɛ'ari Naawunni.
Ka dabeem daa gbaai ba ziziitaaba maa zaa, ka niriba zaa daa kur diri taaba azama n‑tɔ'asiri yɛla wa Gyuudii zɔya tinsi zaasa ni.
Ŋɔnkam zaa daa wum yɛla maa daa zaŋŋi a n‑niŋi u sufu ni ka teesiri, ni, “Bii wa lee n ti ya nyɛ la ninvugbɔa?” Dama Naawunni yaa n daa bɛ u ni.
Ka u ba Zakariiya daa paali ni Vuusim Kasi maa, ka tɔ'asi anabitiri ni, n‑yɛtta#:- “Ti pɛ'ari ti Dugma, Izraɛli Naawunni, Dama u suŋŋi ti n‑yiisi ti wahala ni.
Ka u daa bɔ tuliginsim daana n‑ti ti na, Dauda za'anɔri biiya - Naawunni ŋɔn daa su NaaDauda maa.
Naawunni daa pun wulisi ti u yɛla, U daa kyɛ ka u anabidima daa yɛli ti, Yuuma an gaari la ni - Ninvugsuma n daa nyɛ ba!
Ni, u nin tuligi ti ti dindima ni, Ka yiisi ti ban yaai ti zaa nuu ni.
-Naawunni n daa pɔ noori n‑ti ti yaaba Ibrahim, Ni, u nin yiisi ti ti dindima nuusi ni, Ka kyɛ ka ti gyeemni u ka dabeem ka ti: Ka ti niŋi ninvugsuma m‑bɛ u tooni kasikasi, Halli ni ti nyɔvuri tɔriga.
Dizugu ka u daa zɔ ti yaadima namboo, Ka daa bu tam u yɛlisuŋŋu ŋɔn nyɛ seem maa.
M biiya, ba nin ti boonni i la Anabi - Anabi n‑ti Naawunni Ŋɔn Ka Kpeaa.
Dama i nin ti daŋŋi ti Dugma Naawunni tooni M‑maali u sɔya n‑ti u. I nin wulisi u niriba yɛm, Ni ba nin baŋŋi tuliginsim ŋɔn nyɛ seem: Ni, Naawunni nin kyɛ ba taalli m‑pɛŋŋi ba, Dama Naawunni zɔ ti namboo pam.
Ka u kyɛ ka neesim yi saazugu n‑kyɛ ti saani na, N‑neaai tirim ban bɛ zibsim ni, ni kum puuni, Ka zaŋŋi nangbanyinni ni sufudoaa soori N‑wulisi ti nɔba.” Tɔ.
Ka bii maa daa zoaai na, m‑mari sufukpeemni, m‑bɛ moo ni halli ni dahinseaa ŋɔn daa ti zaŋŋi u maŋŋa n‑wulisi n‑ti Izraɛli dima la.
Tɔ.
Di daa niŋi lala, ka saha kanŋɔna ka Room NaaTitaari Agasitisi daa tisi noori ni ba ti sɔbri u suulinsi ni niriba zaa yuya.
(Niriba maa daŋŋni yuya sɔppu n‑daa la, sahaseaa Kuriniyusi ŋɔn daa nyɛ Siriiya tingbaŋŋu Gɔmna la.)
Ka sɔkam zaa daa kunni u toori tiŋŋa ni ba ti sɔbi u yuuri.
Ka Gyoosɛfi gba daa yi Nazarɛti, Galilii tingbaŋŋu ni, nti sigi n‑kyaŋŋi Bɛtlihɛm, Gyuudii tingbaŋŋu ni.
Ban daa dɔ'ai NaaDauda tinseaa nla; Gyoosɛfi daa nyɛ la NaaDauda za'anɔri nira, dizugu ka u daa kyaŋŋi bɛni ni u ti sɔbi u yuuri.
Ŋɔn ni Mariama n daa la'am n‑kyaŋŋi, dama Mariama daa pun basi nangbambasiri, ni, u kuli u.
Di saha maa ka Mariama daa mari pukarigu.
Ban daa paai bɛni m‑bɛ ni maa, u dɔ'am saha daa ti paai.
Ka u daa dɔ'ai u pɔ'asaridɔ'am bidibga, ka zaŋŋi tana n‑vili u, n‑dooli bunkɔbri diibu bunni ni, dama ba daa bu nya doaa ziiya saamma yiri maa ni.
Tɔ; ka pɛguriba daa bɛ tiŋŋa maa moo ni yuŋŋu, n‑guri ba peesi.
Ka ti Dugma malaaka daa yi ba saani na, ka ti Dugma gyirima neesim daa neaai n‑gyiligi ba, ka dabeem daa kpɛ ba pam.
Ka malaaka maa daa yɛli ba, “Ya di zɔri dabeem!
Ka n zi la lahabasuŋŋu na ni n ti ya, ka ka mari sufupeelli pam, ka nyɛ sɔkam zaa dinni.
Dama ba da dɔ'ai ya Tuligra zuna yuŋŋu wa.
NaaDauda tiŋŋa ka ba da dɔ'ai u. Ŋɔna n nyɛ Masiiya, Naawunni ŋɔn daa basi nangbambasiri, ni, u zaŋŋi sɔ n‑tum na, ka u nyɛ ti Dugma la.
Amaa dinŋɔ nin kyɛ ka ya baŋŋi, ni, n yɛligu wa nyɛ la yɛlimaŋni: ya nin ti nya bileaa maa ka ba vili u tana n‑dooli bunkɔbri diibu bunni puuni.” Di saha maa ka malaaka bɔbgu daa yi arizana n‑kyɛ na, m‑paasi malaaka yinni maa zugu, ka ba yuumni m‑pɛ'ari Naawunni n‑yɛtta#:- “Naawunni ŋɔn bɛ saazugu mari gyirima pam, Ka daadam ban bɛ duniya wa ni nya sufudoaa ni nangbanyinni, Naawunni ŋɔn wuri ba zugu!” Malaakadima maa ŋɔn daa basi ba ka labi arizana ni maa, pɛguriba maa daa yɛtti la taaba, ni, “Dinŋɔna, ti kyɛm Bɛtlihɛm nti nya bunseelli din niŋi maa, ti Dugma ŋɔn wulisi ti seelli la.” Ka ba daa kyaŋŋi yooma, m‑paai m‑bɔ n‑nya Mariama ni Gyoosɛfi, ni bileaa maa, ka u dɔ bunkɔbri diibu bunni maa puuni.
Ban daa nya lala maa, ba daa yɛli malaaka ŋɔn daa tɔ'asi bii maa yɛla seem la n‑ti ba.
Ŋɔnkam zaa daa wum pɛguriba maa lahabaari maa, di daa yi niŋi ba la alahazibu.
Mariama mun daa zaŋŋi yɛla maa zaa n‑niŋi u sufu ni, n‑kur teesiri a yɛla.
Ka pɛguriba maa daa labi n‑tiri Naawunni gyirima ni pɛ'abu ban daa wum ka nya seelli maa zugu.
Ka di siri daa nyɛ la hoo malaaka maa ŋɔn daa yɛli ba seem la.
Tɔ; ka bii maa dabsa anii daari ŋɔn daa ti paai, ba daa gunni u ka puri u yuuri Yisa, dama ban daa na bu gbaai u puu saha seaa la, malaaka maa daa pun yɛli, ni, ba boolim u yuuri lala.
Tɔ.
Di nyaaŋŋa ka saha daa ti paai ni Gyoosɛfi ni Mariama kyaŋŋi nti tum kaman Musa zaaligu ŋɔn yɛli seem, ni, ba maalim Mariama dɔ'am kasitiri maaligu.
Ka ba daa zaŋŋi bii maa n‑kyaŋŋi Gyɛrusalɛm, ni ba ti zaŋŋi u n‑ti ti Dugma.
Ba daa niŋi kaman din sɔbi n‑yɛli ti Dugma zaaligu ni seem, ni, ba zaŋŋma ba bikpamma, bidibsi la, n‑tisi ti Dugma.
Ka daa maali maaligu maa kaman ti Dugma zaaligu ŋɔn yɛli seem la, ni, ba kɔrim ŋmanzeesi ayi bee ŋmambisi ayi m‑maali maaligu.
Tɔ; dɔsɔ n daa bɛ Gyɛrusalɛm, ka u yuuri boonni Simiyɔn, ka doo wa daa zɔri Naawunni ka dɔli u zaaligu suŋŋa: ka guusiri Izraɛli dima tuligra soori; ka Naawunni Vuusim Kasi daa bɛ u ni.
Sii Kasi daa pun kasigi n‑yɛli u, ni, faasee ka u ti nya ti Dugma Masiiya pɔi ka naayi kpi.
Ka Naawunni Sii maa daa kyɛ ka u kyaŋŋi Naawunni Gyeeŋŋu Yiri maa ni.
Di saha maa ka Gyoosɛfi ni Mariama daa mari Yisa n‑kpeeri na ni ba ti niŋi u hoo zaaligu kaari ŋɔn nyɛ seem maa.
Ka Simiyɔn daa deaai bii maa n‑zali, ka pɛ'ari Naawunni n‑yɛtta#:- “Dizugu, n Dugma, zuna zaŋŋi n‑kyɛnna, I nin kyɛ ka m bakki duniya wa ka kyaŋŋi ni sufudoaa; Hoo nyin ŋɔn daa basi nangbambasiri n‑ti ma seem la.
Dama n nini nya i Tuligra maa, nyin daa zaŋŋi sɔ n‑ti butiri kam zaa wa.
Ŋɔna n nyɛ neesim din ya neaai tinzundima M‑bugsi ba i soori; Ka i niriba muna, Izraɛli dima - I nin taasi gyirima na n‑ti ba.” Tɔ; ka Simiyɔn ŋɔn daa tɔ'asi bii maa yɛla maa, di daa niŋi bii maa ba ni u ma alahazibu.
Ka Simiyɔn daa susi Naawunni susisuma n‑niŋi ba zugu, ka yɛli u ma Mariama, ni, “Dinŋɔ ka Naawunni zaali, ni bii wa nin kyɛ ka Izraɛli dima pam ti sigsi ba maŋŋa ka laa n‑du yaasa.
U nin ti laa n‑leebi ŋɔn ya wulisi niriba tuliginsim soori, ka baseeba nin za'asi u yɛla.
Ka i gba sufu nin sa'am di zugu, kaman takoobi ŋɔn kusi nira seem la.
Ka yɛlisɔ'ara nin ti yi niriba pam sufu ni na.” Ka pɔ'asɔ gba daa bɛ ni, n‑nyɛ anabi, ka u yuuri boonni Anna.
Ka nyɛ Fanuwɛli biiya, Aseeri za'anɔri ni nira.
U daa kurigi pam, dama u daa zinni doo yiri la yuuma ayɔpɔi, ka daa zinni pukɔtiri muna halli ni yuuma pisinii ni anaasi.
U daa kur bɛ la Naawunni Gyeeŋŋu Yiri ni, yuŋŋu ni wuntaŋŋa saha zaa, n‑gyeemni Naawunni ni wunsusigu ni noori loobu.
Ka pɔ'a wa daa kyɛ na di saha maa, m‑pɛ'ari Naawunni, ka tɔ'asiri bii maa yɛla n‑tiri ninvugseeba ban daa guusiri Gyɛrusalɛm tuliginsim dabsiri la zaa.
Tɔ; ka ban daa tum ti Dugma zaaligu ŋɔn nyɛ seem zaa n‑naai, ba daa labi n‑kuli Galilii, m‑paai ba toori tiŋŋa Nazarɛti.
Ka bii maa daa zoaai na, m‑mari yɛm ni yaa, ka Naawunni wurilim bɛ u ni pam.
Yuumni kam Yisa ba ni u ma daa yi kyɛnni la Gyɛrusalɛm nti diri Yakki-n‑Gaari Kyuu.
Ka bii maa ŋɔn daa ti paai yuuma pii ni ayi maa, ba daa kyaŋŋi n‑di kyuu maa hoo ban diri ka yuumni kam seem.
Ka kyuu maa dabsa ŋɔn daa ti naai ka ba labri n‑kunni la, Yisa daa kpalim la Gyɛrusalɛm.
Ka u ba ni u ma bu mi, dama ba daa teesi, ni, u bɛ la daadam maa ni.
Ka dizugu daa kyɛ ka ba kyaŋŋi la dabsimunni kyɛnni; di nyaaŋŋa ka ba daa naayi boori u ziiya ba dɔ'ariba ni ba zɔdima saani.
N‑daa bɔ u n‑kɔŋŋi bɛni, ka labi Gyɛrusalɛm nti boori u ziiya.
Di dabsa ata daari ka ba daa nya u Naawunni Gyeeŋŋu Yiri ni, ka u zi karimbadima saani, n‑wumsiri ba yɛttɔ'a, ka boosiri ba boosa.
Ŋɔnkam zaa daa wum u yɛttɔ'a maa, di daa niŋi ba la alahazibu u yɛm gyɛrigri zugu.
Ban daa nya u maa di daa gyɛri ba ni, ka u ma boosi u, ni, “M biiya, wula ka i niŋi ti seem wa?
Man ni i ba yi boori la i ziiya ni sufusa'aŋŋu.” Ka u daa labsi n‑yɛli ba, “Bɔ n niŋi ka ya boori n ziiya?
Ammi, ya bu mi, ni, di kpa la talasi ni m bɛ m Ba tuma maa ni?” Ka ba daa bu mi ŋɔn yɛli ba seem maa gbinni.
Ka u daa dɔli ba n‑labi n‑kuli Nazarɛti, ka deaari ba noori.
Ka u ma daa zaŋŋi yɛla maa zaa n‑niŋi u sufu ni.
Ka Yisa bamsim ni u yɛm daa paasira, ka u mari zugu pam Naawunni ni ninsaalidima saani.
Yuunseaa n daa paai, zaŋŋi n‑kyaŋŋi yuuma piiya ni anu NaaTaibiriyusi ŋɔn daa zinni Room NaaTitaari naam gbana zugu la.
Di saha maa ka Pɔntiyusi Pailiti daa nyɛ Gyuudiiya tingbaŋŋu Gɔmna, NaaHɛroodi mun daa di Galilii naam, ka u beeri Filipi mun daa di Ituriiya ni Tirakɔnaati m‑paasi, ka Laasanyasi mun daa di Abiliini naam.
Saha kanŋɔ yaasa ka Annasi ni Kayafasi daa di Izraɛli dima gyeeŋŋu suulinsi.
Di daa nyɛ la saha kanŋɔ ka Naawunni daa tɔ'asi n‑ti Gyɔni, sɔ ŋɔn daa nyɛ Zakariiya bii la, yoo ni sa.
Dizugu ka Gyɔni daa kyaŋŋi n‑gyinni Gyɔdin mɔ'ari ziiya gyilagyila ni, m‑moonni n‑yɛtti, ni, “Ya kyɛli ya teesibeeri, ni ya tumbeeri tuma, m‑basi.
Ka lala zugu ya kyɛm na ka man nin su ya Naawunni koom, ka Naawunni nin kyɛ ya taalli zaa m‑pɛŋŋi ya.” Di zaa daa nyɛ hoo Anabi Aizaaya ŋɔn pun sɔbi u bukku maa puuni n‑yɛli seem la.
U daa yɛnni, ni#:- “Ya wumma!
Sɔ m bɛ yoo ni n‑tasira, Ni, ‘Ya maalim ti Dugma palli n‑ti u, Ya sɛ'asim u sɔya zaa ka a tuusi kyappi; Baa kam zaa nin ti nyɛri, Ka zɔya ni kunkuna zaa nin birigi n‑sigi; An gɔlim zaa nin teaai, Ka sɔgbiragbira la mun leebi bɔlibɔli; Ka ninsaala zaa nin ti nya M‑baŋŋi Naawunni ŋɔn nin tuligi u niriba seem la.’ ” Tɔ; ka daadam daa la'am Gyɔni saanni na pam, ni u su ba Naawunni koom.
Ka u daa yɛli zama maa, ni “Ya bunkyɔ'ama wa!
Ya kur ŋmani la hoo wa'abeeri!
Ŋɔni n wulisi ya Naawunni ŋɔn ya namsi ya seem ka ya yɛnni, ni, ya nin zɔ n‑yi namsigu maa ni?
See ka ya tum tunseesi an wulisi, ni, ya pun takki ya halibeoo ni ya teesibeeri zaa, kaman tisuŋŋu ŋɔn wanni walisuma seem la.
Yan di yɛtti taaba, ni ‘Ibrahim ya'ansi n nyɛ ti!’; ya bu baŋŋi, ni, Naawunni nin toaai n‑zaŋŋi halli kuga wa gba m‑maali ya'ansi n‑ti Ibrahim?
Pampaŋŋɔ ka Naawunni nin namsi tumbeeri dima hoo nira ŋɔn maali u leefu siri ni u ŋma tiseaa kan bu wanni suŋŋa seem.
U nin ŋma ka n‑lusi, ka zaŋŋi ka n‑lɔsi bugum ni.” Gyɔni ŋɔn daa tɔ'asi lala maa, ka zama maa niriba daa boosi u, ni “Ka dizugu ti ya niŋi la wula?” Ka u labsi n‑yɛli ba, ni, “Ŋɔn mari kpari ayi ŋɔn yiisim yinni n‑tisi ŋɔn pun ka halli yinni.
Bee ŋɔn mari bundirigu gba ŋɔn purim di lala.” Tɔ; ka lampodeaariba gba daa kyɛ Gyɔni saanni na, ni u su ba Naawunni koom maa.
Ba daa boosi u, ni, “Ti Karimba, ka wula ka tirima ya niŋi?” Ka u daa labsi n‑yɛli ba, ni, “Ya di deaari n‑yakkri ban wulisi ya seem maa.” Soogyadima gba daa boosi u m‑paasi, ni, “Ka tirima ŋɔna?” Ka u daa yɛli ba, “Ya di mugsiri sɔ n‑deaari ligri bee n‑galimni sɔkam yɔriyɔri; ka ya kyɛ ka ya nini tigi ya yoori ŋɔn n‑nyɛ seem maa.” Tɔ; ka bana, ni Izraɛli dima maa zaa, daa kur guusiri Naawunni ŋɔn ya n‑tum sɔ na n‑ti ba, ni u ti su ba naam fukumsi la.
Ba daa puri lala naaba yuuri, ni, ‘Masiiya’, bee ‘Kirisita’.
Dinŋɔna Gyɔni ŋɔn daa tɔ'asi u yɛttɔ'a seem maa, ba daa birisiri ni m‑boosiri taaba, ni, “Ammi, Masiiya na'a nŋɔ, bee?” Amaa Gyɔni daa tasi n‑yɛli ba zaa, ni, “Koom ka mani zaŋŋi n‑suuri ya wa, amaa sɔ kyɛnni na ŋɔn nin zaŋŋi Sii Kasi ni bugum n‑suuri ya.
Ŋɔna n kpeem n‑gaari ma halli ka mani bu sum ni m pirigi u namna n‑ti u. U kyɛnni na, ka pun maali u neema siri ni u pii u kabuubu tampii maa n‑niŋi ka kasikasi.
U nin yeeli u kyi maa n‑yiisi wuurigu la ka kyɛ kabeelim.
Kasuma maa ka u nin la'asi n‑su u kusɔkku maa ni, ka naayi zaŋŋi wuurigu maa zaa n‑vaai m‑basi bugunseebu bun ka kpiisigu puuni.” Tɔ; ka Gyɔni daa kpamsiri niriba lala, ka paasiri ba yɛligu pam zaŋŋi n‑kyaŋŋi Naawunni lahabasuŋŋu maa ni.
Tɔ; ka NaaHɛroodi daa pun fa u maŋtoori beeri pɔ'a la - pɔ'a maa mun yuuri daa boonni Hɛroodiyasi - ka anŋɔ zaa nyaaŋŋa ka Gyɔni daa galim Naaba maa dizugu, ni, Naaba galimiya pam, m‑paasi ŋɔn daa pun tum tumbɛseesi la zugu.
Dinzugu NaaHɛroodi daa laa n‑tum tumbɛseaa kan gaari ŋɔn pun tum tunseesi la zaa ka kyɛ ka ba gbaai Gyɔni n‑kpari dansarika ni.
Tɔ; amaa ban daa na bu gbaai Gyɔni sahanseaa la, ka ŋɔn daa na suuri daadam zaa Naawunni koom maa, ka Yisa gba daa su.
Ban daa su Yisa koom n‑naai ka u daa puusiri Naawunni la, di saha ka saazugu sangbana daa yoaai ka Naawunni Sii Kasi daa yi na n‑sigi u saanni na: Sii maa mun daa ŋmani la hoo naŋmanni.
Ka ba daa wum Naawunni kukɔri saazugu na ka yɛnni, ni, “M bii n nyɛ i, ka n wuri i pam; n nini n tigi i.” Tɔ; ka dinŋɔna Yisa mammaŋŋa ŋɔn daa ti ya piili u tuma maa, u yuuma n daa nyɛ kaman yuuma pisita.
Niriba daa teesi, ni, u nyɛ la Gyoosɛfi biiya.
Gyoosɛfi mun daa nyɛ la Heeli biiya, Heeli Mattaati biiya, Mattaati Liivai biiya, Liivai Mɛlikyii biiya, Mɛlikyii Gyannai biiya, Gyannai Gyoosɛfi sɔ biiya, Gyoosɛfi Matatayasi biiya, Matatayasi Eemɔsi biiya, Eemɔsi Neehum biiya, Neehum Ɛsili biiya, Ɛsili Nagyeaai biiya, Nagyeaai Maati biiya, Maati Matatayasi sɔ biiya, Matatayasi Sɛmeeyini biiya, Sɛmeeyini Gyoosɛkyi biiya, Gyoosɛkyi Gyooda biiya, Gyooda Gyɔ'anan biiya, Gyɔ'anan Reesa biiya, Reesa Zɛrubabɛli biiya, Zɛrubabɛli Seaalitiyɛli biiya, Seaalitiyɛli Neeri biiya, Neeri Mɛlikyii biiya, Mɛlikyii Addi biiya, Addi Koosaam biiya, Koosaam Ɛlimadam biiya, Ɛlimadam Yeeri biiya, Yeeri Gyɔsuuwa sɔ biiya, Gyɔsuuwa Ɛliyeeziri biiya, Ɛliyeeziri Gyoorim biiya, Gyoorim Mattaati biiya, Mattaati Liivai biiya, Liivai Simiyɔn biiya, Simiyɔn Gyuuda biiya, Gyuuda Yisifu biiya, Yisifu Gyoonan biiya, Gyoonan Ilayakyiim biiya, Ilayakyiim Miliiya biiya, Miliiya Mɛnna biiya, Mɛnna Matata biiya, Matata Neetan biiya, Neetan NaaDauda biiya, NaaDauda Gyɛsi biiya, Gyɛsi Oobɛdi biiya, Oobɛdi Bɔ'azi biiya, Bɔ'azi Seaala biiya, Seaala Neeseoon biiya, Neeseoon Aminadaba biiya, Aminadaba Arimin biiya, Arimin Aani biiya, Aani Hɛzrɔn biiya, Hɛzrɔn Pɛrɛzi biiya, Pɛrɛzi Gyuuda biiya, Gyuuda Yaakubu biiya, Yaakubu Yisahaaku biiya, Yisahaaku Ibrahim biiya, Ibrahim Teera biiya, Teera Neehoori biiya, Neehoori Sɛrugu biiya, Sɛrugu Reoo biiya, Reoo Pɛligi biiya, Pɛligi Hibri biiya, Hibri Seela biiya, Seela Kyeenan biiya, Kyeenan Aafaksaddi biiya, Aafaksaddi Seemi biiya, Seemi Nuhu biiya, Nuhu Lamɛkyi biiya, Lamɛkyi Mɛtusala biiya, Mɛtusala Inɔkyi biiya, Inɔkyi Gyɛreedi biiya, Gyɛreedi Mahalaleelli biiya, Mahalaleelli Kyeenan biiya, Kyeenan Inɔsi biiya, Inɔsi Sɛtti biiya, Sɛtti Adam biiya; ŋɔn Adam muna, Naawunni bii n daa nyɛ u.
Yisa daa ti ya yi Gyɔdin mɔ'ari n‑labi na la, ka Naawunni Sii Kasi pun paali u ni.
Ka Sii maa daa zaŋŋi u n‑taasi yoo ni sa ni u ti niŋi dapisinaasi; ka Sintaani daa zamsi u.
Di saha maa u daa bu di bunseela halli ka kɔm ti naayi wum u yoo maa ni.
Ka Sintaani daa yɛli u, ni, “I yi siri nyɛ la Naawunni biiya, i ku kyɛ ka kugri wa leebi bundirigu?” Ka Yisa labsi n‑yɛli u, ni, “Di pun sɔbi n‑dɔya, ni, pa bundirigu kɔkɔ zugu ka ninsaala bɛ ni.” Di nyaaŋŋa ka Sintaani daa zaŋŋi u n‑kyaŋŋi n‑duusi saazugu n‑wulisi u duniya puuni tinsi zaasa yooma.
Ka Sintaani yɛli u, ni, “I bu baŋŋi, ni, mani n su anŋɔ zaa fukumsi?
Ka man boori sɔ nuu ni ka n ya n‑zaŋŋi a n‑niŋi.
Dizugu i yi sakki n‑gbaani n‑gyeem ma Naawunni gyeeŋŋu, n nin zaŋŋi anŋɔ zaa ni a bunveela zaa fukumsi n‑ti i, ka a ti nyɛ i dina.” Ka Yisa labsi n‑yɛli u, “Di pun sɔbi n‑dɔya, ni#:- ‘Naawunni yinni kɔkɔ N sumsi gbaanigu ni gyeeŋŋu.
Ka Ŋɔna n nyɛ ya Dugma.’ ” Ka Sintaani daa laa n‑zaŋŋi u n‑kyaŋŋi Gyɛrusalɛm timpuuni ka zaŋŋi u n‑du n‑tɔm Naawunni Gyeeŋŋu Yiri saazugu sa, ka Sintaani yɛli, “I yi siri nyɛ la Naawunni biiya, i ku zaŋŋi i maŋŋa m‑basi tiŋŋa?
Di pun bu sɔbi n‑dɔya, ni, Naawunni nin kyɛ ka u malaakadima kyɛ na n‑guri i?
Ka laa n‑sɔbi, ni, ‘I yi ya lu, ba nin teebi i saazugu ba nuusi ni ka i napɔŋŋu ku tuui kugri.’ ” Ka Yisa labsi n‑yɛli u, ni, ba yɛliya, ni, “I di zamsiri i Dugma Naawunni.” Ka Sintaani ŋɔn daa yi zamsi u n‑naai maa, u daa bakki ni ka kyɛ u saha beela.
Tɔ; ka di nyaaŋŋa ka Sii Kasi kpeeŋŋu daa paali Yisa maa ni, ka u labi Galilii tingbaŋŋu ni na.
Ka bɛni tinkpansi maa, ni an zɛ gyilagyila zaa, daa wum u lahabaari maa.
U daa kpeeri ba la'aŋŋu duri ni n‑wulisiri ba, ka ba zaa daa tiri u gyirima u yɛttɔ'a zugu.
Ka Yisa daa paai Nazarɛti - ban daa wubsi u tinseaa la nla - ka Vuusim Dabsiri daari daa ti paai, ka u daa kpɛ ba la'aŋŋu duu ni hoo u soori ŋɔn daa kur nyɛ seem.
N‑kpɛ bɛni, ka u daa yisigi n‑zaani ka ba zaŋŋi Anabi Aizaaya bukku la n‑ti u na ni u karim.
Ka u daa lakki bukku maa ni u karim n‑ti ba.
Ŋɔn daa lakki ka maa, u daa bɔ ya'aseaa kan daa wulisi, ni#:- “Ti Dugma Sii maa bɛ man saani, Dama Ŋɔna n yiisi ma ni m mooli N‑wulisi u lahabasuŋŋu maa n‑ti faradima.
Ka laa n‑tum ma ban gbaasi seeba saani Ni n ti yɛli ba, ni, ban nin yiisi ba m‑basi.
Ni n kyɛm zoomma gba saani N‑yɛli ba, ni, ba nini nin neaai.
Ni, ban mugsiri seeba yaasa nin nya soori Ni ba ti su ba mansi.
Lala maa n ya wulisi, Ni, ti Dugma sahasuŋŋu maa paaya.” Ŋɔn karim lala n‑naai maa, u daa labsi n‑kpabi bukku maa ka zaŋŋi ka n‑tisi ka laa n‑zini.
Ka ban daa zi duu maa ni maa zaa kur bɛ la u gɔsibu ni.
Ka u daa piili n‑yɛli ba, ni, “Zuna, yan da wumni yɛla wa sahanseaa la, yɛla maa da kur niŋni yɛlimaŋni.” Ka sɔkam zaa daa pɛ'ari u, ka ŋɔn zaŋŋi yɛm ni nya'asim n‑tɔ'asiri u yɛttɔ'a maa seem n daa niŋi ba alahazibu pam.
Baseeba boosiri taaba, ni, “Pa Gyoosɛfi bii n‑kur ŋɔa?” Ka dizugu ŋɔn mun daa labsi n‑yɛli ba, “Man kur mi halli, ni, ya nin teaai ma nyɛsiseaa yɛla - kan yɛtti, ni, ‘Nyin tiimaraana wa, kur tibma i maŋŋa!’, ni, ‘Tin daa wum ka i tum seem Kapirinyum tiŋŋa ni la, see ka i tum lala i mammaŋŋa tiŋŋa wa puuni!’ ” Ka u daa laa n‑yɛli ba, “Yɛlimaŋni ka n yɛtti ya wa, anabi zaa maŋtoori timbiisi n nyɛ ban bu sakki n‑deaari u. Amaa yɛlimaŋni ka n ya yɛli ya, Izraɛli pukɔya daa zoaai pam Anabi Ilaygya saha la, wari ŋɔn daa zaani yuuma ata ni gɔya ayoobu ka kɔm lu.
Amaa Naawunni daa bu tum Ilaygya ni u kyaŋŋi pukɔya wa sɔsɔ saani, amaa pukɔsɔ ŋɔn daa bɛ Zarifaati tiŋŋa saani ka u daa tum u - tiŋŋa wa n kur bɛ Saidoon tingbaŋŋu ni.
Yaasa m‑paasi: Gyuudii tingbaŋŋu ka kɔnsi daa zoaai pam Anabi Ilayseaa saha la, amaa ba sɔsɔ daa bu nya tippu, amaa Na'aman sɔ ŋɔn daa nyɛ Siriiya nira la ka ba daa tibi.” Tɔ; ka ban daa wum u yɛttɔ'a wa la'aŋŋu duu maa ni, ba zaa sufu daa yisigi ni ka ba daa zaŋŋi u n‑yiisi ba tiŋŋa maa ni, m‑mari u halli ni zɔpiisi zugu ni ba daai u n‑lusi n‑ku u, amaa u daa dɔli ba sunsukkuni n‑yi n‑kyaŋŋi ka kyɛ ba.
Tɔ; ka Yisa daa kyaŋŋi n‑sigi m‑paai Kapirinyum - Galilii tingbaŋŋu tinseaa n nyɛ ka.
U daa paai m‑bɛ ni, ka daa la'amni ni Kapirinyum dima n‑wulisiri ba, Vuusim Dabsiri kam zaa.
Di daa niŋi ba alahazibu pam ŋɔn daa tɔ'asiri yɛttɔ'amaŋa la zugu, ka u bu birisiri halli beela.
Ka dɔsɔ daa bɛ la'aŋŋu duu maa ni ka arizimbeoo daa kur bɛ u ni.
Ka u daa kaasi pampam, ni, “Aah!
Yisa, nyin Nazarɛti doo wa!
Wula ka i ya m‑mukki ti?
I kyɛnni na ni i ti sa'am ti, bee?
M mi nyin nyɛ sɔa: ni, i nyɛ la ŋɔn nyɛ bunkasikasi ka yi Naawunni saani na!” Amaa Yisa daa nyikki u ka yɛli, “Sina i vuuri ka yi na ka kyɛ u!” Ka arizimbeoo maa daa tɔ doo maa n‑lusi u tiŋŋa, ba zaa sunsukkuni, ka yi na ka kyɛ u, ka sɛseelli bu niŋi doo maa.
Ka di daa yi gyɛri ba zaasa ka ba yi yɛtti taaba, ni, “Ka yɛligu bɔ nŋɔa?
U kur zaŋŋi yaa n‑tɔ'asiri u yɛttɔ'amaŋni n‑yɛtti arizimbeeri, ni, ba yim na, ka ba siri yiiri na, fimm!” Ka ŋɔn daa niŋi seem maa daa mooli n‑gyili bɛni tinsi maa ni, ni a tinkpansi zaa.
Ka u daa yi la'aŋŋu duu maa ni n‑kpɛ Saimoon yiri.
Di saha maa Saimoon deemma ka waari daa mara, ka u dɔya n‑gyigra, ka ba daa tɔ'asi n‑ti Yisa m‑boosi u zaŋŋi n‑kyaŋŋi pɔ'a maa yɛla.
Ka u daa kpɛ n‑zaani u saani ka tasi dooru maa ka di yi ka kyɛ pɔ'a maa ka u daa doaai yooma n‑yi na n‑tum n‑ti ba.
Tɔ; ka wuntaŋŋa ŋɔn daa ti lura, ka niriba pam daa zi ba baaridima n‑kyɛ u saani na, ka u zaŋŋi u nuusi m‑pa sɔkam zaa zugu, ka tibi ba.
Ka arizimbeeri daa yi na ka kyɛ niriba pam, ka kur tasiri n‑yɛtti, ni, “Nyini n nyɛ Naawunni bii la!”, amaa u daa nyikki ba ni, ka bu sakki ni ba tɔ'asiri lala, dama ba daa baŋŋiya, ni, ŋɔna n nyɛ Masiiya, Naawunni ŋɔn tum sɔ la.
Tɔ; ka beoo ŋɔn daa ti neaai, u daa yi timpuuni n‑kpɛ moo ni.
Ka ba zaa daa bɔ m‑bɔ nti nya u, ka susiri u n‑yɛnni, ni, u di laa n‑kyaŋŋi seela ka kyɛ ba; amaa u daa yɛli ba, “Di nyɛ la talasi ni m mooli Naawunni naam lahabasuŋŋu n‑gyili, ka tinseesi an kpalim la zaa gba wum: dizugu ka Naawunni tum ma na.” Ka u daa doaai n‑kyaŋŋi Gyuudii tingbaŋŋu ni nti kpɛ ba la'aŋŋu duri ni n‑yiisiri wa'azu.
Tɔ; ka dahinseaa ka Yisa daa ti zɛ Gyɛnɛsarɛti mɔ'ari la noori ni, ka niriba pam kpa'ari n‑kyɛnni u saani na ni ba ti wum Naawunni yɛligu maa.
Ka u daa nya nyarima ayi seesi an daa kpalim n‑dɔya mɔ'aduuri la ni; ka zingbaariseeba ban daa su a maa mun daa kyɛ a n‑dooli ka kyaŋŋi ni ba ti peaai ba laama.
Ka Yisa daa kpɛ nyarinseaa ni, nyariŋŋu maa mun daa nyɛ la Saimoon dinni, ka dinŋɔna u daa bɛlim Saimoon, ni, u tugsim ka n‑kpɛ koom maa ni n‑zaali tooni beela.
Ka Yisa daa zini nyariŋŋu maa puuni n‑wulisiri niriba maa.
Ŋɔn daa ti wulisi ba n‑naai, u daa yɛli Saimoon, “Kyɛma nti paai mɔ'ari wa kɔzuliŋŋu ni sa, n‑lɔbi ya laama maa n‑gbaai zaasim.” Ka Saimoon labsi n‑yɛli u, “N Daana, ti sa pun lɔbi a yuŋŋu la n‑neaai beoo, ka mun bu gbaai halli yinni gba; amaa nyin ŋɔn yɛli seem wa zugu, n nin lɔbi.” Ka ban daa siri niŋi lala ba daa gbaai zaasim pam, halli ka ba laama maa ti boori a kyeesi.
Ka ba daa booli ba zingbaaritaaba ni ba zaŋŋma nyarinseaa la n‑kyɛ na n‑suŋŋi ba.
Ka ba daa kyɛ na nti suŋŋi ba ka yiisi zaasim maa m‑paali nyarima ayi maa zaa, halli ka a ti ya sim koom maa ni.
Saimoon Piita ŋɔn daa nya lala maa u daa gbaani tiŋŋa Yisa tooni ka yɛli u, “N Dugma, kyɛma ka kyɛ man tumbeeri daana wa m‑basi.
M bu sumsi m‑pɔri i saani na.” Tɔ; ka ban daa gbaasi zaasim seem maa zugu di daa gyɛri Saimoon ni bankam daa bɛ u saani maa pam.
Ka di daa niŋi Zɛbidii biisi Gyeemsi ni Gyɔni ban daa nyɛ Saimoon tuntuntaaba la gba alahazibu.
Ka Yisa daa yɛli Saimoon “Di zɔri dabeem!
I yi gbaari la zaasim halli ni zuna; amaa zuna zaŋŋi kyaŋŋi i ya leebi la ŋɔn gbaari ninsaalidima n‑tiri Naawunni.” Ban daa ti zaŋŋi ba nyarima maa na nti dooli duuri ni, ba daa kyɛ ba bunseelli kam zaa m‑basi ka yisigi n‑dɔli Yisa.
Tɔ; ka Yisa ŋɔn daa ti bɛ tinseaa ni maa, dɔsɔ n daa bɛ ni ka kɔmni daa ti wali u ningbina zaa.
Doo maa daa kyɛ Yisa saani na nti kuntiri u tooni m‑bɛlimni u n‑yɛtta, “N daana, i yi da sakki lala, i naa kyɛ ka n kɔmni wa naai ka n kpɛ n‑taabi ni.” Ka Yisa daa teaai u nuu n‑siisi u ka yɛli, “N sakkiya: di naama!” Ka u kɔmni maa daa siri basi u lala saha maa.
Ka Yisa daa kpaam u n‑yɛli, “Di yɛli sɔa, amaa kur kyɛm nti zaŋŋi i maŋŋa n‑wulisi maalimaanna ka maali sariseesi Musa ŋɔn daa sɔbi n‑zaali zaŋŋi n‑kyaŋŋi kɔmni tippu zii la; dina nin kyɛ ka ba baŋŋi, ni, i siri nya tippu.” Amaa Yisa yuuri daa maali n‑du pam n‑kyaŋŋi halli, ka daadam pam daa la'am na ni ba ti wum u yɛttɔ'a, ka laa n‑kyɛ ka u tibri ba dooru balibu kam la.
Ka Yisa mun daa yisigri n‑kyɛnni moo ni, ni u ti bɛ u kɔkɔ m‑puusiri ka susiri Naawunni.
Dahinseaa ka Yisa daa laa n‑kpɛ duu ni n‑wulisiri niriba, ka Farisii dima ni Naawunni zaaligu karimbadima seeba daa kpɛ duu maa na n‑zintiri n‑wumni u yɛttɔ'a maa; ba daa pun yi Gyɛrusalɛm tiŋŋa ni, ni Galilii ni Gyuudii tingbana ni m‑paasi n‑kyɛ na.
Di saha maa ka Naawunni yiiko daa bɛ u ni n‑kyɛ ka u tibri niriba.
Ka ninvugseeba daa zaŋŋi ba baarisɔ ka u gbaya ayi zaa daa kpi, n‑niŋi u sɔŋŋu ni n‑zi u na; n‑kyɛ na nti boori soori ni ba zaŋŋi u n‑kpɛ n‑dooli Yisa tooni ka kɔŋŋi, daadam maa ŋɔn daa zoaai m‑mugsiri u maa zugu.
Dinŋɔ zugu ba daa zaŋŋi u n‑du la yiri maa pii saazugu nti kyiibi voori n‑yoaai n‑sigsi u, ŋɔn ni u sɔŋŋu maa zaa, voori maa ni, halli nti paai tiŋŋa; ka ba daa zaŋŋi u n‑dooli Yisa tooni lala.
Yisa ŋɔn daa nya ban niŋi u yɛdda seem maa zugu, u daa yɛli baara maa dizugu, ni, “N zɔsuŋŋu, n kyɛ i taalli m‑pɛŋŋi i.” Ka karimbadima ni Farisii dima maa daa boosiri ba sufu ni, n‑teesiri n‑yɛtta, “Bɔ n niŋi ka doo wa zaŋŋi u maŋŋa n‑zaantiri Naawunni zaaziiya seem wa?
Ŋɔni n lee n‑toaai n‑kyɛ niriba taalli m‑pɛŋŋi ba?
Ka pa ni Naawunni kɔkɔa?” Ka Yisa daa baŋŋi ba sufu ni teesa maa zaa, ka boosi ba, ni, “Bɔ zugu ka ya birisira?
Yɛla ayi wa sunsukkuni, kani m bu tɔa - i yi yɛli sɔ, ni, ba kyɛ u taalli m‑pɛŋŋi u, bee i yi yɛli sɔ, ni, u doaama n‑kyaŋŋi?” Ka laa n‑yɛli ba, “Amaa m boori ni ya baŋŋi, ni, ba pun ti man Ninsaala Biiya soori ni n kyɛri niriba taalli m‑pɛŋŋni ba, duniya wa puuni.” Di saha maa ka u ŋmaligi n‑yɛli baara maa, “N ya n‑yɛli i, ni, doaama n‑zaŋŋi i bundoaa wa n‑kuli!” Ka doo maa daa siri doaai n‑zaŋŋi u bundoaa maa ba zaa nini ni m‑pɛ'ari Naawunni ka va n‑kuli.
Ka di daa gyɛri ba zaa pam; ka ba pɛ'ari Naawunni n‑yɛtta, “Ti siri nya alahazibu tuma zuna!” Tɔ.
Ka dinŋɔ nyaaŋŋa ka Yisa daa yi nti nya lampodeaarisɔ ŋɔn yuuri daa boonni Liivai.
Ŋɔnŋɔ mun daa zi ba lampoo tuma ziiya n‑tumna, ka Yisa yɛli u, “Doaama n‑dɔli ma!” Ka u daa doaai n‑kyɛ u bunseelli kam zaa ka dɔli u. Ka ŋɔn Liivai daa dugi diibu u yiri maa ni, ka daa booli Yisa n‑zuusi u ni u kyɛm na n‑di.
Ka lampodeaariba ni daadam pam daa paasi u zugu n‑la'am na nti dira.
Lala zugu ka Farisii dima ni karimbadima ban daa bɛ bɛni maa daa galim Yisa nyaandɔliba maa ka boosiri ba, ni, “Wula ka yarima ni lampodeaariba ni tumbeeri dima la'amni n‑dira ka nyuura?” Ka Yisa daa yɛli ba, ni, “Ban mari alaafɛ bu boori tiimaraana, na'ala ban beeri m‑boori u. Pa tunsuma dima zugu ka n kyɛ na, ni m boonni, amaa tumbeeri dima ka m boonni ni ba kyɛm na n‑takki ba beebu, ni ba sufu ni teesibeeri zaa.” Ba mun daa labsi n‑yɛli u, “Seeba ban dɔli Gyɔni maa loori la noori sahakam ka puusiri aduuwa, ka Farisii dima nyaandɔliba gba n niŋni lala, amaa nyini mun nyaandɔliba wa n kur diri ni ka nyuura.” Ka u daa boosi ba, “Dɔsɔ yi ti di pɔ'apaalli ka ba deemni dizugu, ammi, pɔ'apaalli sira maa yi ti bɛ u saamma sunsukkuni ba nin lɔ noori di saha maa, bee?
Ay!
Ba bu ya lɔa.
Amaa sahanseaa kyɛnni na ka ba nin ti yiisi amriya doo maa ba saani - di dabsa maa puuni ka ba nin lɔ noori.” Ka u daa laa m‑paasi ba nyɛsiri n‑yɛli, “Sɔ na zi n‑toaai bunyeeripaalli tanni n‑ligi bunyeerikurigu.
U yi niŋi lala u nin sa'am bumpaalli maa, ka tampaalli maa ku ŋmani bunkurigu la.
Sɔ mun ku laa n‑sakki n‑zaŋŋi dapaalli n‑lɛ daga'akurigu ni.
U yi niŋi lala, daam maa nin ŋma ga'akurigu maa ka yuuli m‑basi, ka ga'ari maa gba sa'am.
Ay!
Ba zaŋŋma ga'apaala n‑leeri dapaalli n‑niŋi a puuni.
Ninvugsɔ ŋɔn nyu daam m‑miili mun bu boori dapaalli; amaa u yɛli, ni, dakurigu kɔkɔ n nya'asa u saani.”
Ka Vuusim dindahinseaa ka Yisa daa dɔli puri ni n‑gatta, ka u nyaandɔliba daa piili n‑kabri kasana n‑ŋmeemni ba nuusi ni n‑ŋɔbri kabeelim maa.
Ka Farisiseeba n daa boosi ba, ni, “Wula ka ya tumni puri tuma wa?
Ya galimni zaaligu maa zaŋŋi n‑kyaŋŋi Vuusim Dabsiri wa!” Ka Yisa daa labsi n‑yɛli ba, “Ya na zi n‑karim NaaDauda yɛla wa?
Ni, ŋɔn ni u taaba n daa bɛ ni ka kɔm daa gbaai ba, ka u daa kpɛ Naawunni gyeeŋŋu zii maa n‑zaŋŋi boroboro n‑ŋɔbi ka laa n‑tisi u taaba maa, ka ba gba daa ŋɔbi.
Pa boroboro anŋɔ taabu ka ba zaŋŋi n‑doontiri la Naawunni tooni?
- ka a kyisiri ni, di yi pa la maalimaanniba kɔkɔ ŋɔbri a?” Ka Yisa daa laa n‑yɛli ba, “Man Ninsaala Bii n su Vuusim Dabsiri fukumsi gba.” Ka Vuusim dahinseaa yaasa ka Yisa daa laa n‑kpɛ la'aŋŋu duu ni n‑wulisiri ba; ka dɔsɔ n daa bɛ bɛni ka u nudirigu daa pun kpi ni.
Ka Farisii dima ni karimbadima maa daa boori sɔseaa ni ba galim u; dizugu ba daa gɔsiri u ni, ni ba nya u nin tibi sɔ Vuusim Dabsiri, bee?
Amaa Yisa daa mi ba sufu ni teesa ŋɔn bɛ seem, ka u daa yɛli nukpiiŋŋu daana maa, ni, “Doaama n‑zaani sunsukkuni!”, ka u doaai n‑zaani.
Ka Yisa yɛli ba, “M boosiri ya ni: Vuusim Dabsiri muna, soori bɛ ni ni nira tum tunsuma di dabsiri maa, bee tumbeeri?
M‑paasi yaasa, u tuligma sɔ nyɔvuri, bee u sa'am ka?” Ka u daa gɔsi n‑gyiligi ba zaa na, ka yɛli doo maa, “Teaam i nuu maa!”, ka ŋɔn daa niŋi lala, u nuu maa daa nya tippu.
Amaa ba sufu daa yisigi pam ka ba tɔ'asiri ni taaba ba nin niŋi Yisa seem.
Tɔ.
Ka di saha maa ka Yisa daa yi n‑kyaŋŋi n‑du zoori zugu ni u ti susi Naawunni, ka daa kur kpalim m‑bɛ ni yuŋŋu maa zaa n‑susiri Naawunni.
Beoo ŋɔn daa ti neaai, u daa booli u nyaandɔliba zaa ni ba la'am na, ka u daa gaŋŋi ba puuni ninvugpiiya ni bayi, ka daa laa m‑booli ba, ni, ‘Tumudima’ la.
Ba yuya nŋɔa#:- Saimoon (ŋɔn muna ka Yisa daa pa u yupaa ni, ‘Piita’), ni u tinzɔ Anduru; Gyeemsi, Gyɔni, Filipi, Baatɔlɔmiyu, Matiyu, Tɔmaasi, Alifiisi Gyeemsi, ni Saimoon sɔ (ŋɔna ka ba daa boonni ‘Zɛlɔti’), ni Gyeemsi Gyuudasi, ni Gyuudasi Isikariyɔti (ŋɔn mun daa ti leebi ŋɔn figsi Yisa n‑niŋi u dindaandima nuu ni la).
Ka ŋɔn ni u tuumudima wa n daa yi zoori maa zugu n‑sigi na, ka u nyaandɔliseeba pam daa la'am na, ka daadam daa zoaai m‑paasi ba zugu; baseeba ban daa yi Gyuudiiya na, ni Gyɛrusalɛm, ni tinseesi an bɛ teeku duuri ziiya hoo Taaya ni Saidoon.
Ba zaa daa kyɛ na ni ba ti wum u yɛttɔ'a maa ka tibi ba dooru balibu kam la.
Ka arizimbeeri ŋɔn daa mugsi seeba maa zaa daa nya tippu, ka niriba maa zaa daa kpaŋŋi ba mansi ni ba paai Yisa saani n‑siisi u, dama yiiko n daa yiiri u ni na n‑tibri ba zaa.
Ka u daa ŋmaligi n‑gɔsi u nyaandɔliba maa ka yɛli#:- “Zugsuŋŋu bɛ ni n‑ti yaseeba ban nyɛ faradima, dama Naawunni naam nyɛ la ya dinni.
Zugsuŋŋu bɛ ni n‑ti yaseeba kɔm ŋɔn mari pampaŋŋɔa, dama ya nin ti di n‑tigi.
Zugsuŋŋu bɛ ni n‑ti yaseeba ban kumni pampaŋŋɔa, dama ya nin ti laara.
Zugsuŋŋu bɛ ni n‑ti ya, sahanseaa niriba yi yaai ya, ka kari ya m‑basi, ka tuuri ya ka za'asiri ya yuya, ni, a nyɛ la yubeeri, ka ba niŋi lala man Ninsaala Bii zugu.
Di nin wulisi, ni, ya laara zoaaya pam arizana ni; ka dizugu ya kyɛ ka ya sufu pɛligi dindaari maa, ka ya waam sufumaasim waa.
Ya bu nya?
- lala ka ba badima n daa niŋi anabidima la.” Ka laa n‑yɛli, ni, “Amaa#:- Zugbeoo bɛ ni n‑ti yaseeba ban nyɛ bundaandima, dama ya pun deaai ya nya'asim la.
Zugbeoo bɛ ni n‑ti yaseeba ban diri ya yuubu pampaŋŋɔa, dama kɔm nin ti gbaai ya.
Zugbeoo bɛ ni n‑ti yaseeba ban laari pampaŋŋɔa, dama ya nin ti kaasiri ka kumna.
Zugbeoo bɛ ni n‑ti ya, sahanseaa niriba zaasa yi tiri ya yusuma; ba badima daa pun niŋi lala n‑ti ziri anabidima la - Bee, m ma'ai ni?” Ni, “Amaa n yɛtti ya ban wumni n yɛligu maa, ni: Ya wura ya dindaandima; ya tumma din veela n‑tiri ban namsiri ya.
Ya susim bunsuma n‑niŋi ban yɛtti ya zulima, ka laa n‑susi Naawunni n‑tiri ban tuuri ya gba.
Sɔ yi lɔbi i tampɛkka, nyin ŋmaligma kanla gba m‑paasi u. Sɔ mun yi fa i bunyeerigu ka boori i kyinkyinni m‑paasi, nyin di mɔŋŋi u. Ŋɔnkam susi i bunseelli, nyin zaŋŋma n‑ti u, ka sɔ mun yi kpikki i neema, nyin di laa m‑boosi u a yɛla.
Dinŋɔna ya yi boori ni niriba niŋi seelli n‑ti ya, ya niŋma lala n‑ti ba gba.” Ka u daa laa n‑yɛli ba, “Ya yi wuri seeba ban wuri ya, ba nin pɛ'ai ya di zugu?
Ay!
Halli ala'akyi dima gba niŋni lala.
Ka ya yi niŋni din veela n‑tiri ban niŋi ya suŋŋa maa, ba nin pɛ'ai ya di zugu?
Ay!
Halli ala'akyi dima gba niŋni lala.
Ya yi mari ya buna m‑pɛŋŋni n‑tiri ninvugseeba yan yɛnni, ni, ba siri nin yɔ n‑labsi n‑ti ya, ba nin pɛ'ai ya di zugu?
Ay!
Halli ala'akyi dima gba pɛŋŋni n‑tiri ba ala'akyi daantaaba ni ba nin ti labsi n‑ti ba bummunni yaasa.
Amaa see ka ya wuri ya dindaandima ka tumni tunsuma ka pɛŋŋni ya buna n‑tiri niriba kam, ka bu teesiri, ni, ya ti laa n‑deaai a yaasa.
Din saha maa ka ya laara nin zoaai pam, ka ya nin leebi Naawunni Ŋɔn Gaari Zaa la biisi.
Pa ŋɔn Naawunni n kur niŋni nirilim n‑ti halli ban bu puusiri u, ni tumbeeri dima maa, gba?
Dinzugu ya zɔm taaba namboo, hoo ya Ba Naawunni ŋɔn zɔri namboo seem la.” Yisa daa laa n‑yɛli ba, “Ya di teesiri taaba yɛla, ka Naawunni ku ti teesi ya gba yɛlibeeri; yan di zaŋŋni taaba taalli, ka Naawunni ku ti zaŋŋi ya gba taalli.
Ya kyɛri ya taaba taalli m‑pɛŋŋi ba, Ka Naawunni nin ti kyɛ ya taalli m‑pɛŋŋi ya gba.
Ya zaŋŋma piini n‑ti niriba, ka Naawunni ti ti ya gba, ka yan ti ya deaai seelli maa nin ti paali ya nuusi halli nti yaamna; dama yan ma'asiri n‑tiri ya taaba seem la, lala ka Naawunni nin ti ma'asi n‑ti ya gba.” Ka u daa laa n‑nyɛsi ba nyɛsiri wa, ni: “Zooma nin toaai n‑dari u zoontaraana, bee?
Ba bayi maa zaa ku lu bɔ'ari ni?
Karimbiiya bu gatti u karimba, amaa karimbii ŋɔn nya wulisigu suŋŋa, u bamsim ni u karimba bamsim nin ti sa'ai taaba.” U daa laa m‑boosi ba, ni, “Ni wula ka i nya muŋŋa i mabii nimbiri ni, ka zaantɔliga deen sa i maŋtoori dinni ni ka i bu nya ka?
Wula ka i nin toaai n‑yɛli i mabiiya, ni, u kyɛ ka i yiisi munseaa kan bɛ u nimbiri ni, ka deen bu nyara zaantɔliseaa kan bɛ i maŋtoori dinni ni?
Nyin birikɔnsi daana wa!
Daŋŋma n‑voaai i nimbiri ni zaantɔliga maa m‑basi ka yi nyari suŋŋa pɔi, ka naayi yiisi munseaa kan bɛ i mabii nimbiri ni!” Yisa daa naa n‑yɛli ba, “Tisuŋŋu bu wanni walibeeri, ka tibeoo mun bu wanni walisuma.
Ba gɔsiri tikam zaa maŋtoori wala maa nti baŋŋi bumbɔ tii n nyɛ ka.
Dama nira zi n‑tɔsi kinkama goaa zugu, ka sɔ mun zi n‑tɔsi sisibi purinkpaŋŋu zugu.
Bunsuma yi bɛ ninvugsuŋŋu sufu ni m‑paali ka, u nin yiisiri bunsuma u sufu maa ni na; ka ninvugbeoo ŋɔn mun sufu paali ni bumbeeri yiisiri la bumbeeri na, dama dinkam bɛ ninsaala sufu ni m‑paali ka, dina ka u yiisiri u noori ni na.” Ka Yisa daa laa m‑boosi ba, ni, “Wula ka ya boonni ma, ni, ‘N Daana, N Daana’ ka lee m‑bu tumni tunseesi man yɛtti ya, ni, ya tumma maa?
Ŋɔnkam zaa kyɛ n saani na nti wum n yɛligu, ka dɔli di, n nin wulisi ya lala nira ŋɔn ŋmani sɔa: u ŋmani la hoo tammeerisɔ ŋɔn daa gbi tiŋŋa n‑nyeebi u yiri n‑tɔm tampii zugu; ka koom daa ti kpɛ n‑gyiligi yiri maa ka bu nyaŋŋi n‑dam ka, dama ka daa mɛ suŋŋasuŋŋa.
Amaa ŋɔnkam mun wumni n yɛligu maa ka bu dɔli di, di nira ŋmani la hoo tammeerisɔ ŋɔn daa bu gbi tiŋŋa n‑nyeebi, amaa u kur mɛ n‑tɔm la tambisigu zugu, ka koom daa ti kpɛ n‑gyiligi yiri maa, ka ka daa di lu zaa, ka ka luubu maa daa bɛ pam!”
Yisa ŋɔn daa tɔ'asi niriba maa yɛttɔ'a wa zaa nti naai, u daa kyaŋŋi la Kapirinyum.
Ka soogyadima toondaansɔ n daa bɛ bɛni ka u daabwuttigu daa beera, halli ka dooru maa ti wum u halli ka u ti pɔri kum.
Di saha maa ka toondaana wa daa wum Yisa yɛla ka daa tum Izraɛli dima kpamseeba ni ba ti susi u ka u kyɛ na nti tibi u baara maa n‑ti u. Ka ba daa paai u saani na nti bɛlim u n‑yɛtta, “Soogyadima toondaana maa sum ni i suŋŋi u, dama u wuri ti zuliya wa halli, ka u mɛ la'aŋŋu duu n‑ti ti ni ti kpeeri m‑puusiri Naawunni gba.” Ban daa ti ya labi n‑kunni na ka Yisa daa dɔli ba n‑kyaŋŋi.
Ŋɔn daa ti kyaŋŋi m‑pɔri toondaana maa yiri, ŋɔnwa daa laa n‑tum u zɔdima Yisa saani na, ni, u di mugsi u maŋŋa; ni, ŋɔn toondaana maa poora ni Yisa kyɛ u yiri ni na; ni, ka mun bu laa n‑sum ni u gba kyɛ Yisa saani na.
Amaa u kur yɛlim yɛttɔ'aseesi ŋɔn ya yɛli, ka u baara maa kpaŋŋi.
Ni, dama ŋɔn gba nyɛ la ban su ninvugsɔa, ka u mun gba su soogyaseeba fukumsi ka nin toaai n‑yɛli ba yinni, ni, u kyɛm luginseaa ka u kyaŋŋi, bee n‑yɛli sɔ, ni, u kyɛm na ka u kyɛ na, ka nin toaai n‑yɛli u daabri, ni, u tumma nŋɔ ka u tum di.
Tɔ; ka Yisa ŋɔn daa wum soogyadima toondaana maa ŋɔn daa yɛli seem maa, di daa gyɛri u pam: ka u ŋmaligi n‑yɛli daadam ban daa dɔli u maa, ni, “Yɛlimaŋni ka n ya n‑yɛli ya, halli Izraɛli dima ni gba n na zi n‑nya sɔsɔ ŋɔn niŋi yɛdda hoo doo wa ŋɔn niŋi seem!” Ka toondaana maa ŋɔn daa tum ninvugseeba maa daa labi yiri maa ni na nti nya ka daabri maa pun kpaŋŋi zaa.
Di nyaaŋŋa ka Yisa daa kyaŋŋi tinseaa kan yuuri boonni Neeni la, ka u nyaandɔliba ni zama pam daa dɔli u. Ŋɔn daa ti pɔri tiŋŋa maa kpeebu, tiŋŋa maa ni na'akyimbilisɔ kpi ka ba ziiri u n‑yiiri na, ka tiŋŋa maa niriba kabri n‑dɔla.
Ŋɔn daa kpi maa ma daa nyɛ la pukoori, ka daa ka bisɔ m‑paasi ŋɔn kpi maa.
Ka ti Dugma daa nya pukoori maa ka di niŋi u namboo, ka u yɛli u, “Di kumna!” Ka Yisa daa kyaŋŋi nti siisi ban daa mari bunseaa n‑ziiri kum maa, ka ban daa ziiri u maa kpalim n‑zaani, ka u tasi m‑booli kum maa, ni, “Na'akyimbila, n ya yɛtti i ni, ni, i doaama!” Ka kum maa daa siri neaai u kum ni n‑doaai n‑zini m‑piili yɛttɔ'a, ka Yisa daa zaŋŋi u n‑ti u ma maa.
Ka dabeem daa gbaai sɔkam ka ba pɛ'ari Naawunni n‑yɛtti, ni, “Anabititaari kyɛ duniya wa ni na, ni u ti bɛ ti saani!”, ka laa n‑yɛli, ni “Naawunni gɔsi u niriba yɛla maa.” Ka Yisa ŋɔn daa niŋi seem maa zugu, lahabaari maa daa mooli n‑gyili Gyuudii tingbaŋŋu ni tinseesi an gyiligi bɛni maa zaa.
Tɔ.
Ka Gyɔni nyaandɔliba daa kyɛ u saani na nti yɛli u Yisa ŋɔn daa niŋni seelli kam zaa maa yɛla.
Ka u daa yiisi ba niriba ayi n‑tum ba ti Dugma Yisa saani ni ba ti boosi u, ni, “Nyin n nyɛ ŋɔn ya kyɛ na la, bee ti na gɔsim di daama soori?” Ka tuumudima babayi maa daa ti paai Yisa saani na nti yɛli u, “Gyɔni ŋɔn suuri niriba Naawunni koom la n tum ti i saani na ni ti boosi i, ni, nyini n nyɛ ŋɔn ya kyɛ na la, bee, ti na gɔsim di daama soori?” Di saha ka Yisa daa tibri baaridima pam, ni ninvugseeba dooribeeri ŋɔn daa mari zaa, ka katti arizimbeeri niriba zugu m‑basira, ka neaari zoomma pam nini n‑tiri ba.
Ka Yisa daa labsi n‑yɛli Gyɔni niriba, ni, “Ya labma nti yɛli Gyɔni yan nyari ka wumni seela: ni, zoomma nini neaara, ka wɔbsi kyɛnna, ka ban mari kɔmni nyari alaafɛa, ka tubkpiradima wumna, halli ka ban kpi gba neaari kum ni; ni, ka lahabasuŋŋu maa moonni n‑tiri fara dima.” Ka laa n‑yɛli ba, “Ŋɔnkam bu birisiri n yɛla zugu mari la zugsuŋŋu!” Tɔ; ka dinŋɔna Gyɔni tuumudima daa doaai n‑kuli, ka Yisa mun daa piili n‑tɔ'asiri n‑tiri daadam maa zaŋŋi n‑kyaŋŋi Gyɔni yɛla, ka boosiri ba, ni, “Bɔ ka ya daa kyaŋŋi mooni ni ya ti nya?
Kyimnigu pɛbsigu ŋɔn zeera, bee?
Bee bɔ ka ya daa lee n‑kyaŋŋi ni ya ti nya?
Ninvugsɔ ŋɔn bɔbi neensuma?
Ay!
- ya bu nya?
- ninvugseeba ban yeeri bunveela ka diri bunnya'asa n kur bɛ nadima yiya ni.”; ka laa m‑boosi ba n‑yɛli, “Ka bɔ ka ya daa lee n‑kyaŋŋi ni ya ti nya?
Ya ya n‑nya la anabisɔ, bee?
Yɛlimaŋni ka n ya n‑yɛli ya, ni, halli u gaari anabi gba.
Ŋɔna n nyɛ ban daa sɔbi sɔ yɛla, ni, Naawunni yɛliya: ‘Ya nyama!
- N tuumu nŋɔa; N tumni u ni u ti daŋŋi i tooni: Ŋɔna nin maali i kyɛnni maa soori n‑ti i.’ Amaa n ya n‑yɛli ya, ni, Gyɔni gaari pɔ'aba ŋɔn pun dɔ'ai bidibseeba zaa; amaa ka n ya yɛli ya yaasa, ni, halli ŋɔn poora zaa m‑bɛ Naawunni naam ni gba yi gaari ŋɔna.” Tɔ; ka zama kam ban daa bɛ bɛni n‑wumni Yisa ŋɔn yɛli seem maa - halli lampodeaariba gba - ba zaa daa pɛ'ari Naawunni, ni, u soori n nyɛ yɛlimaŋni soori, dama ba zaa daa pun deaai Naawunni kɔsuubu Gyɔni saani.
Amaa Farisii dima ni karimbadima mun daa bu deaai kɔsuubu maa, ka dizugu ba daa za'asi Naawunni ŋɔn zaali ba seem.
Ka Yisa daa laa n‑yɛli, ni, “Ka bumbɔ ka n ya n‑zaŋŋi n‑ŋmansi zuna niriba wa?
Ba lee n‑ŋmanni la bɔa?
Ba ŋmani la hoo biisi ban zi daa ni m‑boonni taaba n‑yɛtti, ni, ‘Ti peebi yiiya n‑ti ya ka ya za'asi waa, ka ti laa m‑maanni kuuri n‑ti ya ka ya bu sakki n‑kumna!’ Dama Gyɔni Kɔsuura la daa kyɛ na ka u ba'a ka bundira diibu, bee bunnyuura nyuubu, yɛla ni, ka ya yɛli, ni, arizimbeoo n zi u zugu ni.
Ka man mun Ninsaala Bii ti kyɛ na ka man ni niriba la'amni n‑dira ka nyuura, ka ya yɛli, ni, ‘Ya bu nya doo wa ŋɔn nyɛ beem daana ni danyuura seem?
- ka u laa n‑dɔli zoori ni lampodeaariba ni ala'akyi dima.’ Amaa Naawunni yɛm wulisi kamaŋŋa la ban deaai ka zaa saani.” Tɔ.
Ka Farisii dima dɔsɔ daa booli Yisa ni u kyɛ u yiri na ka ba la'am n‑zini bundirigu zii ni ba di.
Ka Yisa ŋɔn daa kpɛ na n‑zini sahaseaa la, tiŋŋa maa ni pɔ'a tumbeeri daansɔ daa ti wum, ni, Yisa bɛ la Farisii maa yiri n‑diri bundirigu.
Pɔ'a maa daa zaŋŋi kɔlɔbaveelli kan paali turaali kpaam n‑kyaŋŋi n‑kpɛ n‑zɛ Yisa nyaaŋŋa ka gbaai kunkuma, ka u nintam tɔ'ari n‑luri Yisa nɔba ni m‑peaari a, ka u mari u zɔbwɔ'ala n‑nyeesiri a, ka bɔbli a, ka zaŋŋi turaali maa n‑soosi Yisa nɔba.
Ka Farisisɔ ŋɔn daa booli Yisa na maa daa nya lala; ka yɛli u sufu ni, ni, doo wa yi da siri nyɛ la anabi, u naa m‑baŋŋi pɔ'asɔ ŋɔn siisiri u wa ŋɔn bɛ seem, ka mi, ni, tumbeeri daana n nyɛ u. Ka Yisa daa labsi n‑yɛli u “Saimoon!
M mari yɛttɔ'aseaa ni n yɛli i.”; ka Saimoon labsi n‑yɛli u, “Ndana, yɛlim ma.” Ka Yisa yɛli u, “Dɔppa ayi n daa bɛ ni, n‑daa pɛŋŋi dɔsɔ ligri.
Ka ba yinni maa samni daa gaari u taraana samni maa kaman napɔŋŋu piiya.
Ka babayi maa zaa daa ka ligri n‑nin yɔ n‑labsi sandaana wa, ka u daa kyɛ u sama maa n‑ti niriba ayi maa zaa.
Tɔ, ka dinŋɔna niriba ayi wa sunsukkuni, ba ŋɔni nin lee n‑wuri ligri maa daana n‑gaari u kpeaa?” Ka Saimoon yɛli, ni, “N teesiya, ni, ŋɔn samni daa galisi pam la.” Ka Yisa daa yɛli u, “I siri baŋŋiya!”, ka ŋmaligi n‑gɔsi pɔ'a maa ka yɛli Saimoon “I nya pɔ'a wa?
Man da kpɛ i yiri wa ni na, i da bu ti ma koom ka m peaai n nɔba: pɔ'a wa mun zaŋŋi u nintam m‑peaari n nɔba ka zaŋŋi u zɔbri n‑nyeesi a. Ka nyin da bu puusi ma ka mɔ'asi n kparima.” - ba tiŋŋa puusigu kaari nla - “Amaa man kpɛ i yiri wa na halli wayoo ka pɔ'a wa na bu kyɛ n nɔba bɔbligu.
Din paasi yaasa, i bu niŋi kpaam n‑soosi n zugu, amaa pɔ'a wa ŋɔn zaŋŋi turaali kpaam n‑soosi n nɔba.
Dizugu n ya yɛli i, ni, ba kyɛ pɔ'a wa taalli din galisi pam m‑pɛŋŋi u, u wurilim ŋɔn galisi pam zugu; amaa ninvugsɔ taalli din bu galisi ka ba kyɛ di m‑pɛŋŋi u, di daama wurilim gba bu ya galisi.” Ka ŋmaligi n‑yɛli pɔ'a maa, “N kyɛ i taalli maa m‑pɛŋŋi i.” Ka ninvugseeba ban daa la'amni ni Yisa n‑diri maa daa nyurimni ba kparima ni n‑yɛtti taaba, ni, “Ŋɔni mun n lee nŋɔa?
- halli nti kyɛri niriba taalli m‑pɛŋŋni ba!”, Di saha la ka Yisa laa n‑yɛli pɔ'a maa “Kyɛma ni sufudoaa; i yɛdda niŋbu n tuligi i.”
Di saha maa Yisa daa gyiligi tinsi maa zaa ni a tinkpansi nti yiisi wa'azu ka yɛli ba Naawunni naam lahabasuŋŋu maa ŋɔn nyɛ seem.
Ka u nyaandɔliba piiya ni ayi la daa dɔli u m‑bɛ u saani.
Pɔ'aseeba gba daa dɔla, baseeba Yisa ŋɔn daa pun tibi ba dooribeeri ka kari arizimbeeri ni ba yi ka kyɛ ba.
Pɔ'aba maa yinni n daa nyɛ Mariama ŋɔn daa yi Magdala tiŋŋa ni na, ka ŋɔna ka arizimbeeri ayɔpɔi daa yi u ni n‑kyɛ u la: Gyeoowana gba daa bɛ ni, ŋɔn sira n daa nyɛ NaaHɛroodi yiri kpeema, ka u yuuri daa boonni Kyuuza; ni Suzanna, ni pɔ'aba pam m‑paasi ba zugu.
Ba zaa daa dɔli Yisa ni u nyaaŋŋa n‑suŋŋni ba, ka mari ba maŋtoori neema n‑diisiri ba.
Tɔ, daadam n daa yi tinsi ni n‑la'asi n‑kyɛ Yisa saani na ka u daa tɔ'asi yɛttɔ'anyɛsiri n‑ti ba, ni, “Pukpaarisɔ n daa kyaŋŋi puu, ni u ti waali u bumbura.
Ka ŋɔn daa waanni maa, a seesi daa lu la sɔkpaŋŋa, ka niriba nɔ n‑nɔ a, ka niinsi gba daa nya a n‑di a zaa.
Tɔ, di saha maa bumburiseesi daa lu la kuga ziiya; ka an daa ti buli sahanseaa la, kuga maa daa kyɛ ka a bu nyaŋŋi n‑zoaai ka a gba daa gyɛkki n‑kpi, an daa kɔŋŋi tammaasiri maa zugu.
Tɔ, ka a seesi gba daa lu goosi ni, ka goosi maa daa doaai n‑gabi a ka a kpi.
Amaa bumbura maa seesi daa lu la tansuŋŋu ziiya.
Dizugu a daa nɔbi suŋŋa ka laa n‑dɔ'ai pam ka u ŋma n‑nya kpalankɔbsi.” Tɔ; ka ŋɔn daa tɔ'asi n‑naai, ka u daa yeaai u noori n‑yɛli pampam, ni, “Ŋɔnkam mari tuba n nin wum, ŋɔn wumma!” Tɔ; di nyaaŋŋa u nyaandɔliba la daa boosi u la nyɛsiri maa gbinni; ka u yɛli ba, “Yarima ka ŋɔn Naawunni pun ti ya soori ni ya baŋŋi u naam yɛlisɔ'ara an nyɛ seem; amaa seeba saani di tɔ pam ni ba baŋŋi nyɛsiri gbinni, halli ba gɔsiri n‑gɔsiri gba ka ku nya, ka ba wumni gba ka bu ya m‑baŋŋi di gbinni.
Tɔ; nyɛsiri maa gbinni nŋɔa#:- Bumbura maa nyɛ la Naawunni yɛligu.
Bumburiseesi an daa lu sɔkpaŋŋa ni la wulisiri la ninvugseeba ban wum yɛligu maa ka Sintaani laa n‑yiisi ka ba sufu ni ka kyɛ ba: ka ba kɔŋŋi tuliginsim, yɛdda kaalinsi zugu.
Tɔ; ka kuga zugu dina la mun nyɛ la ninvugseeba ban wum yɛligu maa, ka deaai ka ni sufumaasim; amaa ban ka nya'a zugu di bu yuura, dama sahasuŋŋu ka ba niŋi Naawunni yɛdda; amaa di yi tɔ sahanseaa, ba nin labi la nyaaŋŋa m‑basi.
Goosi ni dina la mun nyɛ la ninvugseeba ban wum yɛligu maa ka ba teesa na kur bɛ duniya wa yɛla ni la, ni ka neema ni ka bunnya'asa ni la m‑paasi.
Lala zugu ka yɛligu maa bu mari nyoori ba sufu ni.
Amaa tansuŋŋu dina la nyɛ la ninvugseeba ban wum yɛligu maa ka deaai ka ni yɛlimaŋni n‑niŋi ba sufu ni; ka ba mari nyoori pam di zugu - ba sufu puu antaam nla.” Ka u daa laa n‑yɛli ba, ni, “Sɔ bu nyoaari firila ka laa m‑mari laa m‑pinni ka, bee n‑zaŋŋi n‑zaali gadu lɔŋni; ay!
- ba tɔmni ka la saazugu ka ban kpeeri na maa nyari kasi.
Bunsɔ'ariseaa ka ni ka ba ku baŋŋi kan bɛ seem zaa.
Dizugu ya kpasim suŋŋa ya wumpu ziiya, dama ninvugsɔ ŋɔn mari seelli ya n‑nya m‑paasi, amaa ŋɔn ka seelli maa ŋɔna, halli ŋɔn teesiri, ni, u mari seelli fiiŋ maa ka ba nin ti fa ka kyɛ u yɔri.” Tɔ; ka Yisa ma, ni u tinzɔppa, daa kyɛ u saani na ka bu toaai n‑nya u, daadam ŋɔn daa zoaai la zugu.
Ka ba daa yɛli Yisa, ni, “I ma ni i tinzɔppa bɛ samanni m‑boori ni ba nya i.” Amaa u daa labsi n‑yɛli ba, ni, “Ninvugseeba ban wum Naawunni yɛligu maa ka sakki u noori la n nyɛ ban nyɛ m ma ni n tinzɔppa.” Dahinseaa ka Yisa ni u nyaandɔliba daa paai mɔ'ari ni nti kpɛ nyariŋŋu ni.
Ka u yɛli ba, “Ya kyɛ ka ti kyaŋŋi nti du mɔ'ari wa duuri sa.” Tɔ, ka ba daa piili n‑kyɛnni koom maa zugu halli ka Yisa ti gbisi.
Di saha ka pɛsititaari daa doaai mɔ'ari maa ni n‑zeera.
Ka daa zɛ ni halli ka nyariŋŋu maa ti ya paali ni koom.
Ka dabeem yi gbaai u nyaandɔliba maa ka ba daa neaai Yisa u goom ni ka yɛli, “Eeh, Ti daana!
Ti zaa kpiiri ni, pɛsigu wa zugu!” Ka ŋɔn daa neaai, u daa tasi pɛsigu maa ni kɔmiisi la.
Ka di lu n‑fɔ surimm.
Di saha ka u yi boosi ba, ni, “Ya yɛdda la lee?”, ka dabeem maali n‑gbaai ba.
Di daa gyɛri ba pam, ka ba yi tɔ'asiri n‑tiri taaba ka boosiri, ni, “Bɔ nira n nyɛ ŋɔnŋɔa?
- halli ka u mari yiiko n‑toaai n‑tasiri pɛsigu ni kooma gba ka a wumna!” Tɔ; ka ba daa laa n‑kyaŋŋi halli nti paai Gyɛrasa tingbaŋŋu maa ni (i yi ti yi Galilii n‑du mɔ'ari ni, lala tiŋŋa bɛ la i tooni ya'ari wa sa).
Tiŋŋa maa ni ka arizimbeeri daa daamni dɔsɔa, ka lala doo maa daa bu yeeri kparigu ka laa m‑bu soori kuriga, ka u daa pun bɛ lala n‑yuui.
U daa bu gbeeri yiri ni, amaa u daa bɛ la gbala zii ni n‑gyinna.
Ka Yisa ŋɔn daa yi nyariŋŋu maa ni sahaseaa la, arizinni daana wa daa yi u zugu na.
Tɔ; ŋɔn daa ti nya Yisa, u daa gbaani tiŋŋa ka tasi pampam, ni, “I ya niŋi ma la wula?
- Yisa nyin Naawunni Ŋɔn Ka Kpeaa wa biiya!
N susiri i ni, ni, nyin di namsi ma!” Ŋɔn Yisa daa pun tasi arizimbeoo maa, ni, u yim ka kyɛ doo maa, ka dizugu ka arizinni maa daa tɔ'asi lala.
Arizimbeoo maa daa yi ti lusi doo maa la sahaseaa, ba daa yi zaŋŋi kutti m‑ba u nuusi ni u nɔba n‑dooli u ka u kur kyisiri a ka arizinni maa kyɛ ka u zɔ n‑kpɛ yoo ni; ka di daa pun yuui lala.
Tɔ; ka Yisa daa yi boosi u yuuri ka u yɛli, ni, u yuuri boonni la ‘Zama’, dama arizimbeeri pam n daa la'asi m‑bɛ u ni.
Arizimbeeri maa yi susiri u ni, ni, u di katti ba n‑yiisiri n‑taasiri ba bɔ'azuliŋŋu ni.
Tɔ; ka di saha maa kurikyuu bɔbgu gba daa bɛ la kunkunni lugri ni n‑dira, ka arizimbeeri maa daa susi soori, ni, Yisa sakkma ka ba yi n‑kpɛ kurikyuudima maa ni.
Ka u daa ti ba lala soori.
Ka arizindima maa daa yi doo maa ni n‑kpɛ kurikyuudima maa ni, ka ba vaai n‑guui halli nti lu mɔ'ari ni ka koom di ba.
Tɔ; ka ninvugseeba ban daa guri kurikyuudima maa ŋɔn daa nya lala, ba daa zɔ yoomyooma n‑kyaŋŋi m‑paai timpuuni niriba, ni seeba ban daa tumni puri ni gba, nti tisi lahabaari zaŋŋi n‑kyaŋŋi ban nya seem maa.
Ka niriba pam daa siri yi na ni ba nya yɛttɔ'aseaa kan niŋi maa.
Ban daa paai na, ba daa nya doo maa, ka arizimbeeri yi ka kyɛ u, ka u zi la Yisa tooni ka yɛ u sutura ka yɛttɔ'aseaa ka u.
Di daa gbaai ba dabeem pam.
Ka ban nini daa nya maa daa yɛli daadam maa Yisa ŋɔn tibi arizimbeeri daana maa seem.
Niriba ban daa yi Gyɛrasa tinkpansi zaa maa daa yɛli u, ni, u kyɛma ka kyɛ ba, dama di kpeesi ba dabeem pam.
Ka Yisa daa siri laa n‑kpɛ nyariŋŋu maa ni, ni u labi.
Di saha maa ka Yisa ŋɔn tibi dɔsɔ maa daa susi soori ni u dɔli u n‑kpalim m‑bɛ u saani; amaa Yisa daa yɛli u, ni, u kulima u tiŋŋa nti wulisi Naawunni ŋɔn tum seem n‑ti u. Ka u daa siri kyaŋŋi n‑gyili tiŋŋa maa zaasa nti mooli Yisa ŋɔn tibi u seem.
Tɔ.
Yisa ŋɔn daa labi la, niriba pam pun guri u, ni ba gyaari u. Ka dɔsɔ daa bɛ bɛni ka u yuuri daa boonni Gyayiruusi; ba tiŋŋa wunsusigu la'aŋŋu duu kpeema n daa nyɛ u. Tɔ, ka ban daa kur gyaari u n‑naara, Gyayiruusi gba yi na n‑gbaani u tooni, ka yɛli u, ni, u bipungaŋŋa ka dooru mukki u yiri ni, bii maa mun yuuma daa paai hoo yuuma piiya ni ayi.
Ni, u susiri Yisa, ni, u kyɛm yiri maa ni na dama bii maa pɔri kum.
Ka Yisa ŋɔn daa sakki lala ka bɛ soori ni n‑kyɛnni la, niriba kur bɛ la kpa'abu ni m‑mugsiri u, ka daari taaba ni ba nya u.
Di saha maa gba ka pɔ'asɔ daa bɛ ba sunsukkuni, ka u daa soori halli yuuma piiya ni ayi ka tiimadima sɔsɔ daa bu nyaŋŋi n‑tibi u - u ziim daa bu ŋmaara: ka pɔ'a wa daa tabli na n‑kpaŋŋi u maŋŋa n‑siisi Yisa bunyeerigu, ka ziim maa daa di ŋmaai kyiribbi!
Tɔ; din daa niŋi maa zugu Yisa daa boosi, ni, “Ŋɔni n da siisi ma la?” Ka niriba maa zaa kyiisi n‑naai, ka Piita gba yɛli, ni, “N Daana, daadam maa ŋɔn zoaai m‑mugri i seem wa, ka sɔ siisi i?” Amaa Yisa daa bu sakki, ka yɛli “Ay, amaa sɔ n siisi ma, dama m baŋŋiya, ni, yiiko yi n saani n‑kpɛ sɔ ni.” Ka pɔ'a maa daa nya ka di ka sɔ'abu, ka dizugu u daa kyɛ Yisa saani na, halli ka dabeem daa gbaai u gba, ka gbaani u tooni ka yɛli ba daliiriseaa kan kyɛ ka u siisi u, ni u siisigu maa ŋɔn tibi u dooru yoomyooma seem; ka ba zaa daa wumna.
Di saha maa ka Yisa yi yɛli u, “M biiya, kyɛma ni alaafɛa.
I niŋi la yɛdda, di zugu ka i nya tippu.” Ka u daa kur bɛ la yɛttɔ'a ni, ka dɔsɔ yi kpeema maa yiri ni na nti yɛli u, ni, u bii maa kpiya, ni, dizugu u di laa m‑mukkri karimba maa u bii maa zugu.
Amaa Yisa ŋɔn daa wum lala, u daa labsi n‑yɛli doo maa, ni, “Di kyɛ ka dabeem mari i, kur niŋma yɛdda ka u nya alaafɛa.” Tɔ; ŋɔn daa mari nti paai yiri maa ni, u daa bu sakki ni sɔsɔ kpɛ duu maa ni, na'ala Piita ni Gyɔni ni Gyeemsi, m‑paasi bii maa ba ni u ma zugu.
Di saha maa ka yiri maa ni niriba zaa daa kur bɛ la kunkuma ni, ka kaasiri bii maa zugu; amaa Yisa daa yɛli ba, “Ya di kumna; u bu kpi, amaa u gbisiri ni.” U daa tɔ'asi lala, ka di ku ba la laari, dama ba daa pun koaai bii maa tama zaa.
Tɔ; di saha ka u gyi bii maa nuu ka yɛli, “Biiya, doaama!” U yɛligu daa bu lu tiŋŋa ka bii maa siiya pun labi na ka u daa doaai n‑zaani ya'abi; ka Yisa yɛli ba, ni, ba zaŋŋma diibu na n‑ti bii maa ka u di.
Ka dinŋɔ daa niŋi doo maa ni u pɔ'a alahazibu pam, amaa u daa kpaam ba, ni, ba di yɛli n‑ti sɔsɔ din niŋi seem.
Tɔ.
Sahanseaa Yisa ŋɔn daa ti booli u nyaandɔliba piiya ni ayi la n‑la'am taaba, u daa ti ba soori ni ba mari yiiko ni fukumsi zaŋŋi n‑kyaŋŋi arizimbeeri yɛla, ka tibri dooru balibu kam.
U daa tum ba ni ba yi nti mooli Naawunni naam lahabaari, ka tibi baaridima.
Ka u daa yɛli ba, ni, “Ya di zaŋŋi bunseelli ya sɔkyɛnni maa ni: yan di zaŋŋi zangbeaa bee booriga, bee bundirigu, bee ligri, bee bunyeera ayiyi.
Ya yi kur ti paai yiri seaa, ya kpeema ka bɛ bɛni halli nti yi tiŋŋa maa ni.
Niriba yi bu deaai ya, yan yiiri tiŋŋa maa sahanseaa la, ya kpaasim ya napɔntam m‑basi, ka di leebi din wulisiri ban bɛ seem n‑gyanni ba.” Ka dizugu ba daa yi soori n‑kyaŋŋi n‑gyili tinkpansi ni, m‑moonni lahabasuŋŋu maa ka tibri dooru balibu kam, lugri kam zaa.
-Ka dizugu niriba daa yɛtti, ni, Gyɔni Kɔsuura n neaai kum ni, ka seeba yɛtti, ni, Ilaygya n labi na, halli seeba gba daa yɛtti, ni, kurimbuni sa anabisɔ n labi u nyɔvuri ni na.
Ka NaaHɛroodi Tɛtirakyi la ŋɔn daa baŋŋi lala, ka wum dinkam zaa niŋni maa, di daa gyɛri u pam ka u daa yɛli, “Man daa fikki Gyɔni zugu, ka ŋɔni yɛla ka n laa n‑wumni wa?”, ka u daa kur kpaŋŋni u maŋŋa ni u ti nya u. Tuumudima maa ŋɔn daa ti labi na, ba daa yɛli Yisa ban daa niŋi seem zaa.
Ka u daa zaŋŋi ba ka ba foaai ba mammansi n‑kyaŋŋi tinseaa ban boonni Bɛtsaida la.
Amaa zama maa daa baŋŋi ŋɔn bɛ luginseaa ka dɔlisi u nɔba.
Ka Yisa daa deaai ba ka tɔ'asi n‑ti ba zaŋŋi n‑kyaŋŋi Naawunni naam maa yɛla.
U daa laa n‑tibi bankam zaa daa boori tippu.
Tɔ; ka wuntaŋŋa ŋɔn daa ti kabgi u nyaandɔliba piiya ni ayi maa daa kyɛ u saani na n‑yɛli u, “Tim niriba maa soori ka kyɛ ka ba wurim n‑kpɛ tinkpanseesi an gyiligi kpa maa ni, ni tiŋŋa maa zaa ni, nti bɔ bundirigu n‑di, ka nya goom ziiya, dama moo ni ka ti bɛ ni maa.” Ka Yisa daa labsi n‑yɛli ba, ni, “Ya tim ba bunseelli ka ba di.”; ka ba labsi n‑yɛli u, “Ti ka diibu m‑paasi paanukpila anu, ni zaasim ayi kɔkɔa.
See ka ti kyaŋŋi nti da bundirigu na n‑ti niriba pam wa zaa.” Zama maa ni dɔppa mun daa paai niriba tusa anu.
Ka Yisa daa yɛli u nyaandɔliba maa, ni, “Kyɛ ka niriba maa zinni ninvugu pisinunu.” Ka ba daa niŋi lala, ka sɔkam zaa zinni tiŋŋa.
Ka u zaŋŋi paanu anu ni zaasim ayi maa n‑gɔsi saazugu ka puusi Naawunni ka purigi bundirigu maa.
Ka yi zaŋŋni di n‑tiri u nyaandɔliba maa ni ba tɔtti niriba maa.
Di saha maa ba zaa daa diya n‑tigi, ka nyaandɔliba maa daa la'asi dikyɛba an kpalim la m‑paali peeri piiya ni ayi.
Tɔ.
Dindahinseaa Yisa daa ti bɛ ni, ŋɔn ni u nyaandɔliba maa, ka u daa susiri la Naawunni u kɔkɔa; ka u daa boosi u nyaandɔliba maa, ni, “Ba yɛtti, ni, man nyɛ la ŋɔni?” Ka ba labsi n‑yɛli u, ni, “Ninvugseeba yɛliya, ni, i nyɛ la Gyɔni Kɔsuura; ka baseeba mun yɛliya, ni, i nyɛ la Ilaygya, halli ka seeba mun yɛli, ni, i nyɛ la kurimbuni sa anabisɔ ŋɔn labi u nyɔvuri ni na.” Ka Yisa labsi m‑boosi ba yaasa, ni, “Ka yarima mun teesiya, ni, n nyɛ la ŋɔni?”; ka Piita gyɛrigi n‑yɛli, “I nyɛ la Masiiya - sɔ Naawunni ŋɔn tum na la.” Ka Yisa daa kpamsi ba pam ni ba di yɛli sɔ, ni, u nyɛ la Masiiya maa.
U daa laa n‑yɛli ba m‑paasi, ni, “See ka man Ninsaala Biiya di wahala pam.
Tiŋŋa wa kpamma maa nin za'asi ma, ban ni gyeeŋŋu toondaandima ni karimbadima gba.
Ba nin ku ma, ka daba ata daari n nin neaai kum ni n‑labi n nyɔvuri ni.” Ka Yisa daa yɛli ba m‑paasi, ni, “Ŋɔnkam boori ni u dɔli ma, see ka u za'asi u maŋŋa ka zaŋŋi u kum dɔpulli n‑ziiri beoo kam n‑dɔli ma.
Dama ŋɔnkam zaa yi boori u nyɔvuri maa nin kɔŋŋi ka; ŋɔn mun yi sakki ni u kɔŋŋi u nyɔvuri, mani zugu, ŋɔna n nyɛ sɔ ŋɔn nin nya nyɔvuri.
Nira yi di duniya zaa ka kɔŋŋi u nyɔvuri, bee sa'amni ka, di suŋŋi u la wula?
Ninvugsɔ yi zɔri vi man ni n yɛligu maa zugu, ŋɔna zugu Ninsaala Bii maa nin ti zɔ vi, sahanseaa u yi mari u gyirima n‑kyɛ na, ni u Ba gyirima, ni malaakadima zaa m‑paasi u zugu.
Yɛlimaŋni ka n yɛliya, ni, ninvugseeba bɛ yarima ban zɛya wa ni ka ku kpi pɔi, ka naayi nya Naawunni naam.” Tɔ.
Yisa ŋɔn daa tɔ'asi lala nyaaŋŋa, di daa niŋi kaman daba anii ka u daa zaŋŋi Piita, ni Gyɔni, ni Gyeemsi m‑paasi u zugu, ka ba daa du zoori maa zugu ni ba ti susi Naawunni.
Ka Yisa ŋɔn daa ti susiri maa, u nindaa daa takkiya, ka u sutura neaai, nyain, kaman saa nya'asigu.
Ka ba daa nya ka dɔppa ayi daa yi na n‑la'am n‑tɔ'asiri ni Yisa - Musa ni Ilaygya n daa nyɛ ba.
Ba daa neaari ni veelim ni gyirima pam, ka ba yɛttɔ'a daa nyɛ la zaŋŋi n‑kyaŋŋi Yisa ŋɔn nin paai Gyɛrusalɛm nti ka ni seem yɛla.
Di saha maa ka goom daa gbaai Piita ni u taaba maa: amaa ban daa ti neaai, ba daa nya Yisa gyirima veelim; ka nya dɔppa ayi maa, ka ba kpalim n‑zɛ u luga ni.
Ka niriba ayi maa ŋɔn daa ti ya n‑ŋmaligi n‑kyaŋŋi ka kyɛ Yisa sahaseaa maa, Piita daa yɛli u, “N Daana, ti kpa wa beesigu veela!
Kyɛ ka ti ti suga ata - i dinni yinni, ni Musa dinni, ni Ilaygya mun dinni yinni.” (Piita daa bu mi ŋɔn yɛtti seem maa gbinni).
Ka Piita ŋɔn daa kur kpalim n‑tɔ'asiri lala maa sangbana di sigi na n‑lim ba, ka dabeem daa gbaai ba pam ban daa kpeeri sangbana maa ni zugu.
Ka kukɔri daa yi sangbana puuni na n‑yɛtti, ni, “M bii nŋɔ, ŋɔna ka n gaŋŋi: ya wumma u noori!” Ka kukɔri maa ŋɔn daa ti tɔ'asi n‑naai, ba nya ka Yisa kɔkɔ n kpalim n‑zɛya.
Ka ba daa zaŋŋi yɛlli maa n‑sina, ka daa bu yɛli ban daa nya seelli maa yɛla n‑ti sɔa.
N‑neaai beoo ka ba daa sigi zoori maa zugu na, ka daa paai zama pam ziiya.
Ka niriba maa ni doo yinni daa kaasi m‑booli, ni, “N Karimba!
N susiri i ni, ni, i gɔsi m bii wa n‑ti ma, dama n ka bisɔ m‑paasi u zugu.
I bu nya arizimbeoo ŋɔn zi u zugu n‑yisigri u seem?
U yi ti bɛ m‑bɛ n‑kaasi pam, ka arizinni maa darigi u halli ka nantoori fufukku ti yiiri u noori ni na, n‑kur mugsiri u ka ku sakki ni u basi u. Ka m pun susi i nyaandɔliba wa, ni, ba karima arizimbeoo maa m‑basi, ka ba bu nyaŋŋi.” Ka Yisa gyɛrigi n‑yɛli, “Ah!
Ya zuna niriba wa n kur nyɛ bungɔlima, ka ku sakki yɛdda niŋbu!
Daba ala ka mani ni yarima nin la'am m‑bɛ ni, bee daba ala ka n ya toaai n‑di ya sugru?
Mari i bii maa n‑kyɛ kpa na!” Ka ŋɔn daa mari bii maa n‑kyɛnni Yisa saani na, arizimbeoo maa daa lusi u tiŋŋa ka darigi u. Ka Yisa daa tasi arizinni maa zugu ka kyɛ ka bii maa kpaŋŋi, ka u zaŋŋi u n‑labsi n‑ti u ba maa.
Ka di daa niŋi niriba maa alahazibu zaŋŋi n‑kyaŋŋi Naawunni ŋɔn galisi seem.
Tɔ; ka zama maa ŋɔn daa kur teesiri Yisa ŋɔn daa tumni alahazibu tunseelikam zaa yɛla maa, u daa yɛli u nyaandɔliba maa, ni, “Ya kyɛ ka yɛttɔ'aseaa man ya tɔ'asi wa kpɛ ya tuba ni suŋŋa: ba nin zaŋŋi man Ninsaala Biiya n‑niŋi ninsaalidima nuu ni.” Amaa ba daa bu baŋŋi Yisa ŋɔn daa yɛli seem maa gbinni, ka di daa sɔ'ai ni ba saani, ka ba daa kɔŋŋi di baŋŋni zaa.
Ka ba mun daa bu boosi u m‑baŋŋi, dabeem ŋɔn daa mari ba maa zugu.
Yisa nyaandɔliba maa daa ti ŋmeeri la taaba nangbankpeemni ni ba baŋŋi ŋɔn gaari u kpeaa ba puuni.
Ka Yisa daa baŋŋi ba sufu ni teesa, ka u booli bibila na n‑zaŋŋi u n‑zaali n‑tabli u mammaŋŋa, ka yɛli ba, ni, “Ŋɔnkam deaari bibila wa tataabu man yuuri zugu deaari la mani, ka ŋɔnkam mun deaari ma deaari la Ŋɔn tum ma na maa.
Dinŋɔna ŋɔn poora ya zaasa ni, di daama gaari ya zaa.” Ka Gyɔni daa yɛli Yisa, “N Daana, ti da nya sɔ ka u mari i yuuri n‑katti arizimbeeri, ka ti bu sakki ni u tum lala, ŋɔn bu tabli ti la'aŋŋu n‑dɔla zugu.” Amaa ka Yisa yɛli u, ni, “Di za'asiri u, dama ŋɔnkam bu zabri ya n nyɛ ŋɔn zɛ ya nyaaŋŋa.” Tɔ.
Yisa saazugu lappu saha ŋɔn daa ti paai na, u daa gbaai la Gyɛrusalɛm kyɛnni ni nimbiri moaa.
Ka u daa tum tuumudima ni ba daŋŋma u tooni.
Ka dizugu u tuumudima maa daa paai Samɛrii tinkpanseaa puuni nti maali siri zaa n‑guri u. Ka tinkpaŋŋa maa dima daa ti za'asi, ni, ba ku deaai u, ŋɔn bɛ soori n‑kyɛnni Gyɛrusalɛm maa zugu.
Ka u nyaandɔliba wa, ban yuya boonni Gyeemsi ni Gyɔni la, ŋɔn daa wum lala maa, ba daa boosi Yisa, ni, “Ti Dugma, i boori ni ti kyɛ ka bugum yi saazugu na nti di ba, bee?” Ka Yisa daa ŋmaligi n‑tasi ba zugu; ka ba daa doaai n‑gaari m‑paai tinkpanseaa nti gbɛ bɛni.
Yaasa, Yisa ni u nyaandɔliba maa ŋɔn daa ti bɛ soori zugu n‑kyɛnna, dɔsɔ kyɛ na nti yɛli u, “N nin dɔli i n‑kyɛnni luginseelli kam zaa.” Ka Yisa yɛli u, “Yɔbaasi mari la vɔya n‑kpeera, ka niinsi mun mari la teeri n‑tɔmna, amaa man Ninsaala Biiya ka luginseaa man nin zaŋŋi n zugu n‑dooli gba.” Ka Yisa daa laa n‑yɛli dɔsɔ, ni, “Dɔli ma!”, ka di daama yɛli u, ni, “Kur kyɛ ka n kuli ka m ba yi ti kpi ka n sɔ'ai u pɔi ka naayi kyɛ na n dɔli i.” Amaa ka Yisa daa yɛli u, “Kyɛ ka kpiimma sɔ'ari ba kpiintaaba: nyin muna - kyɛma nti moonni Naawunni naam mooligu.” Ka sɔ mun daa ti laa n‑kyɛ na nti yɛli Yisa, ni, “N Daana, n nin dɔli i, amaa kyɛ ka n kuli n‑kyeoosi n yiri dima pɔi, ka naayi kyɛ na n‑dɔli i.” ka Yisa yɛli u, ni, “Ninvugsɔ ŋɔn zaŋŋi u nuu n‑gbaai kuuri ka laa n‑gɔsiri u nyaaŋŋa bu sumni Naawunni naam beebu ni.”
Dinŋɔ nyaaŋŋa ka ti Dugma Yisa daa yiisi ninvugpisiyɔpɔi ni ayi m‑paasi ka puri ba niriba ayiyi n‑tum ba ni ba daŋŋi u tooni n‑kyaŋŋi tinseesi zaa u mammaŋŋa gba ŋɔn ya kyaŋŋi.
Ka yɛli ba, ni, “Ya kyi ŋmaabu tuma wa zoaaya pam, amaa ka ya tuntumniba maa mun bu zoaai; dizugu ya susim ti Dugma ŋɔn nyɛ puu wa daana, ka u tum niriba na m‑paasi ba ŋma.
N tumni ya ni ya yim soori n‑kyaŋŋi, amaa ya baŋŋma, ni, ya nyɛ la kaman pɛbiseeba ban bɛ kunduna sunsukkuni.
Yan di mari baagyi bee booriga bee namna n‑kyaŋŋi; ya mun di puusiri sɔ soori ni.
Ka ya yi ti paai n‑kpɛ yiri seaa zaa ya yɛlima, ni, Naawunni nin taasi u sufudoaa n‑niŋi yiri wa ni na: ka sufudoaa daana yi siri bɛ bɛni, dinŋɔna ya gba sufudoaa nin bɛ u saani.
Amaa di yi pa lala, di nin labi ya saani na.
Ya kpalimma yiri maa ni n‑diri ka nyuuri bunseelli kam zaa ba yi ti nyaŋŋi n‑ti ya, dama di sumsi ni tuntumna deaari u yoori.
Yan di laa n‑yiiri yiri seaa n‑lɔŋŋni yiri seaa.
Ya mun yi paai tinseelli kam ka ba sakki n‑deaai ya, ya dim bundiriseelli zaa ban nin zaŋŋi n‑ti ya, ka tibi baariseeba ban bɛ tiŋŋa maa ni ka ba kpaŋŋi, ka yɛli daadam maa, ni, Naawunni naam paari ba na.
Amaa ya yi ti kpɛ tinseaa ka ba bu sakki ni ba deaai ya, ya dɔli lala tiŋŋa maa sɔya n‑yɛtta, ‘Halli ya tiŋŋa wa tankpɔseesi an pirigi ti nɔba wa gba ti nin pisigi m‑basi ya zugu, amaa see ka ya laa m‑baŋŋi, ni, Naawunni naam paari ya na.’ Ka n yɛli ya, ni, Zaadaari yi ti paai, di nin tɔ n‑tiri lala tiŋŋa dima n‑gaari din ti ya n‑tɔ n‑tiri ninvugbɛseeba ban daa bɛ Sɔdoom tiŋŋa ni seem la gba.” Ka Yisa daa laa n‑yɛli, “Zugubeoo ka ya nin nya, yarima Kɔreezini dima ni Bɛtsaida dima wa!
Dama ba di yi daa tum tunkara Taaya ni Saidoon tinsi ni hoo man tumni seesi ya tinsi maa ni la, ban tumbeeri dima wa daa naa n‑yɛ tankyɛra n‑zinni m‑bugi tampɛ'alim n‑wulisiri ba sufusa'aŋŋu ŋɔn nyɛ seem, ka takki ba halibeoo beebu la: m‑pun niŋi lala ka di daa naa n‑yuui.
Amaa Zaadaari halli Taaya ni Saidoon ninvugbeeri wahala gba ku paai ya dinni.
Yarima muna, ya Kapirinyum dima wa, ya bu duusiri la ya mansi m‑paai arizana ni?
Amaa ba nin sigsi ya kpiimma tiŋŋa ni sa.
M biisi, ŋɔnkam sakki n‑wum ya noori wumni la mani, ka ŋɔnkam za'asi ya noori wumpu za'asiri la mani; ka ŋɔnkam mun za'asi ma za'asiri la Ŋɔn tum ma na la.” Ka Yisa ŋɔn daa tum ninvugpisiyɔpɔi ni ayi seeba la n daa ti kyaŋŋi ka labi u saani na ni sufupeelli, nti yɛli u, ni, “Ti Dugma, halli arizimbeeri gba ka ti nyaŋŋi i yuuri zugu!” Ka u yɛli ba, “N gɔsi n‑nya ka Sintaani mammaŋŋa yi saazugu n‑lu na kaman saa ŋɔn yi nyakki seem la!”, ni, “Ya nyama, n ti ya soori ni ya nin toaai n‑nɔ wugi ni nansi yɔriyɔri, ka nyaŋŋi ti Dindaana maa kpeeŋŋu zaa, ka bunseelli kam ku toaai n‑niŋi ya seela.
Amaa dinŋɔ zaa yɔri, yan di kyɛ ka ya sufu pɛligi ni yan nyaŋŋi arizimbeeri maa zugu, amaa ya kyɛ ka ya sufu pɛligi ban pun sɔbi ya yuya arizana ni maa zugu.” Di saha maa ka Naawunni Sii Kasi daa kyɛ ka Yisa sufu pɛligi pam, ka u yɛli, “M Ba Naawunni, nyin ŋɔn su arizana ni duniya wa, m pɛ'ari i ni, dama nyin zaŋŋi yɛla wa zaa n‑sɔ'ai ka kyɛ yɛm dima ni baŋŋniba ka laa n‑kasigi a n‑wulisi bileesi.
Ii, m Ba, yɛlimaŋni lala veela i saani.
Bunseelli kam zaa ka m pun deaai m Ba nuu ni.
Sɔ ka ni m‑mi Bii maa ŋɔn nyɛ sɔ, na'ala u Ba maa m mi u; ka sɔ mun gba ka ni m‑mi m Ba maa ŋɔn nyɛ sɔ, na'ala mani u Bii maa m mi u; m‑paasi sɔkam man, u Bii maa, n nin sakki ni n kasigi m Ba maa yɛla n‑wulisi u.” Di nyaaŋŋa u daa ŋmaligi kpaŋŋa n‑tɔ'asi n‑ti u nyaandɔliba kɔkɔ n‑yɛli ba, ni, “Ninvugseeba ban nya yan nyari bunseesi wa mari la zugsuŋŋu!
Dama n yɛtti ya, ni, sahaseaa din gaari, anabidima ni nadima pam daa boori la ba da nya yan nyari bunseesi wa ka mun bu nya a; ka daa laa m‑boori la ba wum yan wumni seelli wa ka daa bu wum.” Tɔ; ka Naawunni zaaligu baŋŋnisɔ daa ti boori ni u zamsi Yisa yɛm, ka doaai n‑zaani m‑boosi u, ni, “N Karimba, wula ka n ya n‑niŋi n‑nya nyɔvuri kan ka naari?” Ka Yisa yɛli u, “Wula ka di sɔbi Naawunni zaaligu ni?
I Litaafi kariŋŋu wulisiri i la wula?” Ka u daa labsi n‑yɛli, “Ni, ‘I zaŋŋma i sufu zaa n‑wuri i Dugma Naawunni, ni i siiya zaa, ni i kpeeŋŋu ni i teesa zaa.’, ni, ‘Wuri i taraana hoo nyin wuri i mammaŋŋa seem la.’ ” Ka Yisa yɛli u, “Mboo!
I labsi suŋŋa pam: dizugu niŋma lala ka i nin nya nyɔvuri maa.” Ka u mun daa bu boori ba galim u u boosigu maa zugu, ka dizugu u daa laa m‑boosi, ni, “Ka ŋɔni n nyɛ n lala ‘taraana’?” Ka Yisa daa labsi n‑yɛli u, ni, “Dɔsɔ n daa bɛ ni, ka u daa yi Gyɛrusalɛm n‑kyɛnni ni u ti paai Gyɛrikoo tiŋŋa.
Ka u na kyɛnni n‑sigri zoori, ka sɔguriba daa luri u soori maa zugu m‑pirigi u sutura zaa, ka bu u halli ka u ti gyɛa, ka kyɛ u n‑dooli sɔkpaŋŋa ka u daa pɔtti la kum.
Ka di daa bu yuui ka maalimaannisɔ ti dɔli soori maa na nti nya u, ka lɔkki n‑gaari ka kyɛ u. Lala gba ka Liivai za'anɔri dɔsɔ gba daa ti dɔli soori maa na nti nya u, ka ŋɔn gba daa lɔkki n‑gaari ka kyɛ u. Amaa ka Samɛrii dɔsɔ gba daa ti dɔli soori maa na nti paai bɛni n‑nya doo maa, ka di daa niŋi u namboo pam.
Ka u daa kyaŋŋi m‑paai doo maa saani n‑zaŋŋi daam m‑peaai u dansi maa, ka boaai kpaam n‑niŋi, ka zaŋŋi tana n‑lɔ u yuuma maa.
U daa zaŋŋi u n‑ziili u mammaŋŋa bumbaarigu zugu n‑kyaŋŋi nti kpɛ saamma kpeebu yiri m‑mari u suŋŋa.
Tɔ, ka beoo ŋɔn daa ti neaai ka Samɛrii doo wa yi ya kyaŋŋi u kyɛnni la, u daa yiisi ligri n‑ti u yikpɛdaana maa ka yɛli u, ni, u gɔsim u baara wa suŋŋa halli ka u ti labi na.
Ni, ligri maa yi ti pɔsigi ka u labi na, u nin yɔ ka samni maa an kpalim n‑ti u dirindaari maa.
Tɔ: ba niriba ata maa sunsukkuni, ba ŋɔni n zaŋŋi doo maa n‑leebi u taraana?” Ka u labsi n‑yɛli u, ni, “Dɔsɔ ŋɔn daa zɔ u namboo la.” Ka Yisa yɛli u, “Gba kyɛma nti niŋi lala!” Tɔ; ka Yisa ni u nyaandɔliba daa ti paai tinkpanseaa, ka pɔ'asɔ ŋɔn yuuri daa boonni Maata zaŋŋi u nti kpeesi u yiri.
Ka Maata tinzɔ, ŋɔn yuuri daa boonni Mariama la, daa kyaŋŋi nti zinni Yisa tooni n‑wumni u yɛttɔ'a, amaa Maata ŋɔn daa kur bɛ la bundirigu dugbu ni.
Ka Maata daa kyɛ Yisa saani na nti boosi u, ni, “N Daana, i ba'a na'a ka ni n tinzɔ wa yɛla ni?
- dama u kyɛ tuma maa zaa n‑gyeeli ma.
Yɛlim u, ni, u suŋŋma ma!” Ka Yisa yɛli u, “Ɛɛh, Maata!
I zaŋŋi la yɛla pam m‑mugsi i mammaŋŋa nimmoosi, amaa bunyinni kɔkɔ n kpa talasi, dizugu Mariama n yiisi bunsuŋŋu, sɔ mun ku toaai n‑deaai di u saani.”
Dahinseaa ka Yisa daa ti bɛ luginseelli n‑susiri Naawunni; ka ŋɔn daa ti susi n‑naai, u nyaandɔlisɔ daa yɛli u, “Ti Daana, wulisim ti Naawunni susigu soori hoo Gyɔni ŋɔn daa wulisi u nyaandɔliba seem la.” Ka Yisa daa labsi n‑yɛli ba, “Ya yi ti susi Naawunni, ya susim nŋɔa#:- ‘Ti Ba, kyɛ ka i yuuri du, Ka i naam kyɛ na.
Tim ti dabsiri zaa ti beoo kam bundirigu; Ka kyɛri ti tumbeeri m‑pɛŋŋi ti, Dama ti gba kyɛri ban tum ti taalli tumbeeri m‑pɛŋŋi ba: Ka di kyɛ ka ti nya zamsigu nti lu.’ ” Yisa daa laa n‑yɛli ba, ni, “Ya bu nya, nyin yi mari i zɔa, ka u kyɛ i saani na yuntasuusi nti yɛli i, ‘N zɔa, zaŋŋma paanukpila ata n‑ti ma.
N saansɔ n yi wa'aligu m‑paai ma na yuŋŋu wa, m mun ka bundirigu n nin ti u.’ Ka nyini mun kpalim m‑bɛ duu puuni n‑gyɛrigi u, ni, ‘Di daamni ma!
Man ni m biisi pun kpɛ la doaa ziiya, n ku toaai n‑doaai n‑ti i bunseelli zaa!’ N yɛli ya, ni, halli ni i ku doaai n‑ti u ŋɔn nyɛ i zɔ maa zugu, amaa doo maa ŋɔn kpalim n‑susiri i la zugu i nin doaai n‑ti u ŋɔn boori seem maa.
Dinzugu ka n yɛtti ya, ni, ya susima ka ya nin deaai yan susi seelli maa; ya booma ka ya nin nya yan boori seelli maa; ya boolima ka ba nin yoaai kyɛburu maa n‑ti ya.
Dama ŋɔnkam susira deaari ni, ŋɔnkam boora nyari ni, ka ŋɔnkam boonna ba nin yoaai n‑ti u. Yaseeba ban mari ya biisi wa, n ya boosi ya, ni, i bii yi ti susi ziŋŋa i saani, i nin zaŋŋi waafu n‑ti u, bee?
Bee u yi ti susi gyɛlli, i nin ti zaŋŋi naŋŋa n‑ti u?
- Ay, i ku niŋi lala!
Tɔ!
ya nyɛ la ninvugseeba ban mari teesibeeri ya beebu ni, ka ni di zaa yɔri halli yarima gba mi yan zaŋŋi piinisuma n‑tiri ya biisi: dinŋɔna ya Ba ŋɔn bɛ arizana ni bu ya zaŋŋi u Vuusim Kasi maa n‑ti ban susiri u?” Tɔ; ka Yisa daa ti katti arizimbeoo sɔ saani ka arizinni wa daa kyɛ ka doo maa kpalim n‑nyɛ zɔligu.
Ka arizinni maa ŋɔn daa yi na ka kyɛ u maa, zɔligu maa daa tɔ'asiri ni, ka di daa niŋi zama maa alahazibu.
Amaa niriba maa seeba daa yɛliya, “Biyɛlizibuli m mari u: u zaŋŋi ArizinNaaba yiiko n‑katti la arizimbeeri maa.” Baseeba mun daa zamsi u n‑susiri u, ni, u kyɛ ka alahazibu tunseelli yi saazugu na ka ba nya.
Yisa daa mi ba sufu ni teesa ŋɔn nyɛ seem, ka dizugu u daa yɛli ba, “Tinseelli kam zaa kan timbiisi ŋɔn yi purigi n‑zabri ni taaba nin sa'am zaa, bee yiri dima yi zabri ni taaba, lala yiri maa nin ti lu.
Dizugu ŋɔn Biyɛlizibuli muna, u yi ti za'asi u mammaŋŋa, ŋɔn gba ku toaai n‑zaani.
Dama ya yɛliya, ni, Biyɛlizibuli yiiko ka n zaŋŋi n‑katti arizimbeeri.
Ka dinŋɔna n yi zaŋŋi la Biyɛlizibuli yiiko n‑katti arizimbeeri maa, ka ya karimbiseeba ban katti ba la zaŋŋi ŋɔni dinni n‑katta?
Dizugu ban nin ti kari ya yɛttɔ'a wa sariya n‑lusi ya.
Ka m mun zaŋŋi la Naawunni yiiko n‑katti arizimbeeri n‑yiisiri niriba ni, dinŋɔna Naawunni naam pun daŋŋi m‑paai ya na.
Yaa daana yi ti mari u tɔppu neema n‑guri u yiri, sɔsɔ ku niŋi u marigu seela.
Amaa ninvugsɔ ŋɔn mari yaa n‑gaari u yi ti tuusi u n‑nyaŋŋi u, u faari la u tɔppu neenseesi ŋɔn niŋi yɛdda maa, ka fa u yiri puuni buna zaa m‑paasi, n‑zaŋŋi a n‑tisi u nyaaŋŋa dima.
Ka ninvugsɔ ŋɔn ku sakki ni u zɛ n nyaaŋŋa, ŋɔna n za'asiri ma n‑yi n nyaaŋŋa; bee sɔ yi ku suŋŋi ma ni ti la'asi bunwurima, u wurimni a ni m‑basira.” “Tɔ; ka arizimbɛsɔ n daa bɛ ni, ka u daa kpɛ dɔsɔ puuni n‑su u. Ka ba daa yiisi u ŋɔn daa bɛ dɔsɔ puuni maa n‑kari u m‑basi.
Ka u daa yi n‑kyɛnni n‑gyinni yoo ni, tinkuuma maa ni, m‑boori vuusim ziiya, halli nti gyɛa.
Ka u daa yɛli, ni, ‘See ka n labi n doo maa saani - yiri seaa man daa yi ka kyɛ la ni!’ Ka u daa ti labi na n‑nya ka ba pun pii yiri maa kasikasi n‑sɛ'asi ka suŋŋa.
Dizugu u daa labi n‑kyaŋŋi n‑zaŋŋi u arizintaaba ayɔpɔi seeba ban bɛ n‑gaari u mammaŋŋa, ka ba daa kpɛ nti bɛ bɛni.
Di saha maa ka di daama beesigu daa bɛ pam n‑gaari din daa daŋŋi m‑bɛ seem maa.” Tɔ; ka Yisa ŋɔn daa kur yɛtti anŋɔ maa, ka pɔ'asɔ daa bɛ zama maa puuni n‑tasi m‑booli, ni, “I ma sɔ ŋɔn daa dɔ'ai i, ka daa mɔ'asi i maa - ni u zugsuŋŋu!” Ka u labsi n‑yɛli u, “Di pa lala.
Zugsuŋŋu dima n nyɛ baseeba ban wum Naawunni yɛligu ka sakkri n‑dɔla.” Sahanseaa ka zama pam daa la'am na m‑maali n‑zoaari pam, ka Yisa daa gbaai yɛttɔ'a n‑yɛli ba, ni, “Zuna niriba wa n nyɛ ninvugbeeri.
Ba ba'a kur bɛ la alahazibu nyaabu ni, ni ba ti baŋŋi yɛla, amaa ba ku nya sɛseelli m‑paasi la Gyoona alahazibu yɛla zugu.
Ya nyama: Niniva dima ŋɔn daa nya Anabi Gyoona yɛla ka di daa niŋi ba alahazibu seem la, lala ka zuna niriba nin nya man Ninsaala Bii yɛla ka di nin niŋi ba alahazibu.
Pɔ'a-naaba sɔ ŋɔn daa su nudirigu lugri tinseaa la daa yi wa'aligu n‑kyɛ na ni u ti wum NaaSulɛmaana yɛm yɛttɔ'a maa, ka dizugu u nin doaai n‑galim zuna niriba wa Zaadaari, dama ŋɔn gaari NaaSulɛmaana bɛ la kpa zuna ka ba bu ya wum.
Niniva dima gba daa wum Gyoona wa'azu yiisigu la ka daa kyɛ ba tumbeeri m‑basi ka niŋi tuuba, ka dizugu ba nin doaai n‑galim zuna niriba wa Zaadaari, dama ŋɔn gaari anabi Gyoona bɛ la kpa zuna ka ba bu ya wum.” Yisa daa laa n‑yɛli, “Sɔ na zi n‑nyoaai firila n‑zaŋŋi kuriba m‑pili ka, amaa u zaŋŋi ka n‑tɔm la bunseelli zugu ni ban kam kpeeri na zaa nin nya neesim maa.
Nira nini n nyɛ hoo u ningbina firila: i nini yi neaai suŋŋa, i ningbina zaa mari la neesim, nyain!
Amaa a yi ti sa'amna, i ningbina zaa bɛ la zibsim ni.
Dizugu di kyɛ ka neesim din bɛ i ni maa ti leebi zibsim.
Ka i ningbina zaa yi neaai suŋŋa, halli ka zibsim ka di ni halli beelabeela, dinŋɔna di nin neaari ni zaa, kaman firila ŋɔn neaari seem la.” Tɔ; Yisa ŋɔn daa bɛ yɛttɔ'a maa ni ka Farisisɔ daa zuusi u, ni u kyɛ u yiri maa na ka ba ti la'am n‑di bundirigu: ka u daa kyaŋŋi ka ba daa ti zinni ni ba di.
Ka di gyɛri Farisii maa ŋɔn daa nya ka Yisa bu daŋŋi m‑peaai u nuusi ka zinni ni u di maa zugu.
Ka ti Dugma daa yɛli u, “Yarima Farisii dima peaari la kɔbeesi ni laasi nyaaŋŋa, amaa ka ya puuni na paali ninvugfaabu ni yɛlibeeri.
Yarim gyɛra wa!
Pa Naawunni ŋɔn daa maali nyaaŋŋa la n daa maali puuni maa gba?
Dizugu ya zaŋŋma din bɛ laasi maa puuni n‑tiri faradima, ka bunseelli kam zaa nin leebi kasi n‑ti ya.
Zugbeoo bɛ yarima Farisii dima zugu!
Dama ya yiisiri la naanzuuwa ni kpaligu ni zɛvaari zaa zakka, amaa ka lee n‑kyɛri yɛlimaŋni tumpu zaŋŋi n‑kyaŋŋi niriba, ni wurilim zaŋŋi n‑kyaŋŋi Naawunni, m‑basira.
Ya yi ti teaari anŋɔ ka bu laa n‑tam seesi la, di yi sɔa.
Zugbeoo bɛ yarima Farisii dima zugu!
Dama ya boori la tooni ziziisi ya yi ti la'am Naawunni la'aŋŋu duri maa ni, ka na boori ni sɔkam zaa puusiri ya daasi puuni.
Zugbeoo bɛ ya zugu!
Dama ya ŋmani la hoo gbala seesi niriba ŋɔn noori n‑gatta ka bu mi, ni, gballi nla.” Tɔ, ka di saha maa ka Naawunni zaaligu baŋŋnisɔ daa labsi n‑yɛli Yisa, ni, “N Karimba!
i yi tɔ'asiri nŋɔa, i tuuri la tirim gba m‑paasira.” Ka Yisa gyɛrigi u, ni, “Yarima gba ban nyɛ zaaligu baŋŋniba, zugbeoo bɛ ya zugu!
Dama ya zaŋŋi la zitibsa n‑ziinni niriba, ziseesi ban ku toaai n‑zi, ka ya sɔ mun pun ku wukki ziiri maa halli beela n‑suŋŋi ba.
Zugbeoo bɛ ya zugu!
Dama ya maanni la gbala n‑tiri anabidima, amaa ya yaadima n daa nyɛ ban daa ku ba.
Lala zugu ya wulisiri, ni, ya nini tigi ya yaadima ŋɔn daa niŋi seem la - ni, ban daa ku ba, ka yarima mun n maanni ba gbala.
Dinŋɔ zugu ka Naawunni yɛm yɛla puuni ba daa pun yɛli, ni, Naawunni nin tum anabidima ni tuumudima na, ka ya nin ku baseeba ka kari baseeba nti namsi ba pam.
Dizugu zuna niriba nin ti zi taalli zaŋŋi n‑kyaŋŋi ban daa ku anabidima zaa yɛla maa, duniya piiligu ni la sa, n‑yi Eebli kuubu ni, halli nti paai Zakarii ban daa ku sɔ Naawunni Gyeeŋŋu Yiri puuni, Dutitaari ni saramaaligu zii maa sunsukkuni la.
Yɛlimaŋni ka n yɛtti ya, Naawunni siri nin zaŋŋi ba taalli n‑ziili zuna niriba wa.
Zugbeoo bɛ ya zaaligu baŋŋniba wa zugu!
Dama ya zaŋŋi la bamsim bamsigu za'anɔri saafibii m‑basi.
Yarima mammansi ku sakki n‑kpɛa, ka ya ta'ari ban kpeeri soori.” Tɔ: ka Yisa ŋɔn daa ti yi bɛni, Farisii dima ni zaaligu karimbadima daa piili m‑boosiri u boosa ni ba lugsi u noori ni.
Ba daa guusiri ni ba gbaai u, u yɛttɔ'a puuni.
Ka niriba tusa tusa ŋɔn daa kur la'amni Yisa saani na halli nti mugi taaba - halli nti noori taaba gba - Yisa daa daŋŋi n‑tɔ'asi n‑ti u nyaandɔliba ni ba gbaam ba maŋŋa suŋŋa zaŋŋi n‑kyaŋŋi Farisii dima dabina yɛla - di nyɛ la ba birikɔnsi.
Ka u daa laa n‑yɛli ba yaasa, ni, “Bunseelli zaa kan pili ka bu nyara, ba nin piligi ka ka sɔkam nya; ka yɛttɔ'asɔ'ara zaasa muna - sɔkam nin baŋŋi a gbinni ŋɔn nyɛ seem.
Ya yi ti sɔ'ai zibsim ni n‑tɔ'asi yɛttɔ'aseesi zaasa, ba ya n‑wum a la wuntampeeliga; yan kpɛ duri puuni ka waasi n‑yɛli yɛliseesi la, ba nin ti du saazugu m‑mooli a ka sɔkam zaa wum.” “N ya yɛli ya ni, yarim ban nyɛ n zɔdima la, ni, yan di zɔri ninvugseeba ban kuuri niriba ningbina, ka ku laa n‑toaai n‑niŋi ba seelli m‑paasi.
Amaa n nin wulisi ya din sumsi ni dabeem yi mari sɔa: ya zɔm sɔ ŋɔn nin toaai n‑zaŋŋi ya, ya kum nyaaŋŋa, n‑lɔsi bugum ni.
Ya niŋma ma yɛdda, ni, ŋɔna ka di kpa talasi ni ya zɔri u. Ammi, ya bu nya ka ba la'asiri niimbisi anu n‑koosiri la'abisi ayi?
Amaa Naawunni na zi n‑tam halli niimbila yinni yɛla.
Halli ya zɔbri muna, Naawunni mi a gba yɛla, ka baŋŋi a zaa yinni yinni kaaligu ŋɔn nyɛ seem.
Yan di zɔri dabeem, dama ya mari bukyi pam n‑gaari niinsi maa zaa.” Ka Yisa daa laa n‑yɛli ba, “Yɛlimaŋni ka n ya n‑yɛli ya, ni, ŋɔnkam zaani niriba tooni n‑yɛli, ni, u nyɛ la n dinni, man Ninsaala Bii gba nin ti zaani Naawunni malaakadima tooni n‑yɛli, ni, u nyɛ la man gba dinni.
Ka ŋɔnkam mun yi za'asi ma niriba tooni, man gba nin za'asi u Naawunni malaakadima tooni.
Ka ninvugsɔ ŋɔn tɔ'asi yɛttɔ'abeeri n‑galim man Ninsaala Biiya, u nin toaai n‑nya kyɛ-m‑pɛŋŋi; amaa ŋɔnkam tɔ'asi yɛttɔ'abeeri n‑galim Naawunni Sii Kasi maa, di daama ŋɔn kur ku nya u taalli kyɛ-m‑pɛŋŋi.
Ba yi ti zaŋŋi ya n‑taasi la'aŋŋu duri ni, bee nadima saani, yan di boosiri ya sufu ni yan ya labsi seem bee yan ya gyɛrigi seem, dama ba boosa maa saha ka Naawunni Vuusim Kasi nin ti wulisi ya yan ya labsi seem.” Tɔ; ka dɔsɔ daa zɛ zama maa sunsukkuni n‑yɛli Yisa, ni, “N Karimba, yɛlim m beeri wa ka u purigi ti ba faari n‑ti ma, ti ba ŋɔn daa kpi ka kyɛ u arizikki la tɔrli kan nyɛ n dinni!” Ka Yisa daa labsi n‑yɛli doo maa, “N zɔa, ŋɔni n lee n‑zaŋŋi ma n‑niŋi ya sarikatta bee ya faariputta?” Di saha maa ka u daa yɛli ba, ni, ba gbaam ba mansi ka di boori ligri nti yakki, dama ninsaala nyɔvuri bu bɛ la u marigu ŋɔn nyɛ seem ni kɔkɔa.
Ka u daa nyɛsi ba nyɛsiri, ni, “Bundaansɔ n daa bɛ ni, n‑kɔ n‑nya bundirigu pam; ka daa yɛli u sufu ni, ni, ‘Wula ka n ya n‑niŋi, dama n ka luginseelli man ya n‑zaŋŋi m bundirigu wa n‑kpeesi?’ Ka yɛli, ‘Man nin niŋi seem nŋɔa: n nin wurim n napaari wa ni m buya zaa ka takki m‑mɛ bunkara ka a gaari a, n‑zaŋŋi m bundira wa zaa n‑niŋi.
Lala zugu n nin yɛli n sufu ni, ni, m mari bundira ni neema pam din nin mari ma yuumbɔbgu, dinzugu din yi kpalim n‑ti ma yi nyɛ la n‑ziya n‑vuusira ka dira ka nyuura ka bɔbri n yuubu ka mari sufupeelli!’ Amaa ka Naawunni yɛli u, ‘Nyin gyɛrigu wa!
Yuŋŋu wa zaazaa ka n nin deaai i nyɔvuri, ka bunseelli zaa nyin mari n‑kuunni maa nin leebi ŋɔni dinni?’ Lala n nyɛ di n‑tiri ninvugsɔ zaa ŋɔn kur gɔsiri u ligri, ka ka seelli Naawunni saani.” Ka Yisa daa laa n‑yɛli u nyaandɔliba, ni, “Dinzugu n ya yɛli ya, ni, yan di zaŋŋi yɛla m‑mugsi ya mansi zaŋŋi n‑kyaŋŋi ya nin niŋi seem n‑nya bundirigu n‑di, bee n‑nya sutura n‑yɛa, - yan di fabli anŋɔ zaa yɛla; dama nyɔvuri gaari bundirigu, ka ningbina gaari bunyeerigu.
Ya gɔsim niinsi ni luya; ba bu butta, ba mun ka napaari ni buya, amaa ti Dugma Naawunni diisiri ba ni: ka yarima mari la bukaata pam n‑gaari niinsi la.
Ya sɔ nin toaai n‑zaŋŋi u nyɔvuri yɛla m‑mugsi u maŋŋa nti yakki u nyɔvuri tɔriga m‑paasi halli dabsiri yinni gba?
Tɔ; ka ya yi ku toaai n‑niŋi yɛttɔ'abila dinŋɔ taabu, wula zugu ka ya zaŋŋni yɛliseesi an kpalim maa m‑mugsiri ya mansi?
Ya teesima pɔ'a-veelli-ku-siisi-koom yɛla: ya gɔsim n‑nya kan zoaari seem, ka bu tumna, ka mun bu waanni gumni, bee, n‑wugri tana n‑seera, amaa n yɛtti ya ni, ni, halli NaaSulɛmaana ni u naam gyirima zaasa gba daa na zi m‑bɔbi suturiveela kaman mɔpuuma wa yinni veelim ŋɔn nyɛ seem.
Ka Naawunni yi zaŋŋi veelim wa tataabu n‑niŋi mɔseesi an bɛ moo ni zuna ka beoo ka a sa nin nyɔ bugum m‑basi, wula ka u ku yeeli yarima sutura?
Yarim yɛdda kɔŋŋniba wa!
Dinzugu yan di fabinna, bee n‑teesiri yan ya di seelli yɛla, bee yan ya n‑nyu seelli.
Duniya wa ninvugseeba ban bu mi Naawunni la bɛ la anŋɔ zaa nɔba karibu ni - bee, m ma'ai ni?
Amaa yarima mari ya Ba Naawunni, ka u mi halli, ni, ya boori anŋɔ zaa.
Ay, see ka ya zaŋŋi Naawunni naam yɛla m‑mugsi ya mansi, ka u nin zaŋŋi bunseelli din kpalim zaa m‑paasi ya.” Ni, “Yarima n bibisi wa, yan di kyɛ ka dabeem mari ya, dama ti Dugma Naawunni yuubu nyɛ la ni u zaŋŋi u naam maa beebu n‑ti ya.
Ya koosim ya neema zaa ka zaŋŋi lala ligri maa n‑ti faradima.
Ya maalim la'abooriseesi an bu kpiiri n‑ti ya mansi, ka zaŋŋi a n‑su ya arizana ni arizikki n‑dooli: bɛni ka a ku fiilim, dama na'ayigsi ku toaai m‑paai a, ka leelisi gba ku toaai m‑paai a n‑ŋɔbi.
Dama ya sufu kur ya bɛ la ya arizikki ŋɔn bɛ seela.” Ni, “Dinŋɔna ya barim n‑zaani: ya bɔbma ka nyoaai ya firiladima m‑maali siri, hoo daaba ŋɔn maanni siri seem, ba yi ti guri ba dugma ŋɔn ya yi amriya kyuu ni n‑labi na.
Ka u yi ti paai na m‑booli za'anɔri maa ni, ba nin guuri yoomyooma n‑yoaai n‑ti u.” Ka Yisa daa laa n‑yɛli ba, “Daabseeba ban bu ti gbisira, ka ziya n‑guri ba dugma halli ka u ti paai na - ay!
ba nin ti mari sufupeelli pam.” Ni, “Yɛlimaŋni ka n ya n‑yɛli ya wa, ni, u nin yeaai u kparigu maa ka kyɛ ka ba zinni ka u gyeemni ba.
U yi ti yuui halli ni yuntasuusi bee bɛkyikyeoo saha ka kuli na ka ba niŋi siri n‑guri u lala, ba siri nin nya sufupeelli pam.
Ya baŋŋma, ni, yiddaana yi da mi sahanseaa na'ayiga ŋɔn ya kyɛ u yiri ma na, u naa n‑guri ka ku kyɛ ka u kabi n‑kpɛ u yiri maa ni na.
Dizugu ya gba niŋma siri, dama Ninsaala Bii maa nin ti kyɛ na sahanseaa yan bu teesiri u yɛla.” Di saha ka Piita daa boosi Yisa, ni, “N Dugma, tirim ka i nyɛsi nyɛsiri wa n‑tiri ti, bee sɔkam zaa?” Ka Yisa daa gyɛrigi n‑yɛli “Ninvugŋɔni n lee n‑nyɛ daabsɔ ŋɔn mari yɛm ni yɛdda?
- ka u dugma zaŋŋi u yiri maa fukumsi n‑niŋi u nuu ni, ni u basiri mɔnni n‑tiri ba, mɔnni basibu saha.
Ŋɔna n nyɛ daabsɔ ŋɔn nin nya sufupeelli, dama u dugma kuli na m‑paai u u lala tuma maa ni: bee, pa ŋɔna?
Yɛlimaŋni ka n yɛtti ya, ni, u nin ti zaŋŋi u bunseelli kam fukumsi n‑niŋi lala daabri nuu ni.
Amaa daabsɔ nin ti teesi u sufu ni, ni, u dugma maa yuuya pam ni kulibu na, ka dizugu u piili m‑buuri u taaba, dɔppa ni pɔ'aba, ka dira, ka nyuuri daam m‑bugra.
Di daama dugma maa nin ti paai na dahinseaa daabri maa ŋɔn bu teesiri u yɛla, bee sahanseaa ŋɔn bu mi u yɛla.
Di saha ka u dugma maa nin ti darigi u tubri ka ŋmaasi u bisibisi, ka nin ti zaŋŋi u m‑paasi ninvugseeba ban ka yɛdda maa zugu.” Ni, “Amaa daabsɔ ŋɔn mi u dugma yuubu ŋɔn nyɛ seem ka ku sakki ni u maali siri n‑niŋi di, ŋɔn nin ti nya buuri pam: ka daabsɔ ŋɔn bu mi u dugma yuubu ka tum din sumsi la buuri, ŋɔn mun buuri maa nin baala.
Ban ti tisi ninvugsɔ pam, ŋɔn saani ka ba nin ti laa m‑boosi pam yɛla.
Ka ninvugsɔ ban zaŋŋi tuma pam fukumsi n‑niŋi u nuu ni, ŋɔn gba saani ka ba nin ti boori ni ba wum u tuma pam tuma lahabaari.” Ka Yisa daa laa n‑yɛli ba, ni, “Bugum zugu ka n kyɛ na, ni n zaŋŋi di n‑tɔ n‑niŋi duniya wa puuni, ka n sufu boori di da pun nyoaai.
N yɛla laa n‑ŋmani hoo kɔsuubu, ka a na zɛya n‑guri ma, ka di nyɛ la din kyɛ ka n sufu bu dɔya see ka a ti niŋi n‑naai.” Ka boosi ba, ni, “Ammi, ya teesiya, ni, n kyɛnni na ni n ti zaŋŋi nangbanyinni n‑ti duniya wa dima?
Ay!
- n yɛtti ya, ni, nangbankpeemni ka n taasiri na.
Pampaŋŋɔ zaŋŋi n‑kyɛnna, yiri puuni niriba anu nɔya nin ti wɔligi taaba: ba niriba ata nin naai noori n‑za'asi babayi la, ka babayi gba nin ti za'asi babata maa.
Doo ni u bii nɔya nin ti wɔligi taaba, ka laa n‑za'asi taaba; ka pɔ'a ni u bipuŋŋa nin ti za'asi taaba, halli pɔ'a ni u bii pɔ'a nin ti za'asi taaba gba.” Ka Yisa daa ti yɛli zama maa, ni, “Ya yi ti nya ka sangbana doaari n‑yiiri gbinni ya'ari na, ya yɛtti, ni, saa nin mi, ka ka siri nin mi.
Ka ya yi ti nya ka pɛbsigu zeeri n‑yiiri nuzaa ya'ari na, ya nin yɛli, ni, wɔligu nin niŋi, ka di siri nin niŋi.
Yarima birikɔ'anu dima wa!
Di kyaŋŋi la wula ka ya baŋŋi duniya wa ni sangbana an wulisiri seem, ka ku laa n‑toaai m‑baŋŋi zuna saha wa gbinni ŋɔn nyɛ seem?” -Ni, “Bɔ n lee n‑niŋi ka ya mammaŋŋa bu baŋŋni din tuusi?
Sɔ yi ya zaŋŋi i n‑taasiri sarikatta saani, ka nyin ni ŋɔn na bɛ soori zugu n‑kyɛnna, see ka i kyɛ ka ya naai noori m‑maali yɛttɔ'a maa; ka di yi pa lala u nin zaŋŋi i n‑kyaŋŋi sarikatta maa saani, ka sarikatta maa ti zaŋŋi i n‑niŋi dansarika gura nuu ni, ka gura maa mun naayi zaŋŋi i n‑kpeesi dansarika duu.
N ya yɛli i ni, ni, i ku toaai n‑yi bɛni na see ka i yɔ i samni maa n‑naai, halli ka la'afu yinni gba ku kpalim.”
Tɔ.
Din saha maa ka ninvugseeba ban daa bɛ bɛni daa tɔ'asiri Galilii dimseeba yɛla: ba daa yɛli Yisa, ni, Gɔmna Pailiti daa ku ba, ban daa maanni ba sara sahanseaa la, ka ba ziim ni bunkɔbri ziim maa daa gyɛtti taaba.
Ka Yisa daa labsi m‑boosi ba, ni, “Kala, ya teesiya, ni, Galilii dima wa n daa nyɛ ninvugbeeri ni ala'akyi dima n‑gaari ba Galilii taaba zugu ka ba daa namsi ba dinŋɔ maa?
N yɛtti ya, ni, Ay!
Amaa faasee ka ya zaa takki ya teesibeeri ka kyɛ ya tunkyɔ'ama zaa: di yi pa lala ya gba nin baasi yɔri hoo ban daa baasi seem maa.
Bee, ninvugpiiya ni anii ŋɔna, seeba ban daa bɛ Sailɔ'am fɔŋŋu ni ka gyirambisa la daa lu n‑ku ba la: ya teesiya, ni, ban daa mari taalli pam n‑gaari Gyɛrusalɛm dima zaa?
N yɛtti ya, ni, Ay!
Faasee ka ya takki ya teesibeeri ka kyɛ ya tunkyɔ'ama maa: di yi pa lala ya gba nin baasi yɔri hoo ban daa baasi seem maa.” Di saha maa ka u yi yɛli ba yɛttɔ'anyɛsiri, ni, “Dɔsɔ n daa bɛ ni, m‑mari u tiwanni u gaadi puuni.
U daa ti kyaŋŋi ni u tɔsi tii maa wala ka bu nya halli tiwalli yinni.
Ka u daa yɛli ninvugsɔ ŋɔn tumni u gaadi maa tuma n‑tiri u la, ni, ‘Yuuma ata nŋɔ ka n kyɛnni na m‑boori tii wa wala ka bu nyara.
Ŋmaam ka n‑lusi tiŋŋa!’ Ni, ‘Wula ka ka kur diri tingbaŋŋu wa tam yɔriyɔri?’ Ka doo maa daa labsi n‑yɛli u, ‘M Bapira, kyɛli ka yuumni yinni m‑paasi yaasa, ka n nin gbi n‑gyiligi ka, n‑niŋi tam n‑niŋi ka, ka yuundaari ka ka ti wali wala, tɔ!
Ka mun yi na bu ti wali, dinŋɔna nyin ŋmaama ka m‑basi.’ ” Tɔ.
Ka Vuusim Dabsiri dahinseaa Yisa daa ti bɛ la'aŋŋu duu maa ni n‑wulisiri ba, ka pɔ'asɔ daa bɛ ni m‑mari arizimbeoo ŋɔn daa kyɛ ka u kɔŋŋi yaa halli nti paai yuuma piiya ni anii.
Pɔ'a maa daa kuntiri ni ka bu nyaŋŋi n‑doaari n‑zaantiri kyippi.
Yisa ŋɔn daa nya pɔ'a maa, u daa booli u na n‑yɛli u, “M ma, i dooru laa n‑ka i ni!”, ka daa zaŋŋi u nuusi m‑pa u zugu.
Ka pɔ'a maa daa di teaai u maŋŋa n‑doaai n‑zaani suŋŋa, ka gbaai Naawunni pɛ'abu.
Tɔ, ka la'aŋŋu duu zuguraana la sufu daa yisigi pam, Yisa ŋɔn daa tibi pɔ'a maa Vuusim Dabsiri maa zugu, ka u yɛli niriba maa, ni, “Dabsa ayoobu m bɛ ni, ni ba zaŋŋi n‑tum tuma: dizugu lala dabsa maa puuni ya kyɛm na nti tibi, ka pa ni Vuusim Dabsa.” Ka ti Dugma labsi u, ni, “Yarima birikɔ'anu dima wa!
Vuusim Dabsiri daari maa ni ka ya nira zaa bu lɔrigri ya naafu bee ya buŋŋa n‑kyɛnni n‑nyuusiri ba koom?
Amaa pɔ'a wa ŋɔna, Ibrahim bii n nyɛ u, ka Sintaani daa ba u bansi yuuma piiya ni anii.
Di bu sumni ni ni u bansi wa kabi m‑basi ka kyɛ u Vuusim Dabsiri daari maa ni?” Ŋɔn daa yɛli dinŋɔ n‑naai, vi daa gbaai ban za'asiri u yɛla maa zaa, amaa zama maa daa mari la sufupeelli zaŋŋi n‑kyaŋŋi Yisa ŋɔn daa tum tunveela maa.
Tɔ; ka Yisa daa laa n‑yɛli, ni, “Ka Naawunni naam maa yɛla muna - a ŋmani la bɔa?
- A ŋmani la hoo zinzambeelli nira ŋɔn zaŋŋi m‑buri u puu ni; ka ka buli na n‑leebi hoo tiiya, ka niinsi tɔmni ka wula maa zugu.” Ka daa laa m‑boosi ba, ni, “Bɔ yaasa ka n nin zaŋŋi Naawunni naam yɛla maa m‑ma'asi?
Di ŋmani la dabinseesi pɔ'a ŋɔn zaŋŋi n‑gyɛri zum ni, ni u ti sɛ paanu.
U zaŋŋi dabina beela n‑niŋi zum pam, hoo kuriba ata, puuni, amaa a dɔli halli nti doaai zum maa zaa n‑fuusi.” Tɔ: Yisa daa yi bɛni n‑kyaŋŋi n‑dɔli tinsi ni tinkpansi n‑wulisira; ka gatti n‑wa Gyɛrusalɛm.
Ka dɔsɔ daa boosi u, ni, “M Bapira, niriba beela n nyɛ ban nin tuligi, bee?” Ka u labsi n‑yɛli ba, “Ya kpaŋŋma ya mansi n‑kpɛ za'anɔmugriga maa ni, dama niriba pam nin boori ni ba kpɛ, ka ku nyaŋŋi.” Ni, “Yiri maa daana yi sarigi n‑doaai n‑zaani ka kpari za'anɔri maa, ya nin zaani za'anɔri tooni sa m‑boonna ka kpaasira, ka nin susiri, ni, ‘Ti daana, yoaam n‑ti ti!’; amaa u nin labsi n‑yɛli ya, ni, ‘M bu mi yan yi seela na!’ Ka ya nin yɛli u, ni, ‘Tirima ni nyini n daa la'am n‑dira, ka nyuura, halli ka i daa dɔli ti tiŋŋa sɔya n‑wulisira.’ Ka u nin labsi n‑yɛli ya, ‘M bu mi yan yi seela na.
Ya kyɛma sa, yarim tumbeeri dima wa!’ Ka ya nin paai ya'aseelli niriba ŋɔn bɛ ni n‑kumna ka ŋɔbri ba nyina la.
Ka ya nin ti nya Ibrahim ni Yisahaaku ni Yaakubu, m‑paasi anabidima maa zaa, ka ba ti bɛ Naawunni naam ziiya, ka ba zaŋŋi yarima n‑yiisi m‑basi sa.
Niriba nin ti yi wuntampusiri n‑kyɛ na, ni wuntanluri, ni nudirigu ni nuzaa luga zaa, nti zinni ba ziziisi ni, Naawunni naam kyuu diibu maa ni.” Ni, “Yɛlimaŋni, ninvugseeba m bɛ ni n‑kpalim nyaaŋŋa ka nin ti leebi ban daŋŋni tooni, ka ban mun daŋŋi tooni la nin ti kpalim nyaaŋŋa!” Tɔ.
Di saha maa ka Farisiseeba daa kyɛ Yisa saani na nti yɛli u, “I bu ya yi kpa na n‑gaari n‑kyaŋŋi luginseaa?
Dama NaaHɛroodi boori ni u ku i.” Ka Yisa labsi n‑ti ba, ni, “Yɔbaa n kur nyɛ u!
Ya kyɛma nti yɛli u, ni, zuna ni beoo n na kur nin katti arizimbeeri n‑yiisiri niriba ni, ka tibri baaridima, ka daba ata daari n nin paai n tuma zaa tɔriga.
Amaa di kpa ma la talasi ni n siri yi soori zugu zuna ni beoo ni daari, dama di ku toaai n‑niŋi ni ba ku anabisɔ kam zaa tinseelli ni, ka di pa la Gyɛrusalɛm timpuuni.” Ka u daa gbaai kunkuma Gyɛrusalɛm zugu, ni, “Gyɛrusalɛm, Gyɛrusalɛm!
Waay, waay, waay!
Nyin ŋɔn kuuri anabidima ka zaŋŋni ban daa tum tuumudimseeba i saani maa n‑lɔbri ba kuga wa!
N da kur boori la n la'asi i niriba lugri yinni ni, kaman nɔnyaaŋŋa ŋɔn la'asi u biisi ka yirigri u kpunkpama n‑ligri ba seem la; amaa ya bu sakki n‑ti ma.
Ya gɔsima!
Ya Gyeeŋŋu Yiri maa yi kpalim la daboo.
Dinzugu n yɛtti ya ni, ni, ya ku laa n‑nya ma yaasa halli ka ya ti yɛli ‘Zugsuŋŋu bɛ n‑ti ŋɔn zaŋŋi ti Dugma yuuri na!’ ”
Tɔ.
Di daa ti lu la Vuusim Dabsiri daari, ka Yisa kyaŋŋi Farisii dima kpeensɔ yiri, ni ba ti la'am n‑di bundirigu.
Ka Farisidoo maa daa kur gɔsiri u. Ka ba nya ka baarisɔ daa bɛ Yisa tooni, ka u ningbina zaa daa kur fuusi u dooru maa zugu.
Ka Yisa daa boosi zaaligu baŋŋniba ni Farisii dima, ni, “Di tuusiya ni nira kyɛ ka baara kpaŋŋi Vuusim Dabsiri daari, bee di bu tuusi?” Ka ba zaa daa sini u. Ka Yisa daa tibi doo maa, ka ti u soori ni u labi n‑kuli.
Di saha ka Yisa daa laa m‑boosi ba, ni, “Ya ŋɔni n lee nin mari u biiya - bee, halli u naafu gba - ka u ti lu buliga ni Vuusim Dabsiri daari, ka u ku kyaŋŋi nti yiisi u yoomayooma?” Ka ba daa kɔŋŋi u labsigu.
Ka Yisa daa gɔsi n‑nya ban daa booli ninvugseeba ni ba la'am na nti di maa, ka ba kur boori gyirima ziziisi n‑zintira.
Ka daa yɛli ba yɛttɔ'anyɛsiri, ni, “Ba yi ti booli i ni i kyɛm amriya kyuu diibu ni na, di daŋŋi n‑kyaŋŋi n‑zinni gyirima zizii ni, dama di pa seem ŋɔn mari gyirima pam n‑gaari i nin ti kpɛ na, ka ninvugsɔ ŋɔn booli ya bayi maa na nin ti yɛli nyini, ni, i doaama ka kyɛ zizii maa n‑ti u.
Di saha maa vi nin ti gbaai i, ka i doaai nti zinni tarimma ziziiya.
Ay!
amaa ba yi booli i, see ka i daŋŋi n‑kyaŋŋi nti zinni tarimma zizii ni, ka ŋɔn booli i nin kyɛ na nti yɛli, ‘N zɔsuŋŋu, doaam na n‑du n‑zinni toonni zizii wa ni!’ Di saha maa ka i nin nya gyirima i taaba maa saani.
Yɛlimaŋni, ninvugsɔ ŋɔn duusi u maŋŋa, ba nin sigsi u; amaa ŋɔn sigsi u maŋŋa muna, ba nin duusi lala nira pam.” U daa laa n‑yɛli dɔsɔ ŋɔn booli ba maa, ni, “I yi ti boonni niriba ni ba kyɛ i yiri na n‑di kyuu bundirigu, di booli i zɔdima, bee i dɔ'ariba, bee i zizii kpɛseeba ban nyɛ bundaandima.
Lala niriba nin ti booli i gba ba maŋtoori kyuusi diibu ni, ka lala ka ba nin yɔ i samni maa.
Amaa i yi ya di kyuu, boolim faradima, ni gbarisi, ni wɔbsi, ni zoomma.
I yi niŋi lala i nin nya laara.
Lala niriba ku nyaŋŋi n‑labsi n‑yɔ i. I nin nya zugsuŋŋu, dama Naawunni nin ti labsi n‑yɔ i, ninvugsuma yi ti neaai kum ni sahanseaa maa.” Tɔ, ka ninvugsɔ n daa bɛ ban la'amni n‑zintiri maa sunsukkuni, ka daa wum lala, ka u daa yɛli u, “Zugsuŋŋu bɛ ni n‑ti ninvugsɔ ŋɔn la'am n‑diri kyuu maa diibu, Naawunni naam kyɛnni saha na!” Amaa ka Yisa daa yɛli u, ni, “Wumma!
Dɔsɔ n daa bɛ ni, n‑ya di u kyutitaari, ka tum m‑booli niriba pam.
Tɔ, ka kyuu maa diibu daari ŋɔn daa ti paai, u daa tum u daabsɔ ni u kyaŋŋi m‑booli ŋɔn pun zuusi ninvugseeba la, ni, ba kyɛm na, ni, di zaa siri biya.
Amaa ba zaa yinni yinni daa susiri u soori, ni, ba ku nyaŋŋi n‑kyɛ na.
Ŋɔn daa daŋŋi m‑booli sɔ maa daa yɛli u, ni, u da la puu ka di kpa la talasi ni u kyaŋŋi nti kaai ka; ni, ‘N susiri i ni: n ku toaai n‑kyɛ na.’ Ka ba yinni gba laa n‑yɛli, ni, u da la na'akoora piiya ka u ya n‑kyaŋŋi nti nya ban tumni seem maa; ni, ‘Dizugu n susiri i ni: n ku toaai n‑kyɛ na.’ Ka ba sɔ gba laa n‑yɛli, ni, u di la pɔ'a, ka dizugu ŋɔn gba ku toaai n‑kyɛ na.
Dizugu ka daabri maa daa labi na nti yɛli u dugma ba zaa ŋɔn yɛli seem maa.
Ka yiri wa daana sufu daa yisigi pam, ka u daa yɛli u daabri maa, ni, ‘Zɔm yooma n‑yi n‑kpɛ tiŋŋa wa puuni m‑paai sɔkyira, ni daasi ni, nti booli faradima ni gbarisi ni zoomma ni wɔbsi, n‑zuusi ba na.’ Ka daabri maa daa kyaŋŋi ka labi na n‑yɛli u, ‘N dugma, n niŋi nyin yɛli seem maa, amaa paalu na kur kpalim ni.’ Ka u dugma maa daa yɛli u, ‘Yim yaasa n‑dɔli sɔbisi ni tiisi gbina nti mugsi niriba ni ba kyɛ na ka n yiri wa paali zaa.
N ya n‑yɛli ya ni, ni, ninvugseeba ban daa daŋŋi n‑zuusi maa zaa - ba sɔsɔ ku lam n kyuu bundirigu maa, halli beela!’ ” Tɔ; ka zama pam daa la'asi n‑dɔli u, ka u daa ŋmaligi n‑yɛli ba, “Sɔ yi ti kyɛ n saani na, ka bu yaai u toori ba, ni u ma, u pɔ'a ni u biisi, u bɛya ni u tinzɔppa ni u tinzɔpɔ'aba, halli ni u mammantoori nyɔvuri gba, di daama ku toaai n‑niŋi n nyaandɔla.” Ni, “Ninvugsɔ ŋɔn ku sakki n‑kpikki u toori kum dɔpulli n‑dɔli n nyaaŋŋa ku toaai n‑niŋi n nyaandɔla.
Sɔ yi ti bɛ ya saani n‑teesiri, ni, u nin mɛ gyirambisa yiri, u nin daŋŋi n‑zinni n‑zamsi lala tuma ligri ŋɔn ya lu seem, n‑nya u yi mari ligri an nin toaai m‑mɛ ka n‑naai: bee, m ma'ai ni?
Di yi pa lala, u nin ti piili ka nyeebri, ka ku toaai n‑naai ka zaa, ka ninvugseeba zaa ban gɔsi n‑nya ka piiligu la nin ti maali u ansarisi n‑yɛtta.
‘Doo wa piili u yiri meebu ka kɔŋŋi ka naari!’ Bee, nasɔ yi ti bɛ ni m‑boori ni u tuusi u nataraansɔ tɔppu, u nin daŋŋi n‑zinni m‑mari u sufu ni laasaabu n‑nya u langyima maa nyɛ la babala: bee, di pa lala?
Ba yi ti paai tusipiiya ka u dindaana mari la tusa pisi, u nin boosi u maŋŋa, ni, u niriba maa nin toaai n‑nyaŋŋi ban zoaai n‑gaari ba buyi lala, bee?
U yi ku nyaŋŋi, u nin daŋŋi n‑tum biiya ka u kyaŋŋi naa ŋɔnla saani n‑susi u, ni, ba maalim ba yɛttɔ'a maa.
Dizugu ninvugsɔ zaa ŋɔn bu za'asi u seelikam zaasa yɛla ku toaai n‑niŋi man nyaandɔla.” Ni, “Yaarim nya'asa, amaa yaarim nya'asim yi ti yi ka kyɛ di, di laa n‑ya n‑niŋi la wula ka di nya'asim maa labi na yaasa?
Di laa n‑ka bukyi: ba bu ya zaŋŋi di n‑niŋi puri ni bumbura, halli n‑niŋi binduuri gba, see ka ba kur ya zaŋŋi di m‑basi di yɔri.” Ni, “Ŋɔnkam mari tuba n nin wum, ŋɔn wumma!”
Sahanseaa ka lampodeaariba pam daa kyɛnni Yisa saani na, ni ala'akyi dima gba, ni ba ti wum u yɛttɔ'a.
Ka Farisii dima ni karimbadima daa nyurimni yɛttɔ'adɔ'asa, ni, “Doo wa deaari la ala'akyi dima ka ŋɔn ni ban la'amni n‑dira.” Tɔ, ka Yisa daa yɛli ba yɛttɔ'anyɛsiri wa, ni, “Ya ninvugsɔ yi mari la u peesi kɔbga ka ba yinni ti bɔrigi, u bu ya m‑bɔ u ziiya?
Ay!
- u nin kyɛ u peesi kɔbga‑yinni‑ka la ka ba kpalim m‑bɛ moo maa ni ka kyaŋŋi nti gyili m‑bɔ pɛsɔ ŋɔn bɔrigi ziiya halli nti nya u. Ka u yi ti nya u, u nin zaŋŋi u m‑bugi u bɔ'ari zugu ni sufupeelli m‑mari u n‑kuli yiri ni.
U yi paai yiri ni na, u nin booli u zɔdima ni u kpeerintaaba ni ba la'amma na, ka yɛli ba.
‘Ya paasim n zugu m‑mari sufupeelli, dama n nya m pɛsɔ ŋɔn daa bɔrigi la.’ ” Ni, “N yɛtti ya ni, ni, lala gba ka ba mari sufupeelli arizana ni pam, ala'akyi daana yinni zugu, u yi ti takki u teesibeeri tuma n‑niŋi tuuba sahanseaa la: ka di gaari ban mari sufupeelli seem maa zaŋŋi n‑kyaŋŋi ninvugsuma pisiwai ni awai seeba taalli ŋɔn bu dɔli ni ba niŋma tuuba.” Ka u laa n‑yɛli ba, “Bee, yaasa: pɔ'a yi bɛ ni m‑mari u anzulifa ligri piiya ka a la'afu yinni lɔrigi n‑lu: u bu ya n‑nyoaai firila ka gbaai duu maa zaa piiri ni nimmoaa, ni u ti bɔ ka ziiya; halli nti nya?
Ka u yi ti nya ka n‑naai, u nin booli u zɔdima ni u kpeerintaaba ni ba la'am na, ka yɛli ba, ‘Ya paasim n zugu m‑mari sufupeelli, dama n nya n la'aseaa kan da bɔrigi la!’ Ka n yɛtti ya, ni, lala gba n nyɛ di Naawunni malaakadima saani: ba mari la sufupeelli, ala'akyi daana yinni zugu, sɔ ŋɔn takki u teesibeeri tuma n‑niŋi tuuba maa.” Ka Yisa daa laa n‑yɛli ba m‑paasi, ni, “Dɔsɔ n daa bɛ ni m‑mari u bidibsi ayi.
Dindahinseaa ka doo wa bisaani maa daa ti yɛli u, ‘M ba, tim ma n faari tɔrli!’ Ka u ba daa puri ŋɔn ni u beeri faari n‑ti ba.
Di daa bu yuui ka bisaani maa daa la'asi u marigu zaa n‑yi n‑kpa n‑kyaŋŋi tinwa'aligu.
Bɛni ka u daa ti bɛ yɔriyɔri n‑sa'am u marigu zaa.
Ka ŋɔn daa ti di ŋɔn mari seelli kam zaa n‑naai sahanseaa la, kɔm daa lu tingbaŋŋu maa ni, ka u yi leebi ŋɔn kɔŋŋi bundira.
Dizugu u daa kyaŋŋi tiŋŋa maa ni dɔsɔ saani ni u tim u tunseaa; ka u daa zaŋŋi u n‑kyɛ ka u bɛ moo ni n‑gɔsiri u kurikyuudima n‑ti u. Ka u daa yi ti boori la u di kurikyuu diibu maa, ka sɔ bu tiri u bunseelli.
Di saha maa ka u yɛm daa ti zuligi na, ka u daa teesi u sufu ni n‑yɛli, ‘M ba yiri tuntumniba bɛ ni m‑mari diibu halli n‑diri ka kyeeri gba, ka man mun bɛ kpa wa ka kɔm kuuri ma wula?
N nin yi n‑labi m ba saani n‑yɛli u, “M ba, n tum Naawunni taalli ni nyin gba taalli, m bu laa n‑sumni ni n nyɛ i biiya: kur zaŋŋma ma n‑leebi i yiri tuntumna.” ’ Ka u daa doaai n‑kyaŋŋi u ba saani.
Amaa ŋɔn daa na bɛ wa'aligu n‑kyɛnni na maa, u ba daa nya u ka namboo daa gbaai u, ka u zɔ n‑tuusi u bii maa soori, ka zaŋŋi u nuusi n‑gɔbi u ka puusi u suŋŋasuŋŋa.
Tɔ, ka bii maa yi yɛli u, ‘M ba, n tum Naawunni taalli ni nyin taalli gba, m bu laa n‑sumni ni n nyɛ i biiya ...’, amaa ka u ba daa yɛli u tuntumniba, ni, ‘Ya kyɛm yooma!
Ya kyɛma nti zaŋŋi kparisuŋŋu na n‑yeeli u, ka zaŋŋi nuntuuwa m‑piri u nubila, ka zaŋŋi namna na m‑piri u nɔba ni!
Ka kyaŋŋi n‑gbaai na'asuŋŋu la n‑kɔrigi m‑maali ka ya ti la'am n‑di sufupeelli kyuu.
Dama m bii wa daa kpi ni, ka laa n‑vu yaasa; u daa bɔrigi ni, ka n laa n‑nya u.’ Ka ba zaa sufu daa pɛligi pam di zugu.
Ka ban daa diri kyuu maa sahanseaa maa, doo maa bikpeema daa bɛ la puu ni.
Ŋɔn daa ti doaai n‑kunni na, m‑pɔtti yiri maa ni na, u daa wum bunŋmeera ni waasi damni, ka daa booli yiri maa bisɔ nti boosi u, ni, ‘Bɔ n niŋi?’ Ka u labsi n‑yɛli u, ni, ‘I tinzɔ la n kuli na, ka i ba gbaai na'asuŋŋu la n‑kɔrigi, ŋɔn labi na ni alaafɛ la zugu.’ Ka bikpeema maa daa gyɛ suuri ka za'asi, ni, u ku kpɛ dundɔŋŋu maa ni.
Ka u ba maa daa yi na nti bɛlim u. Amaa ka u labsi n‑yɛli u ba, ni, ‘Gɔsima!
Yuunseesi an gaari wa zaa mani n kur namsira, n‑tumni tunkpeema n‑tiri i, ka mun na zi n‑za'asi i noori halli yummu; amaa di zaa yɔri i na zi n‑gbaai halli bubila gba n‑ti ma ni n deaama ka mani ni n zɔdima la'am n‑di kyuu.
Amaa i bisɔ ŋɔn sa'am i marigu ni pɔ'agoora wa ŋɔn ti gɔ n‑labi na, i gbaai na'asuŋŋu la n‑kɔrigi n‑ti u!
Lala ka soori!’ Ka u ba maa yɛli u, ‘M bisuŋŋu, nyin kur bɛ la n saani saha kam, ka man mari bunseelli kam zaa nyɛ la i dinni.
Amaa di kpa la talasi ni ti di kyuu wa ka mari sufupeelli: dama i tinzɔ wa daa kpi ni, ka laa n‑vu yaasa; u daa bɔrigi ni, ka ti nya u yaasa.’ ”
Tɔ; ka Yisa daa laa n‑yɛli u nyaandɔliba maa, ni, “Bundaansɔ n daa bɛ ni, m‑mari u tuntunsɔ ŋɔn daa su u arizikki tuma fukumsi zaa.
Ka ba daa kyɛ bundaana wa saani na nti wulisi u, ni, u tuntumna maa diri la u ligri maa yɔriyɔri.
Dizugu ka bundaana maa daa booli u na n‑yɛli u, ‘Ka bɔ yɛttɔ'a ka n wumni zaŋŋi n‑kyaŋŋi i saani wa?
Kyɛma nti sɔbi laasaabu gbaŋŋu zaŋŋi n‑kyaŋŋi n yɛliseesi an bɛ i nuu ni la zaa, ka mari na n‑ti ma; ka i ku laa n‑su n tuma maa fukumsi yaasa!’ Ka doo maa daa yɛli u sufu ni, ni, ‘N yi ya niŋi la wula, n daana ŋɔn ya yiisi ma u tuma maa ni wa?
N ka yaa di nin toaai n‑kɔa; di mun laa m‑mari ma vi ni m maanni bara.’, ni, ‘Tɔ!
M baŋŋiya man nin niŋi seem din nin kyɛ ka niriba nin deaai ma ba yiya ni, ba yi ti kari ma n kpa wa tuma wa ni m‑basi sahanseaa la!’ Ka dizugu u daa la'asi la ninvugseeba ban di u daana sama maa zaa, yinniyinni: ka daŋŋi m‑boosi tooni daana maa, ni, u daana samni ala m bɛ u saani?
- ka u daa labsi n‑yɛli, ni, kpaŋmana kɔbga; ka u daa yɛli u, ‘Tɔ, deaam i samni gbaŋŋu ya'abi n‑takki n‑sɔbi, ni, kpaŋmana pisinu!’ Ka daa laa m‑boosi ŋɔn pa tooni daana maa zugu gba, ni, u daana samni ala m bɛ u saani?
ka u labsi n‑yɛli, ni, kabootu kɔbga; ka u daa yɛli u, ‘Deaam i samni gbaŋŋu ya'abi n‑takki n‑sɔbi, ni, bootu pisinii!’ Ka u daana ŋɔn daa baŋŋi tumbeeri daana wa ŋɔn niŋi seem wa, u daa yɛli, ‘Wooy!
U mari la yɛm pam!’ Dama duniya wa ninvugbeeri mari la yɛm zaŋŋi n‑kyaŋŋi ba duniya wa yɛla n‑gaari ban dɔli neesim soori maa ŋɔn mari seem.” Ni, “N ya yɛli ya ni, ni, duniya wa ligri nyɛ la bunyɔya: ya zaŋŋma a m‑bɔ niriba zoori, ka lala nin kyɛ ka a yi ti gaari ka kyɛ ya sahanseaa maa, ya zɔdima nin zaŋŋi ya n‑niŋi ba yiri maasim ni, saha din ka tɔriga.
Dama ba yi kyɛ ka ninvugsɔ su yɛttɔ'abisi fukumsi ka u zɛ yimmu, ba yi ti kyɛ ka u su yɛttɔ'akara gba u nin zɛ yummu.
Amaa ninvugsɔ ŋɔn su yɛttɔ'abisi ka ka yɛdda a puuni, ŋɔn nin laa n‑kɔŋŋi yɛdda yɛttɔ'akara gba puuni.
Dizugu ya yi bu zɛ yimmu zaŋŋi n‑kyaŋŋi duniya wa la'ayɔya yɛla, ŋɔni nin lee nin sakki n‑zaŋŋi arizikki maŋni n‑niŋi ya nuu ni.
Bee ba yi zaŋŋi sɔ bunni n‑niŋi ya nuu ni ka ya bu zɛ yimmu, ŋɔni n lee nin zaŋŋi ya mammaŋŋa dinni n‑ti ya?
Ninvugyinni ku toaai n‑leebi dugmadima ayi daabri: see ka u za'asi yinni yɛla ka wuri yinni la, bee u tibgi yinni la, ka zeem ŋɔnla.
Ya ku toaai n‑kyɛ ka Naawunni su ya yɛla ka laa n‑kyɛ ka ligri gba su ya.” Tɔ; ka Farisii dima daa nyɛ ban wuri ligri pam: ba daa wum Yisa ŋɔn daa yɛli seem maa ka ba daa maanni u ansarisi.
Ka u yɛli ba, “Yarima n nyɛ ban boori ni ninsaala nya ya yɛla n‑yɛli, ni yɛlimaŋni niriba n nyɛ ya; amaa Naawunni ŋɔn mi din bɛ ya sufu puuni.
Ninsaalidima ŋɔn tibgri bunseelli pam la nyɛ la Naawunni ŋɔn kyisiri seelli.” Ni, “Musa zaaligudima ni anabidima sɔppu yɛla n daa pun bɛ ni, halli ka Gyɔni ti kyɛ na; amaa di saha zaŋŋi n‑kyɛnna ba na kur moonni Naawunni naam lahabasuŋŋu ka sɔkam zaa zaŋŋi kpeeŋŋu m‑moori ni u kpɛ di maasim ni.” Ni, “Musa zaaligu muna - arizana ni duniya zaa yi ti gaari m‑basi, di bu tɔa; amaa zaaligu bumbila fiiŋ gba basibu tɔ ni halli nti yakki.” Ni, “Ŋɔnkam kari u pɔ'a ka laa n‑di pɔ'asɔ tumni la zina, ka dɔsɔ ŋɔn di lala pɔ'a maa gba tumni la zina.” Ka Yisa daa laa n‑yɛli, “Bundaansɔ n daa bɛ ni, n‑yeeri kparikara ni bunyeerisuma zaa, ka diri u sufu yuubu bundira dabsiri kam zaa.
Ka faradaansɔ mun gba daa bɛ ni, ka u ningbina zaa daa niŋi nɔra: doo wa yuuri daa boonni la Lazarusi.
Ka beoo kam ka ŋɔn Lazarusi daa yi kyɛnni bundaana wa yiri za'anɔri ni na n‑dɔ bɛni.
U daa yi dɔya m‑boori la bundaana maa bundirikyɛba ti lu tiŋŋa ka u piisi n‑di, ka baasi kur kyɛnni na n‑leenni u nɔra maa.
Tɔ, di daa niŋi lala, ka faradaana maa daa ti kpi, ka malaakadima zaŋŋi u n‑taasi ti yaaba Ibrahim saani.
Ka bundaana maa gba daa ti kpi, ka ba sɔ'ai u. Ka ŋɔn mun daa kyaŋŋi nti bɛ kpiimma ŋɔn bɛ seela n‑nyari wahala la, ka daa wukki u zugu n‑gɔsi saazugu n‑nya ti yaaba Ibrahim wa'aligu sa, ka Lazarusi bɛ u saani.
Ka bundaana maa daa tasi n‑yɛli, ‘Ti Yaaba Ibrahim, zɔm ma namboo, ka tum Lazarusi ka u zaŋŋi u nubila n‑tum koom ni n‑tɔkki n‑niŋi n zilimni wa ni na, ka ka maai; ka n diri wahala pam bugum wa puuni.’ Ka Ibrahim yɛli u, ‘M biiya, teaam nyin daa bɛ i nyɔvuri sahanseaa la yɛla, ni, i daa nyari i sufu yuubu, sahanseaa ka Lazarusi mun daa nyari wahala.
Amaa pampaŋŋɔ ŋɔn sufu maaya, ka nyin mun gba yi bɛ wahala ni.
Din paasi dinŋɔ zugu, bɔ'atitaari n dɔya tirim ni yarima sunsukkuni, ka sɔ ku toaai n‑yi ti saani n‑yakki ka m‑paai ya saani sa, ka sɔ mun gba ku toaai n‑yi bɛni n‑kyɛ ti saani na.’ Di saha ka bundaana maa daa yɛli, ‘M Ba!
N susiri i ni, ni, i tum Lazarusi ni u kyaŋŋi m ba yiri ni, dama m mabiisi anu na bɛ ni, ka u kyaŋŋi nti sɛ'asi ba ni ba di kyɛ na n‑kpɛ man ŋɔn bɛ wahala seaa wa ni.’ Ka Ibrahim daa labsi n‑yɛli u, ni, ‘Musa sɔppu, ni anabidima dinni, bɛ la ba saani, dizugu ba wumma ba yɛligu ka sɛ'asi ba mammansi.’ Ka bundaana maa laa n‑yɛli, ‘N Yaaba Ibrahim, pa lala.
Amaa sɔ mun yi da neaai kum ni n‑kyaŋŋi ba saani nti yɛli ba, ba da naa n‑takki ba beesigu n‑niŋi tuuba.’ Ka u yɛli u, ‘Ba yi ku niŋi Musa ni anabidima yɛligu yɛdda, halli sɔ yi neaai kum ni n‑kyaŋŋi nti yɛli ba, ba ku niŋi u gba yɛligu maa yɛdda.’ ”
Ka Yisa daa yɛli u nyaandɔliba maa, ni, “Di ku toaai n‑niŋi ka yɛttɔ'abeeri bu paari ya na, yɛttɔ'aseesi an lusiri niriba n‑kpeesiri tumbeeri ni.
Amaa ninvugsɔ ŋɔn taasi a na muna - waay, waay, waay!
Ba yi da zaŋŋi neeri n‑lɔ di daama nangoori ni ka zaŋŋi u n‑lɔsi mɔ'azuliŋŋu ni, di da sɔ u zugu n‑gaari u kyɛ ka bibisi wa yinni lu n‑kpɛ tumbeeri ni.” Ni, “Ya gbaam ya mansi suŋŋa!
I mabiiya yi tum i taalli, nyin sɛ'asim u; ka u yi deaai u galinsi maa, nyin kyɛri u taalli m‑pɛŋŋi u. Halli u yi ti tum i taalli napɔmbuyɔpɔi dahinyinni ka ŋmaligi buyɔpɔi n‑yɛli i, ni, ‘N galimiya.’ nyin kyɛri u taalli m‑pɛŋŋi u.” Tɔ, ka tuumudima maa daa yɛli ba dugma, ni, “Paasim ti yɛdda!” Ka u daa labsi n‑yɛli ba, “Ya yi mari yɛdda ka di sa'ai hoo zinzam beelli, ya nin toaai n‑yɛli kinkaŋŋa wa, ni, ka voaama ka zaazii wa ni n‑kyaŋŋi nti sa mɔ'ari puuni, ka di nin niŋi lala.” Ka Yisa daa boosi ba, ni, “Ya puuni ŋɔni n lee m‑mari u daabri ka u koora, bee, ka u guri la bunkɔbri, ka u ti yi moo na ka u di yɛli u, ‘Kyɛm na nti zinni n‑di bundirigu.’ Kala, i ku yɛli u, ni, u kyɛm na n‑dugi bundirigu na nti zaali ka i di ka nyu pɔi, ka u mun naayi kyaŋŋi nti maali u siri n‑zinni n‑di ka nyu?
Ka daabri maa ŋɔn tum lala maa, i nin puusi u dizugu?
Ay!
ban zaali u tunseesi maa nla.
Dizugu lala n nyɛ di#:- ya gba yi niŋi ban zaali ya ni ya niŋi seem maa zaa, ya yɛlima, ni, ‘Ti bu sumni pɛ'abu, dama ti tum la ti tuma ŋɔn nyɛ seelli kɔkɔa.’ ” Tɔ: ka Yisa ŋɔn daa ti yi soori zugu n‑wa Gyɛrusalɛm, u daa dɔli Samɛrii ni Galilii tingbana sunsukkuni n‑gatta.
N‑kpeeri tinkpanseaa ni, ka kɔnsi piiya daa ti kyirigi u. Ba daa zɛ la wa'aligu sa ka tasi pampam n‑yɛli u, “Ti Ba Yisa, zɔm ti namboo!” Ka Yisa ŋɔn daa nya ba lala maa, u daa yɛli ba, “Ya kyɛma nti zaŋŋi ya mansi n‑wulisi maalimaanniba.” Ban daa ŋmaligi n‑kyɛnni maa, ba daa nya alaafɛ zaa.
Ka ba ninvugyinni ŋɔn daa ti nya ka u kpaŋŋi maa n‑naai, u daa ŋmaligi n‑labi Yisa saani na, ka kur kaasiri pampam m‑pɛ'ari Naawunni, halli nti sɔmni Yisa tooni m‑puusiri u. Doo maa mun daa nyɛ la Samɛrii nira.
Di saha ka Yisa boosi u, ni, “Pa ya niriba piiya n da kpaŋŋi maa?
Ka niriba awai la kpalim m‑bɛ la yani?
Bee sɔsɔ bu labi na ni u ti pɛ'ai Naawunni na'ala tinzuŋŋu nira wa kɔkɔa?” Ka ŋmaligi n‑yɛli u, “Doaama!
Ka i yɛdda niŋbu zugu ka i kpaŋŋi.” Farisiseeba daa ti boosi Yisa, ni, “Bɔ saha ka Naawunni naam maa ti ya m‑piili?” Ka u gyɛrigi n‑yɛli ba, “Naawunni naam piiligu pa la niriba ŋɔn gɔsiri n‑nyari bunseelli.
Bee, sɔ di yɛli, ‘Nyama, di bɛ kpa wa!’, bee, ‘Di bɛ kpa sa!’ Dama Naawunni naam pun bɛ la ya saani.” Ka Yisa daa yɛli u nyaandɔliba maa, ni, “Saha kyɛnni na ka ya nin ti boori ni ya nya man Ninsaala Bii saha wa dabsiri yinni gba, ka ku nya ka.
Niriba nin ti yɛli ya, ni, ‘Nnya kpa sa!’, bee, ‘Nnya kpa wa!’ - yan di kyaŋŋi, ya mun di dɔli ba.
Dama Ninsaala Bii dabsiri maa yi ti paai, u nin ŋmani hoo saa ŋɔn yi nya'asiri la, n‑neaai sangbana gbinni n‑yi ya'ari wa zaŋŋi n‑kyaŋŋi ya'ari wa sa.
Amaa faasee ka u daŋŋi n‑di wahala pam pɔi, ka zuna niriba ti za'asi u yɛla ka zeem u. Ka din daa kur niŋi seem Nuhu saha la, lala ka di ti ya niŋi Ninsaala Bii gba dabsiri maa daari.
Niriba daa diri ni ka nyuura di dabsiri maa, ka diri pɔ'aba ka zaŋŋni ba bipunsi n‑tiri dɔppa, halli nti paai Nuhu ŋɔn daa ti kpɛ nyarintitaari maa ni dahinseaa maa.
Di nyaaŋŋa ka koom daa kyɛ na nti di ba zaa.
Lɔti saha la gba daa nyɛ la lala.
Ba daa kur diri ni ka nyuura, ka daara, ka koosira, ka butti bumbura, ka meeri yiya; halli nti paai Lɔti ŋɔn daa yi Sɔdoom tiŋŋa na dahinseaa maa, ka bugum daa yi saazugu na, ni farinwuta bugum, n‑laŋŋi n‑di ba zaa.
Lala ka di nin ti niŋi Ninsaala Bii gba dabsiri maa yi ti yi paalu.
Dindaari maa ka ninvugsɔ ŋɔn ti bɛ piiya duu zugu ka u neema kpalim m‑bɛ duu puuni, u di yɛli, ni, u sigi na n‑kpɛ n‑zaŋŋi a. Ka ŋɔn mun bɛ puu ni, ŋɔn di labi u nyaaŋŋa n‑kuli.
Ya teaama din daa niŋi Lɔti pɔ'a seem la.
Ŋɔnkam boori ni u tuligi u nyɔvuri nin ti sa'am ka m‑basi, ka ŋɔnkam sakki ni u nyɔvuri sa'amna, ŋɔn mun nin ti nya nyɔvuri ni yɛlimaŋni.
N yɛtti ya wa, ni, di daari maa ka niriba ayi nin ti la'am n‑dɔ bundoaa yinni zugu yuŋŋu, ka Naawunni nin ti kpikki ninvugyinni ka kyɛ ŋɔnla.
-Ka pɔ'aba ayi nin ti la'am n‑neemni ba kyi neeri zugu, ka Naawunni kpikki yinni ka kyɛ ŋɔnla.” Ka u nyaandɔliba maa boosi u, “Ti dugma, yani zii nla?” Ka u yɛli ba “Bunkpiiŋŋu ŋɔn bɛ luginseaa, bɛni ka zuusi la'amni taaba m‑bɛ ni.”
Tɔ; ka Yisa daa tɔ'asi ba yɛttɔ'anyɛsiri din wulisiri, ni, di sumni niriba susiri Naawunni saha kam, ka ba di gyɛ ka kyɛ susigu.
U daa yɛli ba, ni, “Sarikattisɔ daa bɛ tinseaa.
U daa bu zɔri Naawunni ka mun bu laa n‑kyɛ ka u ba'a bɛ ninsaalisɔ kam yɛlli ni.
Tɔ, ka pukɔsɔ daa bɛ lala tiŋŋa maa ni, ka u kur zɛya n‑kyɛnni doo maa saani na, ni, u tɔ'asim u yɛttɔ'a maa n‑fa u u dindaana nuu ni.
Ka sarikatta maa daa yuui beela ka bu sakki ni u fa u m‑basi.
Ka di daa niŋi lala ka u daa yɛli u sufu ni, ni, ‘Halli ni m bu zɔri Naawunni ka m ba'a ka ninsaala yɛla ni la zaa yɔri, amaa pukoori wa ŋɔn kur mugsiri ma maa zugu, n nin kari u sariya ka fa u m‑basi, ka di yi pa lala u sahakam kyɛnni na wa nin ti ŋmɛ n nyɔya.’ ” Ka ti Dugma daa laa n‑yɛli, “Ya wumma sarikatta tumbeeri daana ŋɔn yɛli seem la.
Kala, ya teesiya, ni, Naawunni ku ti wum ninvugseeba ban kumni m‑paari u wuntaŋŋa ni yuŋŋu, ni, u suŋŋma ba maa ka zɔ ba namboo, ka fa ba m‑basi?
N ya yɛli ya, ni, u nin fa ba m‑basi yoomyooma.
Ka di zaa yɔri, man Ninsaala Bii yi ti labi duniya wa ni na, n nin nya ban mari yɛdda bɛni, bee?
- Ay, m bu ya nya!” Tɔ.
Yisa daa tɔ'asi yɛttɔ'anyɛsiri n‑ti ninvugseeba ban gɔsi ba mansi, ni, ninvugsuma, ka mun gɔsiri ba taaba n‑zeemni ba.
Ka nyɛsiri daa bɛ ni, ni, “Niriba ayi n daa bɛ ni, n‑kyaŋŋi Naawunni Gyeeŋŋu Yiri ni ba ti gyeem Naawunni; ba yinni mun daa nyɛ la Farisii, ka ŋɔnla mun daa nyɛ lampodeaara.
Ka Farisii maa ŋɔn daa zɛ saazugu m‑puusi u wumpuusigu n‑ti u maŋŋa, ni, ‘Naawunni, m pɛ'ari i pam man pa la hoo niriba zaa m bɛ seem maa, dama ba zuura ka tumni taalli, ka faari taaba pɔ'aba - halli m pa la hoo lampodeaara wa ŋɔn bɛ seem.
Dama n loori noori dabsa ayi bɛkwai kam, ka yiisiri man nyari bunseelli kam zaa zakka.’ Amaa ka lampodeaara ŋɔn daa zɛ u kɔkɔ kpaŋŋa sa.
Vi ŋɔn daa gbaai u zugu u daa zɔri dabeem ka bu wukki u zugu n‑gɔsi saazugu, ka daa kur mari u nuusi m‑buuri u maŋŋa sufusa'aŋŋu zugu, ka yɛtta, ‘M Ba Naawunni, zɔm man tumbeeri daana wa namboo!’ ” Ka Yisa daa ŋmaligi n‑yɛli ba, “N ya yɛli ya ni, ni, di daa nyɛ la lampodeaara maa ŋɔn daa yi n‑kuli ka yi taalli ni, pa ŋɔnla.
Dinzugu ŋɔnkam tibgri u maŋŋa nin fiilim, ka ŋɔnkam mun sigsi u maŋŋa nin nya tibsim.” Ba daa mari bileesi n‑kyɛ Yisa saani na ni u zaŋŋi u nuusi n‑siisi ba, ka u nyaandɔliba maa daa nya ban niŋni seem ka daa nyikki ba di zugu.
Yisa mun daa booli bibisi na ka yɛli u nyaandɔliba maa, ni, “Ya kyɛ ka bibisi maa kyɛ n saani na, yan di ta'ari ba!
Dama banŋɔ taabu n su Naawunni naam la yɛla.
Yɛlimaŋni ka n yɛli ya wa, sɔ yi bu sakki Naawunni naam yɛligu maa hoo bibila ŋɔn sakkri seem la, u ku toaai n‑kpɛ Naawunni naam maasim maa ni.” Tɔ; ka toondaansɔ daa boosi u, ni, “N Karimbasuŋŋu!
N ya niŋi la wula n‑nya nyɔvuri kan ka naari?” Ka Yisa labsi m‑boosi u, ni, “Wula ka i booli ma, ni, bunsuŋŋu?
Sɔ n ka ni n‑nyɛ bunsuŋŋu, na'ala Naawunni kɔkɔa.
Tɔ; i mi zaaligu yɛla maa an nyɛ seem: ni, ‘Di tum zina.’; ni, ‘Di ku ninsaala.’; ni, ‘Di zu.’; ni, ‘Di di ziri sɛhara n‑lusi i kpeaa u yɛlli ni.’; ni, ‘Tim i ba ni i ma gyirima.’ ” Ka doo maa daa yɛli, “Anŋɔ zaa ka n daa pun dɔli ka na nyɛ na'akyimbila.” Ka Yisa wum lala ka yɛli u, “Yɛlli yinni n kpalim m‑pɔsigi i; see ka i koosi i marigu zaa n‑zaŋŋi n‑tɔri faradima, ka i arizikki maali n‑zoaai Naawunni saani.
Ka kyɛ na n‑dɔli ma.” Tɔ, ka doo maa ŋɔn daa ti wum lala u sufu daa sa'am pam, dama u daa nyɛ la bundaana ni pam.
Ka Yisa daa gɔsi u ka yɛli, “Yɛlimaŋni, di nin tɔ pam ni bundaana kpɛ Naawunni naam ni!
Halli arakoomi nin ti kpɛ kparipiim voori ni m‑puli n‑yi, ka bundaana ku toaai m‑ma'asi ni u kpɛ Naawunni naam ni.” Ka ban daa wum ŋɔn yɛli seem maa daa boosi u, ni, “Ka ŋɔni n nin tuligi?” Ka u yɛli ba, “Yɛttɔ'aseesi an tɔ pam ninsaalidima saani maa pa la an tɔ Naawunni saani.” Di saha ka Piita daa yɛli Yisa, ni, “Nyama, tirima kyɛ ti bunseelli kam ka dɔli i maa!” Ka u yɛli ba, “Yɛlimaŋni ka n ya yɛli ya, ŋɔnkam kyɛ u yiri, bee u pɔ'a, bee u babiisi ni u mabiisi, bee u ba ni u ma - halli u maŋtoori biisi gba - Naawunni naam maa zugu, di daama nin ti nya laara n‑gaari anŋɔ zaasa pampaŋŋɔ; ka saha din kyɛnni na u nin ti nya nyɔvuri kan ka naari.” Ka u daa laa n‑zaŋŋi u nyaandɔliba pii ni ayi maa n‑yi kpaŋŋa nti yɛli ba, “Ya wumma, ti wa la Gyɛrusalɛm; ka anabidima ŋɔn daa sɔbi seelikam zaŋŋi n‑kyaŋŋi man Ninsaala Bii yɛla la nin ti paai a naari.
Ba nin zaŋŋi ma n‑niŋi ban pa ti butiri niriba la nuu ni, ni ba maali ansarisi n‑zeem ma, ka tusi nantoori n‑niŋi ma, ka naayi feebi ma ka ku ma.
Amaa daba ata daari n nin yisigi kum ni.” Amaa ba daa bu baŋŋi ŋɔn daa yɛli ba yɛttɔ'aseesi maa zaasa gbinni; di daa nyɛ la yɛttɔ'asɔ'ara ba saani, ka ba daa bu baŋŋi di gbinni.
Yisa ŋɔn daa kyɛnni n‑ti paai Gyɛrikoo tiŋŋa, zoonsɔ zi soori gbiriŋŋu m‑maanni bara; ka ti wum daadam ŋɔn daa gatti la damni ka boosi ni u baŋŋi din niŋna.
Ka ba yɛli u, ni, di nyɛ la Yisa, Nazarɛti doo la, n‑gatti maa.
Amaa u daa n‑tasi pampam n‑yɛli, “NaaDauda biiya, zɔm ma namboo!” Ka ban daa bɛ tooni maa daa nyikki u n‑yɛli, ni, u fooma u vuuri.
Amaa u daa laa n‑tasi pampam, ni, “NaaDauda biiya, zɔm ma namboo!” Ka Yisa kpalim n‑zaani ka yɛli, ni, ba zaŋŋma u na.
Ka ŋɔn daa ti pɔri ba saani na, Yisa boosi u, ni, “Bɔ ka i boora ni n niŋi n‑ti i?” Ni, “M Bapira, m boori n laa n‑nyari yaasa.” Ka Yisa daa labsi n‑yɛli u, “Neaama ka nyari yaasa!
I yɛdda maa kyɛ ka i nini neaaya.” Ka u nini maa daa neaai ya'abi ka u gyeemni Naawunni ka dɔli Yisa ka ba kyɛnna.
Ka zama maa zaa daa nya din niŋi maa ka daa pɛ'ari Naawunni.
Yisa daa ti paai Gyɛrikoo n‑kpɛ timpuuni n‑gatta.
Ka dɔsɔ daa bɛ bɛni ka u yuuri boonni Zakyeoosi.
Bundaana n daa nyɛ u, ka u daa su tiŋŋa maa lampodeaari tuma fukumsi.
U daa boori la u baŋŋi Yisa ŋɔn nyɛ sɔa, amaa niriba maa ŋɔn daa zoaai pam maa zugu u daa kɔŋŋi la u nyaabu, dama u daa nyɛ la ninvuggyiŋŋa.
Lala zugu u daa zɔ n‑gaari ba tooni nti du kinkaŋŋa ni u ti nya u, dama Yisa daa ya dɔli la bɛni soori maa n‑gaari.
Ka Yisa ŋɔn daa ti paai tii maa gbinni na, u kpalim n‑zaani ka gɔsi tii maa saazugu ka yɛli, “Zakyeoosi, sigma na yoomyooma, dama di kpa ma talasi ni n gbɛ i yiri ni zuna!” Ka Zakyeoosi daa sigi na yoomyooma n‑gyaari Yisa ni sufupeelli.
Tɔ, ka niriba maa zaa daa nya Yisa ŋɔn kyaŋŋi nti kpɛ Zakyeoosi yiri maa, ka nyurimni ba kparima ni, n‑yɛtta, “U kyaŋŋi nti kpɛ tumbeeri daana wa yiri!” Amaa ka Zakyeoosi daa zɛ ti Dugma tooni n‑yɛli u, ni, “Nyama, pampaŋŋɔ n nin zaŋŋi n neema purigri n‑ti faradima, ka n yi daa fa sɔ buna yɔri, n nin laa n‑labsi di daama buna zii bunaasi zugu n‑ti u.” Ka Yisa daa yɛli u, “Zuna dabsiri wa tuliginsim paai i yiri wa ni na, dama nyin gba nyɛ la Ibrahim biiya.
Dama man Ninsaala Bii daa kyɛ na ni m bɔ n‑nya ban bɔrigi m‑basi la ka tuligi ba.” Tɔ; ka ban daa wum lala maa, Yisa daa tɔ'asi yɛttɔ'anyɛsiri wa m‑paasi ba.
Ba daa pɔtti la Gyɛrusalɛm, ka niriba maa daa teesiri, ni, u ya kyɛ ka Naawunni naam maa piili la yooma.
Ka dizugu u daa yɛli ba, ni, “Nabisɔ n daa bɛ tinseaa puuni, ka u daa ya doaai n‑kyaŋŋi tinwa'aligu sa n‑di naam ka labi na.
Ka dizugu u daa booli u daaba piiya na n‑zaŋŋi ligri n‑tɔri n‑ti ba sɔkam u tɔrli, ka yɛli ba, ‘Ya zaŋŋma ligri wa n‑walimni n‑ti ma, halli ni n ti yi n goorim maa n‑labi na.’ Tɔ, ka u daa kyaŋŋi u kyɛnni; amaa u tiŋŋa maa niriba daa bu boori u, ka ba daa tum niriba nti yɛli, ni, ba di diisi nira wa naam maa.
Di zaa yɔri, u daa di naam maa.
Ŋɔn daa di naam maa n‑naai la, u daa labi n‑kuli na, ka daa tum m‑booli ŋɔn daa zaŋŋi ligri n‑ti daabseeba maa na, nti boosi ba ni u baŋŋi ban daa zaŋŋi ligri maa n‑tum n‑nya nyoori seem.
Tɔ, ka ŋɔn daŋŋi tooni maa daa kpɛ na nti yɛli, ‘N daana i ligri la nɔbi ni m‑paasi a taaba napɔmpiiya!’ Ka u yɛli u, ‘Mboo!
Daabsuŋŋu n nyɛ i!
Nyin su yɛttɔ'abisi fukumsi n‑zɛ yimmu maa, n nin zaŋŋi tinsi piiya fukumsi n‑niŋi i nuu ni’.
Tɔ, ka ŋɔn pa u zugu la kpɛ na nti yɛli u dugma maa, ni, ‘N daana, i ligri la nɔbi ni m‑paasi napɔmbunu.’ Ka u yɛli ŋɔn mun gba, ni, ‘I nin ti su tinsi anu fukumsi.’ Tɔ, ka sɔ kyɛ na yaasa, ni, ‘N daana, nnya i ligri la nŋɔa.
N daa zaŋŋi bɔbga m‑pɔbi a n‑dooli, dabeem ŋɔn daa mari ma la zugu.
Dama halibeoo daana n nyɛ i; i boori ni i nya bunseelli kam zaa yɔri, ka kyeeri nyin daa bu buri seelli.’ Ka u yɛli u, ‘Nyin bibeoo wa!
I mammaŋŋa noori ni yɛttɔ'a ka n zaŋŋi n‑lusi i!
Ni, i daa mi, ni, n nyɛ la halibeoo daana, fa!
- m‑boori buna yɔri, ka kyeeri man bu buri seelli!
Tɔ!
Ka bɔ n daa lee n‑niŋi i ka i daa bu zaŋŋi n ligri maa n‑dooli bankyi ni?
- ka man da kuli na wa, n naa n‑kur nya nyoori m‑paasi n la'adaya maa zugu!’ - Ka daa ŋmaligi n‑yɛli ban zɛ bɛni maa, ni, ‘Ya deaam ligri maa u saani n‑zaŋŋi m‑paasi sɔ ŋɔn daŋŋi tooni na maa.’ Ka ba yɛli u, ‘Ti daana, u ligri napɔmpiiya pun bɛ la u saani!’ Ka u yɛli ba, ni, ‘N yɛtti ya ni, ninvugsɔ ŋɔn mari beela ya n‑nya m‑paasi, amaa ŋɔn ka seelli ŋɔna, halli ŋɔn mari seelli fiiŋ maa ka ba nin ti ya fa ka kyɛ u yɔri.’ Ni, ‘Amaa n dindaandimseeba ban daa bu boori ni n di naam n su ba la, ya zaŋŋma ba zaa na n‑ku ba ka n nini nya.’ ” Tɔ; ka Yisa ŋɔn daa nyɛsi ba nyɛsiri wa n‑naai, u daa doaai n‑gaari ba tooni n‑kpa Gyɛrusalɛm soori.
Ka ŋɔn daa ti pɔtti tinkpanseesi an boonni Bɛtfeegyi ni Bɛtani la, seesi an zɛ Ɔlivii Zoori la lugri na, u daa tum u nyaandɔliba ayi, ni, “Ya kyɛm ti tooni nti kpɛ tinkpanseaa kan zɛ ya tooni sa la.
Ya yi ti paai bɛni, ya nin nya buŋŋa ka u lɔ n‑zɛya, bumbilisɔ nira ŋɔn na zi m‑ba; ya lɔrigma u m‑mari na.
Sɔ mun yi ya yɛli ya, ni, wula zugu ka ya lɔrigri u?
yan yɛlim u, ni, ya Dugma m boori u.” Ka ŋɔn daa tum ninvugseeba maa daa kyaŋŋi nti nya ŋɔn yɛli ba seem maa.
Ka ban daa lɔrigri buŋŋa maa sahanseaa ka ninvugseeba ban daa su u la daa boosi ba, ni, “Wula zugu ka ya lɔrigri u ni?” Ka ba daa labsi n‑yɛli ba, ni, “Ti Dugma boori u ni.” Ka ba daa mari u m‑paai Yisa saani na, nti yeaai ba kyinkyina m‑pa buŋŋa nyaaŋŋa maa, ka daa kyɛ ka Yisa ba u. Ka ŋɔn daa ba u n‑kyɛnna, niriba maa daa na zaŋŋi la ba kyinkyina n‑yɛligri soori maa zugu.
Ka ŋɔn daa ti paai luginseelli soori maa ŋɔn daa zuligri n‑sigri Ɔlivii Zoori la, u nyaandɔliba maa zaa daa piili n‑tasira pampam m‑pɛ'ari Naawunni.
Sufupeelli pɛ'abu ka ba daa moonna, ban daa nya alahazibu tunkariseesi ŋɔn tum la zugu.
Ka yɛtta#:- “Zugsuŋŋu m bɛ n‑ti nasɔ ŋɔn zaŋŋi ti Dugma yuuri na!
Sufudoaa m bɛ arizana ni!
Naawunni ŋɔn bɛ saazugu mari gyirima pam!” Tɔ; ka Farisiseeba ban daa bɛ zama maa ni daa yɛli Yisa, ni, “Karimba!
Kpaasim i nyaandɔliba maa zugu!” Ka Yisa labsi n‑yɛli ba, “N yɛtti ya ni, ba yi pun sini vuuri, halli kuga wa gba naa n‑tasi n‑yɛli.” Ka Yisa ŋɔn daa ti pɔtti Gyɛrusalɛm n‑gɔsi n‑nya tiŋŋa maa, u daa kum ka zugu, ni, “Yarima Gyɛrusalɛm dima, zuna ya yi da kur baŋŋi din nin ti ya sufudoaa, di naa n‑sɔa amaa pampaŋŋɔ ya bɛ la zibsim ni zaŋŋi n‑kyaŋŋi di zii ni!” Ni, “Dama saha kyɛnni na ka ya dindaandima nin ti gbi tanni n‑dooli n‑gyiligi ya tiŋŋa maa zaa, ka ta'ai ka sɔya zaa, ka di mugsi ya pam.
Ba nin ti daai ya gooma n‑lusi yarima ni ya biisi zugu, halli ni kugri yinni gba ku laa n‑kpalim m‑pa ka kpeaa zugu, dama ya daa bu baŋŋi Naawunni ŋɔn kyɛ na nti fa ya m‑basi sahanseaa maa.” Ka Yisa daa paai Naawunni Gyeeŋŋu Yiri maa ni nti kpɛ bɛni m‑piili n‑katti ban daa koosiri neema Yiri maa puuni n‑yiisiri ba.
Ka yɛli ba, ni, “Di sɔbi n‑zaali, ni, ‘N Yiri wa nyɛ la Wunsusigu Yiri.’, amaa ya zaŋŋi ka n‑labgi la ‘ta'ayigsi ŋɔn sɔ'ari seela.’ ” Beoo kam zaa ka Yisa daa kpeeri Naawunni Gyeeŋŋu Yiri maa ni n‑wulisiri niriba, ka Gyeeŋŋu Toondaandima ni karimbadima maa daa boori sɔseaa ba nin nya n‑ku u, ban ni tiŋŋa maa ni kpamma maa.
Amaa ba daa bu mi ban ya niŋi seem, dama sɔkam zaa ba'a daa kur bɛ la u wulisigu maa ni.
Dindahinseaa yaasa ka Yisa daa ti bɛ Naawunni Gyeeŋŋu Yiri maa ni n‑wulisira niriba ka moonni lahabasuŋŋu yɛla maa n‑tiri ba.
Ka gyeeŋŋu toondaandima ni tiŋŋa maa karimbadima ni kpamma maa daa la'am taaba n‑kyɛ u saani na nti boosi u, ni, “Ŋɔni n ti i soori ni i tum lala tuma maa?
Yɛlim ti!
Bee, yiiko bɔ ka i mara?” Ka u daa labsi n‑yɛli ba, ni, “N gba ya boosi ya la boosigu yinni.
Ya yɛlim ma, ŋɔni n daa ti Gyɔni soori ni u suuri niriba Naawunni koom?
Di daa yi la Naawunni saani bee ninsaalidima saani?” Ka ba daa piili n‑tɔ'asiri taaba, ni, “Ti ya yɛli la wula?
Ti yi yɛli, ni, Naawunni saani, u nin boosi ti, ni, bɔzugu ka ti daa bu niŋi Gyɔni yɛdda?
Amaa ka ti yi sakki n‑yɛli, ni, ninsaalidima saani, niriba maa nin ti lɔbi ti kuga, dama sɔkam sakkri ni Gyɔni daa nyɛ la anabimaŋni.” Dizugu ba daa labsi n‑yɛli Yisa, ni, ba bu mi.
Ka Yisa daa yɛli ba, ni, “Dinŋɔna n gba ku yɛli ya ŋɔn ti ma soori ni n tumni anŋɔ zaa.” Ka u daa gbaai yɛttɔ'a n‑yɛli ba nyɛsiri, ni, “Dɔsɔ n daa bɛ ni, n‑daa sa u tiwanna puu, ka zaŋŋi ka n‑niŋi ninvugseeba nuu ni, ni ba tumni puu maa tuma n‑ti u, ka u daa gɔ ni n‑yuui beela.
Tɔ, ka sahasuŋŋu maa u daa tum u daabsɔ ni u kyaŋŋi tuntumniba maa saani nti deaai puu maa diibu na n‑ti u. Amaa tuntumniba maa daa gbaai daabri maa m‑bu u ka kari u n‑labsi yɔri.
Ka puu maa daana daa laa n‑tum sɔ, ka ba zaŋŋi ŋɔn gba m‑maali u ansarisi m‑bu u ka kari u n‑labsi yɔri.
Ka u daa laa n‑tum sɔ m‑paasi ata, ka ba pa u daŋŋa ka kari u m‑basi.
Ka puu maa daana daa yɛli, ‘N yi ya niŋi la wula?
- See ka n tum m mammantoori biiya man wuri sɔ la.
Di pa seem ka ba ti ŋɔn gyirima!’ Amaa tuntumniba maa ŋɔn daa nya ka u kyɛnni na, ba ŋmɛ taaba saawara n‑yɛli, ni, ‘Ŋɔn nin di puu maa daana faari la nŋɔa.
Ya kyɛ ka ti ku u ka faari maa nin leebi ti dinni!’ Ka ba daa gbaai u, n‑zaŋŋi u n‑lɔbi m‑basi puu maa kpaŋŋa sa nti ku u. Tɔ; ka dinŋɔna wula ka puu maa daana nin niŋi?
U bu ya n‑kyɛ na nti ku tuntumniba wa zaa?
Ka zaŋŋi ka n‑ti tuntunseeba?” Ka daadam maa ŋɔn daa wum lala maa, ba daa yɛli, ni, “Naawunni tuligma ti ni dinŋɔ taabu!” Ka Yisa daa gɔsi ba ka boosi ba, ni, “Ka dinŋɔna yɛttɔ'aseaa kan daa sɔbi n‑dooli la gbinni nyɛ la wula?
- ni#:- ‘Kugseaa tammeeriba ŋɔn daa za'asi la Kana daa leebi kan gbaai nyeebri maa, N‑gbaari ka zaa ni kpeeŋŋu.’ - Ŋɔnkam zaa lu kugri maa zugu nin kabi m‑basi, amaa kugri maa ŋɔn lu sɔ zugu ka nin ŋmɛrigi u zaa.” Di saha ka karimbadima ni gyeeŋŋu toondaandima maa daa baŋŋi, ni, Yisa nyɛsiri galimni la bana, ka dizugu ba daa boori la ba gbaai u, amaa ba daa zɔri la daadam maa dabeem.
Ka ba daa gɔsiri u yɛla, ni ba pigsi n‑gbaai u, u yɛttɔ'a puuni.
Ba daa tum ninvugseeba na ni ba yɔmsiri u, ni, ba nyɛ la yɛdda dima.
Amaa ba daa boori ni ba zaŋŋi u n‑niŋi Gɔmna nuu ni.
Ba daa boosi u, ni, “Ti Karimba, ti mi, ni, i yɛttɔ'a ni i wulisigu kur dɔli la soori deede; i ba'a ka niriba yɛla ni, ka i bu zɔri ninsaala nini, amaa ka i kur wulisiri la Naawunni soori ni yɛlimaŋni.
Tɔ, dinŋɔna yɛlim ti: di tuya ni ba yoori lampoo n‑tiri Room NaaTitaari, bee di bu tuusi?” Ka Yisa daa baŋŋi ba teesibeeri maa ŋɔn nyɛ seem ka labsi n‑yɛli ba, “Ya tim ma la'afu na ka n nya.
Tɔ, ka ŋɔni makkri m bɛ la'afu wa ni wa, bee ŋɔni yuuri n sɔbi m‑bɛ ka ni?” Ka ba yɛli, “NaaTitaari dinni.” Ka Yisa laa n‑labsi n‑yɛli ba, ni, “Dizugu ya zaŋŋma din nyɛ Naaba dinni n‑ti Naa maa, ka zaŋŋma din nyɛ Naawunni dinni n‑ti Naawunni.” Ka ba daa kɔŋŋi u yɛttɔ'a maa gbaari, ŋɔn daa tɔ'asi seem zama maa ni maa, ka u labsigu maa daa gyɛri ba pam ka ba daa bu laa n‑yɛli seelli.
Tɔ; ka Saddusidima - ban yɛtti, ni, kum yisigri ka ni la - ba gba daa kyɛ na nti boosi u boosa.
Ba daa yɛli u, ni, “Ti Karimba, anabi Musa daa sɔbi n‑ti ti n‑wulisi, ni, dɔsɔ beeri yi ti kpi ka kyɛ u pɔ'a ka u na bu dɔ'ai bii n‑ti u, see ka u di u beeri pukoori maa n‑dɔ'ai biisi n‑ti u beeri maa.
Tɔ; mabiisi ayɔpɔi n daa bɛ ni, ka ba kpeema daa di pɔ'a ka kpi ka ka biiya.
Ka ŋɔn pa buyi, ni buta daana gba, daa di u, halli ka babayɔpɔi maa zaa daa di u ka kpi ka bu dɔ'ai biiya.
Di nyaaŋŋa ka pɔ'a maa gba kpi.
Tɔ: ka dinŋɔna, Zaadaari, dɔppa wa zaa yi ti yisigi kum ni, ba ŋɔni n nin nyɛ pɔ'a maa sira?
- dama babayɔpɔi zaa daa di u.” Di saha ka Yisa daa yɛli ba, “Zuna niriba wa diri la pɔ'aba ka kunni dɔppa; amaa ninvugseeba ban sumni ni ba ti neaai kum ni m‑paai nyɔvuri kan ka tɔriga ziiya maa muna - ban ku laa n‑diri pɔ'aba bee n‑kunni dɔppa, dama ba bu ti ya n‑kpi yaasa: ay!
- ba nin bɛ ni la hoo malaakadima ŋɔn bɛ seem.
Ba ti ya n‑leebi la Naawunni biisi, ban nyɛ kum ni neaari biisi la zugu.
Amaa zaŋŋi n‑kyaŋŋi kum yisigri yɛla, halli Musa daa sɔbi n‑yɛli - suura seaa kan tɔ'asiri tutuuri la yɛla la ni - ni, Naawunni daa yɛliya, ‘Mani n nyɛ Naawunni ka i badima gyeemni ma.
Halli Ibrahim Naawunni n nyɛ ma, ni Yisahaaku Naawunni, ni Yaakubu gba.’ U pa la ban kpi Naawunni, amaa ban vu Naawunni, dama sɔkam zaa nyɛ la ninvugvuri u saani.” Ka karimbaseeba daa gyɛrigi n‑yɛli, “Ti Karimba, i yɛli suŋŋa!” Ka dinŋɔ nyaaŋŋa sɔ daa bu laa n‑nya sufukpeemni ni u boosi u boosa yaasa.
Tɔ; ka Yisa daa laa n‑yɛli, ni, “Masiiya maa muna - sɔ Naawunni ŋɔn ya n‑tum na ni u ti di naam ka fa u niriba m‑basi - wula zugu ka ba yɛtti, ni, lala Masiiya maa nyɛ la NaaDauda ya'aŋŋa?
NaaDauda mun daa tɔ'asi Masiiya maa yɛla n‑sɔbi Yuuma bukku maa ni, ni#:- ‘Ti Dugma daa yɛli n Dugma maa, ni, “Kyɛm n nudirigu zii na n‑zinni, Halli ka n nin zaŋŋi i dindaandima zaa N‑niŋi i nuusi ni.” ’ Tɔ; ka NaaDauda yi boonni ŋɔn Masiiya maa, ni, u Dugma, ka wula ka u nin toaai n‑nyɛ u ya'aŋŋa?” Ka niriba maa ŋɔn na kur wumni u wulisigu maa, Yisa daa yɛli u nyaandɔliba maa, ni, “Ya baŋŋma seeba ban wulisiri zaaligu maa yɛla!
Ba boori ba yeeri kparikara n‑gyinna, ka sɔkam zaa puusiri ba daasi ni.
La'aŋŋu duri puuni ka ba boori la ba bɛ tooni.
Ba faari la pukɔya yiya pɔi, ka naayi wulisiri ba maŋŋa m‑puusiri Naawunni n‑yuuri puusigu maa ni.
Lala niriba maa nin ti nya galiŋŋu pam.”
Tɔ; ka Yisa daa ti gɔsi n‑nya bundaandima ŋɔn daa bɛ Naawunni Gyeeŋŋu Yiri n‑zaŋŋni ligri pam n‑niŋni aduuwa seem.
Ka nya pukɔsɔ ŋɔn daa nyɛ faradaana gba ŋɔn daa zaŋŋi u ligri fiiŋ, kulla la'abisibisi ayi, n‑niŋi aduuwa.
Ka Yisa yɛli, “Yɛlimaŋni ka n ya n‑yɛli ya, pukoori faradaana wa tisi n‑gaari ba zaa, dama ba sɔkam yiisi la u marigu pam puuni n‑tisi, amaa pukoori wa ŋɔna - u zaŋŋi la ŋɔn mari seelli zaasa n‑tisi ka kpalim yɔri.” Ka ninvugseeba daa tɔ'asiri zaŋŋi n‑kyaŋŋi Gyeeŋŋu Yiri maa meebu ŋɔn veela seem, ni, kugveela m bɛ ni, ni niriba ŋɔn tisi bunsuma zaa m‑paasi.
Ka Yisa yɛli ba, ni, “Yan gɔsiri bunseesi wa zaa maa muna - dahinseaa kyɛnni na ka a zaa nin ti wurim m‑basi halli ka kugseaa ku kpalim n‑tɔm ka kpeaa zugu.” Ka ba daa boosi u, ni, “Ti Karimba, wula saha ka dinŋɔ nin niŋi?
Bee bumbɔ nin ti niŋi n‑wulisi, ni, anŋɔ zaa ya m‑paai ti na?” Ka u yɛli ba, “Ya baŋŋma suŋŋa, ka di kyɛ ka ba yɔmsi ya.
Niriba pam nin zaŋŋi n yuuri n‑kyɛ na, ni, ‘Mani n nyɛ u!’ bee ‘Saha maa paaya!’ Yan di dɔli ba nyaaŋŋa!
Ya yi ti wumni tɔppu damni, bee zaba yɛla, yan di kyɛ ka dabeem mari ya, dama see ka anŋɔ taabu daŋŋi pɔi, amaa dinŋɔ na bu wulisi, ni, naari paaya.” Ka u daa laa n‑yɛli ba, “Tinsi dima nin yisigi n‑tuusi taaba tɔppu, ka nadima gba nin tuusi taaba.
Tingbaŋŋu maa nin damni kpa, ka ka nin damni kpa; ka kɔm nin ti lu, ni dooru m‑paasi; ka ba nin nya bunnyaara saazugu sangbana ni, ka a nin ti kpeesiri dabeem pampam.
Amaa ba nin daŋŋi n‑kari ya nti gbaai ya n‑taasi ba la'aŋŋu duri ni, ka kpari ya duu.
Ba nin zaŋŋi ya n‑niŋi nadima nuusi ni, ni gɔmnadima nuusi ni: man yuuri zugu ka ba nin niŋi ya lala.
Ka anŋɔ nin ti kyɛ ka ya wulisiri ba yan mi n yɛliseesi.” Ka yɛli ba, ni, “Ya kpaŋŋma ya sufu n‑zɛ yimmu, ba ti boosi ya boosa sahanseaa la; yan di kyɛ ka di mugsi ya zaŋŋi n‑kyaŋŋi ya nin ti labsi ba seem.
Dama mani nin ti ti ya yɛm, ni yɛttɔ'aseesi yan nin labsi ba; ka ba ku toaai n‑za'asi bee n‑tɔ'asi n‑lusi ya.
Ya badima ni ya madima nin ti zaŋŋi ya n‑niŋi ya dindaandima nuu ni, ka ya mabiisi gba nin ti niŋi lala, ni ya dɔ'ariba ni ya zɔdima.
Ba nin ti ku yaseeba.
Ba zaa nin ti yaai ya, man yuuri zugu: amaa halli ya zɔbgu yinni gba ku ti sa'am m‑basi.
Ka yan kpaŋŋi ya mansi m‑bari n‑zaani maa zugu ya nin nya nyɔvuri.” Yisa daa laa n‑yɛli ba, ni, “Ya yi ti nya ka tɔbbiisi ziintiri n gyiligri Gyɛrusalɛm tiŋŋa, yan baŋŋma, ni, tiŋŋa maa sa'aŋŋu saha paaya.
Di saha maa ya kyɛ ka ban bɛ Gyuudii tingbaŋŋu la ni maa ti zɔ n‑du zɔya ni; ka ban ti bɛ Gyɛrusalɛm puuni, ban zɔma n‑yi ka ni, halli tinkpansi dima mun di kpɛ ka puuni na.
Dama ‘tubdarigri saha’ n nyɛ di, hoo ban daa pun sɔbi n‑dooli seem, sahaseaa kan gaari la.
Di saha maa nin ti kpeem pam n‑tisi pɔ'apuusi dima ni pɔ'aseeba ban mari biisi ka ba na mɔ'ara.
Dama namsigu pam nin niŋi duniya wa ni, ka Naawunni sufu nin ti yisigi m‑basi tiŋŋa wa dima zugu.
Ba nin ti zaŋŋi takoobi n‑ku ba, ka gbaasi ban kpalim ka ba leebi daaba zuliya kam dima nuusi ni.
Ka ban pa Izraɛli dima nin ti deaai Gyɛrusalɛm tiŋŋa n‑noori n‑gyinna halli ti paai ba yuuma tɔriga - yuunseesi Naawunni ŋɔn pun zaali ni ba su ka maa.” Ka u daa laa n‑yɛli ba, ni, “Ba nin ti nya alahazibu bunnyaara wuntaŋŋa ziiya, ni gɔri puuni, ni saŋmariwuusi ni.
Wahala nin ti bɛ tinsi zaa puuni ka sɔkam sufu nin ti tulim teeku zugu, ni ka kɔgbana la vuuri pam.
Ka dabeem nin ti kpɛ niriba pam halli ka ba ligi dizugu, dama arizana yiiko daandima zaa nin ti damna ka niriba zɔri bunseesi an paari duniya wa na.
Di saha ka ba nin ti nya ‘Ninsaala Bii maa ka u pɔtti na, ka sangbana nin gyiligi u’, ka u nin ti mari yiiko ni gyirima veelim pam.
Anŋɔ zaasa yi ti piili n‑niŋna, di saha ya wukkma ya zugri n‑gɔsi saazugu, dama ya tuliginsim saha yi paari ya na.” Ka Yisa daa nyɛsi yɛttɔ'anyɛsiri n‑ti ba, ni, “Ammi, ya bu baŋŋi kinkaŋŋa ni tiisi zaa yɛla?
Yan yi nya ka a pusiri vamaasa, ya yi baŋŋi, ni, siga saha pɔtta.
Ka di bɛ la lala: ya yi ti nya ka yɛla wa zaa niŋna, ya nin baŋŋi, ni, Naawunni naam saha maa bu ya n‑yuui.
Yɛlimaŋni ka n yɛli ya wa, ni, zuna niriba zaa ku gaari see ka anŋɔ zaa niŋi.
Saazugu ni tingbaŋŋu nin gaari, amaa man yɛttɔ'a ku gaari.” Yisa daa laa n‑yɛli “Amaa yan di kyɛ ka ya kɔribeeri ni ya danyuubu ni duniya wa ni yɛla ti diisi ya n‑dooli tiŋŋa, halli ka di daari maa ti gbaai ya hoo kyɛ'ariga: dama di nin ti paai ŋɔnkam bɛ duniya wa ni zaasa.
Dizugu yan di gbisiri sahakam, ka ya susiri Naawunni; di nin kyɛ ka ya nya kpeeŋŋu n‑tuligi n‑yi din ti ya niŋi maa zaa ni, ka naayi zaani Ninsaala Bii maa tooni.” Di saha maa ka Yisa daa kur bɛ la Naawunni Gyeeŋŋu Yiri n‑wulisiri niriba beoo kam, amaa yuŋŋu ŋɔn daa ti paai u daa du Ɔlivii Zoori n‑gbɛ bɛni.
Ka niriba zaa daa daŋŋi n‑kyaŋŋi Naawunni Gyeeŋŋu Yiri maa ni, ni ba ti wum u yɛttɔ'a maa.
Tɔ.
Bundiripaalli Kyuu saha daa pɔtta, ban boonni Yakki-n‑Gaari la.
Ka gyeeŋŋu kpambaya ni zaaligu karimbadima maa daa boori sɔseaa ban nin zaŋŋi n‑gbaai Yisa, amaa ba daa zɔri zama maa dabeem.
Di saha ka Sintaani daa kpɛ Yisa nyaandɔlisɔ sufu ni.
Nyaandɔliba piiya ni ayi maa ni yinni n daa nyɛ u, ka u yuuri boonni Gyuudasi Isikariyɔti.
Ka u daa kyaŋŋi gyeeŋŋu kpambaya maa ni Gyeeŋŋu Yiri Pirinsi toondaandima saani nti tɔ'asi ŋɔn nin niŋi seem n‑figsi Yisa n‑niŋi ba nuusi ni.
Ba sufu daa maaya ŋɔn daa yɛli ba lala yɛttɔ'a maa zugu, ka ba daa sakki ni ba ya n‑ti u la ligri dizugu.
Ka Gyuudasi daa sakki lala, ka daa piili m‑boori sɔseaa ŋɔn nin dɔli n‑zaŋŋi Yisa n‑ti ba, ka di bɛ luginseaa ka zama maa ŋɔn ka ni.
Kyuu maa dabsiri daa paai na, peesi kɔribu dabsiri maa, ka Yisa daa tum Piita ni Gyɔni n‑yɛli ba, “Ya kyam nti sɛ'asi Yakki-n‑Gaari Kyuu diibu yɛla n‑ti ti ka ti di.” Ka ba labsi m‑boosi u, ni, “Yɛni ka i boori ni ti kpɛ n‑sɛ'asi?” Ka Yisa daa labsi n‑yɛli ba, “Nyama ya yi kur ti kpeeri timpuuni, doo nin paai ya na - dɔsɔ ŋɔn ziiri koom la: ya dɔla u nyaaŋŋa n‑kyaŋŋi n‑kpɛ ŋɔn kpeeri yiri seaa ni, ka yɛli yiri maa daana, ni, ya Karimba la ya m‑boosi u m‑baŋŋi dukani ka ŋɔn ni u nyaaŋŋa ya n‑kpɛ n‑di ba kyuu bundirigu maa?
Ka u nin wulisi ya dutitaari gyirambisa zugu ban pun sɛ'asi seaa n‑zaali.
Ya sɛ'asim n‑ti ti bɛni.” Ka ban daa kyaŋŋi maa, di daa niŋi ba hoo ŋɔn pun yɛli ba seem maa, ka ba daa sɛ'asi kyuu maa siri.
Tɔ; ka kyuu saha ŋɔn daa ti paai na, Yisa ni u nyaandɔliba daa la'am n‑zinni.
Ka u daa yɛli ba, ni, “Nimmoaa ka m pun boori ni mani ni yarima la'am n‑di Yakki-n‑Gaari Kyuu wa pɔi ka n wahala diibu saha naayi paai.
N yɛtti ya ni, ni, n ku laa n‑di ka yaasa, halli ni Naawunni naam saha, ka kyumaŋni maa ti di.” Ka u daa zaŋŋi bunnyuura kɔbeaa la m‑puusi Naawunni ka yɛli “Ya deaam n‑nyu, ka ti taaba!
Dama n yɛtti ya ni, ni, zuna zaŋŋi n‑kyɛnna n ku laa n‑nyu tiwala daam wa taabu halli ka Naawunni naam ti kyɛ na.” Ka u daa zaŋŋi diseebu m‑puusi pɛ'abu ka ŋmaai n‑zaŋŋi n‑tisi ba, ka yɛli, “N ningbina nla.
N zaŋŋi a m‑pa talima yarima zugu; lala ka ya niŋma ka teaari n yɛla.” Ka bundira maa diibu nyaaŋŋa ka u daa laa n‑zaŋŋi kɔbeaa n‑niŋi lala yaasa, ka yɛli, “Nangbanyinni zaalipaalli maa nla; n ziim ŋɔn nin yi na, ka di nin maali lala zaaligu maa n‑ti ya.” Ka laa n‑yɛli ba, ni, “Ya nyama!
Mani ni dɔsɔ ŋɔn ya n‑yi n nyaaŋŋa la n la'amni n‑diri kpa wa.
Man Ninsaala Bii maa nin bakki n‑kyaŋŋi kaman din pun lɔ seem, amaa ŋɔn mun yi n nyaaŋŋa n‑figsi ma n‑ti n dindaandima maa - di daama yɛla tɔ ni!” Ka ba daa piili m‑boosiri taaba, ni, “Ŋɔni n lee n‑nyɛ u?” Tɔ; di saha ka Yisa nyaandɔliba maa daa ŋmeeri taaba nangbankpeemni ni ba nya ŋɔni n‑gaari u kpeaa ba puuni.
Ka Yisa yɛli ba, “Ban bu gyeemni Naawunni la saani, ba nadima n su ba yɛla ni kpeeŋŋu.
Ba ninvugseeba ban su fukumsi maa n niŋni ba putoo, ka ba boonni ba, ni, ‘Suŋŋniba’!
Amaa yarim saani di pa lala, see ka ya kyɛ ka ŋɔn nyɛ ya zaa kpeema leebi ya biiya, ka ya zuguraana leebi ŋɔn tumni bii tuma n‑tiri ya zaa.” Ka boosi ba, ni, “Ammi, ŋɔn ziya ka ba kpukkri bundira na n‑tiri u, ni ŋɔn kpukkri bundira na n‑tiri ŋɔn ziya la, ba ŋɔni n lee n‑gaari u kpeaa?
- Pa ŋɔn ziya maa n gaari?
Amaa man bɛ la ya saani kaman ŋɔn kpukkri bundira n‑tiri ya.
Ka yarima mun nyɛ ban pun kpalim m‑bɛ n saani, n wahala diibu ni, halli ni zuna.
Dizugu m Ba Naawunni ŋɔn zaali ma naam seem la, lala ka n gba zaali ya naam.
Mani ni yarima nin ti la'am n‑zinni n naam zii maa ni, n‑diri ka nyuura.
Di saha ya nin ti zinni naam gbana zugu n‑katti Izraɛli za'anɔya pii ni ayi niriba sariya.” Ni, “Nyin Saimoon, nyama!
Sintaani boori ni u zamsi ya hoo ban yeeli kyi n‑nya kasuma seem la.
Amaa m pun susi Naawunni n‑ti nyini, ni, i yɛdda di fiilim.
Ka i yi ti ŋmaligi n‑labi n saani na yaasa, nyin kpamsim i mabiisi wa gba yɛdda.” Ka u daa labsi n‑yɛli u, ni, “N Dugma, m maali siri ni n dɔli i halli nti kpɛ sarika duu ni, halli nti kpi gba!” Ka Yisa yɛli u, “Yɛlimaŋni ka n yɛli i wa, nɔroo bu ya n‑kum zuna yuŋŋu wa halli ka i ti kyiisi napɔmbuta, ni, i zi ma.” Di saha ka u daa boosi ba zaa, ni, “Man ŋɔn daa tum ya ka ya bu zi baagyi bee la'abooriga bee namna sahanseaa la, seelli daa pɔsigi ya?” Ka ba daa gyɛrigi n‑yɛli u, ni, “Ay.” Ka u labsi n‑yɛli ba, “Tɔ; pampaŋŋɔ ŋɔna, ŋɔn mari baagyi ŋɔn zaŋŋma ka, ka ŋɔn mari la'abooriga gba zaŋŋma ka; halli ŋɔn ka takoobi ŋɔn koosim u kparigu n‑da.
Dama di sɔbi n‑dooli, ni, ‘Ba zaŋŋi u n‑kyɛ ka u la'am m‑paasi tumbeeri dima ziiya.’, ka lala m‑paari ma na.
Yɛlimaŋni n yɛla zaa naari ni maa.” Ka u nyaandɔliba maa yɛli u, “Ti Dugma, nyama, takoobidima ayi nŋɔa!”; ka u yɛli ba, “Tɔ.
Di sakkiya!” Tɔ; ka u daa yi n‑kyaŋŋi Ɔlivii Zoori ziiya hoo u yuŋŋu kam soori ŋɔn daa bɛ seem la, ka u nyaandɔliba maa daa dɔli u. Ŋɔn daa ti paai bɛni, u daa yɛli u nyaandɔliba maa, ni, “Ya susim Naawunni ka lala nin kyɛ ka ba ku zamsi ya halli ka ya ti lu.” Di saha maa ka u tugsi tooni beela - n‑sa'asi hoo kugri lɔppu wɔ'alim, ka gbaani tiŋŋa n‑susi Naawunni n‑yɛli, “M Ba, di yi nyɛ la i yuubu ŋɔn bɛ seem, kyɛ ka namsigu kɔbeaa wa gaari ka kyɛ ma: di kyɛ ka n nyu di!
- Amaa di pa man ŋɔn boori seem la niŋma, amaa nyin ŋɔn boori seem maa niŋma!” Ka malaaka yi arizana ni n‑kyɛ u saani na n‑kpamsiri u. Ka u sufu ŋɔn daa sa'am pam zugu, u daa laa n‑gbaai u wunsusigu ni nimmoaa, halli ka u wɔligu ti pusiri n‑ŋmanni hoo ziim n‑tɔ'ari n‑luri tiŋŋa.
Tɔ, ka ŋɔn daa doaai wunsusigu maa ni, u daa labi u nyaandɔliba maa saani.
N‑daa paai, ka ba daa gbisiri la ba sufusa'aŋŋu zugu.
Ka u boosi ba, ni, “Wula ka ya gbisira?
Ya doaama n‑susi Naawunni ka lala nin kyɛ ka ba ku zamsi ya halli ka ya ti lu.” Tɔ; ka ŋɔn daa na kur tɔ'asiri sahanseaa maa, niriba pam daa kyɛ u saani na.
Ka dɔsɔ ŋɔn yuuri boonni Gyuudasi, sɔ ŋɔn daa nyɛ u nyaandɔliba pii ni ayi maa yinni, daa bɛ ba tooni.
Ka u daa paai Yisa saani na ni u ti puusi u suŋŋasuŋŋa, ka Yisa boosi u, ni, “Gyuudasi, i nin kyɛ ka i puusigu la figsi ma n‑niŋi n dindaandima nuusi ni, bee wula?” Ka u nyaaŋŋa dima daa baŋŋi din ya n‑niŋi, ka daa yɛli, “Ti Dugma, ti zaŋŋma takoobi n‑kyɛ ba, bee?”; ka ba yinni daa zaŋŋi u takoobi n‑kyɛ kpambaya bisɔ n‑fikki u nudirigu tubri m‑basi: amaa ka Yisa yɛli ba, “Ya di niŋni lala!”, ka daa siisi doo maa tubri maa n‑tibi u.
Di saha maa ka Yisa tɔ'asi gyeeŋŋu toondaandima ni Gyeeŋŋu Yiri Pirinsi zuguraandima, ni kpamma maa, bankam zaa yi na ni ba ti gbaai u, m‑boosi ba, ni, “N nyɛ la ban zabri ka faari neema maa ninvugsɔ, bee wula?
- ka ya mari takoobidima ni dɔya n‑yi na?
Beoo kam n daa bɛ la ya saani Naawunni Gyeeŋŋu Yiri maa ni, ka ya daa bu zaŋŋi ya nuusi n‑gbaai ma.
Amaa saha wa nyɛ la ya dinni, ni zibsim yiiko gba!” Tɔ; ka ba daa gbaai u n‑zaŋŋi u n‑kyaŋŋi Gyeeŋŋu Toondaana la yiri.
Ka Piita daa sɔ'ai n‑dɔli Yisa nyaaŋŋa sa.
Ka ban daa maali bugum dundɔŋŋu sunsukkuni ka la'am n‑zi bɛni maa, Piita gba daa zi ba saani.
Ka pɔ'asarisɔ nya ŋɔn zinni bugum maa ni maa, ka gɔsi u ka yɛli ba, “Doo wa gba daa dɔli la Yisa!” Amaa ka Piita kyiisi n‑yɛli, “Nyin pɔ'asariga wa, n zi u!” Ka di toaai beela ka sɔ gba laa n‑nya u ka yɛli u, “I gba nyɛ la niriba wa yinni!” Ka Piita yɛli u, “N zɔa, m pa ba yinni.” Ka di daa yuui beela, hoo hawa yinni, ka dɔsɔ gba daa ti tɔ'asi nimmoosi n‑yɛli, ni, “Yɛlimaŋni doo wa gba daa dɔli u, dama u gba nyɛ la Galilii nira.” Amaa ka Piita yɛli “N zɔa, m bu mi nyin tɔ'asi sɔ maa yɛla.” Ka ŋɔn daa kur bɛ ni n‑tɔ'asiri maa, nɔroo kum.
Ka ti Dugma Yisa ŋmaligi n‑gɔsi u, ka Piita daa teaai Yisa ŋɔn daa pun yɛli u seem la, ni, “I nin kyiisi ma napɔmbuta pɔi, ka nɔroo naayi kum.” Ka Piita zɔ n‑yi samanni ka kumni kunkuma.
Di saha maa ka ninvugseeba ban daa mari Yisa maa daa maanni u ansarisi ka buuri u; ka zaŋŋi bunni n‑vili u nini ka boosi u, ni, “Nyin anabi wa, bugma m‑baŋŋi!
Ŋɔni n ŋmɛ i wa?” Ka ba daa tɔ'asi yɛttɔ'a pam n‑gyɛnni u ka tuuri u. Tɔ; ka beoo ŋɔn daa ti neaai, Izraɛli dima kpamma zaa daa la'amiya, halli ba gyeeŋŋu toondaandima ni karimbadima zaa gba, ka zaŋŋi Yisa n‑taasi ba la'aŋŋu maa na.
Ka yɛli u “I yi siri nyɛ la Masiiya ŋɔn ya fa ti m‑basi ka leebi naaba la, nyin yɛlim ti!” Amaa ka u labsi n‑yɛli, “Halli n yi ti yɛli ya, ya ku niŋi yɛdda.
M mun yi na boosi ya boosigu, ya ku gyɛrigi ma.
Amaa pampaŋŋɔ zaŋŋi n‑kyɛnna Ninsaala Bii maa ya n‑zinni Naawunni Ŋɔn Su Yiiko nudirigu ya'ari.” Ka ba daa daa boosi u, ni, “Dinŋɔna, Naawunni Bii n nyɛ i?”; ka u yɛli ba, ni, “Tɔ, ya yɛliya!” Ka ba yɛli, “Ti bu laa m‑boori sɛharadima yaasa, bee bɔa?
Ti mammansi pun wum u noori ni yɛttɔ'a!”
Ka niriba maa zaa daa doaai n‑zaŋŋi Yisa n‑taasi Gɔmna Pailiti saani; ka daa gbaai u figsigu ka samni u, ka yɛtta, “Ti nya ka doo wa boori la u lusi ti butiri wa yɛla zaa ka wulisiri ti niriba din bu tuusi; u ku sakki ni ti yɔ lampoo n‑ti Room NaaTitaari, ka laa n‑yɛli, ni, ŋɔna n nyɛ Masiiya - Naaba nla.” Ka Gɔmna Pailiti daa boosi Yisa, ni, “Nyini nyɛ Izraɛli dima Naaba la?” Ka Yisa daa labsi n‑yɛli u, “Nyin yɛli seem maa n nyɛ di.” Tɔ; ka Gɔmna Pailiti daa yɛli gyeeŋŋu toondaandima ni zama maa, ni, “M bu nya doo wa taalli.” Amaa ka toondaandima nini kur moaai ka ba maali n‑yɛtta.
“U wulisiri niriba Izraɛli dima tinsi zaa, n‑daa piili la Galilii halli nti paai kpa na, ka daamni niriba sufu pam.” -Tɔ; ka Gɔmna Pailiti ŋɔn daa wum lala maa, u daa boosi, ni, asee Yisa nyɛ la Galilii nira, fa?
NaaHɛroodi mun daa bɛ la Gyɛrusalɛm lala saha maa, ka dizugu Pailiti ŋɔn daa baŋŋi, ni, Yisa yi la Naaba suulinsi tiŋŋa na maa, u daa kyɛ ka ba zaŋŋi u n‑taasi NaaHɛroodi saani.
Ka Naaba maa ŋɔn daa ti nya Yisa, di daa niŋi u nya'asim pam, dama u daa pun wum u yɛla ka di yuui, ka u daa boori ni u nya u. U daa laa n‑teesiri, ni, di pa seem u nin tum alahazibu tunseaa ka u nya.
Lala zugu ka u daa boosi Yisa boosa pam, amaa Yisa daa bu gyɛrigi u seela.
Ka gyeeŋŋu toondaandima ni karimbadima daa kur zɛ bɛni n‑samni u ni nimmoaa.
Ka NaaHɛroodi ni u kambɔnsi daa fiilim Yisa ka maanni u ansarisi; ka daa zaŋŋi kpariveelli n‑yeeli u ka naayi kyɛ ka ba zaŋŋi u n‑labsi Gɔmna Pailiti saani.
Naaba ni Gɔmna Pailiti daa pun mari la nangbankpeemni ni taaba, amaa di daari maa zaŋŋi n‑kyɛnna ba daa la'ai taaba zoori.
Tɔ.
Gɔmna Pailiti daa booli gyeeŋŋu toondaandima ni kpamma, halli ni daadam zaa, ni, ba la'amma na, nti yɛli ba, “Yarima n zaŋŋi doo wa n‑taasi n saani na, ni, u burigri niriba zaa.
Tɔ: ka n viisi u yɛla ya zaa tooni, ka bu nya u taaliseesi yan samni u n‑yɛtti seem maa zaa.
Halli NaaHɛroodi gba da bu nya u taalli, dama u kyɛ ka ba zaŋŋi u n‑labsi ti saani na.
Ya nyama, u bu tum tumbɛseaa din sumsi ni kum.
-Dinzugu n nin kyɛ ka ba feebi u, ka kyɛ u m‑basi.” Ka ba zaa daa duusi ba kukɔya maa n‑yɛli pampam, ni, “Zaŋŋma ŋɔnŋɔ n‑ku u!
Yiisim Barabasi n‑ti ti na!” - Ŋɔn Barabasi mun daa nyɛ dɔsɔ ŋɔn taasi mansuulinsi zaba tiŋŋa maa ni ka laa n‑ku niriba, dizugu ka ba daa pun gbaai u n‑kpeesi dansarika duu.
Gɔmna Pailiti daa boori la ni u basi Yisa, ka u daa laa n‑labi n‑tɔ'asiri ba di yɛlli maa; amaa ka ba daa kur moaai nini n‑vuuri n‑yɛtta, “Kpaasim u n‑tabli dɔpulli zugu!
Kpaasim u!” Ka u daa maali m‑boosi ba m‑paasi buta, ni, “Bɔzugu?
Tumbɛbɔ ka u lee n‑tum?
M bu nya ka u tum tumbɛseelli din sum ni kum.
Dinzugu n nin feebi u ka basi u ka u kyaŋŋi.” Ba daa kur tasiri pampam ni nimmoaa, ni, u kpaasim u n‑tabli dɔpulli zugu.
Ka ba kukɔri daa nyaŋŋi Gɔmna Pailiti ka u daa wum n‑ti ba.
U daa basi noori n‑ti niriba maa ni ba yuubu maa nin zaani.
Ka daa yiisi zama maa ŋɔn daa boori dɔsɔ m‑basi n‑ti ba - dɔsɔ ban daa kpeesi dansarika duu ni daabriiya ni ninvugkuubu zugu.
Ka daa zaŋŋi Yisa n‑niŋi u ban daa boori seem.
Tɔ.
Ka ban daa ti zaŋŋi Yisa n‑kyɛnni maa, ba daa tuusi Sairiini tingbaŋŋu dɔsɔ soori ni, ka u yuuri boonni Saimoon.
Ŋɔna n daa kpeeri tiŋŋa maa ni na, ka ba daa gbaai u n‑zaŋŋi Yisa dɔpulli daari maa n‑ziili u, ni u ziiri a n‑dɔli Yisa nyaaŋŋa.
Ka daadam pam daa dɔli Yisa nyaaŋŋa, ka pɔ'aseeba daa bɛ bɛni n‑kumni ka fabinni u zugu.
Amaa ka Yisa daa ŋmaligi n‑yɛli ba, “Yan Gyɛrusalɛm pɔ'aba wa, yan di kumni man zugu, amaa ya kumma ya mansi ni ya biisi zugu.
Ya nyama!
- dabsa yi kyɛnni na ka ba nin ti yɛli, ni, pɔ'aseeba ban na zi n‑dɔ'ai biisi la mari la zugsuŋŋu, ban ni pɔ'a kundɔ'ariba ni pɔ'aseeba ban ka bileesi.
Di saha maa: ‘Ba nin ti yɛtti n‑ti zɔya, Ni, a mulimma ba na!
Ka mun yɛli kunkuna, Ni, a sɔ'am ba!’ ” Ka daa nyɛsi ba yɛttɔ'anyɛsiri, ni, “Yɛla anŋɔ taabu zaa yi ti niŋi daari an maasa saha la ni, a yi ti kuui, di ya niŋi la wula?” Ka ba daa mari niriba ayi ban nyɛ tumbɛtumniba ni ba ti ku ba, m‑paasi Yisa zugu.
Tɔ; ka ban daa ti paai luginseaa kan yuuri boonni ‘Zuguŋmaaŋŋu Ziiya’ la ka ba daa kpaasi Yisa n‑tabli dɔpulli maa zugu, ka zaŋŋi ka n‑sa.
Ka ba daa kpaasi tumbɛtumniba ayi maa gba n‑tabli dɔpula, n‑zaŋŋi yinni n‑sa Yisa nudirigu ya'ari, ka zaŋŋi ŋɔnla muna n‑sa u nuzaa ya'ari.
Ka Yisa daa yɛli, “M Ba Naawunni, ba bu mi ban niŋni seem maa gbinni, dizugu kyɛri ba taalli m‑pɛŋŋi ba!” Ka ba daa puri Yisa sutura n‑tɔri taaba, n‑toori tɛtɛ ni ba ti nya sɔkam ŋɔn ya n‑deaai a yinni yinni.
Ka daadam daa zɛ kpaŋŋa ka gɔsiri u. Amaa ka tiŋŋa maa ni kpamma daa maanni u ansarisi, n‑yɛtta, “Ni, u faari la niriba m‑basira; tɔ, u faam u maŋŋa gba m‑basi - u yi siri nyɛ la Naawunni ŋɔn gamsi sɔ n‑diisi Masiiya maa!” Ka soogyadima maa gba daa maanni u ansarisi, ka zaŋŋi damiisiri n‑ti u na ni u nyu; ka yɛtti, ni, “I yi siri nyɛ la Izraɛli dima Naaba, nyin faam i maŋŋa m‑basi!” Dama ba daa pun sɔbi bunni n‑tabli u dɔpulli maa saazugu, ni, “Yɛhudiyadima Naaba la nŋɔa”.
Ka ban daa kpaasi tumbɛtumniba ayi maa yinni daa tuuri Yisa n‑yɛtti, “Pa Masiiya n nyɛ i?
Faam i maŋŋa m‑basi, ka fa ti gba m‑paasi!” Amaa ka u taraana daa nyikki u, ka boosi u, ni, “I bu zɔri Naawunni?
Kala, i bu nya ka ba kuuri tin ni ŋɔna zaa?
Man ni nyini mun sumsi lala, ti daa tum tumbeeri ka ba namsiri ti dizugu, amaa doo wa bu tum taaliseaa zaa.” Ka ŋmaligi n‑yɛli Yisa, ni, “I yi ti paai i naam ziiya, teaam n yɛla!” Ka Yisa yɛli u, “Yɛlimaŋni ka n yɛtti i wa, zuna dabsiri wa i nin ti bɛ n saani zisuŋŋu ziiya.” Tɔ.
Agbaa saha daa pun paai, ka tingbaŋŋu maa zaa daa niŋi zimm, ka zibsim daa ligi zaa n‑yuui m‑paai zaanoori hoo kurigu ata saha, ka wuntaŋŋa daa bu neaai.
Ka pateesa kan daa ya'ai Gyeeŋŋu Yiri Dutitaari puuni maa daa toaai m‑purigi buyi.
Di saha maa Yisa daa kaasi pampam n‑yɛli, “M Ba Naawunni, n zaŋŋi n siiya n‑niŋi i nuu ni!” Ŋɔn daa yɛli lala maa n‑naai, u daa kpiya.
Ka soogyadima toondaansɔ ŋɔn daa zɛ bɛni maa daa nya din daa niŋi seem maa, ka pɛ'ai Naawunni n‑yɛli, “Yɛlimaŋni doo wa siri nyɛ la ŋɔn ka taalli.” Ka daadam pam daa la'am n‑zɛ bɛni ni ba gɔsi din ya n‑niŋi seem: ba zaa daa nya din daa baasi seem maa, ka daa labi n‑kuli ni sufusa'aŋŋu pam.
Ka Yisa ŋɔn daa mi seeba daa zɛ kpaŋŋa sa, ban ni pɔ'aseeba ban daa dɔli u n‑yi Galilii na.
Ba gba daa nya din daa niŋi maa zaa.
-Tɔ: dɔsɔ n daa bɛ ni ka u yuuri boonni Gyoosɛfi.
U daa yi la Izraɛli dima tinseaa kan yuuri boonni Arimatiiya ni na.
U daa guri Naawunni naam kyɛnni na.
Tinkpamma maa yinni n daa nyɛ u, amaa u daa nyɛ la dɔsuŋŋu, ni yɛlimaŋni daana, ka daa bu la'am ni u taaba ban daa lɔ ba nin niŋi Yisa seem sahanseaa la.
Ŋɔna n daa kyaŋŋi Gɔmna Pailiti saani nti susi u soori ni u kyɛ ka u zaŋŋi Yisa ningbiŋŋu nti sɔ'ai.
Ka Gyoosɛfi daa sigsi Yisa ningbiŋŋu maa na n‑vili kasiŋŋa ka zaŋŋi u n‑dooli gballi ni - gbaliseaa ban daa pun kyiibi ka tampii ni, ka ba na zi n‑sɔ'ai sɔ bɛni.
Di daari maa daa nyɛ la Kyuu maa siri maaligu daari, Vuusim Dabsiri siri maaligu daari, ka Vuusim Dabsiri maa ya kpɛa.
Ka pɔ'aseeba ban daa dɔli Yisa n‑yi Galilii na maa daa dɔli n‑kyaŋŋi nti nya m‑baŋŋi tampifeoo maa, ni ba n ya n‑sɔ'ai u seem la; ka daa labi n‑kuli nti bɔ turaali ni kpanyuuma n‑zaali.
Ba daa vuusi Vuusim Dabsiri daari maa kaman zaaligu ŋɔn daa wulisi seem.
Ka bɛkwai maa piiligu dabsiri, Alahari daari maa, pɔ'aba maa daa doaai asuba pinipini, ka zaŋŋi turaaliseebu ban pun da n‑zaali la m‑mari n‑kyaŋŋi gballi maa ziiya.
Ban daa paai bɛni maa, ba daa nya ka kugseaa ban daa zaŋŋi n‑ligi gballi maa noori la daa pun bilim n‑yi kpaŋŋa ka kyɛ ka.
Ka ban daa kpɛ gballi duu maa puuni, ba daa bu nya ti Dugma Yisa ningbiŋŋu maa.
Ka di daa gyɛri ba pam.
Di saha ka dɔppa ayi di yi na n‑zaani n‑tabli ba, ka ba sutura nya'ari nyain.
Ka dabeem daa gbaai pɔ'aba maa pam, ka ba sunni ba zugri tiŋŋa.
Ka dɔppa maa daa boosi ba, ni, “Wula ka ya boori nyɔvuri daana kpiimma ziiya?
U laa n‑ka kpa, u yisigiya.
Ya teaam ŋɔn daa yɛli ya seem, ŋɔn daa na bɛ Galilii tingbaŋŋu sahanseaa la.
U daa yɛli ya, ni, di kpa la talasi ni ba zaŋŋi Ninsaala Bii maa n‑niŋi ala'akyi dima nuusi ni, ka ba kpaasi u n‑tabli dɔpulli zugu, amaa ka u nin ti neaai kum ni daba ata daari.” Di saha ka pɔ'aba maa daa siri teaai Yisa ŋɔn daa pun yɛli ba seem maa, ka daa labi n‑kuli yiri ni, ni ba ti yɛli Yisa nyaandɔliba pii ni yinni maa, ni ba taaba zaa.
Mariama, Magdala tiŋŋa pɔ'a la, n‑daa la, ni Gyeoowana, ni Mariama Gyeemsi ma la, ni pɔ'aseeba m‑paasi ba zugu.
Ka ba daa kyaŋŋi nti mooli yɛla wa zaa lahabaari n‑ti Yisa tuumudima maa.
Amaa ba yɛttɔ'a maa daa ŋmanni la yɛttɔ'ayɔya n‑ti ba, ka ba daa bu niŋi ba yɛdda.
Amaa Piita mun daa doaai n‑zɔ n‑kyaŋŋi nti paai gballi maa ni, n‑sunni n‑gɔsi ka puuni n‑nya tampeela maa kɔkɔ ŋɔn dɔya.
Ka u daa labi n‑kuli, ka di niŋi u alahazibu din niŋi maa zugu.
Tɔ.
Di daari maa ka ba niriba ayi daa kyaŋŋi tinkpanseaa.
Tiŋŋa maa yuuri daa boonni la Imeeyusi: ka nyɛ la maala ayɔpɔi zaŋŋi m‑paai Gyɛrusalɛm.
Ka ban daa bɛ soori maa, ba daa diri azama n‑tɔ'asiri taaba zaŋŋi n‑kyaŋŋi bunseesi an daa niŋi maa yɛla.
Ka ban daa kyɛnni n‑sɔsiri sahanseaa maa, Yisa paai ba saani na.
U daa paasi ba zugu ka ba bata zaa la'am n‑kyɛnna.
Amaa ba daa bu nyaŋŋi m‑baŋŋi u. Ka u boosi ba, ni, “Azambɔ ka ya diri ni taaba ya soori wa ni?” Ka ba kpalim n‑zaani, ka ba sufu na kur sa'am ni.
Ka ba yinni, ŋɔn yuuri boonni Kliyɔpaasi la, daa gyɛrigi n‑yɛli u, ni, “Saanseeba zaa ban bɛ Gyɛrusalɛm puuni maa m mi din niŋi daba ayi wa puuni, di yi pa la nyin kɔkɔ, fa?” Ka u boosi ba, ni, “Bumbɔ yɛla?” Ka ba labsi n‑yɛli u, “Yisa ŋɔn daa nyɛ Nazarɛti nira la yɛla ka ti tɔ'asira.
Anabi n daa nyɛ u, ka u daa tum tunkara ka tɔ'asi yɛttɔ'aseesi an daa wulisi u yaa ŋɔn bɛ seem maa, Naawunni saani ni niriba gba saani.
Ni, ti gyeeŋŋu toondaandima ni ti kpamma maa zaŋŋi u n‑tisi ka ba kari u sariya ka kpaasi u n‑tabli dɔpulli zugu n‑ku u. Amaa tirim daa mari la tama, ni, ŋɔna n ya fa Izraɛli dima m‑basi.
Ka din paasi dinŋɔ zugu, zuna nyɛ la daba ata daari yɛla wa ŋɔn niŋi maa.
Yaasa, pɔ'aseeba ban bɛ ti saani n kur kyɛ ka di gyɛri ti, dama ba da daŋŋi n‑kyaŋŋi gballi maa ni zuna asuba wa, ka bu nya u ningbiŋŋu maa; ka labi na n‑yɛli ti, ni, ba nya malaakadima ka ba yɛli ba, ni, u neaaya.
Ka ti ninvugseeba gba doaai n‑kyaŋŋi gballi maa ni, ni ba nya; ka di nyɛ la hoo pɔ'aba maa ŋɔn da kur yɛli seem.
Amaa ba gba da bu nya Yisa.” Ka ŋɔna n daa yɛli ba, ni, “Yarima yamkɔŋŋniba wa!
Ya bu wumni anabidima ŋɔn daa pun tɔ'asi yɛttɔ'aseesi la, ka bu sakki n‑niŋi a yɛdda yooma!
Ammi, di daa bu kpa talasi ni Masiiya maa nya lala namsigu maa pɔi ka naayi kpɛ u naam gyirima ziiya?” Di saha ka u daa gbaai u yɛttɔ'a m‑piili n‑wulisiri ba u mammaŋŋa yɛla Naawunni Litaafi ni.
U daa piili la Musa sɔppu ni, halli nti paai anabidima ban daa dɔli u nyaaŋŋa.
Tɔ, ka ba daa ti pɔri tinkpanseaa ban daa kyɛnni maa, u niŋi hoo ŋɔn yɛ n‑gaari la tooni.
Amaa ka ba goaai u n‑yɛli, “Kpalimma ti saani, dama wuntaŋŋa luya ka yuŋŋu zibra.” Ka u daa kpɛ, ni u ti gbɛ ba saani.
Ka bundirigu saha ŋɔn daa ti paai maa, ba daa la'am taaba ni ba di, ka u daa zaŋŋi la diibu n‑susi Naawunni n‑niŋi ka, ka ŋmaasi n‑ti ba.
Di saha ka ba nini di neaai ka ba baŋŋi u, amaa ŋɔn mun lili ka kyɛ ba.
Ka ba yɛli taaba, “Ti sufu da bu pɛligi ŋɔn da tɔ'asiri n‑ti ti soori ni la?
- ŋɔn da wulisi Litaafi maa gbinni la.” Tɔ: ka ba yisigi di saha maa n‑labi n‑kyaŋŋi Gyɛrusalɛm.
Ba daa paaya, ka nyaandɔliba piiya ni yinni maa, ni ninvugseeba ban daa bɛ ba saani la, la'am n‑ziya.
Ka ba yɛli ba, ni, “Ti Dugma siri neaaya ka Saimoon nya u!” Di saha maa ka Imeeyusi dima maa daa yɛli ba din niŋi ba soori ni.
Ka laa n‑yɛli ba ŋɔn ŋmaasi diibu n‑ti ba ka ba baŋŋi u seem.
Ka ban daa kur tɔ'asiri maa, Yisa mammaŋŋa di zaani ba sunsukkuni ka puusi ba.
Amaa dabeem daa gbaai ba pam.
Ba daa teesi, ni, ba nya la kpiinyisigi.
Ka u boosi ba, ni, “Bɔ n niŋi ka di mugsi ya, ka ya birisiri ya teesa ni maa?
Ya nyam n nuusi, ni n nɔba wa; mani nla!
Ya siisim ma n‑nya!
Siiya ka numni ni kɔba hoo man mari seem wa.” Ka ŋɔn daa yɛli nŋɔ n‑naai la, u daa wulisi ba u nuusi ni u nɔba.
Amaa ba sufu ŋɔn daa pɛligi seem maa zugu ba daa bu nyaŋŋi n‑niŋi lala yɛdda, ka di daa gyɛri ba pam.
Ka u boosi ba, ni, “Ya mari diseebu kpa?” Ka ba daa zaŋŋi zinseerigu beela n‑ti u ka u deaai ka n‑ŋɔbi ba tooni.
Di saha maa ka u yɛli ba, “Yɛttɔ'a wa ka n daa pun tɔ'asi ya, man ŋɔn daa na bɛ ya saani sahanseaa la.
N daa yɛli ya, ni, yɛttɔ'a pam pun sɔbi n‑dooli zaŋŋi n‑kyaŋŋi n yɛla Musa zaaligu maa ni, ni anabidima yɛla ni, halli Yuuma sɔppu maa ni gba.
Di kpa la talasi ni anŋɔ zaasa ŋɔn wulisi seem la nin baasi n‑niŋi.” Ka u neaai ba yɛm ni ba ti baŋŋi Naawunni yɛligu maa gbinni, ka yɛli ba, “Di sɔbiya, ni, Naawunni ŋɔn ya n‑tum Masisɔ na maa nin nya namsigu lala pɔi, ka naayi neaai kum ni daba ata daari.
Ni, ba nin zaŋŋi Masiiya yuuri m‑piili Gyɛrusalɛm timpuuni m‑moonni lahabaari maa n‑ti duniya wa zaa niriba, ni, ba ŋmaligma ka kyɛ ba tumbeeri tuma, ni ba ti nya ba taalli kyɛ-m‑pɛŋŋi.
Yarima n nyɛ ban nyɛ buna wa zaa sɛhara dima maa.
Ya nyama, n nin tum sɔ na hoo m Ba Naawunni ŋɔn daa pun basi nangbambasiri n‑ti ya seem maa.
Yarima muna - ya kpalimma Gyɛrusalɛm halli ka ya ti deaai yiiko din yi saazugu ni na.” U daa zaŋŋi ba n‑yi halli nti paai Bɛtani; ka daa duusi u nuusi saazugu n‑susi Naawunni alibarika yɛlisuma n‑niŋi ba.
Ka ŋɔn daa na kur susiri n‑niŋni ba sahanseaa maa, u du n‑kyaŋŋi saazugu ka kyɛ ba.
Ka ba mun daa gyeem u ka ŋmaligi n‑labi Gyɛrusalɛm ni sufupeelli pam.
Ka kur bɛ Naawunni Gyeeŋŋu Yiri maa ni m‑puusiri Naawunni.
Duniya piiligu ni ka ban boonni sɔ ‘Yɛligu’ maa daa pun bɛ ni.
Yɛligu maa daa bɛ la Naawunni saani, halli ka Naawunni n daa nyɛ u gba.
Di piiligu saha ka ŋɔn Yɛligu maa daa bɛ la Naawunni saani.
Ŋɔn saani ka Naawunni daa naam seelikam zaa; halli bunseelli ka ni ka Naawunni daa naam, ka ŋɔn Yɛligu maa daa ka bɛni.
Yɛligu maa ni ka nyɔvuri daa yi na, ka lala nyɔvuri daa taasi neesim na nti neaai n‑ti ninsaala.
Neesim maa muna - di neaari la zibsim ni, ka zibsim maa mun na zi n‑nyaŋŋi di, bee, m‑baŋŋi di gbinni gba.
Dɔsɔ n daa bɛ ni, ka Naawunni daa tum u na; ŋɔn yuuri n daa boonni Gyɔni la.
U daa kyɛ na ni u ti moonni neesim maa yɛla n‑tiri niriba, ka ba zaa ti wum, ka laa n‑niŋi yɛdda u mooligu zugu.
Pa neesim maa maŋŋa n daa nyɛ u, amaa ka u daa kyɛ na ni u ti mooli neesim maa yɛla.
Neesimaŋni n‑daa la; din neaari n‑niŋni ninsaalidima zaa.
Lala saha maa ka neesim maa daa kyɛnni duniya wa na.
U daa bɛ la duniya wa puuni.
Amaa halli ni u saani ka Naawunni daa naam duniya maa gba, di zaa yɔri duniya dima daa bu baŋŋi u. U daa kyɛ u mammantoori tingbaŋŋu na, amaa u mammantoori niriba maa daa bu deaai u. Amaa ba zaa daa bu za'asi u, ka baseeba ban daa sakki n‑deaai u, ka niŋi u yuuri yɛdda maa, ban ka u daa tisi soori ni ba ti leebi Naawunni biisi.
Di pa la kaman ninsaala ŋɔn dɔ'ari biisi seem, pa ningbiŋŋu kɔrisi zugu, bee, dɔsɔ yuubu zugu, amaa ba dɔ'am yi la Naawunni mammaŋŋa saani na.
Tɔ: ka Yɛligu maa daa ti labgi la ninsaala.
U daa bɛ ti saani, ka veelim ni yɛlimaŋni daa bɛ u ni n‑gaari sɔkam.
Tirima n daa nya u gyirima ŋɔn bɛ seem maa; u Ba Naawunni ka biiya m‑paasi u zugu, ka bigaŋŋa gyirima n nyɛ u dinni.
Gyɔni daa tɔ'asi u yɛla.
U daa tasi n‑yɛli, “Ŋɔnŋɔ ka n daa tɔ'asi u yɛla, ni, ‘U paari la n nyaaŋŋa amaa u pun gaari n tooni gba.’, dama u daa pun daŋŋi m‑bɛ ni ka ba naayi dɔ'ai ma.” Veelim ni yɛlimaŋni an bɛ u ni maa, ana ka ti deaara.
U veelim zugu ka ti siri nya veelim suŋŋa.
Musa saani ka Naawunni daa kyɛ ka u zaaligu maa daa paai ti na, amaa Yisa Kirisita Masiiya saani ka ti nya veelim ni yɛlimaŋni.
Sɔsɔ na zi n‑nya Naawunni.
Amaa Naawunsɔ ŋɔn bɛ u Ba Naawunni saani u kɔkɔa, ŋɔna n nyɛ sɔ ŋɔn kyɛ ka ti zaa baŋŋi u. Tɔ: Gyɔni mooligu lahabaari nŋɔa#:- Dindahinseaa ka Izraɛli dima kpamma daa tum maalimaanniseeba ni ba suŋŋniba, ka ba daa yi Gyɛrusalɛm na, ni ba ti boosi Gyɔni boosa.
Ba daa yɛli u, ni, “Nyini n nyɛ ŋɔni?” Ka Gyɔni daa bu kyiisi, ka daa labsi yɛlimaŋni yɛttɔ'a paalu ni n‑yɛli ba, ni, u pa la Naawunni ŋɔn ya n‑tum sɔ ni u ti su ba naam fukumsi la, ni, “Man pa la Masiiya maa.” Ka ba daa maali m‑boosi u, ni, “Ka dinŋɔna, i nyɛ la ŋɔni?
Ilaygya bee?”; Ka u labsi n‑yɛli ba, ni, “Ay, pa mani nla.”: ni, “Anabi maa n nyɛ i, fa?”, ka u labsi n‑yɛli “Ay!” Ka ba naayi boosi u, ni, “Ka dinŋɔna yɛlima ti nyin ŋɔn nyɛ sɔa.
Ka ti kyaŋŋi nti yɛli ban tum ti na maa.
I mammaŋŋa yɛtti, ni, i nyɛ la ŋɔni?” Ka Gyɔni daa labsi n‑yɛli ba hoo anabi Aizaaya ŋɔn daa pun yɛli seem la, ni, “Mani n nyɛ#:- ‘Sɔ m bɛ yoo ni n‑tasira, ni, “Ya sɛ'asima ti Dugma sɔya zaa Ka a tuusi kyippi!” ’ ” Tɔ; ka Farisii dimseeba gba ka ba daa tum na, ka ban n daa boosi Gyɔni, ni, “I yi pa la Masiiya maa, i pa Ilaygya, i mun pa anabi maa, wula zugu ka i suuri niriba Naawunni koom wa?” Ka Gyɔni daa labsi n‑yɛli ba, ni, “Man n suuri niriba Naawunni koom wa, amaa ninvugsɔ n zɛ ya sunsukkuni, halli ya na bu baŋŋi u gba; ŋɔna n nyɛ sɔ ŋɔn pa man nyaaŋŋa n‑kyɛnni na, amaa man bu sumsi ni n tum u daabri tuma ka lɔrigi u namtiri n‑ti u.” Tɔ; anŋɔ zaa daa niŋi la Bɛtani tiŋŋa maa ziiya, tinseaa kan bɛ Gyɔdin mɔ'ari ya'ari sa; bɛni ka Gyɔni daa bɛ ni lala saha maa, ka daa suuri niriba Naawunni koom.
Beoo ŋɔn daa ti neaai, Gyɔni daa nya Yisa ka u kyɛnni u saani na, ka yɛli, “Ya nyama!
Naawunni Pɛbila maa nŋɔa!
Ŋɔn zaŋŋni duniya tumbeeri taalli m‑basira.
Ŋɔnŋɔ ka n daa tɔ'asi u yɛla, ni, ‘U paari la n nyaaŋŋa, amaa u pun gaari n tooni, dama u daa pun daŋŋi m‑bɛ ni ka ba naayi dɔ'ai ma.’ Halli man daa bu mi ŋɔn nyɛ ninvugsɔa, amaa ŋɔn zugu ka n kyɛ na ni n ti suuri niriba koom - ni n ti kyɛ ka Izraɛli dima ti baŋŋi u.” Ka Gyɔni daa yɛli ŋɔn daa pun nya bunseesi yɛla, ni “N daa gɔsi n‑nya, ka Sii maa daa yi arizana ni n‑sigri na hoo naŋmanni nti tɔm u zugu n‑kpalim m‑bɛ u ni.
Di saha maa man daa na bu baŋŋi, ni, ŋɔna nla.
Amaa Naawunni ŋɔn daa tum ma ni n ti kyɛ na n‑suuri niriba koom, ŋɔna n daa laa n‑yɛli ma, ni, ‘I yi ti nya ka Sii maa sigi na n‑tɔm dɔsɔ zugu n‑kpalim, ŋɔna n nyɛ sɔ ŋɔn nin mari Sii Kasi maa n‑suuri niriba koom’.” Ka Gyɔni daa laa n‑yɛli, ni, ŋɔna n nya u, ni, “Mani n yɛtti ya wa, ni, u siri nyɛ la Naawunni Biiya.” Beoo ŋɔn daa neaai yaasa, ka Gyɔni daa laa n‑zɛya ni - ŋɔn ni u nyaandɔliba ayi.
N‑daa nya, ka Yisa kyɛnni la u kyɛnni n‑gatta; ka u yɛli, “Ya nyama!
Naawunni Pɛbila maa nŋɔa!” Ka u nyaandɔliba ayi maa daa wum u yɛttɔ'a maa ka daa doaai n‑kari Yisa nɔba.
Ka Yisa daa ŋmaligi n‑nya ka ba katti la u nɔba, ka u daa boosi ba, ni, “Bɔ ka ya boora?”; ka ba daa labsi n‑yɛli u, ni, “Rabbi, ” (di gbinni n nyɛ ‘Ti Karimba’), “yani ka i kpeera?” Ka u daa yɛli ba, ni, “Tɔ!
Ya kyɛm na nti nya!”; ka ba daa dɔli u nti baŋŋi u yirikpeetiri ŋɔn bɛ seela.
Ka ba daa kpɛ n‑gbɛ u saani, dama zaanoori saha daa pun paai.
Tɔ; ka niriba ayi wa daa wum Yisa yɛla Gyɔni saani, ka laa n‑dɔli u nyaaŋŋa.
Ba yinni n daa nyɛ Anduru: Saimoon Piita sunzɔ maa nla.
Ka dizugu u daa daŋŋi m‑bɔ u beeri Saimoon ziiya nti yɛli u, ni, “Ti nya la Masiiya maa!” (di nyɛ la tiligra, bee, ‘Kirisita’), ka daa mari u n‑taasi Yisa saani na.
Ka Yisa daa gɔsi u ka yɛli, “Saimoon, Gyɔni biiya, n nyɛ i: tɔ!
ba nin booli i ‘Siifasi’ ” (di nyɛ la ‘Piita’ ka di gbinni n nyɛ “tampiiya”).
Beoo ŋɔn daa laa n‑neaai, Yisa daa yɛli, ni, u ya doaai n‑kyaŋŋi Galilii tingbaŋŋu maa ni.
Di saha ka u daa nya Filipi, n‑yɛli u, ni, “Kyɛm na n‑dɔli n nyaaŋŋa!” (Ŋɔn Filipi daa yi la Bɛtsaida tiŋŋa na, kan nyɛ Anduru ni Saimoon gba tiŋŋa maa.)
Ka Filipi mun daa nya Nataniyɛli n‑yɛli u, “Ti nya la Musa ŋɔn daa sɔbi sɔ lahabaari n‑dooli zaaligu gbaŋŋu ni la, ka anabidima gba daa sɔbi u yɛla.
Yisa nla, Gyoosɛfi biiya, ka u yi Nazarɛti tiŋŋa ni na!” Ka Nataniyɛli daa yɛli u, ni, “Nazarɛti fa!
Bunsuŋŋu nin toaai n‑yi tinkyɔ'aŋŋu wa na, bee?” Ka Filipi daa labsi n‑yɛli u, “Kyɛm na n‑nya!” Ka Yisa ŋɔn daa ti nya Nataniyɛli ka u kyɛnni u saani na, ka u daa tɔ'asi u yɛla, ni, “Ya nyama!
Izraɛli nira ni yɛlimaŋni nŋɔa.
Ziri halli beela ka u ni!” Dizugu ka Nataniyɛli daa boosi u, ni, “I mi ma la yani?”; ka Yisa labsi u, ni, “N daa nya i ka i zi la kinkaŋŋa la gbinni pɔi, ka Filipi naayi booli i.” Di saha ka Nataniyɛli daa gyɛrigi n‑yɛli, “Rabbi, i siri nyɛ la Naawunni biiya!
N‑laa n‑nyɛ Izraɛli dima naaba!” Ka Yisa daa yɛli u, ni, “I kur niŋi ma la yɛdda man yɛli i lala zugu, bee?
Ni, n daa nya i kinkaŋŋa maa gbinni?
I siri nin nya yɛliseesi an gaari lala pam!” Ka laa n‑yɛli u, ni, “Yɛlimaŋni ka n yɛtti ya wa, ya nin nya ka arizana za'anɔya yi yoaai ka Naawunni malaakadima duuri ka sigri man zugu, man ŋɔn nyɛ Ninsaala Bii maa.”
Ka di daa niŋi daba ata ka ba daa ti ya puusi amriya kyuu Galilii tingbaŋŋu tinkpanseaa kan yuuri boonni Kanna la.
Yisa ma gba daa bɛ la amriya maa ni.
Tɔ; ka ba daa booli Yisa ni u nyaandɔliba gba ni ba bɛ amriya maa ni.
Ka amriya yiri dima bunnyuuriseelli ban daa nyuuri maa daa ti pɔsigi.
Ka Yisa ma daa yɛli u, ni, ba laa n‑ka daam.
Ka Yisa daa labsi n‑yɛli u, ni, “M ma, n nuu bɛ la i yɛttɔ'a wa ni?
Ay!
- n saha na bu paai.” U ma mun daa yɛli yiri maa biisi, ni, “U yi ti yɛli ya, ni, ya niŋi seem, ya niŋma lala.” Tɔ, ka Yɛhudiya dima zaaligu daa wulisi, ni, ba mari koom n‑zaali ba wungyeeŋŋu kaari ningbimpeaari zugu; ka lala zugu kɔsinsi ayoobu daa zɛ bɛni, bunkara.
Di saha ka Yisa daa ti yɛli yiri maa biisi, ni, ba gbeaama koom na m‑paali sinsi maa.
Ka ba daa gbeaai na m‑paali a zaa.
Ka u yɛli ba, ni, “Tɔ, pampaŋŋɔ ya gbeaam m‑mari n‑kyaŋŋi n‑ti ŋɔn su kyuu yɛla maa.” Ka ba daa niŋi lala.
Ka kyuu maa daana daa deaai n‑nyu beela, ka di daa pun labgi daam; doo maa daa bu baŋŋi daam maa ŋɔn yi seelli na, amaa biseeba ban daa gbeaai bu na la daa mi.
Di saha ka kyudaana maa daa booli pɔ'apaalli sira maa na nti yɛli u, ni, “I niŋi la wula?
Dama niriba yi daŋŋi n‑yiisiri daseebu bun nya'asa n‑tisiri zama maa pɔi, ka naayi yiisi bumpɛtti n‑ti ba, ban pun nyu n‑tigi sahanseaa la.
Nyin mun na bu yiisi bunsuŋŋu wa na halli ni pampaŋŋɔa.” Dinŋɔ n nyɛ alahazibu tunseelli Yisa ŋɔn daa daŋŋi n‑tum n‑wulisi u yiiko ŋɔn daa nyɛ seem la.
Galilii tingbaŋŋu tinkpanseelli kan boonni Kanna ka u daa tum alahazibu tumni maa.
Ka u nyaandɔliba daa ti niŋi u yɛdda di zugu.
Di nyaaŋŋa ka Yisa daa doaai n‑kyaŋŋi Kapirinyum, ŋɔn ni u ma, ni u sunzɔppa, ni u nyaandɔliba.
Ka ba daa paai nti niŋi dabsa ayi bɛni.
Sahanseaa ka di daa ti pɔtti Yɛhudiyadima maa Yakki-n‑Gaari Kyuu puusigu la saha, ka Yisa daa kyɛ Gyɛrusalɛm na nti kpɛ Gyeeŋŋu Yiri maa ni n‑nya ban daa diri daa bɛni.
Baseeba daa koosiri nigi ni peesi ni ŋmana, maaligu zugu, ka seeba mun daa zintiri n‑takkri ligri, lampoo maa zugu.
Di saha ka u daa zaŋŋi miisi m‑mili a taaba ka mari n‑feebri ba zaa n‑katti n‑yiisiri Gyeeŋŋu Yiri maa ni.
Ka laa n‑kari ba bunkɔbri, ka daai la'atakkriba teebulidima ka kyɛ ka ba ligri maa zaa kpaai m‑basi.
Ka daa yɛli ŋmankoosiriba, ni, ba mari anŋɔ zaa n‑kyaŋŋi, ni, “Ya di kyɛ ka m Ba Naawunni Yiri leebi daa!” Ka u nyaandɔliba daa teaaya din daa sɔbi n‑dooli seem, ni, “Nimbirimoaa i Yiri maa zugu mari ma n‑daamna.” Di saha maa ka Yɛhudiya dima maa daa yɛli u, ni, “Alahazibu tumni bɔ ka i nin tum n‑wulisiri ti, ni, soori bɛ ni, ni i niŋni anŋɔ zaa?” Ka Yisa daa labsi n‑yɛli ba, ni, “Tɔ, ya wurimma Yiri wa m‑basi, ka n nin laa n‑labi m‑mɛ ka n‑zaali, daba ata saha.” Ka ba daa yɛli, ni, “Yuuma pisinaasi ni ayoobu ka ba daa zaŋŋi m‑mɛ Gyeeŋŋu Yiri wa, ka nyin ti yɛli, ni, i nin mɛ ka dabsa ata saha, fa?” Amaa u ningbina yɛla ka u daa yɛtti maa, n‑ŋmansi hoo Naawunni Gyeeŋŋu Yiri la.
Ŋɔn daa ti neaai kum ni la nyaaŋŋa sahanseelli la ka u nyaandɔliba daa naayi teaai, ni, u daa pun yɛli ba yɛlli wa n‑zaali.
Ka dizugu ba daa ti niŋi yɛdda zaŋŋi n‑kyaŋŋi din daa sɔbi n‑dooli, ni ŋɔn Yisa ŋɔn daa yɛli seem la.
Yisa ŋɔn daa bɛ Gyɛrusalɛm timpuuni, Yakki-n‑Gaari Kyuu puusigu saha la, niriba pam daa niŋi u yɛdda, ban daa nya alahazibu tunseesi ŋɔn daa wulisiri la zugu.
Yisa mun daa bu niŋi ba yɛdda, dama u daa baŋŋi ba zaa yɛla.
U daa bu sakki m‑basi u maŋŋa n‑ti ba, dama u daa pun mi din bɛ ninsaala kam sufu ni, ka pa ni sɔ yɛli u.
Yɛhudiya dima toondaansɔ n daa bɛ ni, ka u yuuri boonni Nikɔdiimusi; u daa dɔli la Farisidima maa soori la.
Tɔ, ka ŋɔnwa daa kyɛ Yisa saani na yuŋŋu, nti yɛli u, “M Ba Rabbi, ti mi, ni, i nyɛ la karimba, ka Naawunni tum i na; dama sɔsɔ ku toaai n‑niŋi alahazibu tunseesi nyin niŋni maa, di yi pa la Naawunni m bɛ u saani.” Ka Yisa daa labsi n‑yɛli u, ni, “Yɛlimaŋni ka n yɛtti i wa, ni, sɔ ku toaai n‑nya Naawunni naam maa, di yi pa la ba maali n‑dɔ'ai u yaasa.” Ka Nikɔdiimusi daa yɛli, “Ba laa n‑ya n‑niŋi la wula n‑nyaŋŋi n‑dɔ'ai bunkurigu yaasa?
U ku toaai n‑labi n‑kpɛ u ma puu ni ka ba maali n‑dɔ'ai u!” Ka Yisa daa labsi n‑yɛli, ni, “Yɛlimaŋni ka n yɛtti i ni, ni, sɔ ku toaai n‑kpɛ Naawunni naam ni, ba yi bu dɔli koom suubu soori n‑dɔ'ai u, ni Naawunni Sii Vuusim soori gba.
Ninsaala ningbiŋŋu ŋɔn dɔ'ai seelli nyɛ la ninsaala, ka Naawunni Siiya mun ŋɔn dɔ'ai seelli nyɛ la siiya.
Dizugu di kyɛ ka di niŋi i alahazibu, man ŋɔn yɛli i seem, ni, see ka ba maali n‑dɔ'ai sɔ yaasa.
I bu nya?
- Pɛsigu maa yi zeeri n‑zeera, i mun wumni ka vuuri maa, amaa i ku baŋŋi kan yiiri ya'aseaa na, bee, kan kyɛnni ya'aseaa.
Tɔ, ka Naawunni Vuusim ŋɔn dɔ'ai seeba saani di bɛ la lala.” Ka Nikɔdiimusi daa labsi m‑boosi u, ni, “Wula ka anŋɔ zaa nin toaai n‑niŋi?” Ka Yisa daa yɛli u, “Nyini n nyɛ karimba n‑tiri Izraɛli dima, ka i na zi anŋɔa, fa?
Yɛlimaŋni ka n yɛtti i wa, ni, tirima n tɔ'asiri tin mi seelli, ka tisiri lahabaari zaŋŋi n‑kyaŋŋi tin na mi n‑nya; ka di zaa yɔri yarima sɔsɔ ku sakki n‑deaai ti lahabaari maa.
N yɛtti ya duniya wa yɛla ka ya ku sakki n‑niŋi ma yɛdda; ka dinŋɔna ya ya niŋi la wula n‑niŋi ma yɛdda, man yi ti yɛli arizana yɛla n‑ti ya?” Ni, “Ka sɔ mun na zi n‑du m‑paai arizana ni, na'ala ninvugsɔ ŋɔn pun yi arizana ni n‑sigi na - Ninsaala Bii maa nla.
Kaman hoo Musa ŋɔn daa zaŋŋi tasiri kutti m‑maali waafu maa n‑kpaasi n‑tabli doo zugu seem maa, ka zaŋŋi ka n‑sa yoo puuni la, lala ka di niŋi talasi ni ba zaŋŋi Ninsaala Bii maa gba n‑sa saazugu, ka sɔkam ŋɔn niŋi u yɛdda la, di daama nin mari la nyɔvuri kan ka tariga.
Naawunni wurilim daa bɛ la duniya wa dima maa pam, halli nti zaŋŋi u bigaŋŋa n‑tisi, ni sɔkam yi niŋi u yɛdda u ku baasi yɔri amaa u nin mari nyɔvuri kan ka tariga.
Dama Naawunni daa bu tum u Bii maa ni u kyɛ duniya wa ni na nti kari duniya wa dima sariya, amaa u tum u na ni duniya dima maa ti nya tiliginsim u zugu.” Sɔ ŋɔn niŋi Naawunni Bii maa yɛdda zaa, u ku mari sariya; ŋɔn mun bu niŋi yɛdda zaa ka ba pun kari u sariya n‑lusi u, ŋɔn bu niŋi Naawunni Bigaŋŋa maa yɛdda zugu.
Sariya karibu gbinni nŋɔa: neesim maa daa pun kyɛ duniya wa ni na, amaa ninsaalidima maa daa boori zibsim maa ka kyɛ neesim, ba tuma ŋɔn bɛ pam zugu.
Dama sɔ yi niŋni tumbeeri, u nin gyɛ neesim maa ka ku sakki ni u kyɛ neesim maa saani na, dama u tumbeeri nin yi paalu na.
Amaa sɔ ŋɔn niŋni yɛlimaŋni tuma, ŋɔna nin kyɛ neesim maa saani na, ni u tuma ti yi paalu na ka ba baŋŋi, ni, Naawunni zugu ka u daa niŋi a. Dinŋɔ nyaaŋŋa ka Yisa ni u nyaandɔliba daa kyaŋŋi Gyuudii tingbaŋŋu la ni, ka bɛni ka ŋɔn ni ban daa yuui beela n‑suuri niriba Naawunni koom.
Di saha ka Gyɔni gba daa suuri niriba: u daa bɛ la Aynɔn ziiya, ka di bu wɔ'a ni Saalim tiŋŋa.
Koom daa zoaai bɛni, ka niriba daa kyɛnni u saani na ka u tiri ba kɔsuubu.
(Di saha maa ka ba daa na bu gbaai Gyɔni n‑kpari duu.)
Ka Gyɔni nyaandɔliba daa piili n‑ŋmeeri nangbankpeemni ni Yɛhudiya ninvugsɔ zaŋŋi n‑gbaai suubu ni peaari kaari yɛla.
Ka ba daa kyɛ Gyɔni saani na nti yɛli u, ni, “Ti Ba Rabbi, ti ya boosi i zaŋŋi n‑kyaŋŋi dɔsɔ ŋɔn daa bɛ i saani Gyɔdin mɔ'ari zii la - nyin daa tɔ'asi sɔ lahabaari n‑ti ti la.
Tɔ, ŋɔna n suuri niriba Naawunni koom, ka sɔkam zaa kyɛnni u saani.” Ka Gyɔni daa labsi, ni, “Sɔ ku toaai m‑mari seelli, di yi pa la Naawunni ŋɔn zaŋŋi bunseelli maa n‑ti u.
Ya mammansi daa pun wum man daa yɛli seem la, ni, man pa Masiiya maa, amaa Naawunni n tum ma ni n ti daŋŋi Masiiya maa tooni na.
Ya bu nya?
- Ba yi maali amriya kyuu sahanseaa la, dɔsɔ ŋɔn mari pɔ'apaalli maa nyɛ la amriya doo maa; u zɔ ŋɔn zɛ u saani n‑wumni muna, ŋɔna n nyɛ sɔ ŋɔn sufu yi maai amriya doo maa kukɔri wumpu zugu.
Lala ka man gba sufu maai pam maa.
Di sumni, ni, ŋɔna m paasira, ka man mun fiilimna.” Ŋɔn yi saazugu ni na gaari sɔkam zaa.
Ŋɔn mun yi duniya wa ni na nyɛ la duniya wa nira, ka tɔ'asiri la duniya wa yɛla; amaa ŋɔn yi arizana ni na gaari sɔkam zaa.
Ŋɔnwa wulisiri ŋɔn pun nya ka wum yɛla maa lahabaari; amaa di zaa yɔri, sɔ ku sakki n‑deaari u yɛligu maa.
Amaa ŋɔnkam yi sakki n‑deaai u yɛligu maa, di daama nin diisi n‑tabli, ni, Naawunni nyɛ la yɛlimaŋni daana.
Naawunni ŋɔn tum dɔsɔ maa tɔ'asiri la Naawunni yɛligu, dama Naawunni bu ma'asiri u Sii maa beelabeela n‑tiri u. Naawunni Bii maa muna - u Ba siri wuri u, ka zaŋŋi bunseelikam n‑niŋi u nuu ni.
Ŋɔnkam yi niŋni Naawunni Bii maa yɛdda nin nya nyɔvuri kan ka tariga.
Ŋɔnkam mun bu sakki n‑niŋi u yɛdda ku nya nyɔvuri, halli Naawunni sufugyeaa kpalim m‑bɛ u zugu.
Ka Farisidima maa daa ti wum, ni, Yisa la'amni la nyaandɔliba pam ka suuri ba Naawunni koom, halli nti gaari Gyɔni ŋɔn daa la'am seeba la.
(Amaa pa Yisa mammaŋŋa n suuri ba, amaa u nyaandɔliba maa n daa suura.)
Dizugu Yisa ŋɔn daa wum ban daa tɔ'asiri seem la, u daa yi Gyuudii tingbaŋŋu n‑labi n‑kyaŋŋi Galilii tingbaŋŋu ni.
Ka u soori maa ni u daa kyaŋŋi n‑dɔli n‑yi la Samɛrii tingbaŋŋu ni.
Ka ŋɔn daa bɛ Samɛrii tingbaŋŋu maa ni la, u daa kyaŋŋi nti paai tinseaa kan yuuri boonni Sikaari la.
Bɛni maa daa bu wɔ'a ni paaluseaa ka Yaakubu daa pun zaŋŋi n‑ti u bii Yisifu sahanseaa sa la.
Tɔ; ka Yaakubu buliga daa bɛ bɛni; ka Yisa ŋɔn daa kyaŋŋi u soori maa nti gyɛa, u daa kyaŋŋi nti zinni la buliga maa ziiya - agbaa saha n‑daa la.
-U nyaandɔliba maa daa gaari n‑kyaŋŋi timpuuni ni ba ti da bundirigu na.
Ka Samɛrii pɔ'asɔ daa sigi buliga maa ni na ni u ti gbeaai koom, ka Yisa daa yɛli u, ni, u tim u koom ka u nyu.
Ka pɔ'a maa daa labsi n‑yɛli u, “I nyɛ la Yɛhudiya nira ka man mun nyɛ Samɛrii pɔ'a, dizugu wula ka i nin toaai n‑susi koom man saani?” (Ya baŋŋma, ni, Yɛhudiya dima daa bu sakki ni ban ni Samɛrii dima la'amni taaba n‑dira, bee, n‑nyuura.)
Ka Yisa yɛli u, ni, “I yi da baŋŋi la Naawunni ŋɔn tisiri seela, ka mi ŋɔni n tɔ'asiri n‑tiri i m‑boori koom wa, i da naa n‑yɛli u ka u ti i kɔsuŋŋu ni yɛlimaŋni.” Ka pɔ'a maa daa labsi n‑yɛli u, “M Bapira, i ka guuga ni i zaŋŋi n‑gbeaai koom, ka buliga wa mun zulim pam.
Ka, i ya niŋi la wula n‑nya kɔsuŋŋu wa?” Ni, “Ti yaadoo Yaakubu daa ti ti buliga wa; ŋɔn ni u biisi ni ba bunkɔbri zaa daa nyuuri ka koom.
Nyini n‑gaari Yaakubu, bee?” Ka Yisa daa labsi n‑yɛli u, ni, “Ninvugsɔ ŋɔn nyu koom wa, kɔnyuuri nin laa n‑gbaai u. Amaa ninvugsɔ ŋɔn nyu kɔseebu man yɛ n‑zaŋŋi n‑ti u maa muna - kɔnyuuri ku laa n‑gbaai di daama yaasa.
Lala koom maa yɛ n‑leebi la din bunni u puuni, halli nti kyɛ ka u nya nyɔvurisuŋŋu din ka tariga.” Ka pɔ'a maa daa yɛli, “Tɔ, m Bapira, kur zaŋŋma lala koom n‑ti ma na, ka kɔnyuuri ku laa n‑gbaai ma yaasa halli ka n ku laa n‑sigri kpa na n‑gbeaari koom.” Ka Yisa yɛli u, “Tɔ; ka dinŋɔna kyɛma nti booli i sira maa na ka labi na.” Ka pɔ'a maa labsi n‑yɛli u, ni, “N ka sira.”, ka Yisa yɛli u, ni, “I yɛli la yɛlimaŋni, ni, i ka sira.
I na mun kuli dɔppa anu, halli nyin ni dɔsɔ ŋɔn na bɛ ni maa gba pa la i sira: i yɛli ma la yɛlimaŋni.” Ka pɔ'a maa daa yɛli, “Mma, m Bapira!
N baŋŋiya, ni, anabi n nyɛ i. Tɔ: kyɛ ka n boosi i bunseelli - ti Samɛrii yaadima daa gyeemni Naawunni zoori wa zugu, amaa ya Yɛhudiya dima maa yɛnni, ni, Gyɛrusalɛm tiŋŋa kɔkɔ n nyɛ Naawunni gyeeŋŋu ziiya ni yɛlimaŋni.” Ka Yisa daa labsi n‑yɛli u, “Pɔ'a, kur niŋni ma yɛdda; saha kyɛnni na ka ya yi ya gyeemni ti Ba Naawunni, di ku nyɛ la zoori wa zugu, bee, Gyɛrusalɛm timpuuni yɛttɔ'a.
Yarima Samɛrii dima kur bu baŋŋi yan gyeemni sɔa, ti mun Yɛhudiya dima mi tin gyeemni sɔa, dama tiliginsim yi la Yɛhudiya dima maa saani na.
Amaa saha kyɛnni na, halli ka pun paai na gba, ka ban gyeemni ti Ba Naawunni ni yɛlimaŋni la nin dɔli Sii Kasi soori n‑gyeemni u, ni yɛlimaŋni soori gba.
Lala soori ka Naawunni boori ni ba dɔli n‑gyeemni u. Naawunni nyɛ la siiya, ka dizugu see ka ban ya gyeemni u dɔli la siiya soori maa n‑gyeemna, ni yɛlimaŋni soori gba.” Ka pɔ'a maa daa labsi n‑yɛli u, ni, “M mi halli, ni, ba n boonni sɔ Masiiya, bee Kirisita, la nin kyɛ na, ka u yi ti kyɛ na u nin wulisi ti bunseelli kam zaa.” Ka Yisa yɛli, “Mani nla - man ŋɔn tɔ'asiri n‑tiri i wa.” Di saha maa ka Yisa nyaandɔliba la daa labi na, ka ban daa nya u ka ŋɔn ni pɔ'a maa diri azama maa, di daa gyɛri ba pam.
Amaa ba sɔ daa bu boosi pɔ'a maa, ni, “I boori la bɔa?”, bee, m‑boosi Yisa, ni, “Bɔ n kyɛ ka nyin ni pɔ'a wa diri azama?” Ka pɔ'a maa daa kyɛ u kɔyuuri maa ka labi n‑kyaŋŋi timpuuni nti yɛli niriba maa, ni, “Ya kyɛm na nti nya dɔsɔ ŋɔn yɛli ma man daa pun tum tunseesi zaa.
Pa ŋɔna n nyɛ Masiiya maa?” Ka niriba maa daa yi tiŋŋa maa ni na, ni ba kyɛ Yisa saani na.
Di saha maa ka Yisa nyaandɔliba daa bɛlim u, ni, “Ti Ba Rabbi, deaama diibu n‑di!” Ka ŋɔn mun daa labsi n‑yɛli ba, “M mari la bundirigu ni n di, ka ya ka di lahabaari maa.” Ka ba daa ŋmaligi m‑boosi taaba, ni, “Ka sɔ n zi bundirigu na n‑ti u, bee?” Ka Yisa yɛli, “Man bundirigu maa nyɛ la nŋɔa#:- n niŋni Ŋɔn tum ma na la yuubu yɛla, ka laa n‑tumni u tuma zaa nti naai.
Ya bu nya?
- ya yɛtti, ni, gɔya anaasi na kpalim ni kyi kyeebu saha, bee, m ma'ari ni?
Amaa n ya yɛli ya ni, ni, ya wukkma ya nini n‑gɔsi puri maa suŋŋa - kyi maa pun bi n‑sakki kyeebu.
Ni, pampaŋŋɔ ka ŋɔn kyeeri kyi maa deaari la u tuma ligri, ka la'asiri la kyi maa n‑doonni n‑guri nyɔvuri kan ka tariga; lala ka ŋɔn daa buri a maa, ni ŋɔn kyeeri maa gba, nin la'am taaba n‑di nya'asim.
Lala ka yɛligu maa niŋni yɛlimaŋni, ni, ‘Ninvugsɔ n butta, ka sɔ mun n kyeera.’ Yarima muna - n daa tum ya ni ya kpɛ puseaa yan na bu tum ka tuma la ni, ni ya ti kyeeri kyi.
Ninvugseeba pun tum ka tuma, ka ya mun deaari ba n‑nyari anfaani.” Tɔ, ka tiŋŋa wa Samɛrii niriba pampam daa niŋi Yisa yɛdda pɔ'a maa lahabaari zugu, dama u daa yɛli ba, ni, “U yɛli ma man daa pun tum tunseesi zaa.” Dizugu Samɛrii dima maa ŋɔn daa kyɛ u saani na maa, ba daa susi u, ni, u kpalimma m‑bɛ ba saani.
Ka Yisa siri daa kpalim bɛni n‑niŋi daba ayi.
Ka ba daadam pam m‑paasi niriba wa zugu daa wum u toori yɛligu ka niŋi u yɛdda di zugu.
Ka daa yɛli pɔ'a maa, ni, “Pampaŋŋɔ di pa la nyin ŋɔn yɛli seem maa zugu ka ti niŋni yɛdda, amaa ti mammaŋŋa n wum u noori nti baŋŋi, ni, u siri nyɛ la duniya dima Tiligra maa.” Yisa ŋɔn daa niŋi u daba ayi bɛni n‑naai, u daa doaai n‑kyaŋŋi Galilii tingbaŋŋu ni.
Yisa mammaŋŋa daa pun yɛli, ni, anabi ka gyirima u mammaŋŋa tiŋŋa.
Ka ŋɔn daa ti paai Galilii la, niriba maa daa deaai u ni, dama ba gba daa kyaŋŋi la Gyɛrusalɛm nti puusi kyuu maa ka nya ŋɔn tum seem zaa kyuu maa ni.
Ka Yisa daa naa n‑labi Galilii Kanna tinkpaŋŋa ni, bɛni ka u daa pun kyɛ ka koom la labgi daam.
M‑paai bɛni ka Naaba kpambari sɔ n daa bɛ ni, ka u bii daa bɛ la Kapirinyum m‑beera.
Ka doo maa ŋɔn daa ti wum, ni, Yisa yi Gyuudiiya m‑paai Galilii na, u daa doaai n‑kyɛ u saani na nti yɛli u, ni, u kyɛma Kapirinyum na nti tibi bii maa, ni, di kur kpalim la beela ni u kpi.
Yisa mun daa yɛli u, ni, “Ya yi bu nya alahazibu tunkara, ya sɔ ku sakki n‑niŋi yɛdda.” Ka kpambari maa daa labsi n‑yɛli u, “Ay, n daana!
Kur kyɛm na ka m bibila maa di kpi.” Ka Yisa daa yɛli u, ni, “Kyɛma!
I bii maa ku kpi.” Ka doo maa daa niŋi Yisa yɛligu maa yɛdda ka daa labi n‑kuli.
Ŋɔn daa labri n‑kunni maa, u daa tuusi la u daabseeba soori ni, ka ba daa ti u lahabaari, ni, u bii maa mari alaafɛa.
Ka u daa boosi ba m‑baŋŋi, ni, saha kani ka bii maa nya sookyi?
- ka ba daa labsi, ni, “Soosa la wuntaŋŋa, kurigu yinni saha, ka u ningbimbiisim maa sa basi u.” Ka doo maa daa teaai, ni, lala saha deede ka Yisa sa yɛli u, ni, “I bii maa ku kpi.” Di zugu ŋɔn ni u yiri dima zaa daa niŋi Yisa yɛdda.
Makkri tunkanŋɔ daa paasi la buyi ka Yisa daa tum, ŋɔn daa yi Gyuudiiya n‑kyɛ Galilii tingbaŋŋu na maa.
Dinŋɔ nyaaŋŋa Yɛhudiya dima kyuseaa n daa bɛ ni, ka Yisa daa ti kyaŋŋi Gyɛrusalɛm.
Tɔ, ka Gyɛrusalɛm timpuuni, za'anɔtitaari m bɛ ni, ka ba boonni ka ‘Peesi Za'anɔri’ la: ka za'anɔri wa kpaŋŋa ka beeŋŋu bɛ ni, ka Hibruu dima boonni ka ‘Bɛtzaata’, ka ka mari luffadima abanu.
-A puuni ka zoomma, ni gbarisi, ni nukpiima dima, ni gbarikpiima dima, ni dooru baligu kam dima zaa dɔya.
Tɔ, ka dɔsɔ n daa bɛ bɛni ka dooru daa mari u halli di yuumpisita ni anii.
Yisa daa nya u ka u dɔ bɛni ka daa baŋŋi, ni, dooru maa daa pun mari doo wa ka di yuui; ka u daa boosi u, ni, “Ammi, i boori i nya tippu?” Ka dooru daana maa labsi n‑yɛli, “M Ba, man ka sɔsɔ kpa wa ka u nin zaŋŋi ma n‑niŋi beeŋŋu wa puuni.
Koom maa yi ti damni sahanseaa la; n yi ti kpaŋŋni la n maŋŋa ni n sigi di ni, sɔ n yi pun ti daŋŋi ma n‑sigi di puuni.” Ka Yisa yɛli u, “Doaama n‑zaani saazugu, ka kpikki i sɔŋŋu maa n‑kyaŋŋi.” Lala saha maa ka doo maa da nya tippu; u daa kpikki u sɔŋŋu ka piili n‑kyɛnna.
Dindahinseaa lala ŋɔn daa niŋi maa daa nyɛ la Vuusim Dabsiri daari, ka di zugu Yɛhudiya kpambaya maa daa yɛli doo ŋɔn nya tippu la, ni, “Zuna nyɛ la Vuusim Dabsiri, nyin nya'ai i sɔŋŋu wa di galim la ti zaaligu.” U daa labsi n‑yɛli ba, “Dɔsɔ ŋɔn tibi ma maa n yɛli ma, ni, n zaŋŋma n sɔŋŋu maa n‑kyaŋŋi.” Ka ba boosi u, ni, “Ŋɔni n nyɛ dɔsɔ ŋɔn yɛli i, ni, i niŋma nŋɔ maa?” Amaa dɔsɔ ŋɔn daa nya tippu wa daa bu mi Yisa ŋɔn daa nyɛ sɔa, dama daadam n daa bɛ bɛni maa pam, ka Yisa daa sɔ'ai baalimm m‑bakki n‑kyaŋŋi kpaŋŋa.
Di nyaaŋŋa ka Yisa daa ti nya doo maa Gyeeŋŋu Yiri maa ni ka daa yɛli u, ni, “Wumma, i yi kpaŋŋiya pampaŋŋɔa, dinzugu kyɛli tumbeeri tumpu: ka di yi pa lala, bunseela din bɛ n‑gaari zaa nin ti niŋi i yaasa.” Ka doo maa daa di bakki n‑kyaŋŋi nti yɛli Yɛhudiya kpambaya maa, ni, Yisa n nyɛ ŋɔn daa tibi u maa.
Ka ba daa piili m‑mugsiri Yisa, ŋɔn daa tibri niriba Vuusim Dabsiri daari maa zugu.
Yisa daa labsi n‑yɛli ba, “M Ba kur tumni ni saha kam zaa, ka man gba tumna.” Yɛlli wa daa kyɛ ka Yɛhudiya kpambaya maa daa di maali n‑lɔ la niya ni ba ku u; di mun pa la ŋɔn daa burigi Vuusim Dabsiri daari zaaligu zugu kɔkɔa, amaa ŋɔn daa yɛli, ni, Naawunni nyɛ la u mammantoori ba zugu m‑paasi; ni, u zaŋŋni u maŋŋa m‑ma'asiri la Naawunni.
Ka Yisa labsi n‑yɛli ba, “Yɛlimaŋni ka n yɛtti ya: Bii maa ku toaai n‑niŋi bunseela u mammantoori; u niŋni la u yi nya u Ba ŋɔn niŋni seelli la kɔkɔa.
U Ba maa ŋɔn tumni seem, lala ka Bii maa gba tumna.
Dama u Ba maa wuri la Bii maa ka wulisiri u ŋɔn niŋni seelikam zaasa.
Halli gba u nin ti wulisi u tunkara n‑gaari nŋɔa, ka di nin ti niŋi ya zaasa alahazibu.
Kaman u Ba maa ŋɔn kur neaari kpiimma ka tiri ba nyɔvuya seem la, lala taabu ka Bii maa gba zaŋŋni nyɔvuri n‑tiri ŋɔn boori seeba.
M‑paasi lala, u Ba maa mun bu katti sariya u mammaŋŋa.
U tisi u Bii maa la soori ni yɛlimaŋni ni u kari sariya, din nin kyɛ ka sɔkam zaa tibgi Bii maa kaman ban tibgri u Ba maa seem.
Ŋɔn kam zaa bu tibgi Bii maa bu tibgi u Ba sɔ ŋɔn tum u na maa gba.” Ni, “Yɛlimaŋni ka n yɛtti ya wa, ni, ŋɔn kam zaa wum n yɛttɔ'a wa ka niŋi ŋɔn tum ma na maa yɛdda, di daama mari nyɔvuriseaa kan ka naari.
Ba bu ti yɛ kari u sariya, amaa u pun yi kum ni n‑kpɛ nyɔvuri ni.
Yɛlimaŋni ka man yɛtti ya, ni, saha kyɛnni na, saha maa pun paai na gba, kpiimma ŋɔn ti yɛ wumni Naawunni Bii maa kukɔri, ka ninvugseeba ban ti wum maa nin ti bɛ nyɔvuri ni.
Ti Ba Naawunni mammaŋŋa ŋɔn mari nyɔvuri u saani seem, lala ka u zaŋŋi n‑ti u toori Biiya ni u mari nyɔvuri u saani.
Ka laa n‑ti u yiiko ni u kari sariya m‑paasi, ŋɔn nyɛ Ninsaala Bii maa zugu.
Yan di kyɛ ka dinŋɔ zugu gyɛri ya yam, dama saha kyɛnni na ka ninvugseeba ban bɛ ba dabɔya ni zaasa nin ti wum Ninsaala Bii maa kukɔri.
Di saha ka ba nin yi na: ka ban daa tum tunsuma la nin ti doaai kum ni n‑nya nyɔvuri, ka ban mun daa tum tumbeeri la nin ti doaai nti nya tubdarigri.
Man ku toaai n‑niŋi seelli m mammaŋŋa yiiko ni, see ka man wum pɔi, ka naayi dɔli man wum seem n‑kari sariya maa.
Ka man sariya karibu wa nyɛ la din tuusi, dama m bu boori la m mammantoori yuubu, amaa ŋɔn tum ma na yuubu maa ka n boora.” Ka Yisa daa laa n‑yɛli, “N yi di sɛhara n‑ti m mammaŋŋa yɛttɔ'a, lala sɛhara maa ku niŋi yɛlimaŋni.
Ay!
- Sɔ m bɛ ni n‑diri sɛhara n‑tiri n yɛttɔ'a maa; ka man gba baŋŋi, ni, ŋɔn niŋi ma sɛharaseelli maa nyɛ la yɛlimaŋni.
Ya daa tum Gyɔni saani ni ya ti baŋŋi, ka ŋɔn Gyɔni daa di sɛhara n‑ti yɛlimaŋni yɛla.
Halli m bu deaari ninsaala sɛhara gba, n yɛtti Gyɔni yɛla dama m boori la ya wum ka nya tiliginsim.
Gyɔni muna - u daa nyɛ la bugum firila n‑nya'asira, ka ya daa sakki ni ya paai u neesim maa na, ka di daa niŋi ya nya'asim ni sufupeelli ka daa yuui beela.
Amaa m mari sɛhara seaa din gaari Gyɔni - tunseesi ka m Ba ŋɔn zaŋŋi n‑ti ma ni n ti tum n‑naai maa nla: lala tuma maa siri diri la sɛhara n‑ti ma, ni, m Ba maa daa tum ma na.
M‑paasi lala, m Ba sɔ ŋɔn tum ma na maa n nyɛ n sɛhara daana.
Yarima mun na zi n‑wum u kukɔri, bee, ya baŋŋi ŋɔn nyɛ seem.
Ka u yɛligu maa mun bu laa n‑kpalim ya saani, dama ya bu niŋi ŋɔn tum sɔ na maa yɛdda.
Ya karimni Naawunni Litaafi la n‑viisira, ni, ka puuni ka ya nin nya nyɔvuri kan ka tariga; tɔ - ana n nyɛ an diri sɛhara n‑tiri man yɛla.
Di zaa yɔri, ya mun ku sakki ni ya kyɛ n saani na n‑deaai nyɔvuri.” Ka Yisa daa laa n‑yɛli ba, ni, “Man bu deaai gyirima ninsaalidima saani.
Amaa m mi ya yɛla, ni, ya ka Naawunni wurilim ya sufu ni.
Tɔ: m Ba yuuri zugu ka n kyɛ kpa na, ka ya ku sakki n‑deaai ma; amaa sɔ yi ti kyɛ na u mammaŋŋa yuuri zugu, ŋɔna ka ya nin deaai.
Ya nin niŋi wula n‑niŋi yɛdda, sahanseaa ka ya na boori gyirima ya taaba saani ka ku sakki ni ya boori gyirima Naawunni ŋɔn Ka Kpeaa saani.
Tɔ: yan di teesiri, ni, man nin zaŋŋi ya taalli n‑ti m Ba maa; sɔ bɛ ni n nin zaŋŋi ya taalli n‑ti u na - halli Musa, yan gɔsi sɔ n‑yɛtti, ni, ya tama kur bɛ u ni la.
Amaa ya yi daa siri niŋi ŋɔn Musa yɛdda, ya da naa n‑niŋi man gba yɛdda, dama Musa daa sɔbi man yɛla n‑ti ya.
Amaa yan ŋɔn bu niŋi Musa sɔppu yɛla la yɛdda, ya ya niŋi la wula n‑niŋi man yɛtti ya yɛliseesi wa yɛdda?”
Di nyaaŋŋa, Yisa daa kyaŋŋi n‑yakki Galilii mɔ'ari la, seaa kan yuuri laa m‑boonni Taibiriyasi mɔ'ari la.
Ka daadam pam daa dɔli u, dama ba daa nya ka u tum alahazibu tuntumsa n‑tibri baaridima la.
Yisa daa du zoori zugu nti zini bɛni, ŋɔn ni u nyaandɔliba maa.
Di daa bu yuui ka Yɛhudiya dima maa ya puusi ba Yakki-n‑Gaari Kyuu la.
Ka Yisa daa ti gɔsi n‑nya ka daadam pam daa kyɛnni u saani na, ka u daa boosi Filipi, ni, “Ya'akani ka ti yɛ nya bundirigu n‑da n‑diisi daadam pam wa zaasa?” (U daa yɛli lala ni u zamsi Filipi n‑nya; amaa yɛlimaŋni, u daa pun mi ŋɔn yɛ niŋi seem zaa.)
Ka Filipi daa yɛli u, ni, “Halli ti yi yɛ da bundirigu ka sɔkam zaa deaai beelabeela gba, di nin gaari anzulifa la'akɔba kɔbsiyi.” U nyaandɔliba maa ni sɔa, Anduru, ŋɔn nyɛ Saimoon Piita sunzɔ la, daa yɛli u, ni, “Bidibbila m bɛ kpa m‑mari boroboro kpila abanu ni zimi abayi, amaa a mun pun ku sakki niriba wa zaa.” Ka Yisa yɛli ba, “Ya kyɛ ka niriba maa zinni tiŋŋa.” (Mɔmaasa mun daa bɛ bɛni pam).
Ka daadam maa zaa daa zinni tiŋŋa; ba daa nyɛ la kaman ninvugtusa anu laasaabu.
Yisa daa zaŋŋi boroboro maa, ka puusi Naawunni, ka yi puri a n‑tɔri n‑tɔri daadam seeba ban daa zi tiŋŋa maa.
Lala ka u daa niŋi zaasim maa gba, ka ba zaa daa di nti sakki ban boori seem.
Ba zaasa ŋɔn daa ti di n‑tigi, Yisa daa yɛli u nyaandɔliba, ni, ba la'asim dikyɛba an kpalim zaa, ni ba di kyɛ ka halli beela gba basi.
Ka ba daa la'asi bunkyɛba seesi m‑paali peeri pii ni ayi - ban di boroboro kpila abanu maa ni ka kyɛ dikyɛba maa.
Ka niriba ban daa bɛ bɛni maa daa nya Yisa ŋɔn tum makkri tuntumsa wa seem la, ka daa yɛli, ni, “Yɛlimaŋni anabisɔ ŋɔn daa yɛ kyɛ duniya ni na la nŋɔa.” Yisa daa pun mi, ni, ba nin kyɛ na m‑mugsi u n‑diisi u naam; dinzugu u daa bakki ka laa n‑kyaŋŋi n‑du zoori maa u kɔkɔa.
Zaanoori ŋɔn daa ti paai, Yisa nyaandɔliba maa daa labi n‑kyaŋŋi n‑sigi mɔ'ari la ni, n‑kpɛ nyariŋŋu, n‑yakkri mɔ'ari maa n‑kpa Kapirinyum ya'ari sa.
Ka yuŋŋu mari nti zibi ka Yisa na bu kyɛ ba saani na.
Lala saha maa, pɛsigu n daa zeera n‑damni koom maa pam.
U nyaandɔliba maa daa duusi nyariŋŋu maa n‑kyaŋŋi la kaman maala ata‑anaasi laasaabu, ka yi ti nya ka Yisa tɔm koom maa zugu n‑kyɛnni m‑pɔtti nyariŋŋu maa na, ka dabeem daa gbaai ba.
Ka Yisa yɛli ba, ni, “Ya di kyɛ ka dabeem mari ya, ka mani nla!” Dizugu ba daa sakki n‑zaŋŋi u n‑kpeesi nyariŋŋu maa puuni; ka nyariŋŋu maa ŋɔn kur ti siisi tingbaŋŋu, ba daa di paai la ban daa wa ya'aseelli maa ni.
Ka beoo ŋɔn daa neaai, daadam ban daa kpalim mɔ'aduuri la sa daa nya ka nyariŋŋu yinni kɔkɔ n sa bɛ ni.
Ba daa mi suŋŋa, ni, Yisa sa bu la'am n‑kpɛ nyariŋŋu maa u nyaandɔliba saani, kulla nyaandɔliba maa n sa kpɛ m‑bakki.
Amaa pampaŋŋɔ nyarinseesi n daa yi Taibiriyasi tiŋŋa n‑kyɛ na, halli nti paai hoo ban sa bɛ ya'aseaa la ni, sahanseaa ka Yisa sa puusi Naawunni boroboro maa zugu n‑ti ba ka ba ŋɔbi la.
Ka zama maa ŋɔn daa ti baŋŋi, ni, Yisa ka bɛni, ŋɔn ni u nyaandɔliba gba, ba daa kpɛ la lala nyarima maa n‑kyaŋŋi Kapirinyum m‑boori Yisa ziiya.
Ka ban daa ti paai u ka u bɛ mɔ'ari ya'ari sa maa, ba daa boosi u n‑yɛli, ni, “Ti Ba Rabbi, bɔn saha ka i paai kpa na?” Ka Yisa daa labsi n‑yɛli ba, ni, “Yɛlimaŋni ka n yɛtti ya wa, ni, di pa la yan sa nya makkri tunkarigu m‑baŋŋi ka gbinni maa zugu ka ya boori n zii maa, amaa yan sa ŋɔbi paanu maa n‑tigi la zugu ka ya boori ma.
Yan di tumni m‑boori bundiriseelli din bu yuura, amaa ya tumma m‑bɔ bundiriseelli din nin kpalim m‑paai nyɔvuri kan ka tariga.
Lala bundirigu maa ka Ninsaala Bii maa nin zaŋŋi n‑tisira.
Dama ŋɔna n nyɛ sɔ ti Ba Naawunni ŋɔn pun daalim n‑wulisi, ni, u nyɛ la u dinni.” Ka ba daa boosi u, ni, “Ka ti ya niŋi la wula n‑tum Naawunni ŋɔn boori ni ti tum seem?” Ka Yisa labsi n‑yɛli ba, “Naawunni ŋɔn boori yan tum seem nŋɔa#:- ya niŋma yɛdda n‑niŋi ninvugsɔ ŋɔn daa tum na maa.” Ka ba daa yɛli u, “Alahazibu bɔ ka i ya tum ka ti nya ka niŋi i yɛdda?
Bɔ ka i ya tum?
Ti yaadima ban daa bɛ yoo ni sahanseaa la, ba daa diri la manna - kaman Litaafi ŋɔn yɛli seem, ni, ‘U daa kyɛ ka paanu yi arizana ni na ka ba di.’ ” Ka Yisa yɛli, “Yɛlimaŋni ka n yɛtti ya wa, ni, di pa la Musa n daa ti ya arizana ni paanu maa, amaa di nyɛ la m Ba Naawunni n tiri ya arizana ni paanu ni yɛlimaŋni maa.
Naawunni ŋɔn tisiri paanuseelli maa nyɛ la ninvugsɔ ŋɔn yi arizana ni na n‑zaŋŋi nyɔvuri n‑tiri duniya dima maa.” Ka ba daa susi u, ni, “Ka dinŋɔna, ti Bapira, kur zaŋŋma paanu wa n‑ti ti sahakam!” Ka Yisa yɛli, “Mani n nyɛ paanu wa kan tiri nyɔvuri la.
Ŋɔnkam kyɛ n saani na - kɔm ku laa n‑gbaai u; ka ŋɔnkam mun niŋi ma yɛdda - kɔnyuuri ku laa n‑gbaai u yaasa.
Amaa m pun yɛli ya, ni, ya pun nya ma amaa ya ku sakki n‑niŋi ma yɛdda.
M Ba ŋɔn zaŋŋi sɔ zaa n‑ti ma la nin kyɛ n saani na.
Man mun ku kari sɔ zaa ŋɔn kyɛ n saani na; dama man bu yi arizana ni n‑sigi na ni n tum la m maŋtoori yuubu, amaa Ŋɔn tum ma na la yuubu ka n tumna.
Ka Ŋɔn tum ma na la yuubu maa nŋɔa#:- ni, m mari Ŋɔn ti ma bunseelikam; ni, n di kyɛ ka sɔ zaa baasi yɔri, amaa ka n kyɛ ka sɔkam yisigi kum ni na Zaadaari maa.
Yaasa, Ŋɔn tum ma na la yuubu maa nŋɔa#:- ni, ŋɔnkam nya Naawunni Bii maa ka niŋi u yɛdda la nin nya nyɔvuri kan ka tariga, ka n nin kyɛ ka u yisigi kum ni na Zaadaari maa.” Ka Yɛhudiya dima wa daa piili n‑nyurimni ba kparima n‑niŋni u, u yɛligu zugu, ŋɔn yɛli, ni, u nyɛ la paanuseelli din yi arizana ni n‑sigi na maa.
Ka ba yɛtti taaba, ni, “Pa Gyoosɛfi bii Yisa n nyɛ u?
Ti mi u ba ni u ma - ka wula ka u yɛtti, ni, u yi la arizana ni na?” Ka Yisa daa yɛli ba, ni, “Ya kyɛli ya kparima nyuriŋŋu wa!
Sɔ ku toaai n‑kyɛ n saani na, di yi pa la m Ba ŋɔn tum ma na maa ti booli u n‑ti ma na, ka n nin kyɛ ka u yisigi kum ni na Zaadaari maa.
Anabidima maa sɔppu ni di daa sɔbiya, ni, ‘Naawunni n yɛ wulisi sɔkam zaa.’ Ŋɔn kam zaa wum n‑tisi u Ba Naawunni ka baŋŋi u wulisigu wa gbinni nin kyɛ n saani na.
Dinŋɔ bu wulisi, ni, sɔ na mi n‑nya Naawunni ti Ba maa; ŋɔn bɛ Naawunni saani la kɔkɔ n na mi n‑nya u Ba maa.
N yɛtti ya la yɛlimaŋni: ŋɔn kam zaa niŋi yɛdda mari nyɔvuriseaa kan ka tariga.
Mani n nyɛ nyɔvuri boroboro.
Ya yaadima daa di la manna maa yoo la ni, amaa ka daa kpiya.
Amaa boroboroseaa kan yi arizana ni n‑sigi na maa nŋɔa; ŋɔn kam zaa ŋɔbi ka ku kpi yaasa.
Mani n nyɛ nyɔvuri boroboro kan yi arizana ni na maa.
Ŋɔn kam zaa ŋɔbi lala boroboro maa, u nin bɛ ni halli saha kan ka naari.
Boroboroseaa man ŋɔn tisiri maa nyɛ la n ningbiŋŋu, ka n zaŋŋni n‑tisira, din nin kyɛ ka duniya wa dima ti nya nyɔvuri.” Dinŋɔ n daa kyɛ ka Yɛhudiyadima maa piili la sugyeaa nangbankpeemni ba sunsukkuni.
Ka ba boosiri taaba, ni, “U ya niŋi la wula n‑zaŋŋi u ningbina n‑ti ti ka ti ŋɔbi?” Ka Yisa yɛli ba, “Man yɛtti ya la yɛlimaŋni: ya yi bu ŋɔbi Ninsaala Bii ningbiŋŋu numni ka nyu u ziim la, ya ku nya nyɔvuri ya mammansi ni.
Ŋɔn kam zaa ŋɔbi n ningbiŋŋu numni ka nyu n ziim maa mari nyɔvuri kan ka naari, ka n nin kyɛ ka u yisigi kum ni na Zaadaari maa.
Dama n ningbina n nyɛ bundirimaŋni; ka n ziim maa nyɛ bunnyuurimaŋni.
Ŋɔn kam zaa ŋɔbi n ningbiŋŋu wa ka nyu n ziim wa, di daama bɛ la ma ni ka man gba bɛ u ni.
M Ba sɔ ŋɔn vu maa n tum ma na, u zugu ka n bɛ n nyɔvuri ni.
Ka lala n nyɛ di n‑ti ninvugsɔ ŋɔn ŋɔbi n ningbiŋŋu maa - ŋɔn gba nin bɛ u nyɔvuri ni man zugu.
Tɔ, kanŋɔ nyɛ la boroboroseaa kan yi arizana ni n‑sigi na; di pa la ya yaadima ŋɔn daa ŋɔbi boroboro ka daa kpi la taabu.
Ŋɔn kam ŋɔbi boroboro wa nin bɛ ni halli saha kan ka naari.” Yisa ŋɔn daa ti wulisiri Kapirinyum la'aŋŋu duu la ni, ka u daa tɔ'asi dinŋɔa.
U nyaandɔliba maa pam daa wum dinŋɔ ka yɛli, ni, “Wulisigu wa kpeema pam nti ya'ai.
Ŋɔni n yɛ n‑toaai n‑wum n‑ti ka?” Ba daa bu yɛli u, amaa Yisa daa pun mi, ni, ba nyurimni la u yɛttɔ'a wa zugu, ka u daa yɛli ba, ni, “Kala, dinŋɔ zugu ka ya gba boori ya labi nyaaŋŋa?
Tɔ, ka ya yi da nya ka Ninsaala Bii labri ŋɔn daa pun bɛ ya'aseaa la, fa?
Bunseelli din tisiri nyɔvuri nyɛ la Naawunni Siiya Kasi: ninsaala yiiko ka tunsɛseaa halli beela.
Yɛttɔ'aseesi man tɔ'asi n‑ti ya maa nyɛ la Sii maa yɛla n‑tiri nyɔvuri na.
Amaa ni di zaa yɔri ya seeba bu niŋi yɛdda.” (Yisa daa pun mi suŋŋa ban ti ya za'asi yɛdda niŋbu, ni ŋɔn ti ya figsi u maa.)
Ka u daa laa n‑yɛli m‑paasi, ni, “Nŋɔ zugu ka n yɛli ya, ni, sɔsɔ ku toaai n‑kyɛ n saani na ka di pa ni m Ba maa n tisi soori ka u niŋi lala.” Dinŋɔ nyaaŋŋa ka u nyaandɔliba maa pam daa ŋmaligi n‑kyaŋŋi n‑labi ka bu laa n‑dɔli u yaasa.
Ka Yisa daa boosi u nyaandɔliba piiya ni ayi la, ni, “Ka yarima muna, ya nin boori ya gba bakki?” Ka Saimoon Piita yɛli, ni, “N dugma, ŋɔni saani ka ti ya kyaŋŋi?
Nyini m mari yɛliseesi an tisiri nyɔvuri kan bu naara.
Ka tirim mun yi niŋi yɛdda m‑baŋŋi, ni, nyini n nyɛ ninvugkasisɔ ŋɔn yi Naawunni saani na.” Ka Yisa yɛli, ni, “Mani n gamsi yarima ninvugpiiya ni ayi wa, bee m ma'ai ni?
Di zaa yɔri, ya yinni nyɛ la Sintaani nira!” U daa tɔ'asiri la Saimoon Isikariyɔti bii Gyuudasi yɛla.
Dama, halli ni ŋɔn daa nyɛ Yisa nyaandɔliba maa ni yinni maa zaa yɔri, ŋɔna n daa nyɛ ŋɔn ti ya figsi u maa.
Dinŋɔ nyaaŋŋa Yisa daa gɔ n‑gyiligi Galilii tingbaŋŋu ni.
U daa bu boori u gɔ n‑gyiligi Gyuudii tingbaŋŋu ni, dama Yɛhudiya dima maa daa boori la ba ku u. Yɛhudiya dima Suga Kyuu saha daa ti pɔtta, ka Yisa sunzɔppa maa daa yɛli u, ni, “Kur kyɛli nyin bɛ ya'aseaa wa ka kyaŋŋi Gyuudii tingbaŋŋu ni; lala ka i nyaandɔliba maa nin nya tunseesi nyin yi niŋni maa.
Ninvugsɔ yi boori ni niriba baŋŋi u yɛla, u bu sɔ'ari n‑tumna.
I yi ya tum anŋɔ taabu, kur kyɛ ka duniya zaa nya.” Halli u sunzɔppa maa sɔsɔ daa bu niŋi u yɛdda gba.
Dizugu ka Yisa daa yɛli ba, ni, “N saha maa na bu paai.
Yarima muna - sahaseaa zaa niŋi la deede n‑ti ya.
Duniya maa ku toaai n‑yaai ya; amaa man mun ka duniya maa yaai, dama man yi yɛtti ka, ni, ka sɔya bu veeli maa.
Tɔ, ka dizugu ya kyɛma Kyuu maa ni.
Man bu wa Kyuu wa ni, dama saha maa bu paai ma na.” U daa yɛli nŋɔa, ka daa kpalim m‑bɛ Galilii tingbaŋŋu ni.
Amaa u sunzɔppa maa ŋɔn daa ti gaari Kyuu maa ni, Yisa gba daa kyaŋŋiya.
U daa bu yi paalu ni, amaa ka sɔ'ai ni.
Tɔ; ka Yɛhudiya dima maa daa boori u ziiya Kyuu maa ni, ka daa boosiri taaba, ni, “U lee?” Ka daadam maa daa sɔ'ai n‑tɔ'asiri taaba n‑yɛtti u yɛla halli n‑ŋmeeri taaba nangbankpeemni, dama baseeba daa yɛtti, ni, u nyɛ la ninvugsuŋŋu, ka seeba mun yɛtti, ni, “Ay!
Di pa lala - u yɔmsiri la niriba.” Amaa sɔsɔ daa bu yi paalu na n‑tɔ'asi u yɛla, dama ba daa zɔri la Yɛhudiya dima maa dabeem.
Kyuu maa dabsa purigri daa na paai na pɔi, ka Yisa naayi kyaŋŋi Gyeeŋŋu Yiri maa ni nti piili bulisigu.
Ka di daa niŋi Yɛhudiya dima maa alahazibu, ka ba yɛli, “Di niŋi la wula ka doo wa mi bukku pam lala, ka sɔ mun na zi n‑wulisi u?” Yisa mun daa labsi n‑yɛli ba, ni, “Man n bulisiri seela pa la m mammaŋŋa bulisigu, amaa di yi la Ŋɔn tum ma na la saani na.
Ŋɔn boori ni u niŋi Naawunni ŋɔn boori seela maa, ŋɔna nin baŋŋi man bulisiri seelli maa yɛla, ni, di yi la ŋɔn Naawunni saani na, bee, n tɔ'asiri la m maŋtoori yiiko.
Ya bu nya?
- ninvugsɔ ŋɔn tɔ'asiri ni u toori yiiko nyɛ la ŋɔn boori pɛ'abu ni gyirima n‑tiri u maŋŋa.
Amaa ŋɔn boori pɛ'abu ni gyirima n‑tiri ŋɔn tum u maa nyɛ la yɛlimaŋni daana, ka galinsi ka u saani.
Ammi, Musa daa ti ya zaaligu maa, bee, u daa bu tisi?
Amaa ya sɔsɔ bu sakki n‑dɔli zaaligu maa: wula zugu ka ya boori ni ya ku ma?” Ka zama maa daa labsi, ni, “I mari la arizimbeoo i ni!
Ŋɔni n boori ni u ku i?” Ka Yisa daa yɛli ba, ni, “Vuusim dabsiri maa ni ka n daa tum makkri tumni yinni ka di daa niŋi ya alahazibu.
Amaa Musa daa ti ya bidibsi gunibu kaari - halli di daa pa la Musa n daa piili di, amaa ya yaadima maa - ka di zugu ya zaŋŋni biisi n‑guntira, halli Vuusim Dabsiri daari gba.
Tɔ: ka ba yi guni biiya Vuusim Dabsiri daari maa, ni, ba di burigri Musa zaaligu yɛla maa, wula ka ya suuri yisigri n‑niŋni mani, man ŋɔn kyɛ ka nira nya alaafɛ zaa Vuusim Dabsiri daari ni?
Ya kyɛli birikɔnsi sariya karibu din dɔli ya nini gɔsibu ŋɔn nyɛ seem la, ka katti sariyamaŋni.” Ka Gyɛrusalɛm niriba seeba daa yɛli, ni, “Pa doo wa ka kpambaya boori ni ba ku la?
Nyama, u bɛ la zama ni n‑tɔ'asira ka ba bu yɛli sɛseela n‑galim u!
Kala ba siri mi, ni, ŋɔna n nyɛ Masiiya maa?
Amaa Masiiya maa yi ti kyɛ na, sɔsɔ n bu ti yɛ baŋŋi ŋɔn yi ya'aseaa na.
Tirima mun zaasa mi doo wa ŋɔn yi ya'aseelli ni na.” Yisa ŋɔn daa ti wulisiri Gyeeŋŋu Yiri maa ni la, u daa tɔ'asi ni kukɔtitaari n‑yɛli, ni, “Kala ya siri mi ma ka baŋŋi man yi ya'aseelli na?
N bu kyɛ na m mammantoori yiiko puuni.
Ŋɔn tum ma na maa nyɛ la yɛlimaŋni daana.
Yarima bu mi u, amaa man mi u, dama n yi la u saani na, ŋɔna mun daa tum ma na.” Ba daa boori la ba gbaai u, amaa sɔsɔ daa bu zaŋŋi u nuu n‑siisi u, dama u saha daa na bu paai.
Amaa daadam maa puuni niriba pampam daa niŋi u yɛdda ka daa yɛli, ni, “Kala Masiiya maa yi ti kyɛ na, u nin ti toaai n‑tum alahazibu tuma n‑gaari doo wa ŋɔn tum seem wa?” Farisii dima maa daa wum daadam maa ŋɔn daa waasiri n‑tɔ'asiri Yisa yɛla seem maa.
Dinzugu Farisii dima maa ni gyeeŋŋu toondaandima maa daa tum ba Pirinsi ni ba ti gbaai Yisa.
Yisa daa yɛliya, ni, “N yɛ bɛ ya saani la saha beela kɔkɔa, ka n nin ti laa m‑bakki n‑labi Ŋɔn daa tum ma na maa saani.
Ya nin ti bɔ n ziiya, amaa ya ku ti nya ma, dama ya ku toaai n‑kyaŋŋi man ti yɛ m‑bɛ seela maa.” Yɛhudiya dima maa daa yɛli taaba, ni, “Ya'akani ka u wa ka ti bu yɛ nya u?
U ti yɛ n‑kyaŋŋi la ti niriba ŋɔn bɛ Griika tinseesi la ni n‑wulisiri ban, bee?
U yɛliya, ni, ti nin ti bɔ u ziiya ka ku nya u; ni, ti mun ku toaai n‑kyaŋŋi ŋɔn ti yɛ bɛ seela maa.
Di wulisi la wula?” Kyuu maa naari ni - ka dabsitibsiri maa daari nla - Yisa daa doaai saazugu n‑tɔ'asi ni kukɔtitaari n‑yɛli, ni, “Kɔnyuuri yi mari sɔ zaa, u kyɛm n saani na nti nyu.
Kaman Litaafi ŋɔn pun yɛli zaŋŋi n‑kyaŋŋi ŋɔnkam niŋi ma yɛdda, ni, ‘nyɔvuri kɔpɔbrim nin buli n‑yi u sufu ni na.’ ” Yisa daa tɔ'asi n‑kpa Sii Kasi yɛla, ni, ban niŋi u yɛdda la nin ti yɛ deaai Sii maa.
Lala saha maa Sii Kasi maa daa na bu kyɛ na, dama Yisa daa na bu paai naam gyirima neesim maa ni.
Daadam maa ni ninvugseeba daa wum ŋɔn daa tɔ'asi seem maa ka daa yɛli, ni, “Doo wa siri nyɛ la anabi maa!” Ka seeba daa yɛli, ni, “Ŋɔna n nyɛ Masiiya la!” Amaa ka seeba mun yɛli, ni, “Masiiya maa bu yɛ yi Galilii na.
Litaafi yɛliya, ni, Masiiya maa yɛ yi la NaaDauda za'anɔri ni na, ka u ti yi Bɛtlihɛm tiŋŋa ni na, tinseaa NaaDauda ŋɔn daa bɛ ni la.” Dinzugu nangbanwala daa bɛ daadam maa puuni Yisa zugu.
Ba seeba daa boori la ba gbaai u, amaa sɔsɔ daa bu zaŋŋi u nuu n‑siisi u. Pirinsi ŋɔn daa ti labi gyeeŋŋu toondaandima maa ni Farisii dima maa saani na, ba daa boosi ba, ni, “Wula ka ya bu mari u na?” Ka Pirinsi maa labsi n‑yɛli ba, ni, “Sɔ na zi n‑tɔ'asi hoo doo maa yɛttɔ'a wa taabu!” Ka Farisii dima maa boosi ba, ni, “U na'a yɔmsi ya gba ni?
Ya na mi n‑nya ka kpambaya, bee, Farisii dima ninvugyinni n niŋi u yɛdda?
Ay!
- Amaa daadam wa zaa bu mi Musa zaalikpana la ŋɔn nyɛ seem, dinzugu ba bɛ la mbusu ni!” Ninvugtibsa wa yinni ŋɔn daa bɛ bɛni daa nyɛ la Nikɔdiimusi - dɔsɔ ŋɔn daa pun kyaŋŋi nti nya Yisa la.
U daa yɛli u taaba maa, ni, “Ti zaaligu soori puuni, ti ku toaai n‑tu sɔ pɔi ka naayi yi wum u yɛttɔ'a, bee, ka naayi boosi m‑baŋŋi ŋɔn niŋi seela maa.” Ka ba daa yɛli, ni, “Eeh!
- i gba yi la Galilii na, bee?
Kur gɔsim Litaafi maa suŋŋa: i nin baŋŋi, ni, anabisɔ bu yɛ yi Galilii na.” [[Tɔ, ka ba sɔkam zaa daa kuli u yiri.
Amaa Yisa ŋɔn daa kyaŋŋi nti paai Ɔlivii Zoori luga ni.
Asuba bɛkyikyeoo ka Yisa daa laa n‑labi n‑kyaŋŋi Gyeeŋŋu Yiri maa ni.
Ka niriba maa zaa daa la'asi n‑gyiligi u na, ka u daa zinni tiŋŋa m‑piili n‑wulisiri ba.
Di saha ka zaaligu karimbadima ni Farisii dima daa pun gbaai pɔ'asɔ ka u bɛ zina tumpu ni.
Ka ba daa mari pɔ'a maa n‑kyɛ na, ka zaali u ba zaasa tooni.
Ka ba daa yɛli Yisa, ni, “Ti Karimba, nyama!
Pɔ'a wa ka ba gbaai ka u bɛ zina tumpu ni.
Ti zaaligu la puuni, Musa yɛliya lala taabu pɔ'a yɛla, ni, ba zaŋŋma kuga n‑lɔbi u nti ku u. Ka nyin mun yɛli la wula?” Ba daa yɛli lala ni ba zamsi Yisa n‑nya yɛttɔ'aseaa din nin kyɛ ka ba galim u. Amaa ka Yisa daa sunni u zugu ka mari u nubila n‑sɔbri n‑niŋni tiŋŋa.
Ban daa zɛ bɛni ka boosiri u boosa maa, u daa wukki u zugu ka yɛli ba, ni, “Ya ninvugsɔ ŋɔn na zi n‑tum ala'akyi zaa, di daama ŋɔn daŋŋma tooni n‑zaŋŋi kugri n‑lɔbi u.” Tɔ, ka u daa laa n‑sunni u zugu yaasa ka sɔbri n‑niŋni tiŋŋa.
Ban daa ti wum dinŋɔa, ba zaa daa bakkiya n‑kyaŋŋi kpaŋŋa, halli ka ba kpamma maa n daa daŋŋi bakkri.
Di daa kpalim la Yisa kɔkɔa, ka pɔ'a maa na kur kpalim n‑zɛ bɛni.
Ka u daa wukki u zugu ka boosi pɔ'a maa, ni, “Ba lee?
Sɔsɔ bu laa n‑kpalim ni u galim i?” Ka pɔ'a maa yɛli, ni, “M Ba, sɔ bu kpalim.” Ka Yisa yɛli u, ni, “Man gba bu ya n‑galim i. Kyɛma, amaa di laa n‑tumni tumbeeri yaasa.”]] Yisa daa laa n‑tɔ'asi n‑ti niriba maa yaasa, ni, “Mani n nyɛ duniya wa neesim.
Ŋɔn kam zaa dɔli ma nin ti nya nyɔvuri neesim, ka ku laa m‑bɛ zibsim puuni n‑kyɛnna.” Farisii dima maa daa yɛli u, ni, “Ay!
Nyin mammantoori sɛhara ka i dira; nyin ŋɔn tɔ'asi seem wa ka gbinni.” Ka Yisa yɛli ba, ni, “Ay!
Halli man yi pun diri m mammantoori sɛhara maa zaa yɔri, man yɛtti seem maa nyɛ la yɛlimaŋni, dama m mi man yi ya'aseelli na, ni man wa ya'aseela.
Yarima mun bu mi man yi seelli na, bee, man wa seela.
Ya katti la sariya n‑dɔli la ya ninsaala soori; man mun bu katti sɔ sariya.
Amaa n yi da ya n‑kari sariya, n sariya karibu maa da yɛ nyɛ la yɛlimaŋni, dama pa la n kɔkɔ m‑bɛ kpa wa; m Ba daa tum ma na, ka ŋɔna n bɛ n saani.
Di mun pun sɔbi ya zaalikpana la ni, ni, niriba ayi yi di sɛhara ka ba yɛla dɔli la taaba deede, dinŋɔna ban yɛli seem la nyɛ la yɛlimaŋni.
Tɔ: ka mani mammaŋŋa n nyɛ n sɛhara daana, ka M Ba sɔ ŋɔn tum ma na maa gba nyɛ n sɛhara daana yinni.” Ka ba boosi u, ni, “I ba maa lee?” Ka Yisa labsi n‑yɛli ba, ni, “Ya bu mi ma, ya mun bu mi m Ba maa.
Ya yi da mi ma, ya da naa m‑baŋŋi m Ba maa gba.” Yisa daa tɔ'asi dinŋɔ maa zaa Gyeeŋŋu Yiri puuni, duseaa piini adakka la ŋɔn daa zɛya la ni.
Sɔsɔ mun daa bu gbaai u, dama u saha maa daa na bu paai.
Yisa daa laa n‑yɛli ba yaasa, ni, “N nin ti bakki kpaŋŋa ka kyɛ ya; ya nin boori n ziiya, amaa ya nin ti kpi ya mammantoori tumbeeri tumpu puuni.
Ya ku nyaŋŋi n‑kyaŋŋi man wa ya'aseaa maa.” Tɔ, ka Yɛhudiya dima maa daa yɛli, ni, “Ni, ti ku toaai n‑kyaŋŋi ŋɔn wa ya'aseelli maa.
Dinŋɔ wulisiya, ni, u yɛ n‑ku la u mammaŋŋa, bee?” Ka Yisa daa laa n‑yɛli ba, ni, “Ya nyɛ la tiŋni wa dima, amaa man yi la saazugu sa na.
Yarima yi la duniya wa ni na, amaa man mun bu yi duniya wa ni na.
Lala zugu ka n pun yɛli ya, ni, ya ti ya n‑kpi la ya tumbeeri tumpu puuni.
Ya yi bu ti niŋi yɛdda, ni, ‘Mani n nyɛ Man Ŋɔn m Bɛ Ni maa’, ya siri nin ti kpi ya tumbeeri puuni.” Ka ba daa boosi u, ni, “Nyini n nyɛ ŋɔni?” Ka Yisa yɛli ba, ni, “Man n daa yɛli ya seem maa n‑yi piiligu la ni na.
Ya zugu m mari yɛla pampam n ya n‑tɔ'asi, m mari la yɛla pam ni n galim ya.
Ŋɔn tum ma na maa nyɛ la yɛlimaŋni daana, ka n yɛtti la man wum seem u saani maa n‑tiri duniya wa dima.” Ba daa bu baŋŋi, ni, Yisa yɛtti la u Ba yɛla.
Dinzugu u daa yɛli ba, ni, “Ya yi zaŋŋi man Ninsaala Bii maa n‑duusi saazugu, ya nin baŋŋi, ni, n nyɛ la ‘Mani n nyɛ Man Ŋɔn m Bɛ Ni maa’; di saha maa ka ya nin ti baŋŋi, ni, n bu niŋni bunsɛseela m mammantoori yiiko ni, amaa n yɛtti la yɛttɔ'aseesi m Ba maa ŋɔn wulisi ma ni n yɛlim seem maa.
Ŋɔn tum ma na la bɛ la n saani; u bu kyɛ ma m‑basi n kɔkɔa, dama n tumni n‑tigri la u nini saha kam zaa.” Niriba pam ban daa wum Yisa ŋɔn daa yɛli seem wa daa niŋi u yɛdda.
Yisa daa tɔ'asi n‑ti ban daa niŋi u yɛdda maa n‑yɛli, ni, “Ya yi sakki n‑deaai n wulisigu maa, ya siri nyɛ la n nyaandɔliba.
Ya nin baŋŋi yɛlimaŋni maa, ka yɛlimaŋni maa nin ti kyɛ ka ya ti su ya mansi.” Ka ba daa yɛli, ni, “Ti nyɛ la Ibrahim butiri dima; ti na zi n‑niŋi daaba n‑ti sɔsɔa.
I wulisi la bɔa?
- nyin ŋɔn yɛtti, ni, ‘Ya nin ti su ya mammansi.’ ” Yisa daa yɛli ba, ni, “N yɛtti ya la yɛlimaŋni: ŋɔn kam zaa tumni tumbeeri nyɛ la daabri n‑ti tumbeeri maa.
Ala'akyi n su u. Daabri pa la ŋɔn ya n‑kpalim n‑kur bɛ yiri maa ni, amaa yiri biiya mun nyɛ la ŋɔn ya n‑kpalim n‑kur bɛ yiri maa ni halli sahakam.
Ka Bii maa yi ti ti ya mansuulinsi, dinŋɔna ya siri kur nyɛ la ban su ba mansi ni yɛlimaŋni.
M mi halli, ni, ya nyɛ la Ibrahim butiri ni dima.
Amaa di zaa yɔri ya boori la ya ku ma, dama ya bu boori ya sakki n‑deaai n yɛligu.
N tɔ'asiri la man daa nya m Ba saani yɛliseesi maa, ni ŋɔn wulisi ma seem; amaa ya mun tumni la yan ŋɔn daa wum seem ya toori ba la saani.” Ka ba daa labsi n‑yɛli u, ni, “Ti ba n nyɛ Ibrahim.” Ka Yisa daa yɛli ba, ni, “Ya yi da siri nyɛ Ibrahim biisi, ya naa n‑niŋi ŋɔn daa niŋni seem maa.
Man yɛtti ya seem la zaa kur nyɛ la yɛlimanseaa man wum Naawunni saani la, amaa di zaa yɔri, ya boori la ya ku ma.
Ibrahim daa bu niŋi nŋɔ taabu!
Ay!
- Ya niŋni la ya ba ŋɔn niŋni seem la.” Ka ba daa yɛli, ni, “Naawunni mammaŋŋa kɔkɔ n nyɛ ti Ba, ka ti gba siri nyɛ u biisi - ti pa la ban ka daandima!” Yisa daa yɛli ba, ni, “Naawunni yi da siri nyɛ ya Ba, ya naa n‑wuri ma, dama n yi la Naawunni saani na, ka yi bɛ kpa wa pampaŋŋɔ maa.
N daa bu kyɛ na la m mammantoori yiiko puuni, amaa ŋɔna n daa tum ma na.
Bɔ n taasi ka ya bu baŋŋi man yɛtti seem maa gbinni?
Di nyɛ la yan bu boori ni ya wum n lahabaari maa zugu.
Ya nyɛ la ya ba Sintaani biisi, ka ya dɔli la ya ba maa sufu yuubu ŋɔn boori seem zaasa.
Piiligu ni sa u daa pun nyɛ la ninvugkuura, ka daa na zi n‑labi yɛlimaŋni ya'ari na, dama yɛlimaŋni ka u ni.
U naaŋŋu pun nyɛ u ma'ai ziri, dama ŋɔna n‑nyɛ ziridima zaa ba.
Amaa man tɔ'asiri la yɛlimaŋa, dinzugu ka ya bu niŋi ma yɛdda maa.
Ya ŋɔni n nin toaai n‑wulisi n ala'akyi galinsi ŋɔn nyɛ seem?
Ka n yi tɔ'asi yɛlimaŋni, wula zugu ka ya bu niŋni ma yɛdda?
Ninvugsɔ ŋɔn yi Naawunni saani na la - di daama n wumni Naawunni yɛla.
Amaa yarima mun bu yi u saani na, ka lala maa zugu kyɛ ka ya za'asi wumpu.” Ka ba daa boosi Yisa, ni, “Kala di daa bu dɔli soori tin daa yɛli, ni, i nyɛ la Samɛrii nira ka arizimbeoo bɛ i ni la?” Ka Yisa daa labsi n‑yɛli ba, ni, “Arizimbeoo ka ma ni.
N tibgri la m Ba maa, amaa yarima n bu tibgri ma.
Man bu boori la m mammantoori tibsim.
Amaa ninvugsɔ n bɛ ni m‑boori n tibsim, ka ŋɔna n nyɛ sarikatta maa.
Yɛlimaŋni ka n yɛtti ya wa, ni, ŋɔn kam zaa sakki n‑deaai n wulisigu maa ku kpi halli saha kan ka naari.” Ka ba daa yɛli u, ni, “Pampaŋŋɔ ti yi baŋŋiya, ni, i mari la arizimbeoo i ni!
Ibrahim daa kpiya, ka anabidima gba daa kpi; ka nyin yɛtti, ni, ŋɔn kam zaa sakki n‑deaai i wulisigu maa kur ku kpi halli saha kan ka naari, fa!
Ti ba Ibrahim daa kpiya, ka anabidima gba daa kpi.
Ni, nyini n gaari Ibrahim, bee?
Nyin teesiya, ni, i nyɛ la ŋɔni?” Ka Yisa daa yɛli ba, ni, “N yi da yɛ tibgi m maŋŋa, lala tibsim maa da yɛ nyɛ la yɔri.
Ŋɔn kur tiri ma tibsim nyɛ la m Ba maa, ninvugsɔ yan yɛli, ni, u nyɛ ya Naawunni la.
Ya na zi m‑baŋŋi u, amaa man ŋɔn mi u. N yi yɛli, ni, n zi u, dinŋɔna n leebi la ziri daana kaman ya taabu.
Amaa m mi u, ka sakkri n‑deaari u yɛla.
Ya ba Ibrahim sufu daa maaya pam, ni, ŋɔn ya nya n saha maa; u siri daa nya di ka daa mari sufupeelli pam.” Ka ba daa yɛli u, ni, “Halli i na bu paai yuumpisinu gba, ka yɛli, ni, i daa nya Ibrahim?” Ka Yisa daa yɛli ba, ni, “N siri yɛtti ya la yɛlimaŋni, ni, pɔi ka ba daa dɔ'ai Ibrahim, ni, ‘Mani n nyɛ Man Ŋɔn m Bɛ Ni maa.’ ” Tɔ, ka ba daa di piisi kuga ni ba lɔbi Yisa, amaa ka Yisa daa sɔ'ai u mammaŋŋa m‑bakki n‑yi Gyeeŋŋu Yiri maa ni.
Yisa ŋɔn daa kyɛnni maa, u daa ti nya dɔsɔ ban daa dɔ'ai ka u pun nyɛ zooma.
U nyaandɔliba daa boosi u n‑yɛli, ni, “Ti Karimba, ŋɔni tumbeeri n‑kyɛ ka ba dɔ'ai u zooma wa?
Di daa nyɛ la u mammantoori tumbeeri, bee, u ba ni u ma tumbeeri zugu?” Yisa daa labsi n‑yɛli, ni, “Ŋɔn n zoom seem maa pa la u tumbeeri zugu, ka laa m‑pa la u badima tumbeeri zugu.
Ay!
- Ŋɔn zoom maa muna - din nin kyɛ ka Naawunni yiiko ti yi paalu u zugu.
Din na nyɛ wuntaŋŋa saha wa, faasee ka ti tum n‑tisi Ŋɔn tum ma na maa; yuŋŋu yi ti zibi sɔsɔ ku ti laa n‑toaai n‑tum.
Man ŋɔn na bɛ duniya wa ni maa, mani n nyɛ duniya neesim.” Ŋɔn daa ti yɛli nŋɔ maa nyaaŋŋa, Yisa daa tusi nantoori m‑basi tiŋŋa ka gyɛri n‑gyɛri tanni ni nantoori maa.
U daa zaŋŋi tanni maa n‑tari n‑tari doo maa nini ka yɛli u, “Kyɛma nti peaai i nindaa Sailɔ'am beeŋŋu la ni.” (‘Sailɔ'am’ gbinni nyɛ la “Tumpu”): ka doo maa daa kyaŋŋi nti peaai u nindaa maa ka labi na ka u nini nyara.
Tɔ, ka u ziziitaaba daa ti nya u, ban ni niriba ban daa pun nya u ka u daa susira pɔi ka dinŋɔ daa ti niŋi maa.
Ka ba daa boosi, ni, pa doo wa n yi zi tiŋŋa n‑susiri la?
Seeba daa yɛliya, ni, “Ŋɔna nla, ” amaa ka seeba mun daa yɛli, ni, “Ay, pa ŋɔna nla; u kur ŋmani u ni.” Ka doo maa mammaŋŋa daa ti yɛli, ni, “Ay!
- Mani nla.” Ka ba daa boosi u, ni, “Ka di kyaŋŋi la wula ka i nini yi nɛ pampaŋŋɔa?” Ka u daa labsi n‑yɛli, ni, “Dɔsɔ ban boonni Yisa la n daa niŋi tanni n‑tari n‑tari n nimbiya ka yɛli ma, ni, n kyɛma nti peaai n nindaa Sailɔ'am beeŋŋu la ni.
Ka n daa kyaŋŋi, ka man daa ti peaai n nindaa maa n‑naai, n di neaai ni.” Ka ba boosi u, ni, “U bɛ la yani?” Ka u labsi n‑yɛli, ni, “N bu mi.” Tɔ, ka ba daa zi dɔsɔ ŋɔn daa nyɛ zooma maa n‑kyaŋŋi Farisii dima saani.
Dindahinseaa Yisa ŋɔn daa niŋi tanni n‑tibi doo la zoonsi maa daa nyɛ la Vuusim Dabsiri daari.
Tɔ, ka Farisii dima daa laa m‑boosi u ŋɔn niŋi seem ka u nini maa ti nyara maa yaasa.
U yɛli ba, ni, “U daa niŋi la tanni n‑niŋi n nimbiya ni; ka n peaai n nindaa maa, ka yi di nyara pampaŋŋɔa.” Farisii dima seeba daa yɛliya, ni, “Dɔsɔ ŋɔn niŋi nŋɔ maa ku toaai n‑yi Naawunni saani na, dama u bu dɔli la Vuusim Dabsiri zaaligu.” Ka seeba daa yɛli, ni, “Bɔ zugu ka dɔsɔ ŋɔn nyɛ ala'akyi daana ti tum alahazibu nŋɔ taabu?” Ka ba nɔya daa di wali.
Ka Farisii dima daa laa m‑boosi doo maa yaasa, ni, “I yɛliya, ni, u tibi la i zoonsi maa: tɔ, ka nyin teesiya, ni, u nyɛ la ŋɔni?” Ka doo maa labsi n‑yɛli, ni, “Anabi n nyɛ u.” Halli gba Yɛhudiya kpambaya maa daa na bu boori ni ba niŋi yɛdda, ni, u daa nyɛ la zooma ka pampaŋŋɔ n yi nyara, halli ka daa ti booli u ba ni u ma na nti boosi ba, ni, “Ya bii nŋɔa?
Ya yɛliya, ni, ya daa pun dɔ'ai u la zooma; tɔ, ka pampaŋŋɔ di kyaŋŋi la wula ka u nini yi nyara?” U ba ni u ma maa daa labsi n‑yɛli, ni, “Ti mi, ni, u nyɛ la ti biiya, ka ti laa m‑mi, ni, ti daa pun dɔ'ai u la zooma.
Amaa ti bu baŋŋi pampaŋŋɔ ŋɔn yi niŋi seem nti nyaŋŋi n‑yi nyara maa, ti mun bu mi ŋɔn tibi u zoonsi maa.
Boosim u; u pa bibila, u mammaŋŋa nin toaai n‑tɔ'asi n‑labsi!” U ba ni u ma maa daa yɛli lala dama ba daa zɔri la Yɛhudiya kpambaya maa dabeem maa, dama ban daa pun naai taaba noori n‑yɛli, ni, sɔ zaa yi ti sakki n‑yɛli, ni, u niŋi yɛdda, ni, Yisa nyɛ la Masiiya maa, ba nin ti yiisi di daama ba la'aŋŋu duu maa ni m‑basi.
Lala maa zugu ka u ba ni u ma maa daa yɛli, ni, u pa bibila; ni, ba boosim u maa.
Ba daa laa m‑booli ban daa pun dɔ'ai dɔsɔ ka u nyɛ zooma maa ni u ti kyɛ na napɔmbuyi daana yaasa, n‑yɛli u, “Yɛlim Naawunni zugu, ni, i nin tɔ'asi yɛlimaŋni!
Ti pun mi, ni, dɔsɔ ŋɔn tibi i maa nyɛ la ala'akyi daana.” Ka doo maa labsi n‑yɛli, ni, “Man bu mi, ni, u nyɛ la ala'akyi daana, bee, u pa ala'akyi daana.
Yɛlli yinni ka man kur mi: n daa zoomna, ka pampaŋŋɔ n mun nini yi nyara.” Ba daa boosiya, ni, “Bɔ ka u daa dee n‑niŋi i?
U daa dee n‑tibi i zoonsi maa la wula?” U daa labsi n‑yɛli ba, ni, “N daa pun yɛli ya, ka ya daa za'asi wumpu.
Wula zugu ka ya laa m‑boori ya wum ka yaasa?
Bee, ya gba boori la ya niŋi u nyaandɔliba?” Ka ba daa di gbaai u tuuri ka yɛli u, “Nyini n nyɛ lala doo maa nyaandɔla; amaa tirima ŋɔn mun nyɛ la Musa nyaandɔliba.
Ti mun mi, ni, Naawunni daa tɔ'asi n‑ti Musa; amaa lala doo maa ŋɔna, halli ti bu mi ŋɔn yi ya'aseaa na.” Ka doo maa labsi n‑yɛli, ni, “Mma!
- alahazibu nŋɔa!
Ya bu mi ŋɔn yi ya'aseaa na, amaa u mun tibi ma n zoonsi ni!
Ti mi, ni, Naawunni bu wumni n‑tiri ala'akyi dima, u wumni n‑tiri la ninvugseeba ban tiri u gyirima ka niŋni ŋɔn boori ba tum seem.
Ti na zi n‑wum, ni, sɔsɔ neaai ban pun dɔ'ai sɔ zooma nini duniya piiligu ni sa.
Di yi da pa ni doo maa yi la Naawunni saani na, u naa n‑ku nyaŋŋi n‑niŋi nŋɔ taataabu wa.” Ka ba labsi, ni, “Ba daa dɔ'ai i ka i zoaai la ala'akyi ni, ka i mun ti laa m‑boori i wulisi tirima?” Ka ba daa kari u n‑yiisi la'aŋŋu duu maa ni.
Yisa ŋɔn daa ti wum bunseela din daa niŋi maa, u daa bɔ doo maa ziiya nti boosi u, ni, “Kala i niŋi Ninsaala Bii maa yɛdda?” Ka doo maa labsi n‑yɛli, “M Bapira, yɛlim ma ŋɔn nyɛ ninvugsɔa, ka n nin niŋi u yɛdda!” Ka Yisa yɛli u, “I daa pun nya doo maa, halli ka mani, ninvugsɔ ŋɔn tɔ'asiri n‑tiri i wa pampaŋŋɔ, nla.” Ka doo maa daa di gbaani tiŋŋa Yisa tooni ka yɛli, ni, “N niŋi yɛdda, n dugma!” Yisa daa yɛliya, ni, “N kyɛ duniya wa na ni n ti di la sariya, ka zoomma nini neaai ka ban nini nyari mun leebi zoomma.” Farisii dima seeba daa bɛ bɛni ka daa wum ŋɔn yɛli seem maa, ka ba boosi u, ni, “Yɛlimaŋni, i bu wulisi, ni, tirima gba nyɛ la zoomma, bee?” Yisa daa labsi n‑yɛli ba, ni, “Ya yi da nyɛ la zoomma dinŋɔna ya da bu tum taalli; amaa yan yɛtti, ni, ya nini nɛ wa ŋɔna, di wulisiya, ni, ya na bɛ taalli ni.”
Ka Yisa daa yɛli, ni, “Yɛlimaŋni ka n yɛtti ya wa, ni, ninvugsɔ ŋɔn bu dɔli zampakka maa za'anɔri ni n‑kpɛa, amaa u ba ya'aseaa zaa n‑kpɛa, lala doo maa nyɛ la na'ayiga ni fafaara.
Dɔsɔ mun yi dɔli zampakka za'anɔri ni n‑kpeera, ŋɔna n nyɛ peesi maa pɛgura.
Za'anɔgura maa nin yoaai za'anɔri n‑ti u, ka bunkɔbri maa nin wum u kukɔri maa.
U nin booli u maŋtoori peesi ba yuya ni, ka ba nin dɔli u ka yi na.
Ba yi dɔli u n‑yi na n‑naai, u nin bɛ ba tooni, ka bunkɔbri maa dɔli u, ba m mi u kukɔri la zugu.
Ba ku dɔli sɔ m‑paasi u zugu: ban na zi dɔsɔ yi ti kpɛ na, ba nin zɔ ka kyɛ u, dama ba bu mi u kukɔri.” Yisa daa yɛli yɛttɔ'a wa n‑ti ba, amaa ba daa bu wum di gbinni ŋɔn nyɛ seem.
Ka Yisa daa laa n‑yɛli ba, “Yɛlimaŋni ka n yɛtti ya wa, ni, man nyɛ la za'anɔta'ariga n‑ti peesi maa.
Sɔkam zaa ŋɔn pun daŋŋi ma na muna - na'ayigsi n daa nyɛ ba, ni fafaariba, amaa peesi maa daa bu wum n‑ti ba.
Mani n nyɛ za'anɔri maa.
Sɔkam yi dɔli man saani na n‑kpɛ nin nya tiliginsim.
U nin kpeeri ka laa n‑yiiri na n‑nya moori n‑ŋɔbra.
Na'ayiga maa muna - ŋɔn yi kpeeri ni na ni u ti zu peesi maa, ka kɔri ba ka sa'am.
Man mun kyɛnni na ni ya ti nya nyɔvuri - nyɔvuri din gaari zaa.
Mani n nyɛ pɛgurisuŋŋu maa, ka nin zaŋŋi n nyɔvuri n‑takki m peesi maa dina.
Ba yi ti yɔ tuntumnisɔ ni u tum pɛgura tuma, amaa u pa la pɛgurisɔ ŋɔn su peesi maa la, di daama yi nya ka kunduŋŋu kyɛnni na, u nin kyɛ peesi maa ka zɔa.
Ka kunduŋŋu maa nin gbaai bunkɔbsɔ, ka kyɛ ka ban kpalim maa zɔ n‑wurigi.
Doo wa tumni la tuma maa ligri zugu, ka u ba'a ka peesi maa yɛla ni, di zugu ka u nin zɔ ka kyɛ ba.
-Mani n nyɛ pɛgurisuŋŋu maa.
M mi man su seeba maa, ka ba gba mi ma; hoo m Ba Naawunni ŋɔn mi ma suŋŋa, ka man mun mi u gba.
Ka man nin zaŋŋi n nyɔvuri n‑takki m peesi dina.
Halli pɛseeba m bɛ ni n‑nyɛ n dina, amaa ka ba ka zampakka wa puuni.
Faasee ka m mari ba na m‑paasi, ka ba nin ti wumni n kukɔri maa, ka ba zaa la'am m‑bɛ luginyinni ka ba pɛgura yinni kɔkɔ n su ba.
Lala zugu ka m Ba wuri ma, dama n sakki ni n zaŋŋi n nyɔvuri n‑dooli, ni n ti deaai di yaasa.
Sɔ bu faari n nyɔvuri n saani: man zaŋŋi ka n‑tisi, ka man nin laa n‑toaai n‑deaai ka yaasa.
Nŋɔ ka m Ba pun zaali ma ni n niŋi.” Tɔ; ka nangbanwala daa laa m‑bɛ niriba maa sunsukkuni yaasa, Yisa yɛligu wa zugu.
Baseeba n daa yɛtti, ni, u mari la arizimbeoo ka yinyaari gbaai u, ni, “Wula zugu ka ya laa n‑wumni u yɛligu?” Baseeba mun daa yɛtti, ni, “Arizimbeoo daana ku toaai n‑tɔ'asiri nŋɔa!
Arizimbeoo ya niŋi la wula n‑kyɛ ka zoomma nini laa n‑neaara?” Di daa nyɛ la Gyɛrusalɛm Gyeeŋŋu Yiri Piiligu Kyuu, ka ba puusi ka waari saha maa.
Di saha ka Yisa daa bɛ la Gyeeŋŋu Yiri la ni, n‑gyinni NaaSulɛmaana Leeŋŋa la puuni.
Di saha maa ka niriba maa daa gyiligi u ka boosi u, ni, “Bɔn saha ka i nin yiisi ti birisigu ni?
Kur yɛlim ti paalu ni, nyin nyɛ la Naawunni ŋɔn ya tum sɔ na ni u ti di Masiiya naam ka fa ti m‑basi, bee?” Ka Yisa daa labsi n‑yɛli ba, ni, “M pun yɛli ya, amaa ya ku sakki n‑niŋi ma yɛdda.
Halli tunseesi man zaŋŋni m Ba yuuri n‑tumni maa, ana n wulisiri n yɛla.
Amaa ya ku sakki n‑niŋi ma yɛdda, dama ya pa la n peesi maa.
M peesi la n wumni n kukɔri maa; m mi ba, ka ba yi dɔli ma.
N tiri ba nyɔvuri kan ka naari, ka ba ku baasi yɔri halli saha kan ka tariga, ka sɔsɔ ku toaai n‑fa ba man saani.
M Ba maa pun zaŋŋi ba n‑ti ma, ka ŋɔna n galisi n‑gaari seelikam, ka sɔsɔ ku toaai n‑fa ba m Ba saani.
Man ni m Ba maa - ti nyɛ la yimmu.” Lala saha ka niriba maa daa laa m‑piisi kuga ni ba lɔbi Yisa.
Ka u daa yɛli ba, ni, “N daa niŋi alahazibu tunsuma pam, ka ya nini nya, tunseesi ka m Ba Naawunni daa zaŋŋi n‑ti ma ni n tumni a ni.
Tunsuma wa muna - kani zugu ka ya boori ni ya lɔbi ma kuga?” Ka ba daa labsi n‑yɛli u, “Pa bunsunseaa zugu ka ti ya lɔbi i, amaa nyin ŋɔn tu Naawunni zugu.
Ninsaala n kur nyɛ i, ka i boori la i zaŋŋi i maŋŋa n‑labgi Naawunni!” Ka Yisa labsi ba n‑yɛli, ni, “Di sɔbi n‑dooli ya mammaŋŋa zaaligu sɔppu ni, ni, Naawunni yɛliya, ni, ya nyɛ la Naawuna; bee, m ma'ari ni?
Tɔ; ti mi halli, ni, kariŋŋu maa yi yɛli seelli, di siri nyɛ la yɛlimaŋni zaŋŋi n‑kyɛnna: ka Naawunni daa tɔ'asi n‑ti baseeba ban daa deaai u yɛligu la, ni, Naawuna n nyɛ ba.
Ka man ŋɔna - m Ba maa n yiisi ma ka tum ma ni n kyɛ duniya wa ni na: ka man ŋɔn yɛtti, ni, Naawunni Bii n nyɛ ma, wula ka ya nin toaai n‑yɛli, ni, n tuuri la Naawunni?
N yi bu tumni tunseesi m Ba ŋɔn boori ni n tumna - tɔ, dinŋɔna yan di niŋi ma yɛdda.
Amaa n yi tumni a ni, halli ya bu niŋni ma yɛdda, ya nin toaai n‑niŋi tuma maa yɛdda, ka lala zugu ka ya nin mi ka baŋŋi di gbinni, ni, m Ba maa bɛ la n saani, ka man gba bɛ u saani.” Ka dizugu ba daa laa m‑boori ni ba gbaai u, amaa u daa liisi n‑yi ba nuusi ni yaasa.
Yisa daa laa n‑labi n‑yakki Gyɔdin mɔ'ari la yaasa, nti paai ya'aseaa Gyɔni ŋɔn daa yi daŋŋi m‑bɛ ni n‑suuri niriba Naawunni koom la.
Bɛni ka Yisa daa kpalim n‑gbɛa.
Ka niriba pam daa kyɛ u saani na ka yɛli, ni, “Gyɔni daa bu tum alahazibu tunseelli, amaa ŋɔn daa pun yɛli yɛliseesi zaŋŋi n‑kyaŋŋi doo wa yɛla daa nyɛ la yɛlimaŋni!” Ka niriba pam daa niŋi u yɛdda bɛni.
Dɔsɔ n daa bɛ ni, ka u yuuri boonni Lazarusi; Bɛtani nira n daa nyɛ u. Ka lala saha maa u daa beeri ni.
Bɛtani wa ka Mariama ni u beeri Maata gba daa bɛ ni.
Mariama mun daa nyɛ la Lazarusi sunzɔpɔ'a: halli, pɔ'asɔ ŋɔn daa niŋi turaali n‑yɔ'asi ti dugma Yisa gbaya la, ka laa n‑zaŋŋi u zɔbwɔ'ala n‑nyeesi - ŋɔn Mariama n‑daa la.
Tɔ: ka pɔ'aba ayi wa n daa tum Yisa saani na, nti yɛli u, ni, “Ti dugma, i zɔ maa beeri ni.” Ka Yisa ŋɔn daa ti wum lala, u daa yɛli, “Ay!
Dooru wa ku toaai n‑nyɛ u kum dooru; dinŋɔ niŋiya ni di kyɛ ka Naawunni yuuri ti du, dama Naawunni Bii maa nin nya gyirima di zugu.” Yisa daa wuri Maata ni u sunzɔ la, ni ba sunzɔdoo maa m‑paasi.
Amaa ŋɔn daa wum, ni, Lazarusi ka alaafɛ maa, u daa kpalim ŋɔn daa bɛ luginseelli maa n‑niŋi la daba ayi yaasa.
Ka daa naayi yɛli u nyaandɔliba, ni, “Ya kyɛ ka ti labi Gyuudiiya.” Ka u nyaandɔliba maa daa labsi u, ni, “Ti Karimba, saha beela din daa gaari la ka bɛni niriba maa daa ya lɔbi i la kuga.
Kala!
I na boori la i labi bɛni?” Yisa mun daa yɛli ba, ni, “Wuntaŋŋa ni ka neesim bɛ ni n‑niŋi hawa pii ni ayi, bee wula?
Dizugu ŋɔnkam kyɛnni wuntaŋŋa ni bu tuura, dama u nini n nya duniya wa neesim maa.
Ŋɔn mun kyɛnni yuŋŋu saha, u tuuri ni maa, dama neesim ka u saani.” Ka laa n‑yɛli ba, ni, “Ti zɔ gbisiri ni, see ka ti kyaŋŋi ni ti neaai u.” U nyaandɔliba mun daa yɛli u, “Ti dugma, u yi gbisira, u nin nya alaafɛa, bee bɔa?” Tɔ: Yisa daa wulisiya, ni, Lazarusi kpi ni; ba mun daa mi, ni, u tɔ'asiri la hoo sɔ n gbisiri gɔmaŋni la.
Dizugu Yisa daa kasigi n‑yɛli ba, ni, Lazarusi kpi ni; ni, “Amaa yarima zugu ka n sufu maai pam, tin daa ka u saani maa zugu, dama lala zugu nin kyɛ ka ya niŋi yɛdda.
Tɔ - ti doaama n‑kyaŋŋi u saani!” Ka Tɔmaasi, ban daa boonni sɔ ‘Gyeaa la’, daa yɛli u nyaandɔlitaaba maa, ni, “Tɔ!
- ka dinŋɔna ti dɔla n‑kyaŋŋi, ka tin ni ŋɔna nin la'am n‑kpi!” Yisa ŋɔn ti paai na maa, ba daa yɛli u, ni, ba pun sɔ'ai Lazarusi di daba anaasi.
Tɔ: Gyɛrusalɛm zaŋŋi n‑kyaŋŋi Bɛtani bu paai maala ayi, ka Yɛhudiya dima pam daa kyɛ na ni ba ti kaai Maata ni Mariama ka kpamsi ba sufu zaŋŋi n‑kpa ba sunzɔdoo maa kum zugu.
Maata ŋɔn daa ti wum, ni, Yisa wa ni na, u daa doaaya n‑yi n‑tuusi u soori, amaa Mariama ŋɔn daa kpalim m‑bɛ la yiri maa ni.
Maata daa yɛli Yisa, ni, “N dugma, i yi daa da bɛ kpa, n sunzɔdoo maa naa n‑ku kpi!
Amaa n pun mi, ni, halli pampaŋŋɔ gba Naawunni nin tum nyin susi u bunseelli kam zaasa n‑ti i.” Yisa daa yɛli u, ni, “I sunzɔdoo maa nin yisigi kum ni n‑labi nyɔvuri ni yaasa.” Ka u yɛli, ni, “M pun mi, ni, Zaadaari ka u nin ti yisigi u kum ni.” Ka Yisa daa yɛli u, ni, “Mani n‑nyɛ ŋɔn neaari kum; nyɔvuri gba n nyɛ ma.
Ŋɔn kam zaa niŋi ma yɛdda na nin bɛ ni, halli u yi pun kpi gba; ka ŋɔn kam zaa bɛ ni ka niŋi ma yɛdda ku kpi halli saha kan ka naari.
Ammi, i niŋi dinŋɔ yɛdda?” Ka u yɛli u, ni, “Ii, n dugma!
N niŋi yɛdda, ni, nyini n‑nyɛ Masiiya - Naawunni bisɔ ŋɔn daa yɛ kyɛ duniya wa ni na nla.” Maata ŋɔn daa yɛli wa n‑naai, u daa labi nti booli u sunzɔpɔ'a Mariama kpaŋŋa n‑yɛli u, ni, “Ti Karimba la kyɛnni na, ka boosiri i yɛla.” Mariama ŋɔn daa ti wum di, u daa doaai saazugu n‑kyaŋŋi yoomayooma n‑yi ni u ti tuusi u soori.
(Yisa daa na bu paai tiŋŋa maa puuni na, amaa u daa na bɛ la ya'aseaa Maata ŋɔn daa tuusi u maa ni.)
Tɔ, ka niriba pam daa bɛ yiri maa ni n‑kpamsiri Mariama sufu maa, ka ba daa ti nya ka u doaai yooma n‑yi, ka ba gba daa doaai n‑dɔli u n‑yi na.
Ba daa teesiya, ni, u wa la gballi maa ni, ni u ti kum.
Mariama daa paai Yisa ŋɔn daa bɛ ya'aseaa maa, ka ŋɔn daa ti nya u, u daa gbaani tiŋŋa Yisa nɔba ni ka yɛli, ni, “N dugma, i yi daa da bɛ kpa, n sunzɔdoo maa naa n‑ku kpi!” Yisa daa nya Mariama ka u kumna, ka niriba ban paasi u zugu maa gba daa kumna; ka di daa niŋi Yisa yɔri ka u sufu sa'am.
Ka Yisa boosi ba, “Ya'akani ka ya sɔ'ai u?” Ka ba yɛli Yisa, ni, “Ti Bapira, kyɛm na nti nya!” Yisa daa kumiya.
Ka niriba maa yɛli, ni, “Nyama ŋɔn wuri Lazarusi seem!” Amaa ka ba seeba daa yɛli, ni, “U daa neaai zoomma nini, bee, u daa bu niŋi lala?
Kala u naa n‑ku toaai n‑tuligi Lazarusi kum maa ni?” U sufusa'aŋŋu maa puuni, Yisa daa kyaŋŋi gballi maa ni, ka ka daa nyɛ la tampifeoo ka ba zaŋŋi kugri n‑ligi ka noori.
Yisa daa yɛliya, ni, “Ya yiisima kugri maa kpaŋŋa!” Ka Maata, dɔsɔ ŋɔn daa kpi maa sunzɔpɔ'a la, daa labsi n‑yɛli, ni, “N dugma, poosigu nin bɛ ni, ban sɔ'ai u di daba anaasi nŋɔa!” Ka Yisa yɛli u, ni, “N da pun bu yɛli i, ni, i yi niŋi yɛdda i nin nya Naawunni naam gyirima ŋɔn nyɛ seem?” Ba daa biligi kugri maa n‑tiili kpaŋŋa.
Ka Yisa gɔsi saazugu ka yɛli, ni, “M Ba, n puusiri i, nyin pun wum n‑ti ma zugu.
M mi, ni, i wumni n‑tiri ma saha kam, amaa n tɔ'asi dinŋɔ la niriba ban zɛ kpa wa zugu, din yɛ kyɛ ka ba niŋi yɛdda, ni, nyini n siri tum ma na.” Ŋɔn daa tɔ'asi wa n‑naai maa, u daa tasiya ni kukɔtitaari m‑booli, ni, “Lazarusi, yim na!” Ka u daa yi na, ka kasiŋŋa vili n‑vili u nuusi ni u gbaya, ka tanseaa mun vili u nindaa ni.
Ka Yisa daa yɛli ba, ni, “Lɔrigma u ka kyɛ ka u kyaŋŋi!” Niriba pam ban daa kyɛ na ni ba ti kaai Mariama maa daa nya Yisa ŋɔn daa niŋi seem maa, ka ba daa niŋi u yɛdda.
Amaa ba seeba daa labi nti yɛli Farisii dima Yisa ŋɔn daa niŋi seem.
Dizugu Farisii dima ni gyeeŋŋu toondaandima maa daa zini n‑tɔ gyina ka yɛli, ni, “Ti yɛ niŋi la wula?
Nyama alahazibu tuntunseesi doo wa ŋɔn tumna!
Ti yi kyɛ ka u na kpalim n‑tumni lala, sɔkam zaa nin ti niŋi u yɛdda, ka Room dima nin ti sa'am ti Gyeeŋŋu Yiri maa, ni ti tiŋŋa wa zaa, m‑basi!” Ba puuni, dɔsɔ n daa bɛ ni, ka u yuuri n daa boonni Kayafasi.
Ŋɔna n daa nyɛ Gyeeŋŋu Toondaana lala yuumni maa ni.
Ŋɔnŋɔ daa doaai n‑yɛli, ni, “Yan gyɛra wa, wumma!
Ya bu mi di n bɛ seem maa?
- ni, ya yi kyɛ ka ninvugyinni kpi n‑ti niriba di sɔ ya kyɛ ka ti butiri zaa sa'am m‑basi.” Yɛlimaŋni, u daa bu tɔ'asi di la u mammantoori; amaa ŋɔn daa nyɛ Gyeeŋŋu Toondaana di yuumni maa zugu, u daa tɔ'asi anabitiri yɛla, ka di gbinni nyɛ la : ni, see ka Yisa kpi n‑ti Yɛhudiya niriba; ka di pa la ba butiri maa kɔkɔ zugu, amaa ka di la'am Naawunni biisi ban wurigi m‑bɛ tinsi tinsi zaa ni la m‑paasi.
Dirindaari maa ka Yɛhudiya kpambaya daa di lɔ niya ni ba ku Yisa.
Dinzugu Yisa daa bu laa n‑goori paalu ni Gyuudiiya tingbaŋŋu ni, amaa ka daa bakki n‑kyaŋŋi m‑pɔtti ziseaa niriba ŋɔn daa ka ni la, m‑paai tinseaa kan yuuri boonni Ɛfirayim la ni.
Bɛni ka ŋɔn ni u nyaandɔliba daa bɛ ni.
Kyuu la n daa ti pɔtta, ka niriba pampam daa yi tinkpansi maa ni n‑kyaŋŋi Gyɛrusalɛm ni ba ti maali ba mansi siri kasikasi pɔi ka Yakki-n‑Gaari Kyuu maa naayi paai.
Ba daa boori la Yisa ziiya, ka ban daa ti la'asi m‑bɛ Gyeeŋŋu Yiri ni la, ba daa boosiri la taaba, ni, “Ya teesi la wula?
Ni, u nin kyɛ kyuu wa ni na, bee, u ku kyɛ na?” Ka gyeeŋŋu toondaandima maa ni Farisii dima daa yɛli, ni, ŋɔn kam zaa mi Yisa ŋɔn bɛ ya'aseaa, ŋɔn tisim ba lahabaari, din nin kyɛ ka ba gbaai u.
Di daa kpalim dabsa ayoobu pɔi, ka ba ya di Yakki-n‑Gaari Kyuu la.
Di saha ka Yisa daa kyɛ Bɛtani tinkpaŋŋa na, tinseaa Lazarusi yiri ŋɔn daa bɛ ni, Lazarusi sɔ Yisa ŋɔn daa pun neaai kum ni la.
Di zugu ba daa dugi bundira n‑ti Yisa, ka ŋɔn ni Lazarusi daa la'am n‑dira, ban ni daadam pam: ka Maata daa gyeemna.
Di saha ka Lazarusi sunzɔpɔ'a Mariama la daa zaŋŋi ga'ari ni turaali kpaam, bun mari nyunya'asiri ka bu ligri zoaai pam, m‑mari na nti soosi Yisa nɔba, ka laa n‑zaŋŋi u zɔbwɔ'ala n‑nyeesiri a. Ka yiri maa ni sɔkam daa ti wumni turaali maa nyunya'asiri maa.
Gyuudasi Isikariyɔti muna, Yisa nyaandɔlisɔ ŋɔn daa ya figsi u la, daa yɛli, ni, “Wula zugu ka turaali wa bu koosi?
Ba yi da koosi bu, ligri pam da naa n‑yi na ka lala ligri naa n‑toaai m‑puri n‑tɔri n‑ti faradima maa.” Ŋɔn daa yɛli lala maa gbinni daa pa la u ba'a m bɛ faradima maa yɛla ni, amaa ligri yɛla ni, dama u daa guri la ba la'abooriga, ka mun daa zuuri ka puuni la'aseesi.
Amaa Yisa daa labsi n‑yɛli, “Ay, kyɛl u!
U zaŋŋi turaali kpaam wa n‑zaali, see ka n sɔ'abu daari ti paai.
Ya kur nin mari faradima ya saani sahakam.
Man mun ku kpalim m‑bɛ ya saani sahakam.” Yɛhudiya dima daadam pam daa ti wum, ni, Yisa daa bɛ bɛni.
Dizugu ba daa la'asi na ni ba ti nya u, ka di pa lala zugu kɔkɔa, amaa ni ba ti nya Lazarusi gba, Yisa ŋɔn daa yisigi sɔ kum ni la.
Lala zugu ka gyeeŋŋu toondaandima daa ŋmɛ taaba saawara ni ba ti baŋŋi ba nin niŋi seem n‑ku Lazarusi gba.
Dama ŋɔn Lazarusi yɛla zugu daa kyɛ ka Yɛhudiyadima pam daa niŋni la Yisa yɛdda.
N‑neaai beoo ka Yisa daa lu soori, ni u kyaŋŋi Gyɛrusalɛm.
Ka tiŋŋa maa puuni zama pam daa ti wum lala, ka daa zaŋŋi tiisi wula n‑yi na ni ba ti tuusi u soori.
Ka ba daa ŋmeeri kpaliŋŋa n‑tasiri n‑yɛtti, ni#:- “Hoosana!
Zugsuŋŋu bɛ ni n‑ti u - N‑ti sɔ ŋɔn zaŋŋi ti Dugma yuuri n‑kyɛnni na!
Zugsuŋŋu n‑ti Izraɛli Naaba!” Yisa mun daa nya buŋŋa m‑ba, hoo din sɔbi n‑dooli seem la, ni#:- “Di zɔri dabeem, nyin pɔ'asariga wa, Nyin Zayɔn tiŋŋa wa!
Nyama, i Naaba n kyɛnni i saani na wa!
U sigsi u maŋŋa baalimm, Ka baari bumbila n‑kyɛnni na.” Lala saha maa ka u nyaandɔliba daa bu baŋŋi anŋɔ gbinni; amaa Yisa ŋɔn daa kpɛ u gyirima zii la n‑naai maa ba daa naayi teaai yɛla wa zaa m‑baŋŋi, ni, ba daa daŋŋi n‑sɔbi Yisa yɛla lala.
Di saha ka niriba pam daa dɔli Yisa n‑kyɛnni na.
Ba daa dɔla m‑moonni Lazarusi yɛla, ni, ŋɔn Yisa n daa booli u, ni, u yim gballi maa ni na, ka daa neaai u kum ni.
Yɛttɔ'a wa zugu gba ka niriba pam daa yi na ni ba ti tuusi u, ŋɔn daa tum makkri tumni wa zugu.
Ka dinŋɔna Farisii dima maa daa fabinni n‑tiri taaba, ni “Ya bu nya?
- Ti zabri u n‑gyɛa!
Duniya wa dima maa zaa yi na ni ba ti dɔli u nyaaŋŋa!” Ninvugseeba daa bɛ la timpuuni, ka ba daa yi Griika dima tinsi na ni ba ti di Kyuu maa.
Ka Griika dima wa seeba daa kyɛ Filipi saani na, nyaandɔlisɔ ŋɔn daa yi Bɛtsaida na - tinkpanseaa kan zɛ Galilii tingbaŋŋu ni.
Ba daa yɛli u, ni, “Ti Bapira, ti boori ti nya Yisa.” Filipi mun daa paai Anduru saani na ka ba daa la'am m‑bɔ Yisa ziiya nti yɛli u.
Di saha ka Yisa daa labsi n‑yɛli ba, ni, “Tɔ!
Saha maa paai na: sahanseaa ba nin zaŋŋi gyirima n‑ti Ninsaala Bii maa.
Yɛlimaŋni ka n yɛtti ya wa, ni, kaburli yi bu buri tiŋŋa n‑kpi, ka kpalim la ka kɔkɔa; amaa ka yi ti kpi muna, ka nin buli n‑niŋi suŋŋasuŋŋa.
Di wulisiya, ni, sɔ yi ti boori u nyɔvuri pam, u nin kɔŋŋi ka; sɔ mun yi bu boori u nyɔvuri lala, duniya wa puuni, di daama nin guri di m‑mari halli saha kan ka naari.
Ninvugsɔ ŋɔn boori u tumni n‑tiri ma, kyɛ ka u dɔli n nyaaŋŋa: ka man ŋɔn ya bɛ seela maa, bɛni ka n tuntumna wa nin ti bɛ ni.
Ka ŋɔn tumni n‑tiri ma la, m Ba Naawunni nin ti di daama gyirima.” Ka Yisa daa laa n‑yɛli, ni, “Pampaŋŋɔ ka n sufu sa'am: n ya n‑yɛli la wula?
- N nin yɛli, ni, ‘M Ba, fa ma m‑basi saha wa yɛlimugsa wa puuni.’, bee?
Ay!
dama yɛlimugsa wa zugu ka n daa kyɛ na nti paai saha wa na.
N nin yɛli, ni, ‘M Ba, kyɛ ka i yuuri nya pɛ'abu!’, bee?” Ka di saha ka kukɔri n daa tɔ'asi saazugu na, ni, “N siri pun kyɛ ka n yuuri nya pɛ'abu, ka ka nin laa n‑nya pɛ'abu yaasa.” Zama maa ni ninvugseeba daa ti wum lala ka yɛtti taaba ni, “Saa tasiya!” Ka seeba mun daa yɛtti, ni, “Ay!
Amaa malaakasɔ tɔ'asi n‑ti u!” Yisa daa yɛli ba, ni, “Pa man zugu ka kukɔri wa tɔ'asi n‑yi na, amaa yarima zugu.
Pampaŋŋɔ ka ba katti duniya wa sariya.
Ka ŋɔn su duniya wa fukumsi la muna - ba nin lusi u n‑kari m‑basi kpaŋŋa sa.
Man muna, ba yi ti zaŋŋi ma n‑sa n‑ya'ali saazugu maa n nin kyɛ ka sɔkam kyɛnni n saani na.” Ŋɔn daa yɛli lala maa, u daa wulisiri ŋɔn ya n‑kpi seem maa.
Ka daadam daa yɛli, ni, “Ba daa pun yɛli ti ti zaaligu ni, ni, Naawunni yi ti kyɛ ka Masiiya maa kyɛ na n‑di naam n‑tuligi ti, u nin kpalim m‑bɛ ni sahakam; tɔ, ka nyin mun yɛtti, ni, Ninsaala Bii maa nin ti ‘sa n‑ya'ali saazugu’.
Dinŋɔna, ŋɔni n lee n‑nyɛ ‘Ninsaala Bii’ wa?” Ka Yisa daa yɛli ba, ni, “Saha beela yaasa ka neesim maa nin kpalim m‑bɛ ya saani.
Tɔ; yan mari neesim sahanseaa la, see ka ya kyɛnni suŋŋa ka zibsim di gbaai ya.
Sɔ yi ti kyɛnni zibsim ni, di daama bu mi ŋɔn kyɛnni seela.
Yan mari neesim maa sahanseaa la, see ka ya niŋi neesim maa yɛdda, ka ya nin leebi neesim maa niriba.” Yisa daa yɛli lala n‑naai, ka daa kyaŋŋi nti sɔ'ai ka kyɛ ba.
Halli ŋɔn daa pun tum alahazibu tuma ni makkri tuma ka ba nini nya maa zaa yɔri, ba daa bu sakki n‑niŋi u yɛdda.
Di daa niŋi lala ka anabi Aizaaya ŋɔn daa yɛli seem siri daa ti niŋi lala, ni#:- “Ti Dugma, ŋɔni n daa niŋi tin moonni seem la yɛdda?
Naawunni ŋɔn wulisiri u yiiko maa, ŋɔni mun n nyara?
Ay!
- sɔ ka ni.” Di wulisiya, ni, ba ku toaai n‑niŋi yɛdda.
Aizaaya mun daa maali n‑yɛli, ni#:- “U kyɛ ka ba nini n zoomna, Ka ba sufu ku sakki n‑wumna.
Di yi pa lala ba nini nin neaai n‑nyara, Ka ba sufu nin wumni n‑takkra, Nti nya tippu n saani.” Aizaaya ŋɔn daa tɔ'asi lala, u na pun nya Naawunni gyirima di saha maa, ka daa tɔ'asi u yɛla maa.
Halli kpamma maa pam daa niŋi Yisa yɛdda, amaa ba daa bu kyɛ ka sɔ baŋŋi, dama ba daa zɔri Farisii dima maa dabeem, ni, di pa seem ba nin kari ba n‑yiisi ba la'aŋŋu duri ni.
Di wulisiya, ni, ba daa boori ni ninsaadima ti pɛ'ai ba, pa ni Naawunni pɛ'ai ba.
Yisa mun daa tasi pampam n‑yɛli, ni, “Sɔkam n niŋni ma yɛdda, pa mani ka u niŋi yɛdda maa, amaa Sɔ ŋɔn daa tum ma na la ka u niŋna.
Ninvugsɔ ŋɔn nyari ma la gba nyari la Sɔ ŋɔn daa tum ma na maa.
Man kyɛnni na hoo neesim, ni ŋɔnkam niŋi ma yɛdda la ku ti kpalim zibsim ni.
Ninvugsɔ mun ŋɔn wumni n yɛla wa n‑tumni lala maa, n ku kari u sariya n‑lusi u: dama n daa bu kyɛ duniya wa na ni n ti kari ka sariya, amaa n kyɛ na ni n ti tiligi duniya maa.
Ninvugsɔ mun yi zeemni ma ka bu sakkri n‑tiri n yɛligu maa, di daama sarikatta m bɛ ni: man ŋɔn yɛli yɛliseelli - kana n ya kari u sariya n‑lusi u, Zaadaari maa.
Pa m mammantoori yɛla ka n yɛtta.
Ay!
- m Ba daa tum ma na ka daa zaali ma man ya yɛli yɛliseesi, ni man ya tɔ'asi seem.
M mi halli, ni, ŋɔn zaaligu maa nyɛ la nyɔvuri kan ka tariga.
Man ŋɔn yɛtti yɛliseesi muna, hoo m Ba ŋɔn daa tɔ'asi n‑ti ma seem la, lala ka man gba tɔ'asira.”
Ban daa ti piili m‑puusi Yakki-n‑Gaari Kyuu maa sahanseaa la, Yisa ni u nyaandɔliba n daa bɛ ni: u daa baŋŋiya, ni, saha maa paaya ni u bakki ka kyɛ duniya wa n‑kyaŋŋi u Ba saani.
Ka ŋɔn daa pun wuri u niriba wa seem la - baseeba ban ya kpalim m‑bɛ duniya wa puuni maa - u daa na wuri ba halli ni u yaa tariga.
Di saha ka Sintaani daa kpɛ Gyuudasi sufu ni, ŋɔn Saimoon Isikariyɔti bii la, ni u ti kyɛ ka u zaŋŋi u sufu ni teesibeeri n‑gbaai Yisa figsigu la.
U daa pun niŋi lala pɔi, ka ba naayi la'am ni ba ti di.
Yisa mun daa mi halli, ni, u Ba Naawunni pun zaŋŋi bunseelikam zaa n‑tisi u nuu ni; ka laa m‑mi, ni, u daa yi ŋɔn Naawunni saani na ka ya labi n‑kyaŋŋi u saani yaasa.
Ka dinŋɔna u daa doaai bundira diibu zii la ni n‑zaani nti yeaai u kparigu ka zaŋŋi bɔduuwa n‑lɔ u seaa ni.
Ka naayi zaŋŋi koom n‑niŋi tasilaa la ni n‑gbaai u nyaandɔliba nɔba peaari; ka u daa zaŋŋi bɔduuwa la n‑nyeesi n‑nyeesi a n‑ti ba.
U daa niŋi lala nti paai Saimoon Piita saani na: ka ŋɔn Piita daa yɛli u, ni, “Kala, n dugma, i ya peaai la man nɔba bee?” Ka Yisa daa labsi n‑yɛli u, ni, “Man ŋɔn niŋni seem maa muna, i ku toaai m‑baŋŋi di gbinni pampaŋŋɔa; di nyaaŋŋa ka i nin ti baŋŋi.” Ka Piita yɛli, “Ay, n ku sakki ni i peaai n nɔba la, halli sahakam!” Ka Yisa yɛli u, ni, “N yi bu peaai i, i nuu laa n‑ka n yɛla ni.” Ka ŋɔn Saimoon Piita daa yɛli, ni, “Tɔ, n dugma!
Ka dinŋɔna pa n nɔba kɔkɔ ka i ti ya peaai - see ka i peaai n nuusi ni n zugu m‑paasi!” Ka Yisa yɛli, ni, “Ninvugsɔ ŋɔn pun su koom, di daama bu laa m‑boori suubu yaasa, amaa u peaai u nɔba kɔkɔa.
Lala nin kyɛ ka u leebi bunveelli kasi zaa.” Ni, “Ii, ya siri nyɛ la ninvugseeba ban peaai kasikasi.
Amaa pa ya zaa.” (U daa pun baŋŋi dɔsɔ ŋɔn ya figsi u la yɛla, ka lala zugu ka u daa yɛli, ni, pa ba zaa n nyɛ ninvugveela kasikasi.)
Tɔ: ka ŋɔn daa peaai ba zaa n‑naai maa, u daa maali n‑yɛ u kparigu n‑labi bundira diibu ziiya.
Di saha ka u daa yɛli ba, ni, “Ammi, ya baŋŋi man ŋɔn niŋi ya seem maa?
Tɔ, di gbinni nŋɔa#:- Ya boonni ma la, ni, ya karimba ni ya dugma, bee m ma'ai ni?
Ka yan yɛtti seem wa, di mari soori, dama man nyɛ la lala n‑ti ya.
Tɔ, ka mani, ya karimba ni ya dugma la, n peaai ya nɔba n‑ti ya - ka di gbinni nyɛ la: see ka yarim zaa gba ti peaari ya taaba nɔba n‑tiri ba.
N tum tuma wa n‑ti ya ni n ti wulisi ya ya tunsuŋŋu soori ŋɔn nyɛ seem la, ka ya gba ti tumni lala.
Yɛlimaŋni ka n yɛtti ya wa, ni, daabri bu kpeem u dugma, bee, tuumu n‑kpeem ŋɔn tum u. Anŋɔ zaa ka ya pun baŋŋi: tɔ, zugsuŋŋu nin bɛ ni n‑ti ya, ka di nyɛ la yan wumni a n‑dɔli a maa.
Pa ya zaa yɛla ka n yɛtti maa: man mi man gamsi ninvugseeba la.
See ka din daa sɔbi n‑dooli maa siri nin ti niŋi lala, ni: ‘Man ni ninvugsɔ ŋɔn la'amni n‑diri diibu ni taaba, di daama yi la n nyaaŋŋa nti sa'am n yɛla.’ ” Ni, “Pampaŋŋɔ n daŋŋi n‑wulisiri anŋɔ zaa n‑tiri ya pɔi, ka a ti naayi niŋi.
Ka dizugu a yi ti siri niŋi lala, ya nin baŋŋi n‑niŋi yɛdda, ni, ‘mani n nyɛ Man Ŋɔn Bɛ ni maa’.
Yɛlimaŋni ka n yɛtti ya wa, ni, ninvugsɔ ŋɔn ya n‑deaai n tuumusɔ suŋŋa, mani ka u deaara; halli ni ninvugsɔ ŋɔn deaari ma muna - Sɔ ŋɔn tum ma gba ka u deaara.” Yisa ŋɔn daa yɛli dinŋɔ n‑naai maa, sufusa'aŋŋu daa ti gbaai u, ka u daa yɛli u noori yɛlimaŋni zaa, ni, “Ya sɔ n yɛ koosi ma n‑figsi ma.” Ka u nyaandɔliba maa sufu daa gyɛtta, ka ba gɔsiri taaba m‑birisiri ni ba ti baŋŋi sɔ maa.
Ka Yisa nyaandɔlisɔ daa pɔri n‑tabli u saani; ŋɔn daa wuri pam sɔ n‑daa la.
Ka Saimoon Piita daa bugsi n‑yɛli doo wa, ni, u boosima Yisa m‑baŋŋi ŋɔn tɔ'asiri sɔ yɛla maa.
Di saha ka nyaandɔla maa daa vuui m‑paai Yisa n‑sɔ'ai m‑boosi u, ni, “Ŋɔni nla, n dugma?” Ka Yisa daa labsi n‑yɛli u, “I yi ti nya ka n ŋmaai diibu n‑sugi laa ni n‑zaŋŋi n‑ti sɔa - tɔ, ŋɔna nla.” Ka u daa ŋmaai n‑sugi ka zaŋŋi n‑ti Gyuudasi, Saimoon Isikariyɔti bii la.
Ka Gyuudasi ŋɔn daa deaai diibu la n‑naai, di saha ka Sintaani daa kpɛ u sufu ni.
Ka Yisa yɛli u, “Nyin ŋɔn ya tum seelli maa, tumma yooma!” U nyaandɔliba maa mun daa bu mi u yɛligu wa gbinni.
Halli Gyuudasi daa su ba la'abooriga yɛla, ka baseeba daa yɛtti, ni, Yisa tɔ'asiri ligri yɛttɔ'a n‑ti u, ni, u kyɛma nti da ba kyuu neema an kpalim na, bee, n‑yiisi zakka n‑ti faradima.
Tɔ, ka Gyuudasi daa deaai diibu la ka doaai yooma n‑yi.
Di saha ka yuŋŋu daa zibi zimm.
Gyuudasi ŋɔn daa bakki n‑naai la, Yisa daa yɛli ba, ni, “Pampaŋŋɔ ka Ninsaala Bii maa gyirima yɛ yi paalu.
Ka Naawunni gba gyirima yi paalu u saani na.
Ka din bɛ la lala zugu, dinŋɔna Naawunni nin kasigi ka u gyirima ti yi paalu Ninsaala Bii la saani, halli yoomyooma ka u nin niŋi lala.” Ni, “M biisi, n ku laa n‑yuui ya saani: di kpalim la beela ka ya nin ti bɔ m‑bɔ n ziiya n‑gyɛa.
Man daa pun yɛli lala n‑ti Yɛhudiya dima maa, ni, man wa seelli maa, ya ku toaai m‑paai bɛni: tɔ, ka pampaŋŋɔ n yɛtti lala n‑tiri ya gba.
N zaanni la zaalipaalli n‑tiri ya, ni, ya wuri taaba; hoo man daa wuri ya seem la, yan mun wuri taaba lala.
Ya yi siri yɛ wuri taaba lala, dinŋɔna sɔkam zaa nin baŋŋi, ni, ya nyɛ la n nyaandɔliba.” Ka Saimoon Piita daa boosi u n‑yɛli, “Yani ka i wa, n dugma?” Ka Yisa daa gyɛrigi u, ni, “Man n wa seelli maa, i ku toaai n‑dɔli ma m‑paai bɛni pampaŋŋɔa: amaa i nin ti naayi dɔli n nyaaŋŋa m‑paai sahanseaa.” Ka Piita daa laa n‑yɛli u, ni, “N dugma, bɔ n lee n‑kyɛ ka n ku toaai n‑dɔli i pampaŋŋɔa?
N sɛ'asiya ni n kpi n‑ti i.” Ka Yisa labsi n‑yɛli u, ni, “Ni, i sɛ'asiya ni i kpi n‑ti ma, bee?
Ay!
- yɛlimaŋni ka n yɛtti i wa, ni, nɔroo sa ku ti kum ka di pa la ka nyin sa nin pun kyiisi napɔmbuta, ni, i bu mi ma.”
Ka Yisa daa laa n‑yɛli ba, ni, “Ya di kyɛ ka ya sufu sa'am.
Ya niŋma Naawunni yɛdda, tɔ - ka niŋi man gba yɛdda.
Duri pam m bɛ m Ba yiri maa ni, ka n wa ni n ti maali beebu ziiya siri n‑zaali ya.
Di yi da pa lala, n naa n‑ku yɛtti ya, ni, lala n nyɛ di.
M bu ma'ari ya la ziri.
Ka man kyaŋŋi m‑maali ya beebu zii n‑naai, n nin labi na nti zaŋŋi ya n‑kyaŋŋi, ka man ni yarima la'am m‑bɛ ni.
Ya mi man wa luginseaa maa soori.” Ka Tɔmaasi daa yɛli u, “Ay, n dugma, ti bu mi nyin wa luginseaa maa; ti ya niŋi la wula m‑baŋŋi soori m‑paai bɛni sa?” Ka Yisa labsi n‑yɛli u, ni, “Mani n nyɛ soori maa; mani n nyɛ yɛlimaŋni gba, ka mani n nyɛ nyɔvuri m‑paasi.
Sɔ ku toaai n‑kyaŋŋi m‑paai ti Ba Naawunni saani faasee ka u dɔli ma n‑kyaŋŋi.
Yan yi baŋŋi ma wa, ya nin baŋŋi m Ba gba; ka pampaŋŋɔ zaŋŋi n‑kyɛnna ya yi baŋŋi u, ka laa n‑nya u.” Ka Filipi daa yɛli u, “N dugma, wulisim ti i Ba maa - lala yi sakki ti!” Ka Yisa daa labsi n‑yɛli u, ni, “N zɔ Filipi, man ni yan zaa kpɛya n‑yuui pam, ka i na bu mi ma, fa?
Ŋɔnkam pun nya ma pun nya m Ba maa gba.
Ka wula ka i yɛli lala?
- ni, ‘Wulisim ti i Ba maa.’ I bu niŋi yɛdda, ni, m bɛ la m Ba saani, ka m Ba mun bɛ la man saani?
Yɛttɔ'aseesi man tɔ'asi n‑ti ya maa pa la seesi an yi m mammaŋŋa saani na.
Ay - m Ba ŋɔn bɛ n saani maa - ŋɔna n tumni tuma maa.
Ya niŋma ma yɛdda, ni, m bɛ la m Ba maa saani ka m Ba gba bɛ man saani.
Di yi pa lala, ya niŋma ma yɛdda n tuma maa zugu.
Yɛlimaŋni ka n yɛtti ya wa, ni, ŋɔnkam niŋi ma yɛdda nin tum kaman man tumni seem maa.
U nin tum halli tunkpeema n‑gaari lala gba, dama man wa la m Ba maa saani.
Ka ya yi ti susi bunseelikam zaa n yuuri zugu, n nin tum lala, ka lala yi kyɛ ka m Ba gyirima ti yi paalu, man u Bii maa zugu.
Ya yi susi ma bunseelikam n yuuri zugu, n nin niŋi di.” Ka Yisa daa laa n‑yɛli ba, ni, “Ya yi wuri ma, ya nin sakki n noori zaaligu maa.
Ka n nin susi m Ba Naawunni, ka u nin ti ya suŋŋnisɔ yaasa, ka ŋɔn Suŋŋna maa nin bɛ ya saani halli saha din ka tariga.
Naawunni Sii nla, yɛlimaŋni daana.
Duniya wa dima ku toaai n‑deaai u, dama ba bu nya u, bee, m‑baŋŋi u. Yarima mun mi u, dama u kpalim la ya saani ka u nin ti bɛ ya ni.
N yi ti kyaŋŋi, ya ku kpalim ya kɔkɔa, hoo kpibisi ŋɔn kpalim seem.
Ay!
- N nin labi ya saani na.
Di kpalim la beela ka duniya dima ku laa n‑nya ma, amaa yarima nin nya ma; ka man ŋɔn vu maa zugu, ya gba nin vu.
Dabsiri maa yi ti kyɛ na, ya nin baŋŋi, ni, m bɛ la m Ba maa saani, ka ya mun bɛ n saani, halli ka man gba bɛ ya saani.
Ŋɔnkam deaai la n noori zaaligu ka sakkri n‑tumni lala, ŋɔna n nyɛ sɔ ŋɔn wuri ma.
Ka ŋɔnkam wuri ma muna - m Ba nin wuri di daama, ka man gba nin wuri u, ka nin kasigi m maŋŋa n‑wulisi u.” Di saha ka Gyuudasi bila daa yɛli (pa Gyuudasi Isikariyɔti ŋɔn daa figsi Yisa nla, amaa u tɔ'ama), ni, “N dugma, i ya niŋi la wula n‑kasigi i maŋŋa n‑wulisi ti, ka duniya dima maa ku nya i?” Ka Yisa daa labsi n‑yɛli u, “Ŋɔnkam wuri ma nin deaai n yɛligu, ka m Ba nin wuri u, ka man ni m Ba nin kyɛ u saani na ka ti la'am m‑bɛ ni.
Ŋɔnkam mun bu wuri ma ku deaai n yɛligu maa, halli ka yɛligu maa pa la n dinni, yɛliseaa yan pun wum la, amaa m Ba ŋɔn daa tum ma na yɛligu n nyɛ ka.” Ni, “Dinŋɔ ka m pun yɛli ya ka man kur bɛ la ya saani maa.
Suŋŋna maa muna, u yi ti paai na, ŋɔn nin wulisi ya bunseelikam, ka teaari ya man ŋɔn pun yɛli ya seem maa zaa.
Ŋɔna n nyɛ Sii Kasi maa, ka m Ba Naawunni nin tum u na man yuuri zugu.
Sufudoaa ka n tiri ya; di nyɛ la m mammaŋŋa sufudoaa ka n zaŋŋi n‑tiri ya.
Pa duniya dima maa ŋɔn mari sufudoaa seem maa tataabu ka n zaŋŋni n‑tiri ya.
Yan di kyɛ ka ya sufu sa'am, ya mun di kyɛ ka dabeem mari ya.
Ya pun wum man yɛli ya seem, ni, n wa ni maa, ka n nin laa n‑labi ya saani na.
Tɔ, ya yi siri wuri ma, ya sufu nin maai dizugu, dama n wa la m Ba saani maa, dama ŋɔna n gaari ma.
N ya n‑yɛli ya ni pɔi, ka di zaa naayi niŋi; ka di yi ti niŋi, ya nin mari yɛdda di zugu.
N ku laa n‑toaai n‑tɔ'asiri n‑tiri ya, bee, n‑diri azama, ka di ti yuui, dama ŋɔn su duniya wa fukumsi la kyɛnni na.
U bu su la mani, amaa di niŋni lala nti kyɛ ka duniya dima nin baŋŋi, ni, n wuri la m Ba maa, ka lala zugu n tumni la bunseelikam zaa ŋɔn zaali ma seem.” “Tɔ: ya doaama ka ti kyaŋŋi!”
Ka Yisa daa laa n‑yɛli ba yɛttɔ'anyɛsiri zaŋŋi n‑kyaŋŋi ban zaŋŋi tiseaa wala koom m‑maanni ba daam la: ni, “Mani n nyɛ tiwanni maa ni yɛlimaŋni, ka m Ba mun nyɛ la tii maa daana.
Wuliseaa kan bɛ ma ni ka bu wanni wala, m Ba nin ŋmaai ka m‑basi; amaa wuliseaa kan wanni walisuma, u nin gɔsi ka suŋŋa n‑waasi, ka ka niŋi kasi, ni ka ti maali n‑wanni pam.
Tɔ; yarima muna - ba pun gɔsi ya suŋŋa ka ya yi niŋi kasi, ka di nyɛ la yɛttɔ'aseesi man tɔ'asi n‑ti ya wa zugu.
Ya kpalimma m‑bɛ man saani, ka n gba kpalim m‑bɛ ya ni.
Tiwulli ku toaai n‑wali wala ka toori yiiko ni, faasee ka ka kpalim m‑bɛ tii maa yiiko ni: lala ka ya gba ku toaai n‑niŋi seelli, see ka ya kpalim man saani ka man ti ya yiiko.
Mani n nyɛ tii maa, ka ya mun n nyɛ ka wula.
Ya sɔ ŋɔn kpalim m‑bɛ ma ni ka n gba kpalim m‑bɛ u ni, di daama nin toaai n‑wanni wala pam, amaa man yi ka ya saani ya ku toaai n‑niŋi seelli.
Ŋɔnkam zaa bu kpalim m‑bɛ ma ni, ba nin ŋmaai di daama m‑basi, hoo wuliseaa kan bu wanna, ka ba basi ka, ka ka kuui; ka ba la'asi anŋɔ taabu nti nyɔa, ka a di bugum.
Ya yi kpalim m‑bɛ ma ni, ka n yɛligu maa kpalim m‑bɛ ya ni, ya yi ti susi bunseelli kam zaa, ya nin nya di.
M Ba yuuri nin nya pɛ'abu dinŋɔ zugu, ni, ya wanni la wala pam, ka ya leebi n nyaandɔliba.
M Ba ŋɔn wuri ma seem, lala ka n gba wuri ya; ya kpalimma m‑bɛ n wurilim maa ni.
Ya yi deaai n zaaligu la ya nin kpalim m‑bɛ n wurilim maa ni; hoo man daa deaai m Ba zaaligu la ka kpalim m‑bɛ u wurilim maa ni la.” Ka u daa laa n‑yɛli ba, ni, “N tɔ'asi yɛttɔ'a wa n‑ti ya, ni n sufupeelli la ti kpalim ya saani ka ya sufupeelli zoaai.
Man zaaligu nŋɔa#:- ni, ya wuri taaba hoo man wuri ya seem wa.
Ninsaala ku toaai m‑mari wurilim n‑gaari nŋɔa, ni, sɔ n zaŋŋi u nyɔvuri m‑pa talima u zɔdima zugu.
Yarima mun n nyɛ n zɔdima.
Ya yi sakki n‑tumni man boori seem, n zɔdima n nyɛ ya.
N ku laa m‑booli ya n daaba yaasa, dama daabri zaa bu mi u dugma ŋɔn tumni seela.
Ay!
M boonni ya la n zɔdima, dama n zaŋŋi man wum yɛliseesi m Ba saani zaa n‑wulisi ya.
Pa yarima n daa yiisi ma, amaa mani n daa yiisi ya, ka tum ya ni ya yima n‑wanni wala pam ka ya wala nin ti yuui.
Ka lala zugu nin kyɛ ka ya yi boori seelli m Ba saani, man yuuri zugu, ŋɔn nin zaŋŋi n‑ti ya.
Dinŋɔ zugu ka n yɛtti ya, ni, see ka ya wuri taaba.” Ka u daa laa n‑yɛli ba, ni, “Duniya dima yi yaai ya, yan baŋŋma ka ba pun yaai mani pɔi, ka naayi yaai ya.
Ya yi da nyɛ la duniya wa maŋtoori niriba, duniya wa da naa m‑boori ya yɛla; amaa yan pa duniya wa niriba zugu, man ŋɔn gamsi ya n‑yiisi duniya wa yɛla ni zugu, lala ka duniya wa yaai ya.
Ya teaam man ŋɔn daa yɛli ya seem la, ni, daabri bu gaari u dugma.
Ba yi da tum ma putoo, ya gba ka ba nin niŋi ya putoo.
Ban mun yi deaai n noori, ba nin deaai ya gba noori.
Anŋɔ zaa ka ba nin niŋi ya man zugu, dama ba bu mi m Ba ŋɔn daa tum ma na maa.
N yi daa bu kyɛ na n‑tɔ'asi n‑ti ba, ba daa naa n‑ku deaai taalli; amaa pampaŋŋɔ ba ku laa n‑toaai n‑kyiisi n‑yi ba taalli maa ni.
Ŋɔn yaai ma zaa, m Ba gba ka u yaai maa m‑paasi.
N yi daa bu wulisi ba tunseesi an na zi n‑tum, ba daa naa n‑ku deaai taalli; amaa pampaŋŋɔ ba pun nya ma ka laa n‑yaai ma, n‑tabi m Ba gba.
Di bɛ la lala ni di kyɛ ka ba zaaligu yɛligu la niŋi yɛlimaŋni, ni, ‘M bu niŋi ba seela ka ba yaai ma yɔri.’ Saawara Daana maa mun ya n‑kyɛ na, man ŋɔn ya n‑tum sɔ maa ni u yi m Ba saani m‑paai ya na - Naawunni Sii nla, ka u nyɛ la yɛlimaŋni daana, ka yiiri m Ba saani na.
U yi ti kyɛ na, u nin zaŋŋi n yɛla n‑wulisi ya, dama n sɛhara daana n nyɛ u. Ka di sumsi ni ya gba di n sɛhara n‑wulisiri niriba, dama ya daa bɛ n saani, halli piiligu ni sa.”
Ka Yisa daa laa n‑yɛli ba, ni, “Dinŋɔ ka n yɛli ya, ni, yan di kyɛ ka ya yɛdda maa nyɛŋŋi ya.
Ba nin ti kari ya n‑yiisi ba la'aŋŋu duri maa ni, ka saha nin ti kyɛ na ka ninvugsɔ ŋɔn ti ku ya nin ti teesi, ni, u gyeemni la Naawunni di zugu.
Niriba nin ti niŋni anŋɔ n‑tiri ya, dama ba bu mi m Ba maa, bee, mani.
Amaa n yɛli ya dinŋɔa ni di kyɛ ka saha maa yi ti paai na, ya nin teaai man daa yɛli ya seem nŋɔa.” Ka u laa n‑yɛli ba, ni, “N daa bu daŋŋi n‑yɛli ya dinŋɔ piiligu ni, man daa na bɛ la ya saani maa zugu.
Amaa pampaŋŋɔ ka n kyɛnni la Ŋɔn tum ma na la saani, ka din zaasa yɔri ya sɔ bu boosi ma man ya n‑kyaŋŋi seela.
Amaa man ŋɔn yɛli ya lala zugu ka sufusa'aŋŋu yi mari ya zaa.
Amaa n yɛtti ya la yɛlimaŋni, ni, di kpa ni n nin bakki ka kyɛ ya, dama n yi bu kyaŋŋi, Suŋŋna maa ku kyɛ na.
Man mun yi ti kyaŋŋi, n nin tum u ya saani na.
Ka u yi ti kyɛ na, u nin kasigi n‑ti duniya wa niriba ba tumbeeri taalli yɛla, ni ba yɛlimaŋni kaalinsi yɛla, ni Naawunni sariya karibu yɛla.
U nin wulisi ban tum taalli seem yɛla, dama ba bu niŋi ma yɛdda; u nin wulisi ban ka yɛlimaŋni seem yɛla, dama n kyɛnni la m Ba saani ka ya ku laa n‑nya ma yaasa; u nin laa n‑wulisi, ni, ba nin ti nya sariya karibu ni yɛlimaŋni, dama ba pun kari duniya wa Daana maa sariya n‑lusi u. Tɔ.
N na mari yɛla pam ni n yɛli ya, amaa di nin zoaai pam n‑gaari ya.
Amaa Sii Kasi maa nin ti kyɛ na n‑kasigi Naawunni yɛlimaŋni maa zaa n‑ti ya.
U bu ti ya zaŋŋi u toori yiiko n‑tɔ'asi n‑ti ya, amaa u ya tɔ'asi la ŋɔn wum seelli, ni bunseesi an nin ti kyɛ na yɛla m‑paasi.
U nin ti ti ma gyirima, dama u ti ya deaai la man ŋɔn yɛli u seem la n‑yɛli ya.
M Ba ŋɔn mari seesi - a seelikam zaa nyɛ la n dinni, lala zugu ka n yɛli, ni, Sii Kasi maa nin ti zaŋŋi n seelikam zaa n‑yɛli ya.” Ni, “Di nin ti niŋi saha beela ka ya ku laa n‑nya ma, ka saha beela yaasa ya nin nya ma.” U nyaandɔliseeba daa yɛli taaba, “Bumbɔ ka u yɛtti ti wa?
- Ni, ‘Saha beela ya ku nya ma, ka saha beela ka ya nin nya ma yaasa.’, ni, ‘Di nyɛ la n kyɛnni m Ba saani.’ ” Ka ba yɛli, “Bɔ ka u wulisiri, ni, ‘saha beela’?
- Ay!
ti ku toaai m‑baŋŋi di gbinni!” Ka Yisa daa mi, ni, ba boori ba boosi u, ka u daa yɛli ba, ni, “Dinŋɔ ka ya boosiri taaba wa, bee bɔa?
- ni n wulisiri, ni, saha beela ka ya ku laa n‑nya ma, ka saha beela ya nin nya ma yaasa?
Yɛlimaŋni ka n yɛtti ya wa, ni, ya nin ti kum ka fabli, amaa ka duniya wa dima nin ti di nya'asim; ya sufu nin sa'am, amaa ya sufusa'aŋŋu maa nin ti takki sufudoaa.
Pɔ'a pudaana yi ya dɔ'ai, u mari sufusa'aŋŋu, dama u beerim saha paai u lala; amaa u yi ti dɔ'ai n‑naai sahaseaa maa, u ku laa n‑teaari beerim maa yaasa: ay!
- u mari sufudoaa, dama u baŋŋiya, ni, u dɔ'ai bii la ka u bɛ ni.
Ka sufusa'aŋŋu mari ya pampaŋŋɔa, amaa ya nin ti nya ma yaasa ka ya mari sufumaasim ni sufudoaa, ka sɔ ku laa n‑fa ya sufudoaa wa ya saani.
Dirindaari maa di pa la ya nin ti susi bunseelli man saani: yɛlimaŋni ka n yɛtti ya wa, ni, ya yi susi seelli zaa m Ba saani u nin ti ya, man yuuri zugu.
Halli ni pampaŋŋɔ ya na bu susi seela n yuuri zugu: susima ka ya nin nya, ka ya nin nya sufudoaa pam.
N daa zaŋŋi yɛttɔ'anyɛsa n‑yɛtti ya dinŋɔa, amaa saha kyɛnni na ka n ku ti tɔ'asi ya nyɛsa ni, amaa n nin kasigi n‑yɛli ya m Ba yɛla.
Di daari ya nin ti susi n yuuri zugu, ka di pa la n yɛtti ya, ni, man nin susi m Ba n‑ti ya; ay!
- m Ba maa mammaŋŋa wuri ya, dama ya gba wuri ma ka niŋi yɛdda, ni, n yi la ŋɔn Naawunni saani na.
N siri yi la m Ba saani n‑kyɛ duniya wa na; ka n nin laa n‑yi duniya wa ni n‑labi m Ba saani yaasa.” Di saha ka u nyaandɔliba daa yɛli u, ni, “Tɔ!
Pampaŋŋɔ i kasigi n‑yɛli ti, pa nyɛsa ni yaasa.
Pampaŋŋɔ ti yi mi, ni, i mi seelli kam; ka i karimba sɔ ku laa m‑boosi i boosa n‑wulisiri i maa.
Dinŋɔ zugu ti baŋŋiya, ni, i siri yi la Naawunni saani na.” Ka Yisa daa boosi ba n‑yɛli, ni, “Ya siri niŋi yɛdda, fa?
Ya bu nya?
- saha kyɛnni na, halli m‑pun paai na gba, ka ya nin ti wurim; ya sɔkam nin zɔ n‑kuli u yiri ka kyɛ ma n kɔkɔa - amaa n siri pa n kɔkɔa, dama m Ba maa bɛ la n saani.
N yɛtti ya anŋɔa, ni di ti kyɛ ka ya mari sufudoaa n saani.
Duniya wa ni ya mari yɛla, amaa ya mari sufukpeemni dama m pun nyaŋŋi duniya maa.”
Ka Yisa ŋɔn daa yɛli anŋɔ n‑naai, u daa wukki u nini n‑gɔsi saazugu m‑puusi Naawunni n‑susi, ni, “M Ba, saha maa paaya.
Tima i Bii gyirima, ni i Bii maa gba ti zaŋŋi gyirima n‑ti i. Dama i pun zaŋŋi yiiko n‑ti u, ni u ti su sɔkam yɛla ka zaŋŋi nyɔvuri kan ka tariga n‑ti baseeba nyini, m Ba, ŋɔn daa ti u la zaa.
Nyɔvuri kan ka tariga wa nŋɔa: ni, ba ti baŋŋi nyini, m Ba, ni, nyin kɔkɔ n nyɛ Naawunni yinni ni yɛlimaŋni; ka laa m‑baŋŋi Yisa Kirisita, nyin ŋɔn tum sɔ la na.
Tɔ: n tum tunseesi nyin ŋɔn daa ti ma ni n ti tum la, halli nti naai: ka lala ka n zaŋŋi gyirima n‑ti i, duniya wa puuni.
Ka dinŋɔna pampaŋŋɔa, m Ba, tim ma gyirima i saani hoo man daa nya gyirima seem pɔi ka duniya wa naayi piili la.
N yiisi i yɛla n‑wulisi seeba nyin ŋɔn daa yiisi duniya wa ni n‑ti ma la.
I maŋtoori niriba n nyɛ ba, ka i daa zaŋŋi ba n‑ti ma ka ba deaai i noori.
Pampaŋŋɔ ba baŋŋiya, ni, seelikam nyin ti ma la yi la i saani na.
Dama n daa zaŋŋi yɛttɔ'aseesi nyin daa ti ma la n‑ti ba, ka ba deaai a. Ba daa mi suŋŋasuŋŋa, ni, n yi la i saani na, ka laa n‑niŋi yɛdda, ni, nyini n daa tum ma na.
Ban ka n susiri i zaŋŋi n‑kyaŋŋi ba zugu.
M bu susiri n‑tiri la duniya wa dima, amaa seeba nyin ŋɔn daa ti ma la zugu ka n susira, dama ban n nyɛ i niriba.
Halli man mari seela zaa nyɛ la i dinni, ka nyin ŋɔn mari seela n nyɛ n dinni - ka niriba wa zugu ka n nya gyirima.
Man ku laa m‑bɛ duniya wa ni, amaa ban na kpalim m‑bɛ la duniya ni, ka man mun kyɛnni i saani na.
M Ba Kasi, guri ba suŋŋa i yuuri yiiko la zugu - yuseaa ka i daa zaŋŋi n‑ti ma la - ni ba ti bɛ yimmu hoo man ni nyin nyɛ yimmu seem la.
Man ŋɔn daa bɛ ba saani sahanseaa la, n daa zaŋŋi la yuseaa nyin ŋɔn daa ti ma la n‑guri ba.
Ka ba bɛ ni ka ba sɔsɔ bu baasi yɔri, ka di yi pa la baasiyɔri daana la kɔkɔa, ni din daa sɔbi n‑dooli la siri ti niŋi lala.
N kyɛnni la i saani na pampaŋŋɔa, amaa anŋɔ ka n yɛtta, man na bɛ duniya wa puuni maa, ni di kyɛ ka ba ti nya n sufupeelim zaa ka bu pɔsigi seela.
N zaŋŋi la i yɛligu n‑ti ba, ka duniya dima kur yaai ba di zugu, dama ba pa la duniya wa niriba, hoo man gba ŋɔn pa duniya wa nira seem.
N susigu pa la, ni, i yiisi ba duniya wa ni, amaa, ni, i ta'ai Sintaani Yɛlibeeri Daana ka kyɛ ba.
Pa duniya wa niriba n nyɛ ba, hoo man gba ŋɔn pa duniya wa nira seem.
I yɛligu nyɛ la yɛlimaŋni; dinŋɔna kur kyɛ ka yɛlimaŋni wa mari ba, ni ba ti leebi i niriba kasikasi.
Hoo nyin daa tum ma duniya wa ni na seem la, lala ka n gba tumni ba duniya ni.
Ban zugu ka n zaŋŋi m maŋŋa n‑ti i; ni ba gba nin ti zaŋŋi ba mansi n‑ti i, yɛlimaŋni maa zugu.
Pa niriba wa kɔkɔ zugu ka n susiri n wunsusigu wa: n susigu laa m‑bɛ ni n‑tiri ninvugseeba zaa ban nin niŋi ma yɛdda zaŋŋi n‑yi ba lahabaari mooligu maa.
Ii, m Ba, lala nin kyɛ ka ba zaa leebi yimmu kaman nyini m bɛ ma ni la, ka man gba bɛ i ni: lala ka ba gba nin bɛ ti ni, ka di nin kyɛ ka duniya wa dima baŋŋi, ni, nyin daa tum ma na, ka ba niŋi lala yɛdda.
Man mun deaai la gyirimaseaa nyin ŋɔn daa zaŋŋi n‑ti ma la ka laa n‑ti n niriba wa.
Di nin kyɛ ka ba bɛ yimmu, kaman man ni nyini, m Ba, ŋɔn bɛ la yimmu seem la.
Ka n nin bɛ ba ni, ka nyin mun bɛ ma ni.
Kyɛ ka ba bɛ ni ni nangbanyinni, ka lala nin kyɛ ka duniya wa dima baŋŋi, ni, nyin daa tum ma na ka man mun wuri niriba wa kaman nyin ŋɔn wuri ma seem.
M Ba, ninvugseeba nyin zaŋŋi n‑ti ma la - m boori ba bɛ n saani man ŋɔn bɛ seela zaa, ka ba nin nya n gyirima - nyin ŋɔn daa zaŋŋi gyirimaseaa n‑ti ma la.
Ka di nin wulisiri, ni, i daa wuri ma pɔi ka daa naayi naam duniya wa.
M Ba yɛlimaŋni daana, halli ni duniya wa dima na zi i yɛla, man mun mi i, ka n niriba wa gba mi, ni, i tum ma na.
N gba pun kyɛ ka ba baŋŋi i, ka kur kyɛ ka ba baŋŋi nyin ŋɔn nyɛ sɔa.
Di nin kyɛ ka wurilim bɛ ba saani, ka di nyɛ wurilim seaa nyin mari zaŋŋi n‑ti ma; ka man gba nin bɛ ba saani.”
Tɔ: ka Yisa ŋɔn daa puusi Naawunni n‑naai, ŋɔn ni u nyaandɔliba daa doaai n‑kyaŋŋi nti yakki Kyiddirɔn kuliga baa ni.
Bɛni ka tiisi puu daa bɛ ni, ka ŋɔn ni u nyaandɔliba maa daa paai nti kpɛ ka ni.
Ka dɔsɔ ŋɔn ya figsi u maa, Gyuudasi la, daa mi bɛni, dama ba zaa daa kyɛnni tiisi puu maa ni sahakam ni ba ti diri taaba azama.
Dizugu ŋɔn Gyuudasi daa mari soogyadima, ni ninvugseeba ban daa nyɛ gyeeŋŋu toondima ni Farisii dima niriba, ka ba daa kyaŋŋi bɛni.
Ba daa mari ba tɔppu neema ni bugum mɔkpala ni firiladima n‑kyaŋŋi nti paai puu maa ni.
Yisa mun daa pun baŋŋi bunseelikam din ya niŋi u, ka u daa yi na nti boosi ba, ni, “Ŋɔni ka ya boora?” Ka ba daa labsi n‑yɛli, ni, “Yisa ziiya ka ti boora, Nazarɛti doo la.” Ni, “Mani nla.” Halli Gyuudasi gba, minaafikka la, daa bɛ la ba saani n‑zɛa.
Ka Yisa ŋɔn daa yɛli, ni, “Mani nla.” maa, ba zaa daa labi ba nyaaŋŋa n‑lu la tiŋŋa.
Ka Yisa daa maali m‑boosi ba yaasa, ni, “Ŋɔni ka ya boora?”; ka ba yɛli u, ni, Yisa zii ka ba boora, ni, Nazarɛti doo la.
Ka u labsi n‑yɛli ba, ni, “M pun yɛli ya, ni, mani nla; dinŋɔna di yi nyɛ la mani ka ya boora, ya kur kyɛ ka niriba wa bakki n‑kyaŋŋi.” Ka Saimoon Piita daa mari takoobi, ka u daa foaai ka ka kyɛ dɔsɔ nudirigu tubri n‑fikki m‑basi.
Doo maa daa nyɛ la Gyeeŋŋu Toondaana la daabsɔa, ka u yuuri boonni Malikyiisi.
Ka Yisa daa yɛli Piita, ni, u zaŋŋi u suu maa n‑labsi n‑su ka teoo maa ni, ni, “M Ba zaali soori wa n‑ti ma, hoo kɔbeaa ka u zaŋŋi n‑ti ma bunnyuura ni n nyu - ka n ya niŋi la wula n‑za'asi ka nyuubu?” Di saha ka soogyadima maa, ni ba zuguraana, ni Yɛhudiya dima maa Pirinsi la m‑paasi, daa gbaai Yisa n‑lɔ u. N‑daa di zaŋŋi u n‑daŋŋi n‑kyaŋŋi Annasi saani - Kayafasi deema n‑daa la, ka ŋɔn mun Kayafasi daa di Gyeeŋŋu Toondaana lala yuumni maa.
Ŋɔn Kayafasi muna, u daa nyɛ dɔsɔ ŋɔn daa pun ŋmɛ u saawara n‑ti Yɛhudiya dima maa, ni, ba yi ti kyɛ ka ninvugyinni ti kpi n‑ti niriba maa zaa, di nin sɔa.
Tɔ; di saha ka Saimoon Piita daa kari Yisa nɔba n‑dɔla - ŋɔn ni Yisa nyaandɔlisɔ m‑paasi.
Ba daa paai Anaasi yiri maa na, ka lala yiri dima maa daa mi nyaandɔlisɔ la yɛla suŋŋa, ka di zugu ba daa kyɛ ka u kpɛ dundɔŋŋu maa ni.
Piita mun daa kpalim n‑zɛ samanni maa ni, amaa u taraana la daa labi na n‑yɛli pɔ'asariga la, za'anɔgura maa, ka mari u n‑kpɛa.
Ka pɔ'asariga la daa yɛli Piita, ni, “Ammi, nyin gba pa la doo wa nyaandɔla?” Ka u daa labsi n‑yɛli u, ni, “Ay!
Pa mani.” Waari saha n‑daa la, ka dundɔŋŋu ni dima maa - daaba ni Pirinsi la - daa pun la'asi saala n‑nyoaai bugum, ka ba daa zɛ ni n‑wuusira.
Ka Piita gba daa la'am ba saani n‑wuusiri bugum maa.
Gyeeŋŋu Toondaana maa daa boosi Yisa u nyaandɔliba yɛla ni u wulisigu.
Ka Yisa daa labsi n‑yɛli u, ni, “N kasigi n‑yɛli paalu ni n‑ti duniya dima maa zaa: saha kam ka n wulisiri la la'aŋŋu duri ni, bee Naawunni Gyeeŋŋu Yiri ni, luginseesi ka Yɛhudiya dima maa zaa n la'amni taaba.
N daa bu sɔ'ai n‑yɛli seela.
Bɔ zugu ka i boosiri la mani?
See ka i boosi baseeba ban daa wum maa m‑baŋŋi man daa yɛli ba seem.
Ban m mi man ŋɔn daa yɛli seem n‑ti ba.” Ka ŋɔn daa yɛli lala n‑naai, sapaasinsɔ ŋɔn daa zɛ n‑tabi bɛni daa ŋmɛ Yisa ka yɛli u, ni, “Lala ka i labsi Gyeeŋŋu Toondaana maa, bee?” Ka Yisa daa labsi n‑yɛli, ni, “Man yi tɔ'asi n‑kyirim, see ka i di n kyiriŋŋu wa sɛhara.
Amaa n yi yɛli suŋŋa, wula ka i ŋmɛ ma?” Di saha ka Annasi daa kyɛ ka ba lɔ u n‑zi n‑taasi Kayafasi saani, Gyeeŋŋu Toondaana maa n daa nyɛ u gba.
Lala saha maa ka Saimoon Piita daa kpalim n‑zɛya n‑wuusiri u maŋŋa.
Ka ba yɛli u, ni, “Pa nyin gba n nyɛ u nyaandɔliba yinni?” Ka u daa kyiisiya ka yɛli, ni, “Ay!
pa mani!” Ka Gyeeŋŋu Toondaana daabsɔ gba daa yɛli u, ni, “N da bu nya i tiisi puu maa ni, ŋɔn Yisa saani?” - daabri wa daa nyɛ la dɔ'ara n‑ti Piita ŋɔn fikki dɔsɔ tubri la.
Piita daa kyiisiya yaasa, ka di saha ka nɔroo daa kum.
Bɛkyikyeoo saha ka ba daa zaŋŋi Yisa n‑yi Kayafasi yiri ni n‑kyaŋŋi Baarikyi yiri ni.
Ba mammansi daa bu kpɛ Baarikyi puuni, ni ba di di kyisigu taalli ka kɔŋŋi Yakki-n‑Gaari Kyuu maa diibu di zugu.
Dinzugu Gɔmna Pailiti daa yi ba saani na, m‑paai ba nti yɛli, ni, “Taalli bɔ ka ya zaŋŋi n‑galim doo wa?” Ka ba daa labsi n‑yɛli u, “Doo wa yi da pa la tumbeeri daana, ti naa n‑ku zaŋŋi u n‑tisi.” Pailiti daa yɛli ba, ni, “Tɔ, ya zaŋŋma u n‑kari u sariya zaŋŋi n‑kyaŋŋi ya toori kaari zaaligu yɛla.” Ka Yɛhudiya dima wa daa labsi n‑yɛli u, ni, “Ay!
- soori ka ni ka ti nin kari sɔ sariya n‑lusi u n‑ku u.” (Lala daa kyɛ ka Yisa yɛligu siri ti niŋi yɛlimaŋni ŋɔn daa pun wulisi ba u kum soori la.)
Di saha ka Pailiti daa laa n‑kpɛ Baarikyi puuni ka booli Yisa na nti yɛli u, ni, “Nyini n nyɛ Izraɛli dima Naaba la?” Ka Yisa daa labsi n‑yɛli u, “I yɛtti la lala i maŋtoori noori ni, bee, seeba n yɛli lala n‑ti i?” Ka Gɔmna Pailiti daa yɛli u, “Yɛhudiyadoo n nyɛ ma?
- Ay!
i maŋtoori butiri niriba maa zaŋŋi i n‑ti ma na - halli ya Gyeeŋŋu Toondaana gba.
Tumbɛbɔ ka i daa tum?” Ka Yisa daa labsi n‑yɛli u, ni, “N naam pa la duniya wa puuni naam.
Di yi pa lala, n nyaandɔliba da naa n‑zabi n‑ta'ai ma ka sɔ ku zaŋŋi ma n‑niŋi Yɛhudiya dima maa nuu ni.
Man mun naam suulinsi bu yi la duniya wa ni na.” Ka Pailiti yɛli, “Asee i nyɛ la naaba, fa?” Ka Yisa daa labsi, ni, “Nyini n nyɛ ŋɔn yɛli, ni, naaba n nyɛ ma.
Dinŋɔ zugu ka ba daa dɔ'ai ma, ni n di sɛhara n‑tiri yɛlimaŋni yɛla.
Ŋɔnkam nyɛ yɛlimaŋni daana wumni n kukɔri maa.” Ka Gɔmna Pailiti daa labsi n‑yɛli u, ni, “Bumbɔ n nyɛ yɛlimaŋni wa?” Ka Pailiti ŋɔn daa yɛli lala n‑naai, u daa laa n‑yi Yɛhudiya dima maa saani nti yɛli ba, ni, “M bu nya taalli doo wa saani.
Amaa ya kaari m bɛ ni, ni, n zaŋŋi dansarika daana sɔ n‑yiisi n‑ti ya na, ya Yakki-n‑Gaari Kyuu wa zugu.
Tɔ, ya boori n yiisi Yɛhudiya dima Naaba wa n‑ti ya na, bee?” Amaa ba daa laa n‑kaasi pampam n‑yɛtti, ni, “Pa doo wa, see Barabasi!” (Ŋɔn Barabasi mun daa nyɛ la fafaara.)
Di saha ka Gɔmna Pailiti daa zaŋŋi Yisa n‑tisi ka ba zaŋŋi daari n‑feebi u. Ka soogyadima maa daa zaŋŋi goosi m‑paam, ka yɛtti, ni, naam zupiliga n nyɛ ka.
Ba daa zaŋŋi ka m‑pili u zugu, ka zaŋŋi naam kparizeoo n‑yeeli u. Ba daa kyɛnni u saani na nti maanni u la ansarisi, ni, “Ndana, m Ba Izraɛli Naaba!”, ka lɔbri u pɛ'asi.
Pailiti mun daa labi n‑yi n‑yɛli daadam maa, ni, “Tɔ!
m mari u na nti ti ya, ni ya baŋŋi, ni, man bu nya u taaliseaa.” Ka Yisa daa yi na, ka u na pinni la goosi zupiliga maa, ka yɛ kparizeoo la.
Ka Pailiti daa yɛli ba, ni, “Nnya doo maa!” Gyeeŋŋu kpamma maa mun daa nya u, ban ni ba Pirinsi dima maa, ka daa gbaai tasibu, ni, “Ya kpaasim u n‑tabli dɔpulli zugu!
Kpaasim u!” Pailiti mun daa gyɛrigi n‑yɛli, ni, “Tɔ: ya deaam u n‑kpaasi ya mammansi!
Man mun bu nya u taaliseaa ni n galim u.” Yɛhudiyadima maa daa labsi n‑yɛli “Ti mari la ti zaaligu ka di wulisi, ni, di sum ka u kpi, dama u zaŋŋi u maŋŋa n‑yɛtti, ni, Naawunni bii n nyɛ u.” Ka Gɔmna Pailiti ŋɔn daa ti wum lala maa, dabeem daa kpa u m‑paasi.
Ka u daa mari Yisa n‑labi n‑kpɛ Baarikyi zɔŋŋu maa puuni m‑boosi u, ni, “Yɛni ka i yi na?”; ka Yisa daa bu labsi u seela.
Ka u daa laa n‑yɛli u, “I ku tɔ'asi n‑ti ma?
I bu mi, ni, m mari yiiko ni n kyɛ ka ba basi i, bee, ba kpaasi i n‑tabli dɔpulli zugu n‑ku i?” Ka Yisa yɛli u, “I ka yiiko n nin toaai, di yi pa la yiiko maa yi Naawunni saani na.
Dinzugu ninvugsɔ ŋɔn figsi ma n‑ti i la nin deaai taalli n‑gaari i.” Di saha zaŋŋi n‑kyɛnna ka Pailiti yi boori sɔseaa ŋɔn nin dɔli m‑basi Yisa.
Amaa Yɛhudiyadima maa daa tasiri n‑yɛtta, ni, “I yi basi doo wa di wulisiya, ni, i pa la Room NaaTitaari maa zɔa!
ninvugsɔ ŋɔn yɛnni, ni, u nyɛ la naaba - tɔ!
di daama za'asiri NaaTitaari la naam maa!” Gɔmna Pailiti ŋɔn daa wum lala, u daa mari Yisa n‑yi na, ka daa zini u sariya karibu bimbinni maa zugu.
Bɛni ka ba daa boonni, ni, ‘Litɔsitɔroota’ la, ka ka yuuri Hibruuli ni daa nyɛ la ‘Gabbata’ - ka di gbinni “Kuga Ziiya” maa.
Di saha maa n daa nyɛ Yakki-n‑Gaari Kyuu siri maaligu daari, ka di daa paai agbaa saha ka Pailiti daa yɛli Yɛhudiyadima maa, ni, “Ya nyama, ya Naa maa nŋɔa!” Ban mun daa tasi pampam n‑yɛli, ni, “Mari u m‑bakki!
Kpaasim u n‑tabli!” Ka Pailiti daa boosi ba, ni, “Ammi, ya bu boori n ku ya Naaba maa?” Di saha ka gyeeŋŋu kpamma maa daa labsi n‑yɛli, “Ay!
- Ti ka Naaba, m‑paasi Room NaaTitaari maa zugu!” Di saha ka Pailiti daa zaŋŋi Yisa n‑tisi ni ba ti ku u. Dinzugu ba daa zaŋŋi Yisa n‑kyɛ ka u bugi u maŋtoori kum dɔpulli daari n‑kyaŋŋi nti paai ya'aseaa ban boonni “Zuguŋmaaŋŋu Ziiya”, di n nyɛ, Hibruuli ni, ‘Gɔligɔtta’ la.
Bɛni maa ka ba daa kpaasi u n‑tabli dɔpulli maa zugu ka zaŋŋi ka n‑sa, ka laa n‑kpaasi niriba ayi m‑paasi u zugu, n‑zaŋŋi ba yinni dɔpulli n‑sa Yisa ya'ari wa sa, ka zaŋŋi kanla muna n‑sa u ya'ari wa sa, ka Yisa daa bɛ ba sunsukkuni.
Gɔmna Pailiti daa pun sɔbi bunni n‑tabli dɔpulli maa saazugu, ni, “Yisa, Nazarɛti doo la, nŋɔa: Yɛhudiyadima Naaba.” Yɛhudiya niriba pam daa karim lala sɔppu maa, dama ban daa kpaasi Yisa seela ni Gyɛrusalɛm timpuuni daa bu wɔ'a; halli ba daa sɔbi ka Hibruuli yɛttɔ'a, ni Room yɛttɔ'a ni Griiktiri gba.
Yɛhudiya gyeeŋŋu toondaandima maa mun daa yɛli Pailiti ni, “Ay!
di sɔbi, ni, ‘Yɛhudiyadima Naaba’ amaa, ni ‘U yɛli u mammaŋŋa yɛla, ni, “Yɛhudiyadima Naaba n nyɛ ma.” ’ ” Ka Pailiti daa labsi n‑yɛli ba, ni, “Man ŋɔn sɔbi seem la, di sɔbiya!” Soogyadima anaasi maa ŋɔn daa kpaasi Yisa n‑naai, ba daa deaai u situra m‑puri bunaasi n‑tɔri taaba.
U waari kparigu mun n daa nyɛ bunsuŋŋu, ka ba wugi ka bummunni ka bu sɛ ka tanni: ka ba daa yɛli taaba, ni, “Ya di kyɛ ka ti toaai ka n‑tɔri see ka ti tɔ tɛtɛ m‑baŋŋi ŋɔn ya deaai!” Lala ka din daa sɔbi n‑dooli siri daa niŋi, ni#:- “Ba zaŋŋi n situra n‑tɔri n‑ti taaba Ka tɔ la tɛtɛ n kyinkyinni zugu.” Tɔ: soogyadima maa ŋɔn daa tum seem nla.
Tɔ, ka pɔ'aba daa zɛ n‑tabi Yisa dɔpulli ziiya: u ma Mariama n daa bɛ ni, ni ŋɔn Mariama sunzɔ la; ni u tɔ'ama, Klɔpaasi pɔ'a; ni Mariama Magdala tiŋŋa pɔ'a la gba.
Ka Yisa daa nya ka u ma n zɛya, ŋɔn ni u nyaandɔlisɔ ŋɔn daa wuri pam la gba.
Ka u yɛli u ma maa, ni, “Nyama, m ma, i bii nŋɔa.” ka laa n‑yɛli doo maa, ni, “Nyama, i ma nŋɔa.” Ka di saha zaŋŋi n‑kyɛnna u nyaandɔla wa daa deaai Yisa ma u toori yiri maa ni.
Tɔ: di daa niŋi lala, ka Yisa daa naayi ti baŋŋi, ni, u tum bunseelikam zaa n‑naai.
Di saha ka u daa yɛli, “Kɔnyuuri m mari ma!” - ka yɛligu wa gba dɔli la din daa pun sɔbi n‑dooli Litaafi maa ni seem la.
Di saha ka damiisiri n daa bɛ dukku ni n‑zɛ bɛni.
Ka ba daa zaŋŋi sɔ'asu n‑niŋi daam maa ni n‑kusi ka n‑tabli bunni zugu n‑duusi m‑paai u noori, ni, u nyuuma.
Ka Yisa ŋɔn daa nyu n‑naai maa, u daa yɛli, ni, “Di naaya!”, ka daa sunni u zugu n‑leebi bunni din ka ni.
Dirindaari maa daa nyɛ Kyuu maa siri maaligu dabsiri, ka lala zugu ka Yɛhudiyadima maa daa bu boori la niriba n kpalim n‑tabli dɔpula maa ni ba ti kpi ka di bɛ la Kyuu la Vuusim Dabsiri maa ni, dama dabsitibsiri daari n‑daa la.
Ka ba daa susi Gɔmna Pailiti, ni, u kyɛ ka ba kabsi niriba maa gbaya ka ba kpi yooma ka ba sigsi ba na.
Di zugu ka soogyadima maa daa paai ba saani n‑kabsi doo yinni gbaya, ni ŋɔnla gba gbaya - dɔseeba ban daa la'am n‑kpaasi Yisa saani la.
Amaa ban daa paai Yisa saani na nti nya ka u pun kpi ni maa, ba daa bu kabsi u gbaya.
Amaa ba ninvugsɔ daa zaŋŋi u kpanni n‑kusi Yisa pulugri ka ziim daa toosi n‑yi na, ni koom m‑paasi.
[Tɔ, ya bu nya?
- ŋɔn yɛtti lahabaari wa n daa bɛ bɛni ka u nini nya.
U lahabaari yɛligu wa nyɛ la yɛlimaŋni: u mammaŋŋa mi halli, ni, yɛlimaŋni n nyɛ di, ni ya gba ti niŋi yɛdda di zugu.]
Anŋɔ zaa daa niŋi lala ni di kyɛ ka din daa sɔbi n‑dooli siri niŋi yɛlimaŋni, ni, “U kɔba muna - aseaa zaa ku kabsi.” Ka di laa n‑sɔbi yaasa, ni, “Ba nin gɔsi n‑nya ban daa kusi sɔ la.” Tɔ: dɔsɔ n daa bɛ ni ka u yuuri boonni Gyoosɛfi, ŋɔn daa yi Arimatii tiŋŋa la na.
Ka ŋɔn Gyoosɛfi daa nyɛ sɔ ŋɔn daa dɔli la Yisa, amaa u daa sɔ'ai n‑dɔli ni, Yɛhudiyadima maa dabeem zugu.
Ka Yisa kum nyaaŋŋa u daa kyɛ Pailiti saani na nti susi u, ni, u kyɛ ka u deaai Yisa ningbiŋŋu la n‑sɔ'ai.
Ka Pailiti daa sakki n‑ti u. Ka Gyoosɛfi daa kyaŋŋi nti deaai ningbiŋŋu maa m‑bakki n‑kyaŋŋi.
Nikɔdiimusi gba daa dɔli ŋɔn Gyoosɛfi n‑kyɛ na, ka u daa mari turaaliseesi ni kpanyuuma an mari nyunya'asa ka a ligri zoaai.
U daa mari a pam gba.
Nikɔdiimusi ŋɔn daa pun kyɛ Yisa saani na yuŋŋu la n‑daa la.
Ba daa zaŋŋi Yisa ningbiŋŋu maa n‑vili n‑vili tampeela n‑niŋni turaali dima wa, hoo ba Yɛhudiyadima kum sɔ'abu kaari ŋɔn daa nyɛ seem.
Ka gaadi daa bɛ bɛni, ziseaa ban daa ku Yisa la ni, ka gaadi maa puuni ka ba daa pun kyiibi tampifeoo gballi duu, amaa ka na bu zaŋŋi sɔ n‑sɔ'ai ka puuni.
Bɛni ka ba daa zaŋŋi Yisa n‑dooli, dama ka daa bu wɔ'a: ba daa na kur teesiri la Yɛhudiyadima Kyuu maa siri maaligu dabsiri yɛla.
Din daari asuba pinipini - Alahadaari n‑daa la - halli beoo ŋɔn daa na bu neaai la, Mariama, Magdala tiŋŋa pɔ'a la, daa kyaŋŋi dabɔri maa ni.
Ka u daa ti nya ka kugri maa laa n‑ka dabɔri maa noori ni.
Ka u daa zɔ n‑labi Saimoon Piita saani na, ŋɔn ni Yisa nyaandɔla sɔa, dɔsɔ Yisa ŋɔn daa wuri pam la.
M‑paai ba na nti yɛli ba, ni, “Ba zaŋŋi ti Dugma n‑yiisi u dabɔri maa ni na, ka ti bu mi ba n zaŋŋi u n‑niŋi seela!” Ka Piita ni nyaandɔla wa daa doaai n‑kyaŋŋi dabɔri maa ni.
Ba bayi maa daa zɔra, ka ŋɔnla daa zɔ n‑gaari Piita n‑daŋŋi u tooni m‑paai dabɔri maa na.
U daa kunni n‑nya tampeela maa ŋɔn dɔya, amaa u daa bu kpɛ dabɔri duu maa ni.
Di saha ka Piita daa kari u nɔba ka naayi paai na nti kpɛ dabɔri duu maa ni.
Ŋɔn gba daa gɔsi n‑nya tampeela ka a dɔya, ka daa laa n‑nya kyinkyinseaa ba n daa zaŋŋi m‑pili Yisa zugu la - kana mun daa kpabi ni n‑dɔ kpaŋŋa sa, ka daa ka tampeela maa ziiya.
Di saha maa ka nyaandɔla la gba daa kpɛa - sɔ ŋɔn daa daŋŋi tooni m‑paai bɛni la.
Ŋɔn mun daa gɔsi n‑nya, ka daa niŋi yɛdda.
(Ya bu nya?
Ba daa na kur bu baŋŋi Litaafi maa ŋɔn daa yɛli seem la, ni, see ka u doaai kum ni.)
Ka ba bayi maa daa labi n‑kuli.
Mariama mun daa kpalim n‑zɛ la dabɔri maa zii n‑kumna.
U daa kur kpalim n‑kumni maa, ka kunni n‑gɔsi dabɔri duu maa puuni nti nya malaakadima ayi ka ba yɛ neenpeela n‑zi n‑tabi Yisa ningbiŋŋu maa ŋɔn daa dɔ seela.
Ba yinni n daa zi Yisa zugu ya'ari ni, ka ŋɔnla mun daa zi u gbaya ya'ari.
Ka ba daa boosi Mariama n‑yɛli, “Pɔ'a, bɔ n niŋi ka i kumna?”; ka u daa labsi n‑yɛli ba, ni, “Ba zaŋŋi la n Dugma, ka m bu mi ba n zaŋŋi u n‑niŋi seela.” Di saha ka u daa ŋmaligi u nyaaŋŋa nti nya Yisa ka u zɛya, amaa u daa bu baŋŋi, ni, Yisa nla.
Ka Yisa daa boosi u, ni, “M ma, bɔ n niŋi ka i kumna?
I boori la sɔ ziiya, bee?”: ŋɔn mun daa teesi, ni, gaadi maa daana n nyɛ u, ka dizugu u daa yɛli u, ni, “M Bapira, nyin yi zaŋŋi u m‑bakki, nyin wulisi ma ka n kyaŋŋi nti zaŋŋi u.” Ka Yisa daa yɛli u, “Mariama!”, ka ŋɔn mun daa ŋmaligi u saani nti yɛli u, ni, “Rabooni!” (Hibruuli nla, ka di gbinni n nyɛ, ni, ‘N Karimba!’).
Ka Yisa daa yɛli u, ni, “Di siisiri ma, dama n na bu labi m Ba maa saani.
See ka i kyaŋŋi nti yɛli m mabiisi maa, ni, n doaaya ka n ya n‑labi m Ba Naawunni saani, ka u nyɛ la ba gba Ba Naawunni.” Di saha ka ŋɔn Mariama Magdala la daa kyaŋŋi nti yɛli Yisa nyaandɔliba maa, ni, “Mani n nya ti Dugma!”, ni, u daa yɛli anŋɔ zaa n‑ti u.
Di dabsiri maa, Alahadaari maa, zaanoori saha, ka Yisa nyaandɔliba maa daa la'am taaba n‑kpɛ duu ni nti kpari dunoori maa, dama ba daa zɔri la Yɛhudiya dima maa dabeem.
Di saha ka Yisa daa kpɛ na nti zaani ba sunsukkuni m‑puusi ba.
Ka ŋɔn daa puusi ba n‑naai maa, u daa zaŋŋi u nuusi ni u pulugri n‑wulisi ba.
Di saha ka u nyaandɔliba maa sufu daa maai pam, ni, ba nyaya, ni, ba Dugma nla.
Ka Yisa daa laa m‑puusi ba yaasa, ka daa yɛli ba, ni, “M Ba ŋɔn daa tum ma na seem la, lala ka n ya n‑tum yarima gba.” Di nyaaŋŋa ka u daa vuusi vuusim n‑ti ba ka yɛli, “Ya deaam Sii Kasi la.
Ya yi ti kyɛ sɔ tumbeeri taalli m‑pɛŋŋi u, di daama siri nin nya kyɛ-m‑pɛŋŋi: ka yan mun yi kyɛ ka sɔ taalli ti kpalim n‑dɔli u, di daama nin kpalim m‑mari taalli.” Tɔ, ka Tɔmaasi daa ka bɛni, ban daa pa sɔ yupaa, ni, ‘Gyeaa la’: Yisa ŋɔn daa kpɛ ba saani na sahanseaa la u daa ka ba saani.
Sahanseaa ka u nyaandɔlitaaba daa ti nya u nti yɛli u, ni, “Ti nya ti Dugma!”, ŋɔn Tɔmaasi daa gyɛrigi n‑yɛli, “M mammaŋŋa yi bu nya u nuusi ka kpaasi daalima m bɛ a ni, halli n‑laa n‑zaŋŋi n nubila wa n‑tum u nuusi dansi wa ni, ka zaŋŋi n nuu n‑kpeesi u pulugri la daŋŋa ni gba - ay!
di yi pa lala n ku niŋi yɛttɔ'a maa yɛdda.” Ka di daa niŋi dabsa anii ka ba daa maali n‑la'am n‑kpɛ duu ni, ka Tɔmaasi mun gba daa bɛ ba saani.
Ba daa laa n‑kpari dunoori, ka Yisa daa laa n‑kpɛ na nti zaani ba sunsukkuni m‑puusi ba.
Di saha ka u daa yɛli Tɔmaasi, ni, “Tɔ!
zaŋŋi i nubila n‑tum na n‑nya n nuusi, ka zaŋŋi i nuu n‑kpeesi n pulugri wa daŋŋa wa ni!
Ka di laa n‑za'asiri yɛdda niŋbu, amaa ka niŋi yɛdda.” Ka Tɔmaasi daa labsi n‑yɛli u, ni, “Nyin n nyɛ Naawunni n‑ti ma: n Dugma n nyɛ i!” Yisa mun daa yɛli u, “I nini n nya maa, ka di zugu ka i niŋni yɛdda, bee?
Zugsuŋŋu siri nin bɛ ni n‑tiri seeba ban bu nya amaa ka niŋni yɛdda!” Tɔ: di nyɛ la yɛlimaŋni - Yisa siri daa tum tunkara ni makkri yɛla pampam m‑paasi anŋɔ zugu, ka daa wulisi u nyaandɔliba maa.
Pa anŋɔ yɛla zaa n sɔbi n‑niŋi bukku wa puuni.
Aseesi mun sɔbi n‑dooli kpa, ni ya ti niŋi yɛdda ka baŋŋi, ni, Yisa nyɛ la Masiiya maa, Naawunni ŋɔn tum sɔ na ka diisi u naam la - halli Naawunni Bii n nyɛ u gba.
Ka anŋɔ sɔbiya, ni ya ti niŋi lala yɛdda ka lala zugu ya nin ti nya nyɔvuri ŋɔn Yisa yuuri zugu.
Yɛla wa zaa nyaaŋŋa ka Yisa daa maali n‑wulisi u maŋŋa n‑ti u nyaandɔliba maa yaasa, ka ba daa bɛ Taibiriyasi mɔ'ari ziiya.
Di daa niŋi nŋɔa#:- Yisa nyaandɔliseeba daa la'am m‑bɛ ni: Piita daa bɛ ni, ni Tɔmaasi, ban daa pa sɔ yupaa, ni, ‘Gyeaa la’ maa, ni Nataniyɛli ŋɔn daa yi Kanna ni na, tinseaa kan zɛ Galilii tingbaŋŋu maa ni; ka Zɛbidii biisi maa daa paasi ba zugu, ni niriba ayi yaasa.
Di saha ka Saimoon Piita daa yɛli, ni, “N wa la zaasim gbaabu tuma ni.” Ka ba zaa yɛli u, ni, “Tɔ!
Ti gba ya dɔli i n‑kyaŋŋi.” Ka ba daa yi n‑kyaŋŋi mɔ'ari la ziiya n‑kpɛ nyariŋŋu n‑du.
Ka ba daa tum halli ka beoo neaai, n‑wɔlim n‑gyɛa.
Ba daa bu gbaai halli ziŋŋa yinni.
N‑neaai beoo asuba pinipini ka Yisa daa zɛ mɔ'agbiriŋŋu ni.
Amaa u nyaandɔliba maa daa bu baŋŋi, ni, ŋɔna nla.
Ka u daa tasi n‑yɛli ba, ni, “M biisi, yee!
Ammi, ya gbaai la bundira?”, ka ba labsi n‑yɛli u, ni, “Ay!” Ni, “Tɔ: see ka ya zaŋŋi laaŋŋu maa n‑lɔbi nyariŋŋu maa nudirigu lugri ziiya!
Lala ka ya nin ti nya.” Ka ba daa niŋi lala.
Ka ba daa yɛli, ni, ba ya voaai laaŋŋu maa n‑niŋi nyariŋŋu puuni, ka vaai n‑kɔŋŋi, dama zimi pampam daa bɛ ka ni, ka ba daa bu nyaŋŋi n‑voaara.
Di saha ka nyaandɔlisɔ Yisa ŋɔn daa wuri pam la daa ti yɛli Piita, ni, “Ti Dugma nla!” Ka Saimoon Piita ŋɔn daa wum lala maa, u daa yɛ u kparigu - dama u daa pun yeaai ka, ni u tumna - ka yikki n‑lu mɔ'ari koom maa ni.
Ka u nyaandɔlitaaba daa duusi nyariŋŋu maa n‑dɔli u nyaaŋŋa: ba daa mari laaŋŋu maa, ni zimi maa, n‑darigri halli nti paai mɔ'aduuri maa na: di daa bu wɔ'a gba.
Ba daa paaya, nti nya bugunsaala, ka zaasim beela ni paanu daa tɔm ka zugu n‑seera.
Ka Yisa daa yɛli ba, “Ya zaŋŋi yan na pun gbaai zinseesi la na!” Di saha ka Saimoon Piita daa labi n‑kpɛ nyariŋŋu maa ni nti gbaai laaŋŋu maa n‑darigi n‑niŋi tinkuumni maa ni.
Zimi pam n daa bɛ ka puuni, bunkara zaa, ka a daa paai zinkɔbga ni pisinu ni ata: ka di zaa yɔri, laaŋŋu maa daa bu sa'am a tibsim zugu.
Ka Yisa daa yɛli ba, ni, “N zuusi ya!
Ya kyɛm na n‑su noori!” Ka vi daa mari ba ka ba daa bu boosi u, ni, “Nyin n nyɛ ŋɔni?”, dama ba daa mi, ni, ti Dugma n‑daa la.
Ka Yisa daa zaŋŋi paanu maa n‑ti ba na, ni zinseera gba.
Tɔ: Yisa ŋɔn daa wulisi u maŋŋa n‑ti u nyaandɔliba, ni, u yisigi kum ni na, zii napɔmbuta n‑daa la.
Ka ban daa di n‑naai maa, Yisa daa yɛli Saimoon Piita, ni, “Saimoon, nyin Gyɔni bii wa, i wuri ma n‑gaari niriba wa, bee?” Ka u daa yɛli, “Ii, n Dugma, i mi, ni, n nyɛ la i zɔa.” Ka u yɛli u, ni, “Wubsima n pɛbisi wa.” Ka u daa maali n‑yɛli u yaasa, ni, “Saimoon, nyin Gyɔni bii wa, i wuri ma, bee?” Ka u daa yɛli, “Ii, n Dugma; i mi, ni, n nyɛ la i zɔa.” Ka u yɛli u, “Kur guri n peesi.” Ka u maali n‑yɛli u napɔmbuta daana, ni, “Saimoon, nyin Gyɔni bii wa, ammi, i siri nyɛ la n zɔa?” Di saha ka Piita sufu daa bu maai, Yisa ŋɔn boosi u di napɔmbuta wa, ni, u zɔ n nyɛ u, bee?
Di zugu u daa labsi n‑yɛli u, ni, “I mi n yɛla halli zaa, n Dugma; ka baŋŋi, ni, n nyɛ la i zɔa.” Ka Yisa yɛli u, “Kur wubsiri n peesi maa.” Ni, “Yɛlimaŋni ka n yɛtti i wa, ni, nyin ŋɔn daa nyɛ na'akyimbila, i daa bɔbi i maŋŋa n‑kyaŋŋi i sufu yuubu kyɛnni, amaa nyin yi ti kurigi maa i nin teaai i nuusi ka ba nin yeeli i n‑taasi i ya'aseaa i sufu ŋɔn bu boora.” Yisa ŋɔn daa yɛli u lala, u daa wulisiri la u kum soori yɛla n‑tiri u, ni, lala ka u nin ti ti Naawunni gyirima.
Ka naayi yɛli u, ni, “Kur dɔli n nyaaŋŋa.” Di saha ka nyaandɔlisɔ Yisa ŋɔn daa wuri pam la daa bɛ bɛni, ka Piita daa ŋmaligi n‑gɔsi n‑nya nyaandɔla wa ka u dɔli la ŋɔn ni Yisa nyaaŋŋa ka ba sɔsira: dɔsɔ ŋɔn daa pɔri n‑tabli Yisa saani yuŋŋu Kyuu bundira diibu saha nla, sahanseaa ka u daa vuui m‑paai Yisa saani m‑boosi u, ni, “Ni, ti ninvugsɔ ya figsi i - ka ŋɔni nla, n dugma?” Ka Piiya daa nya u ka daa boosi Yisa n‑yɛli, ni, “N Dugma, ka ŋɔnŋɔ fa?” Ka Yisa daa labsi n‑yɛli u, “Halli n yi ti boori ni u kpalim m‑bɛ ni halli ni n ti labi na, pa i yɛlli nla: nyin mun ka n yɛtta - kur dɔli ma!” Lala maa zugu ka ninvugseeba daa yɛtti taaba, ni, nyaandɔla wa ku kpi: amaa Yisa daa bu yɛli, ni, u ku kpi; u daa yɛli Piita, ni, “Halli n yi ti boori ni doo wa kpalim m‑bɛ ni halli ni n ti labi na, pa i yɛlli nla.” [Ŋɔna n nyɛ Yisa nyaandɔlisɔ ŋɔn daa nya anŋɔ zaa n‑sɔbi n‑ti ti la; ka tin mun mi, ni, ŋɔn wulisi seem wa zaa nyɛ la yɛlimaŋni.]
Tɔ; ka Yisa daa tum tuntumsa pam m‑paasi anŋɔ zugu.
A zaa yi ti sɔbi n‑dooli yinniyinni, n bu teesi, ni, paalu naa m‑bɛ duniya wa zaa puuni ni ba ti mari lala litaafidima maa n‑su.
M Ba Tiyɔfiluusi: N piiligu gbaŋŋu maa ni, n daa sɔbi bunseelli kam zaa Yisa ŋɔn daa niŋi ka wulisi, sahanseaa ŋɔn daa piili u tuma maa la.
-N daa sɔbi di zaa yɛla, halli nti paai dabsiseaa ban daa zaŋŋi u n‑duusi arizana ni la.
N daa wulisi i, ni, ba daa namsi u n‑ku u, amaa di nyaaŋŋa u daa wulisi u maŋŋa u tuumudima saani - ŋɔn daa pun yiisi seeba la.
Ni, u daa niŋi lala dabsa pisinaasi puuni ka tum tuma pam n‑kyɛ ka ba baŋŋi, ni, u laa m‑bɛ u nyɔvuri ni; ka diri azama zaŋŋi n‑kyaŋŋi Naawunni naam yɛla.
Ni, u daa kpaam ba, Naawunni Siiya Vuusim Kasi yiiko ni, ka Naawunni naayi zaŋŋi u n‑duusi arizana ni.
Tɔ; lala dabsa maa, sahaseaa ban ni ŋɔna ŋɔn daa la'am n‑diri maa, u daa yɛli ba u kpaaŋŋu maa puuni, ni, ba di yi Gyɛrusalɛm timpuuni, di yi pa ni ba ti nya piiniseaa ŋɔn daa yɛli ba la, piiniseaa u Ba ŋɔn daa pun tisi noori, ni, u nin ti ba maa.
Ni, “Gyɔni mun daa zaŋŋi koom n‑su ya, amaa dabsa ayi saha ya nin deaai Vuusim Kasi suubu.” Sahanseaa yaasa, Yisa nyaandɔliba zaa daa la'am u saani na, ka ba daa boosi u, ni, “Ti Dugma, pampaŋŋɔ ka i nin zaŋŋi naam suulinsi la nti labsi n‑niŋi Izraɛli dima nuu ni yaasa, bee?” Ka Yisa daa labsi n‑yɛli ba, “Di zaa bɛ la m Ba nuu ni; ŋɔna nin zaali saha ni seelli kam zaa ti niŋi.
Dizugu di bu kpa ni yarima baŋŋi dabsa bee saha maa yɛla ŋɔn nyɛ seem.
Amaa Sii Kasi maa yi ti kyɛ ya saani na, yiiko nin kpɛ ya sufu ni n‑kyɛ ka ya niŋi sɛhara dima m‑mooli man yɛla Gyɛrusalɛm timpuuni, ni Gyuudii ni Samɛrii tinsi zaa, halli nti paai duniya wa lugri kam zaa.” Tɔ: ŋɔn daa tɔ'asi n‑naai, ba daa nya ka u duuri la saazugu nti kpɛ sangbana ni, ka sangbaŋŋu maa daa ligi u ka ba daa bu laa n‑nya u yaasa.
Ba daa kur gɔsiri ni, halli ka u ti kpɛ sangbana ni.
Di saha maa ka niriba ayi daa gbirigi n‑zaani ba saani, niriba maa mun neema daa pɛligiya ni, nyain!
Ba daa yɛli nyaandɔliba maa, ni, “Yan Galilii dima wa, wula zugu ka ya kpalim n‑zɛya n‑gɔsiri sangbana ni?
Ya pun nya ka Yisa da du m‑paai arizana ni; tɔ, ka ŋɔn Yisa siri nin labi na, hoo yan nya u ka u du arizana seem la.” Tɔ.
Ka di nyaaŋŋa Yisa nyaandɔliba daa doaai n‑yi Ɔlivii Zoori maa zugu n‑labi n‑kyaŋŋi Gyɛrusalɛm; lala tiŋŋa maa ni zoori maa daa bu wɔ'a.
Ba daa kpɛ tiŋŋa maa ni m‑paai yiri la, n‑du n‑kpɛ gyirambisa duseaa ban daa gbɛ la.
Ba daa nyɛ la Piita ni Gyɔni, ni Gyeemsi, ni Anduru, ni Filipi, ni Tɔmaasi, ni Baatɔlɔmiyu, ni Matiyu, ni Alifiisi Gyeemsi, ni Saimoon sɔ ban daa boonni ‘Zɛlɔti’ la, ni Gyeemsi Gyuudasi.
Banŋɔ zaa nini n daa moaai n‑la'amni taaba m‑puusiri Naawunni, ban ni pɔ'aba maa, ni Mariama, Yisa ma la, ni Yisa mabiisi.
Tɔ; ka di dabsa maa dahinseaa ka nyaandɔliba maa zaa daa la'am taaba, m‑paai niriba kɔbga ni pisi.
Di saha maa ka Piita daa doaai n‑zaani n‑tɔ'asi, ni, “M mabiisi, Naawunni Vuusim Kasi daa kyɛ ka NaaDauda daa pun yɛli Gyuudasi yɛla - Gyuudasi sɔ ŋɔn daa beeli ninvugseeba ban daa gbaai Yisa la - ka di sɔbi n‑dooli.
Dinŋɔna, soori ka ni see ka u yɛligu maa siri niŋi hoo ban daa yɛli seem wa.
Ni, ŋɔn Gyuudasi nyɛ la ti la'aŋŋu wa nira, ka u nuu bɛ ti tuma wa zaa ni.” [Baŋŋma, m Ba Tiyɔfiluusi, ni, ŋɔn Gyuudasi daa deaai ligri u tumbeoo zugu, ka daa zaŋŋi a n‑da puu, ka u daa lu tiŋŋa u nindaa zugu n‑kpi.
U puuri daa tasi, ka u puuri ni nyoori daa yi na m‑basi.
Gyɛrusalɛm niriba zaa daa wum di yɛla, ka dizugu ba daa booli puu maa, ni, ‘Akyɛlidama’ - di gbinni nyɛ la ‘Ziim Ziiya’.]
Ka Piita daa laa n‑yɛli ba, “Dama di sɔbiya Yuuma gbaŋŋu ni, ni#:- ‘U yiri nin labgi daboo, Sɔ ku laa m‑bɛ ka ni.’ ka di laa n‑sɔbi, ni#:- ‘Kyɛ ka sɔ deaai u ziiya n‑tumna!’ -Dizugu di sumni ni ninvugsɔ ti ya la'am ni ti, ni u ti niŋi sɛhara, ni, u daa siri nya ka baŋŋi, ni, ti Dugma Yisa daa yisigi kum ni.
U nin nyɛ la dɔsɔ ŋɔn daa pun bɛ ti saani sahanseaa ti Dugma Yisa ŋɔn daa bɛ ni ka ti daa la'amni n‑tabinni u saani maa, n‑yi Gyɔni ŋɔn daa piili n‑suuri niriba Naawunni koom la, halli nti paai dabsiseaa Yisa ŋɔn daa du arizana ni la.” Ka ba daa yiisi lala niriba ayi: Gyoosɛfi ŋɔn yuuri daa boonni Baasabasi la, ka ba daa pa u yupaa, ni, ‘Gyasitisi’ la; ka ŋɔn paasi buyi mun yuuri n daa boonni Matayasi.
Dinŋɔna ba daa susi Naawunni, ni, “Ti Dugma, nyini mi sɔkam zaa sufu ni teesa, ka dizugu wulisim ti niriba ayi wa puuni nyin, Naawunni, ŋɔn boori sɔ, ni u ti zaani Gyuudasi zaaziiya n‑tumni i tuma maa.
Gyuudasi mun daa bakki nti kyaŋŋi u maŋtoori zii la ni.” Ka ba daa tɔ la tɛtɛ ni ba yiisi ba yinni, ka Matayasi daa di tɛtɛ maa, ka ba daa zaŋŋi u m‑paasi tuumudima piiya ni yinni la ni.
Tɔ.
Ka Pɛntikoosi (bee, DaPisinu Daari) Kyuu maa ŋɔn daa ti paai na, Yisa nyaandɔliba maa zaa daa la'am m‑bɛ duu yinni puuni.
Ba daa zinni, ka di daa bu yuui ka ba daa wum ka bunseelli niŋi vuuri ka di ŋmanni pɛbsigu titaari n‑yiiri saazugu n‑sigri na, ka di daa kyɛ na m‑paali duseaa ban daa bɛ ni la.
Ka ba daa nya ka bunseelli gba daa kpɛ duu maa ni na, n‑ŋmanni bugum zilima.
Neesim din daa ŋmanni bugum zilima maa daa purigi n‑zinni ba zaa yinni yinni zugu.
Ka Naawunni Siiya Vuusim Kasi daa kpɛ ba zaa ka ba daa piili n‑tɔ'asiri yɛttɔ'a balibubalibu.
Sii Kasi maa ŋɔn daa ti ba yɛttɔ'a seem, lala ka sɔkam daa tɔ'asira.
Di saha maa Yɛhudiyadima pam n daa pun la'am m‑bɛ Gyɛrusalɛm tiŋŋa puuni; ninvugsuma n daa nyɛ ba, ka ba daa yi duniya zaa tinsi maa ni na.
Lala niriba maa daa wum vuuri maa, ka dizugu daa kyɛ ka ba daa la'am yiri maa ni na.
Ka di daa gyɛri ba pam, ban daa ti wum ka Yisa nyaandɔliba maa tɔ'asiri n‑tiri ba, ba yinni yinni yɛttɔ'a puuni.
Di daa niŋi ba zaa alahazibu pam, ka ba daa boosi taaba n‑yɛli, ni, “Yɛlimaŋni, niriba ban tɔ'asiri wa pa la Galilii niriba?
Ka di niŋi la wula ka ti zaa yinni yinni wumni di gbinni u mammantoori yɛttɔ'a puuni?
Ti seeba bu yi Paatiya na, ni Midiya, ni Ɛlaam m‑paasi?
Ti seeba mun bu yi Mɛsɔpɔteemiya na, ni Gyuudiiya, ni Kappadɔsiiya, ni Pɔntusi ni Ɛseaa?
Yaasa m‑paasi, ti seeba yi la Firigyiiya na, ni Pamfiliiya ni Igyipti, ni Sairiini tiŋŋa kan bɛ Libii tingbaŋŋu ya'ari sa - halli ti seeba nyɛ la Room tiŋŋa saamma ka kyɛ na.
Yɛhudiyadima n nyɛ ti, ni seeba ban dɔli Yɛhudiyadima kaari: Kyiriti dima n nyɛ ti, ni Arabii dima m‑paasi.
Ka ti sɔkam zaasa wumni ka ba tɔ'asiri Naawunni ŋɔn tum tunkara seesi n‑ti ti, ti toori yɛttɔ'a puuni!” Di daa gyɛri daadam maa pam, ka ba daa boosiri taaba n‑yɛtta, “Bɔ ka dinŋɔ wulisira?” Baseeba mun daa tuuri ba n‑yɛtta, “Ba nyuuri la daam m‑bugi!” Di saha maa ka Yisa tuumudima piiya ni ayi la zaa daa yisigi; ka Piita daa bɛ ba tooni, n‑tasi pampam m‑booli zama maa n‑yɛli, “Yarima n Yɛhudiyataaba wa, ni ya zaa ban bɛ Gyɛrusalɛm puuni, ya baŋŋma dinŋɔ gbinni ŋɔn nyɛ seem, ka wum n yɛligu wa!
Niriba wa bu nyuuri la daam m‑bugi, hoo yan teesiri seem la; di na kur nyɛ la asuba paalli!
Ay!
Dinŋɔ ka anabi Yɔweelli daa wulisi, ni#:- ‘Naawunni yɛliya#:- “Di nin niŋi Dabsiri maa daari - N nin zaŋŋi n Vuusim Kasi n‑kpeesi nira kam zaa ni; N nin kyɛ ka ya biisi nin tɔ'asiri man Naawunni yɛligu - dɔppa ni pɔ'aba zaa.
Ya na'akyimbisi nin ti nyari din nin ti niŋi, ka ya ninvugkura nin ti zaasiri zaasimaŋa.
Yɛlimaŋni, n nin teaai halli n daaba gba yɛla - dɔppa ni pɔ'aba zaa - ka n nin zaŋŋi n Sii maa n‑ti ba, Ka u nin kyɛ ka ba tɔ'asiri man Naawunni yɛligu.
N nin wulisi n kpeeŋŋu sangbana ni, ka n nin zaŋŋi di n‑wulisi tingbaŋŋu ni gba, kaman ziim ni bugum ni nyoosi.
Wuntaŋŋa maa nin zibgi limm, Namboaa maa mun nin moaai hoo ziim.
Ka dinŋɔ zaa nyaaŋŋa ya Dugma Dabsiri maa nin ti paai na, dabsititaari n nyɛ ka, ni bunveelli.
Ka ŋɔnkam zaa mi ti Dugma yuuri nti susiri u, nin nya tuliginsim.” ’ ” Ka Piita daa laa n‑yɛli ba, “Ka dinŋɔna, ya Izraɛli niriba, ya wumma n yɛttɔ'a wa!
N tɔ'asiri Yisa ŋɔn nyɛ Nazarɛti nira la yɛla, sɔ Naawunni ŋɔn daa yiisi la.
Ka ya gba baŋŋi u yɛla, Naawunni ŋɔn daa kyɛ ka u daa tum alahazibu tuma ya sunsukkuni maa zugu.
Ka di zaa nyaaŋŋa di daa niŋi hoo Naawunni ŋɔn daa pun teesi n‑zaali seem la; ka ba daa zaŋŋi ŋɔn Yisa n‑niŋi ya nuu ni, ka ya mun daa deaai u n‑tisi ninvugbeeri ka ba daa kpaasi u n‑tabli dɔpulli zugu n‑ku u. Amaa Naawunni daa neaai u kum ni, n‑tiligi u kum wahala puuni, dama soori daa ka ni ni kum kpalim m‑mari u. NaaDauda daa bu tɔ'asi u yɛla?
Ni#:- ‘N daa daŋŋi n‑nya ka baŋŋi, ni, n Dugma nin bɛ n tooni saha kam; Ŋɔna n zɛ n nudirigu ziiya ka n ku laa n‑damna.
Lala zugu ka n sufu daa maai, ka n zulimni tɔ'asiri nya'asim pam: Ka m mari la tama zaŋŋi n‑kyaŋŋi n ningbiŋŋu yɛla.
Nyin, Naawunni, ku basi n siiya n‑ti kpiimma tiŋŋa, Bee, i kyɛ ka i bisuŋŋu maa nya poaari.
Nyini n wulisiri ma i beesigu soori, Ka kyɛ ka n bɛ i tooni ka nya sufupeelim pam.’ Tɔ; dizugu, m mabiisi, ya kyɛ ka n yɛli ya paalu ni, ni, ti yaaba NaaDauda daa ka ni, ka ba sɔ'ai u, ka u gballi na kpalim m‑bɛ kpa, halli nti paai zuna dabsiri wa.
-Amaa ŋɔn Dauda daa yɛli, ni, Naawunni pɔ noori n‑ti u, ni, ŋɔn nin zaŋŋi u za'anɔri bisɔ n‑diisi u u naam maa.
Ka yɛli m‑paasi, ni, Naawunni ku basi u siiya n‑ti kpiimma tiŋŋa, bee, n‑kyɛ ka u ningbiŋŋu maa nin poaai la; ŋɔn daa yɛli lala maa, u daa tɔ'asi la anabi yɛligu, ka daa daŋŋi n‑tɔ'asiri la Masiiya la kum yisigri la yɛla.
Tirima muna zaa daa pun baŋŋi, ni, Naawunni daa yisigi ŋɔn Yisa kum ni, ka ti tɔ'asiri n‑tiri ya, ni, u siri yisigiya.
Ka u naayi doaai n‑du saazugu n‑zi u zizii kan bɛ Naawunni nudirigu maa ni: n‑ziya, ka niŋi ŋɔn daa pun tisi noori ni u nin niŋi seem la, ka daa deaai Vuusim Kasi maa u Ba saani ka tum u ti saani na.
Ka yan nyari ka wumni seelli wa zaa yi la ŋɔn Vuusim saani na.
Ya bu nya?
- di daa pa la Dauda mammaŋŋa n daa du arizana ni, amaa u daa yɛli, ni#:- ‘Ti Dugma daa yɛli n‑ti n Dugma maa, Ni, “Kyɛm n nudirigu zii na n‑zinni, Halli ka n nin zaŋŋi i dindaandima zaa N‑niŋi i nuusi ni.” ’ Lala zugu ya kyɛ ka ya Izraɛli niriba zaa sakki ka baŋŋi, ni, halli ni ya daa zaŋŋi Yisa n‑ku u maa zaa yɔri, Naawunni daa zaŋŋi u n‑kyɛ ka u ti niŋi ti Dugma, ni Masiiya ti Tuligra.” Tɔ; ka ban daa wum yɛttɔ'a wa n‑naai la, ba sufu daa sa'amiya pam, ka ba daa boosi Piita ni u taaba maa, ni, “Ti mabiisi, wula ka ti ya n‑niŋi?” Ka Piita daa labsi n‑yɛli ba, “Tuuba!
Ya kyɛli ya tumbeeri tuma m‑basi, ka ya sɔkam zaa yinni yinni deaai Naawunni koom suubu, Yisa Masiiya Tuligra yuuri zugu.
Ka Naawunni nin kyɛ ya taalli zaa m‑pɛŋŋi ya, ka ya nin deaai piini Naawunni saani, piini maa mun nyɛ Naawunni Sii Kasi kpeebu ya sufu ni.
Dama Naawunni n daa pun pɔ noori maa n‑ti yarima, ni ya biisi maa; n‑ti seeba ban bɛ wa'aligu ni seeba zaa ti Dugma ŋɔn ti ya m‑booli la.” Tɔ; ka Piita daa tɔ'asi yɛttɔ'asuma pam m‑paasi ba, ka laa n‑kpamsi ba nimmoaa, n‑yɛli, ni, “Ya tuligma ya mansi n‑yi zuna niriba wa sunsukkuni na, dama bumpoosa n kur nyɛ ba!” Ka zama maa ni seeba ban daa niŋi yɛdda n‑niŋi u yɛligu maa daa deaai Naawunni koom suubu.
Di dabsiri maa ka ba ninvugtusa ata n daa paasi Yisa nyaandɔliba maa ni.
Ka ba daa zaŋŋi ba mansi n‑wumni Yisa tuumudima wulisigu maa ni nimbiri moaa, ka la'amni ni ban n‑diri diibu ka puusiri Naawunni ni taaba.
Tɔ; ka dabeem daa sigi sɔkam zaa zugu na, ka Naawunni daa kyɛ ka u tuumudima tumni tunkara ni alahazibu yɛla.
Ka ban daa niŋi Yisa yɛdda maa daa la'am m‑bɛ ni, ka daa sakki n‑yɛtti, ni, ba zaa marigu nyɛ la yimmu.
Ba daa koosiri ban mari neenseesi la m‑putti ligri maa n‑tiri taaba, hoo sɔkam bukaata ŋɔn daa bɛ seem la.
Ba daa la'am m‑bɛ ni dabsiri kam zaa Naawunni Gyeeŋŋu Yiri maa ni, ka laa n‑la'amni taaba n‑diri diibu ba mammantoori yiya ni.
Ba daa diri nya'asim pam ka ba sufu daa maai zaa.
Ba daa pɛ'ari Naawunni, ka niriba zaa mun daa boori ba yɛla.
Ka beoo kam zaa ti Dugma daa kyɛ ka niriba daa nya tuliginsim n‑la'amni na m‑paasiri ba zugu.
Dahinseaa ka Piita ni Gyɔni ti kyɛnni Naawunni Gyeeŋŋu Yiri wuntaŋŋa kurigu ata saha, din nyɛ Yɛhudiyadima Naawunni susigu saha la.
Ka ninvugseeba daa zi gbariga na - ninvugsɔ ban pun dɔ'ai u lala u biilim ni, nti dooli Gyeeŋŋu Yiri za'anɔseaa ban daa boonni ‘Za'anɔveelli’ la ziiya.
Ba daa yi pun ziiri u la lala na nti doontiri bɛni dabsa zaa, ka u maanni bara zama maa saani, ban daa yi kpeeri Yiri maa ni sahanseaa la.
Tɔ; barimaanna wa n daa nya ka Piita ni Gyɔni ya n‑kpɛ Naawunni Gyeeŋŋu Yiri maa ni na, ka u maanni ba bara.
Ka Piita mirigi u nini n‑kpa u, ni Gyɔni gba m‑paasi, ka yɛli u, “Gɔsim ti!” Ka u wukki u zugu n‑gɔsiri ba, ka teesiri, ni, ba ya ti u seelli.
Ka Piita yɛli u, “N ka la'afu ni n ti i, amaa n nin ti i man mari bunseelli: Yisa Masiiya yuuri zugu, sɔ ŋɔn daa nyɛ Nazarɛti tiŋŋa nira la, doaam saazugu n‑zaani ka leebi ŋɔn kyɛnna!” N‑daa yɛli lala, ka daa gbaai doo maa nudirigu n‑suŋŋi u ni u doaai na.
Di saha ka u napɔna ni u napɔnkpaasi daa kpaŋŋi zaa, ka u doaai n‑zaani n‑kyɛnna, ka dɔli ba halli nti kpɛ Yiri maa puuni.
Ka kur gbaai kyɛnni ka yikkri m‑puusiri ka pɛ'ari Naawunni.
Ka sɔkam daa nya u kyɛnni maa ka pɛ'ari Naawunni, ka baŋŋi, ni, ŋɔna n yi nyɛ gbariga n‑zintiri Naawunni Gyeeŋŋu Yiri Za'anɔveelli ziiya m‑maanni bara la.
Ka din daa niŋi doo maa daa gyɛri ba ka daa niŋi ba alahazibu pam.
Tɔ; gbariga maa daa kur vili Piita ni Gyɔni m‑mari ba kirikiri, ka daadam zaa daa kabi n‑zɔri n‑dɔli ba, halli nti la'am Yiri maa maasim ziseaa ban daa boonni ‘NaaSulɛmaana Leeŋŋa’ la ni.
Piita ŋɔn daa nya lala, u daa boosi ba n‑yɛli, “Yan Izraɛli dima wa, bɔ n niŋi ka yɛlli wa niŋi ya alahazibu?
Bee wula ka ya ti gɔsiri ti hoo tirima mammaŋŋa yiiko zugu n kyɛ ka gbariga wa doaai n‑kyɛnni wa?
- bee, ti mammaŋŋa ban nyɛ ninvugsuma zugu?” Ka daa laa n‑yɛli ba, ni, “Ay!
Naawunni tuma nla - Naawunni ŋɔn daa nya pɛ'abu ti yaadima saani: Ibrahim daa gyeem u, ni Yisahaaku, ni Yaakubu - ŋɔn Naawunni n daa pun duusi u yiribii Yisa yuuri: amaa yarima daa zaŋŋi ŋɔn Yisa n‑taasi Gɔmna Pailiti saani nti kari u sariya, ka Gɔmna ŋɔn daa boori ni u basi u sahanseaa la ya daa za'asi u yɛla.
Ii!
- Ninvugsuŋŋu sɔ ŋɔn daa laa n‑nyɛ Naawunni nirimaŋni ka ya daa za'asi, ka daa laa n‑kyɛ ka Gɔmna zaŋŋi ninvugkuurisɔ m‑basi n‑ti ya, ka ku Nyɔvuri Daana maa.
Naawunni mun daa neaai u kum ni.
Tirima n daa nya ka baŋŋi, ni, lala n nyɛ yɛlimaŋni.
Ŋɔn Yisa yuuri zugu da kyɛ ka gbariga wa kpaŋŋi, u yuuri yɛdda niŋbu zugu.
Ya nyari doo wa ka mi u; ŋɔn niŋi Yisa yuuri yɛdda maa kyɛ ka u nya alaafɛ zaa pampaŋŋɔa, ka ya mammansi nini nya.” Piita daa laa n‑yɛli ba, ni, “M mabiisi, m baŋŋiya halli, ni, ziilinsi zugu ka ya daa niŋi Yisa lala, yan ni ya kpamma zaa.
Naawunni mun daa pun kyɛ ka u anabidima zaa tɔ'asi u Masiiya yɛla, ni, Naawunni ya n‑tum Masisɔ na ni u ti su ti naam fukumsi la: ka kyɛ ka ba yɛli m‑paasi, ni, ŋɔn Masiiya maa nin ti di wahala pam.
Tɔ: yan daa niŋi Yisa seem maa zugu, di daa siri niŋi lala.
Dizugu ya niŋma tuuba ka ŋmaligi n‑kyɛ ya tumbeeri tuma zaa, ka Naawunni nin deaai ya taalli zaa sindaani.
Dama dinŋɔ nin kyɛ ka ti Dugma nin taasi maasim saha na n‑ti ya, ka naayi tum ŋɔn pun yiisi Masisɔ nti diisi naam fukumsi maa, ŋɔn Yisa nla, ka kyɛ ka u labi na n‑di di zaa.
Ŋɔna n nyɛ ŋɔn nin laa n‑kpalim m‑bɛ arizana ni, halli ka Naawunni ti kyɛ ka seelli kam zaa nin ti siri maali n‑niŋi hoo ŋɔn boori seem.
Sahanseaa kan gaari la sa u daa tisi lala noori ka kyɛ ka u ninvugsuma ni anabidima daa wulisi ti lala.
Musa daa yɛliya: ‘Ti Dugma Naawunni nin ti yiisi sɔ ya mabiisi puuni n‑kyɛ ka u niŋi anabi, kaman ŋɔn daa yiisi ma seem la.’, ni, ‘U yi ti yɛli ya seelli kam, ya dɔli ka lala.
Ka sɔ kam zaa ŋɔn nin ti za'asi lala anabi yɛligu maa wumpu, ŋɔna nin ti ya m‑baasi yɔri.’ ” Ka Piita daa laa n‑yɛli ba, “Yɛlimaŋni, anabidima zaa - n‑yi Samuwɛli halli ni zuna - ba zaa daa tɔ'asi zaŋŋi n‑kyaŋŋi ti zuna saha wa yɛla.
Ya gba nyɛ la anabidima wa ya'ansi, ka ya su nangbambasiseelli Naawunni ŋɔn daa basi n‑ti ya yaadima maa.
U daa yɛli ti yaaba Ibrahim, ni, u biisi zuliya zugu ka duniya wa niriba zaa nin nya zugsuŋŋu.
Dizugu u daa yiisi u yiribii maa n‑tum u na, ni u ti kyɛ ka yarima daŋŋi n‑nya lala zugsuŋŋu maa.
Ya beesigu takkri zugu ka ya zaa nin yi ya tumbeeri ni.”
Tɔ.
Piita ni Gyɔni daa na kur bɛ ni n‑tɔ'asiri ni n‑tiri zama maa, ka maalimaanniba daa kyɛ na, ni Gyeeŋŋu Yiri Pirinsi toondaana, ni Saddusidima maa m‑paasi.
Ban daa ti paai ba saani na la, ba sufu daa yisigiya pam dama Yisa nyaandɔliba maa daa tɔ'asiri ka wulisiri zama maa, ni, niriba nin ti yisigi kum puuni hoo Yisa ŋɔn daa pun yisigi seem la.
Ka dizugu ba daa gbaai Piita ni Gyɔni n‑kpeesi sarika duu ni, ka guri ba ni beoo neaai, din daa pun zibgiri maa zugu.
Dinŋɔ zaa yɔri, dama niriba pam ban daa wum Piita ni Gyɔni yɛttɔ'a la daa sakki ba teesa puuni n‑ti Yisa.
Seeba ban zaa daa niŋi Yisa yɛdda maa daa nyɛ la dɔppa tusa anu.
Tɔ; ka beoo ŋɔn daa ti neaai, ba daa mari ba Gyɛrusalɛm timpuuni m‑booli zuguraandima ni ba kyam na n‑tɔ'asi yɛttɔ'a maa - ban ni tinkpamma ni karimbadima maa zaa.
Annasi sɔ ŋɔn daa nyɛ Yɛhudiyadima Gyeeŋŋu Toondaana gba daa la'am m‑bɛ bɛni, ni Kayafasi ni Gyɔni ni Alɛkzanda ni ba dɔ'am kpamma zaa.
Ba daa zaali Piita ni Gyɔni kpamma maa tooni, ka boosi ba n‑yɛnni, ni, “Ya zaŋŋi la kpeeŋŋu bɔa, bee ŋɔni yuuri ka ya mara, n‑niŋi dinŋɔa?” Bɛni ka Naawunni Sii daa suŋŋi Piita ka u labsi n‑yɛli ba, “Toondaandima wumma!
Kpamma wumma!
Ya kur moaai la nini m‑boosiri ti zuna zaŋŋi n‑kyaŋŋi bunsunseaa din sa niŋi ka gbariga wa nya tippu: tɔ!
- ya baŋŋma, halli Izraɛli tiŋŋa niriba zaasa baŋŋma, ni, di nyɛ la Nazarɛti doo la, Yisa Masiiya, yuuri zugu n kyɛ ka gbariga wa zaani ya tooni zuna ka mari alaafɛ wa.
Ŋɔn Yisa ka ya daa kyɛ ka ba gbaai u n‑kpaasi n‑tabli dɔpulli zugu, amaa Naawunni daa kyɛ ka u daa yisigi u kum puuni.
Di daa nyɛ la Yisa ka Naawunni Litaafi la daa yɛtti u yɛla, ni#:- ‘Tammeeriba, ya wumma!
Yan daa za'asi kugseaa la - Kana daa leebi kan gbaai nyeebri maa, N‑gbaari ka zaa ni kpeeŋŋu.’ Yisa kɔkɔ nin ti fa ya m‑basi, dama Naawunni daa bu kyɛ ka ninvugsɔ bɛ duniya wa ni ka nira yi ti booli u yuuri ka u fa u m‑basi, m‑paasi ŋɔn Yisa yuuri zugu.” Ka di daa nyɛ la alahazibu n‑tiri ban daa la'am m‑bɛ bɛni maa, Piita ni Gyɔni ŋɔn daa tɔ'asiri ni sufukpeemni seem ka daa bu mari dabeem ba yɛttɔ'a maa puuni zugu.
Ni, ba pa la karikyidima, amaa zugsabilli dima n kur nyɛ ba.
Ka ba daa baŋŋi, ni, ba nyɛ la ninvugseeba ban daa dɔli Yisa.
Dinŋɔ zaa yɔri, ba daa bu nyaŋŋi n‑yɛli seelli, dama ba nini daa nya ka dɔsɔ ŋɔn daa nyɛ tippu la daa bɛ ba saani n‑zɛya.
Di saha ka ba yɛli ba, ni, ba yim duu maa ni n‑gura, ka daa naayi piili n‑tɔ'asi taaba zaŋŋi n‑kyaŋŋi ba yɛla, ni, “Ti ya niŋi dɔppa wa la wula?
Ninvugseeba zaa ban bɛ Gyɛrusalɛm timpuuni mi halli, ni, ba tum tunkarigu.
Ti ku toaai n‑yɛli, ni, di pa lala.
Tɔ - ya kyɛ ka ti kpaamni ba, ni, ba di laa n‑zaŋŋi Yisa yuuri n‑tɔ'asi n‑ti sɔsɔa.
Lala nin kyɛ ka yɛttɔ'a wa ku laa m‑moonni n‑tiri niriba.” Ka ba daa laa m‑booli ba ni ba kpɛ na, ka yɛli ba, ni, sɔseaa laa n‑ka ni ka ba nin toaai n‑zaŋŋi Yisa yuuri n‑tɔ'asi niriba, bee, n‑wulisi niriba.
Amaa Piita ni Gyɔni daa labsi n‑yɛli ba, ni, “Ya gaŋŋma ya mammansi din tuusi Naawunni saani: ti sakkma n‑ti ya noori la, bee, ti sakkma n‑ti Naawunni noori?
Tirima muna - soori ka ni ka ti ku tɔ'asi zaŋŋi n‑kyaŋŋi tin daa nya ka wum bunseesi la.” Ka kpamma daa maali n‑kpaamni ba, ka daa zaŋŋi ba m‑basi ni ba kyaŋŋi.
Ka daa bu nyaŋŋi n‑namsi ba, dama daadam zaa daa pɛ'ari Naawunni, din daa niŋi seem maa zugu.
Dɔsɔ ŋɔn daa nya tippu n‑wulisi Naawunni gyirima ŋɔn nyɛ seem maa muna - ba daa dɔ'ai u ka di paai yuuma pisinaasi.
Tɔ.
Ka ban daa zaŋŋi Piita ni Gyɔni m‑basi la, ba daa labi ba taaba saani nti yɛli ba, ka daa kyɛ ka ba baŋŋi gyeeŋŋu toondaandima ni kpamma maa ŋɔn daa yɛli seem maa zaa.
Ka ba zaasa ban la'amni m‑bɛ ni maa daa pɛ'ai Naawunni, ni, “Ti Daana Naawunni, nyini n nyɛ sɔ ŋɔn daa naam saazugu ni tingbaŋŋu maa, ni teeku gba, ni seelikam zaa an bɛ a puuni.
I daa kyɛ ka i Vuusim Kasi suŋŋi i yiribii la, ŋɔn nyɛ ti yaaba Dauda, ka u daa yɛli#:- ‘Bɔzugu ka tinzundima nyuuri bara?
Bɔzugu ka tinsi pam niriba teesiri teesiyɔya?
Duniya wa nadima la'am la taaba, - Zuguraandima la'asi m‑bɛ luginyinni, Ni ba ti tuusi ti Dugma ni u Masiiya maa tɔppu.’ Yɛlimaŋni ka ba daa siri la'am taaba tiŋŋa wa puuni, ni ba ti tuusi Yisa: ŋɔn mun nyɛ la i bisuŋŋu sɔ nyin daa diisi Masiiya maa, ka Pɔntiyusi Pailiti, ni NaaHɛroodi - halli tinzundima ni Izraɛli tiŋŋa niriba zaa - daa la'asi na n‑tuusi u. Ba daa tum seela zaa nyin, Naawunni, ŋɔn daa pun teesi n‑zaali seem maa.
Amaa pampaŋŋɔ, ti Dugma, wumma ban yɛli ti seem, ni, ba nin namsi ti.
Tim ti sufukpeemni ni ti ti tɔ'asi i yɛla, ka kyɛ ka i nuu yaa bɛ ti saani, ni ti tibi baaridima ka tumni tunkara ni alahazibu tuma i maŋtoori bii Yisa yuuri ni.” Ka ban daa puusi lala n‑naai sahanseaa maa, luginseaa ban daa la'am m‑bɛ ni la daa miimni pam.
Naawunni Sii Kasi daa kpɛ ba n‑ti ba yaa, ni ba ti tɔ'asiri Naawunni yɛligu nimmoosi, ka bu mari dabeem.
Di saha maa ka ninvugseeba zaa ban daa sakki n‑ti Yisa la daa mari nangbanyinni ni sufu yinni.
Ba sɔsɔ daa bu yɛli, ni, u marigu kam zaa nyɛ la ŋɔn kɔkɔ dinni: ba daa la'amni n‑tɔtti seelikam zaa n‑tiri taaba.
Yisa tuumudima la daa tɔ'asi Naawunni yɛla ni yaa, n‑yɛtti niriba, ni, ti Dugma Yisa yisigi kum ni ka ba mammansi nini nya.
Ka Naawunni daa kyɛ ka ba zaa mari sufumaasim pam, ka fara daa laa n‑ka ba sɔa.
Dama seeba zaa ban daa mari puri bee yiya la daa yi koosiri a ni m‑mari ligri maa na nti ti tuumudima la, ka ba tɔri n‑ti sɔ zaa ŋɔn mari bukaata.
Di daa niŋi lala; ka dɔsɔ daa bɛni ka u yuuri boonni Gyoosɛfi, amaa Yisa tuumudima maa daa pa u yupaa, ni, ‘Baanabasi’ - di gbinni nyɛ la “Saawaradaana”.
Liivai za'anɔri nira n daa nyɛ u, ka ba daa dɔ'ai u Saapirusi tingbaŋŋu maa ni.
Doo wa daa koosi u tingbanni ka daa mari ligri maa na n‑ti tuumudima maa.
Tɔ.
Ka dɔsɔ n daa bɛ ni ka u yuuri boonni Ananayasi, ka u pɔ'a mun yuuri Safayira.
Ŋɔna n daa koosi u tingbanseaa, ka ŋɔn ni u pɔ'a daa niŋi nangbanyinni ka u sɔ'ai ligri maa seesi n‑ti u maŋŋa, ka daa zaŋŋi an kpalim m‑mari na n‑dooli tuumudima maa tooni.
Ka Piita daa yɛli, “Ananayasi!
Wula ka Sintaani paali i sufu ni, halli ka i ma'ai ziri n‑ti Sii Kasi maa, ka zaŋŋi la'aseesi nyin daa deaai i tingbanni zugu maa n‑yiisi aseesi n‑sɔ'ai m‑mara?
Tingbanni maa daa pa la i dinni?
Ka nyin daa koosi ka maa, i daa bu su ligri maa?
Bɔ n kyɛ ka i niŋi lala?
I bu ma'ai n‑ti la ninsaala, amaa Naawunni.” Ananayasi ŋɔn daa wum nŋɔ maa, u daa lu tiŋŋa n‑kpi.
Ka dabeem pam daa gbaai ban daa wum din daa niŋi maa zaa.
Ka na'akyimbisi maa daa doaai m‑pili u ka zaŋŋi u n‑zi n‑yi nti sɔ'ai.
Tɔ, ka di daa yuui beela ka u pɔ'a daa kpɛ na, ka daa bu mi din pun niŋi.
Piita daa boosi u, ni, “Yɛlima!
la'aseesi ban daa yɔ n‑ti nyin ni Ananayasi tingbanni maa zugu la zaa nŋɔa?” Ka u daa sakki, ni, “Ii, ka ligri maa nla.” Ka Piita daa yɛli u, “Wula ka ya niŋi nangbanyinni ni ya zamsi ti Dugma Sii maa?
Gɔsima!
ninvugseeba ban da zaŋŋi i sira n‑sɔ'ai la nɔba na bɛ la za'anɔri ni wa, ka ba nin zi i gba n‑yi.” Di saha ka ŋɔn gba daa lu tiŋŋa Piita tooni ka kpi.
Ka na'akyimbisi maa daa labi n‑kpɛ na, n‑nya u ka u kpi, ka ba daa zaŋŋi u n‑zi n‑yi n‑sɔ'ai u sira maa lugri.
Dabeem pam daa gbaai Yisa nyaandɔliba ban daa la'amni taaba maa, ni ninvugseeba ban daa ti wum lahabaari maa zaa m‑paasi.
Tɔ; ka Naawunni daa kyɛ ka tuumudima maa daa tumni alahazibu tuma pam niriba maa saani n‑wulisiri u gyirima.
Ba zaa daa kur la'amni la NaaSulɛmaana Leeŋŋa maa maasim ni.
Sɔsɔ daa ka sufukpeemni din nin toaai n‑kyɛ ka ba la'am n‑tabli ba saani, halli ni nyaandɔliba maa daa mari gyirima niriba maa saani pam.
Ni di zaa yɔri, dɔppa ni pɔ'aba pam daa niŋni ti Dugma yɛdda m‑paasira nyaandɔliba ban pun bɛ ni maa zugu.
Lala maa zugu ka niriba daa ziiri ba baaridima n‑kyɛnni sɔkpaŋŋa n‑doontiri gadu ni sɔna zugu, ni, Piita yi ti gatta, baseeba di yi ti kpɛ halli u sisii maasim ni gba.
Zama daa la'am tinkpansi maa ni, n‑kyɛnni Gyɛrusalɛm na n‑ziiri ba baaridima maa na, m‑paasi baseeba arizimbeeri ŋɔn daa daamni maa, ka ba zaa daa nya tippu.
Ka Gyeeŋŋu Toondaana maa ni u taaba ban daa dɔli Saddusidima soori la daa doaai n‑zabri ba nyuuri pam.
Ba daa gbaai tuumudima maa n‑kpeesi sarika duu ni.
Amaa yuŋŋu daa ti paai ka ti Dugma malaaka daa yoaai sarika maa dunɔya maa ka daa yiisi ba na, ni, “Ya kyɛma nti zaani Gyeeŋŋu Yiri maa puuni n‑yɛli niriba maa lahabaari maa zaa zaŋŋi n‑kyaŋŋi beesigu paalli wa ni.” Tɔ; beoo ŋɔn daa ti neaai, ba daa kpɛ Gyeeŋŋu Yiri maa ni, ka daa piili n‑wulisiri niriba hoo malaaka maa ŋɔn yɛli ba seem la.
Ka Gyeeŋŋu Toondaana ni u nyaaŋŋa ŋɔn daa ti paai kootu duu ni ka daa booli kpambaya maa ni Izraɛli kpamma zaa ni ba la'am na, ba daa tum sarika maa ni m‑boori tuumudima maa.
Amaa Pirinsi maa ŋɔn daa paai sarika maa ni, ba daa bu nya ba bɛni, ka daa labi na n‑tisi lahabaari, ni, “Ti nya ka dunɔya maa kpari ni suŋŋa, ka ban guri maa zɛ za'anɔya maa ni, amaa tin yoaai ti bu nya sɔ duu maa puuni.” Ban daa wum lahabaari maa, di daa gyɛri Pirinsi toondaana ni gyeeŋŋu kpambaya maa pam, ka ba daa birisiri, ni, anŋɔ ya n‑naai la wula?
Di saha maa ka sɔ daa kpɛ na n‑yɛli, “Ya gɔsima!
Yan sa zaŋŋi dɔseeba n‑niŋi dansarika duu ni la - ba zɛ la Gyeeŋŋu Yiri maa ni n‑wulisiri niriba maa.” Ka Gyeeŋŋu Yiri Pirinsi toondaana maa daa doaai n‑zaŋŋi u nyaaŋŋa n‑kyaŋŋi nti zi tuumudima maa na; amaa ba daa bu zaŋŋi yaa n‑gbaai ba, dama ba daa zɔri la zama maa dabeem, ni, di pa seem ba nin lɔbi ba kuga.
Ban daa zi ba na sahanseaa la, ba daa kyɛ ka ba zaani la'aŋŋu maa puuni, ka Gyeeŋŋu Toondaana maa daa boosi ba, ni, “Ti daa bu zaali ya zaalikpeemni, ni, yan di laa n‑wulisiri yuuri wa zugu?”, ni, “Amaa ya mun daa pun kyɛ ka yɛligu wa yɛligi m‑paali Gyɛrusalɛm tiŋŋa zaa.
Halli ya boori ni ya kyɛ ka doo wa kum taalli tabli ti gba.” Ka Piita ni u taaba daa labsi n‑yɛli, “Ti nin sakki la Naawunni noori, ka pa ninsaala noori.
Naawunni, sɔ ti badima ŋɔn daa gyeem maa: ŋɔna n daa neaai Yisa kum ni.
Yarima muna daa pun zaŋŋi u n‑kpaasi n‑yuli doo zugu ka ku u. Ŋɔn ka Naawunni mun daa duusi n‑ziili u nudirigu ya'ari ziziiya, hoo nabiiya ni tuligra.
U nin ti kyɛ ka Izraɛli dima takki ba halibeoo n‑kyɛ ala'akyi, ka Naawunni naayi kyɛ ba tumbeeri taalli m‑pɛŋŋi ba.
Tirima n nyɛ ban nya ka wum anŋɔ zaa ŋɔn daa niŋi seem la, ka ti yɛtti niriba lala; ka yɛtti zaŋŋi n‑kyaŋŋi Naawunni Vuusim Kasi yɛla, sɔ Naawunni ŋɔn zaŋŋi n‑ti seeba ban deaai u yɛligu maa.” Ban daa wum dinŋɔ maa, suuri daa ku ba, ka ba daa boori ni ba ku tuumudima maa.
Amaa Farisisɔ ŋɔn yuuri daa boonni Gameeliyɛli daa doaai ni u tɔ'asi la'aŋŋu maa ni.
U daa nyɛ zaaligu la karimbasɔ daadam maa zaa ŋɔn daa tisiri gyirima n‑gaari karimbadima zaa.
U daa yɛli, ni, ba yiisim niriba maa beela, ka u daa tɔ'asi n‑ti ba n‑yɛli, ni, “Ya Izraɛli dima wa, ya teesim suŋŋa m‑baŋŋi yan ya n‑zaŋŋi dɔppa wa n‑niŋi seem maa.
Ya bu nya?
- sahanseaa la ka Tiyudaasi daa yi na n‑yɛli, ni, u nyɛ la ninvugtibsisɔa, ka niriba kɔbsinaasi daa dɔli u; amaa ba daa ku u, ka ŋɔn ni ban yɛla zaa daa yi naai la yɔri.
Ŋɔnŋɔ nyaaŋŋa ka Gyuudasi, Galilii nira la, gba daa yi na, niriba kaaligu la saha, ka daa zaŋŋi ninvugseeba ka ba daa bu sakki Gɔmnanti yɛligu.
Ba daa ku u gba ka u nyaandɔliba zaa daa wurigi.
Dizugu, yɛttɔ'aseaa kan zɛya wa ni, man ya n‑kpaamni ya, ni, ya kyɛli dɔppa wa m‑basi, ka ba kyaŋŋi.
Dama ba yɛligu, ni ba tuma maa, yi nyɛ la ninsaala dinni, a nin lu.
Amaa a yi yi la Naawunni saani na, ya ku toaai n‑goaai niriba wa.
Di ya n‑kyɛ ka ya zabri ni Naawunni!” Ka u yɛttɔ'a wa daa kyɛ ka ba takki ba teesa.
Ka ba daa booli tuumudima maa na n‑feebi ba, ka daa yɛli ba, ni, ba di laa n‑tɔ'asi Yisa yuuri yɛla, ka daa kyɛ ka ba bakki n‑kyaŋŋi.
Ba mun daa yi la'aŋŋu maa ni ni sufumaasim, dama ba daa sumsi ni ba diisi ba vi Yisa yuuri maa zugu.
Beoo kam ba daa bɛ Gyeeŋŋu Yiri maa ni, ni niriba yiya puuni, ka daa bu kyɛ wulisigu; ba daa na kpalim m‑moonni la lahabasuŋŋu, ni, Yisa n nyɛ Masiiya - Masisɔ Naawunni ŋɔn tum na ka laa n‑diisi u naam.
Sahanseaa Yisa nyaandɔliba maa ŋɔn daa zoaari m‑paasiri la, nangbankpeemni n daa lu ba puuni; di daa nyɛ la seeba ban tɔ'asiri Griiktiri la ni ban tɔ'asiri Hibruuli la sunsukkuni.
Griiktiri dima maa daa galimni la Hibruuli dima maa, ni, “Ban yi tɔtti diibu n‑tisiri dabsa zaa la, ti pukɔya bu nyari ba tɔrli.” Lala zugu ka tuumudima piiya ni ayi la daa booli nyaandɔliba zaa ni ba la'amma taaba, ka yɛli ba, ni, “Tirima kyɛli Naawunni yɛligu tuma ka gɔsiri diibu yɛla, bee?
Ay!
- lala ka soori!
Dizugu, ti mabiisi, ya yiisim ya niriba ayɔpɔi, seeba ban bɛ ninvugsuma m‑mari Naawunni Sii Kasi yiiko, ni yɛm; ka ti ti kyɛ ka ba su diibu tuma maa.
Ka tirima mun zaŋŋi ti sufu zaa n‑niŋni Naawunni puusigu ni lahabasuŋŋu wulisigu ni.” Ka ba zaa daa sakki n‑ti yɛligu wa, ka daa yiisi Sitiivin ŋɔn daa mari yɛdda pam ni Vuusim Kasi yiiko la, ni Filipi ni Pirɔkyɔrusi, ni Nikanoori, ni Taimoon, ni Paamɛnaasi, ni Nikɔlaasi ŋɔn daa yi Antiyɔkku ni na la, ka daa pun yi Griika dima gyeeŋŋu soori la ni, ni u ti dɔli Yɛhudiya dima dinni.
Niriba wa ka ba daa zaŋŋi n‑wulisiri tuumudima maa, ka ba daa susi Naawunni n‑ti ba ka zaŋŋi ba nuusi m‑pa ba zugri n‑diisi ba tuma maa.
Tɔ; ka di nyaaŋŋa ka Naawunni wulisigu wumpu maa daa kur yɛligri ni, ka ban daa dɔli Yisa soori maa kaaligu daa nɔbi Gyɛrusalɛm puuni, halli ka Yɛhudiyadima maalimaanniba pam daa sakki n‑deaai Yisa yɛdda.
Sitiivin muna - Naawunni daa zaŋŋi gyirima ni yiiko n‑ti u, ka u daa tum alahazibu tunkara ka Yɛhudiyadima niriba daa nya.
Amaa ninvugseeba daa doaai n‑ŋmɛ nangbankpeemni ni Sitiivin.
Ninvugseeba ban daa la'amni ban daa boonni ‘Sumaŋŋa La'aŋŋu Duu’ la ni maa n daa nyɛ ba, ni Sairiini dima ni Alɛkzandiriya dima, ni seeba ban daa yi Silisii na, ni Ɛseaa.
Amaa ba daa bu nyaŋŋi Sitiivin, dama Naawunni Siiya yɛm daa bɛ u yɛttɔ'a maa ni.
Dizugu ba daa bɔ dɔseeba ni ba yɛlima, ni, ba wumiya ka Sitiivin tɔ'asiri n‑galimni Musa yɛla, halli ni Naawunni yɛla gba.
Ban daa tɔ'asi ba ziri yɛttɔ'a lala maa, ba daa kyɛ ka niriba zaa daa doaai n‑gbaai Sitiivin, ban ni ba kpamma ni ba karimbadima maa m‑paasi, m‑mari u n‑kyaŋŋi tiŋŋa maa kpambaya saani ni ba kari u sariya.
Ba daa kyɛ ka ninvugseeba kpɛ na n‑tɔ'asi m‑ma'ai ziri, ni, “Doo wa kur tɔ'asiri ni n‑galimni Naawunni Gyeeŋŋu Yiri la, ni zaaligu maa.
Ti wumiya ka u yɛli Yisa ŋɔn daa nyɛ Nazarɛti nira la yɛla, ni, ŋɔna nin sa'am Naawunni Gyeeŋŋu Yiri wa, ka takki ti kaya seesi Musa ŋɔn daa zaŋŋi n‑ti ti la.” Ka seeba ban daa zi sariya karibu zii la ni zaa nini daa gɔsiri la Sitiivin la, ka ba daa ti nya u nindaa maa, ka ka ŋmanni la hoo malaaka dinni.
Ka di saha maa ka Gyeeŋŋu Toondaana maa daa boosi Sitiivin, ni, “Di zaa nyɛ la yɛlimaŋni, bee?” Ka Sitiivin daa gyɛrigi n‑yɛli, “M badima, ni m mabiisi, ya wumma!
Ti yaaba Ibrahim ŋɔn daa bɛ Mɛsɔpɔteemiya tingbaŋŋu ni la, ka na bu yisigi n‑kyaŋŋi Kyaraani tiŋŋa - di saha ka Naawunni, Gyirima Daana, daa kasigi u maŋŋa n‑wulisi u lala saha maa, nti yɛli u, ni, ‘Kyɛl i tingbaŋŋu wa, ni i dɔ'am zaa, ka bakki n‑kyɛ tingbanseaa man ya wulisi i maa na.’ Di saha u daa kyɛ u tiŋŋa maa, Kalidii dima tiŋŋa la, ka daa kyaŋŋi nti bɛ Kyaraani tiŋŋa.
U ba ŋɔn daa ti kpi, Naawunni daa kyɛ ka u yi bɛni ka gaari m‑paai la tingbanseaa yan na bɛ ni la.
Ka daa bu ti u tingbanseaa zaa ni u bɛ ni n‑su ka, halli beela; amaa ka daa yɛli u, ni, u nin zaŋŋi tingbaŋŋu maa n‑ti u ni u nyaaŋŋa zaa, ka ba nin ti di ka faari n‑su, halli ni di saha maa ti yaaba Ibrahim daa ka biiya.
Naawunni daa yɛli kanŋɔ yɛttɔ'a, ni, u ya'ansi nin ti bɛ tinseelli ni, ka tiŋŋa maa niriba nin zaŋŋi ba n‑kyɛ ka ba leebi ba daaba n‑niŋi ba wahala yuuma kɔbsinaasi.
Ka laa n‑yɛli Ibrahim, ni, ‘Amaa man nin ti kyɛ ninvugseeba ban su ba maa saani na ka darigi ba tuba pɔi, ka naayi kyɛ ka i niriba maa yi na m‑bɛ kpa n‑gyeemni ma.’ Ka Naawunni daa zaali dɔppa gunibu kaari, ni di ti wulisi ŋɔn ni Ibrahim ŋɔn loori la taaba nangbanyinni seem.
Tɔ - ka dizugu ban daa dɔ'ai Ibrahim bii Yisahaaku sahaseaa la, ba daa guni u daba anii daari maa; Yisahaaku bii mun daa nyɛ Yaakubu, ka Yaakubu mun daa dɔ'ai u bidibsi pii ni ayi la, tin boonni seeba Izraɛli za'anɔya kpamma maa.
Ka kpamma maa daa ti zabi nyuuri n‑niŋi ba tinzɔ Yisifu, n‑daa ti zaŋŋi u n‑koosi n‑ti Igyipti dima.
Amaa Naawunni daa zaani u nyaaŋŋa Igyipti tingbaŋŋu maa ni, n‑yiisi u wahala zaa puuni; ka laa n‑ti u bamsim, ka kyɛ ka u nya gyirima Igyipti naaba NaaFirawuna saani.
Ka Naaba daa kyɛ ka u su ŋɔn NaaFirawuna yiri zaŋŋi n‑tabli Igyipti tingbaŋŋu maa zaa.
Di saha ka kɔm daa ti lu Igyipti ni Kyɛna'an tingbana zaa ni, ka daa ti niŋi ba wahala pam; ka ti yaadima maa daa boori bundirigu ka kɔŋŋi.
Tɔ, ka di saha maa ka ti yaaba Yaakubu daa ti wum, ni, kyi bɛ Igyipti tingbaŋŋu ni; ka u daa daŋŋi n‑tum ti yaadima maa, ni ba kyaŋŋi Igyipti nti da a na.
Di nyaaŋŋa ka ba daa ti laa n‑doaai n‑kyaŋŋi buyi kyɛnni.
Di saha maa ka Yisifu daa zaŋŋi u maŋŋa n‑wulisi u bɛya dima ka ba daa baŋŋi u, ka NaaFirawuna gba daa baŋŋi Yisifu bɛya maa ŋɔn nyɛ seeba.
Tɔ, ka dizugu Yisifu daa tum, ni ba booli u ba Yaakubu ni u yiri dima zaa na - ba daa paai ninvugpisiyɔpɔi ni anu.
Ka Yaakubu daa yisigi n‑kyaŋŋi nti zinni Igyipti, halli ka ŋɔn ni ti yaakpamma zaa daa ti ka ni.
Ka ba daa zi ba n‑labi Sɛkyeem tiŋŋa na, nti sɔ'ai ba ba gbala ziseaa ni, Sɛkyeem ziseaa ka ti yaaba Ibrahim ŋɔn daa zaŋŋi anzulifa n‑da Heemɔri biisi saani la.
Tɔ.
Ka Naawunni ŋɔn daa pun yɛli Ibrahim, ni, u nin suŋŋi u seem la, ka di saha daa naayi pɔtta; di saha maa ka ba zuliya maa daa nɔbi n‑zoaai pam Igyipti tingbaŋŋu maa ni, halli ka dɔsɔ ŋɔn daa zi Yisifu yɛla daa ti di Igyipti naam, ka daa zaŋŋi u teesibeeri n‑namsiri ti yaadima ka mugsiri ba.
U daa kyɛ ka ba zaŋŋi ba bileesi m‑basira, ni ba ku laa n‑nya biisi ban vu yaasa.
Di saha ka ba daa dɔ'ai Musa, ka u daa veeli pam ka Naawunni nini tigi u yɛla; ka u ba ni u ma daa mari u duu ni halli nti paai gɔya ata u ba yiri.
Di nyaaŋŋa ka sahanseaa daa ti paai ni ba zaŋŋi bii maa m‑basi, ka NaaFirawuna bipuŋŋa daa piisi u nti wubsi n‑zaŋŋi u, ni u leebi u mammaŋŋa biiya.
Ka Musa daa bamsi Igyipti dima bamsim zaa nti leebi yaa daana u yɛttɔ'a zugu ni u tuma zugu m‑paasi.
Tɔ: Musa ŋɔn daa ti paai u yuuma pisinaasi, ka di daa kyɛ u sufu ni na, ni, u kyɛm nti kaai u dɔ'ariba, Izraɛli dima la.
Ka u daa kyaŋŋi nti nya ka Igyipti dɔsɔ ŋɔn mugsiri ŋɔn Musa dɔ'ariba maa yinni ka di daa bu dɔli soori, ka u daa ŋmɛ Igyipti doo maa n‑ku u. U daa teesiya, ni, u mabiisi nin baŋŋi, ni, Naawunni n tum u na ni u ti fa ba m‑basi, amaa ba daa bu baŋŋi lala.
Ka dizugu beoo ŋɔn daa ti neaai ka Musa laa n‑yi nti nya Izraɛli dima maa niriba ayi ŋɔn zabra.
Ka u kyaŋŋi ni u ti goaai ba ka yɛli, ‘M mabiisi, ya baŋŋma, ni, ya nyɛ la mabiitiri yinni dima; ka wula ka ya ŋmaligi n‑zabra?’ Amaa ŋɔn daa niŋni u kpeaa putoo maa daa gyɛ la suuri n‑niŋi Musa ka boosi u, ni, ‘Ŋɔni n lee n‑zaŋŋi nyini n‑leebi ti toondaana, bee, ti sarikatta?’ ni, ‘I boori la i ku ma, hoo nyin sa ku Igyipti doo la seem maa, bee?’ Tɔ; ka Musa ŋɔn daa wum lala maa, ka u daa zɔ n‑kyaŋŋi Midiyan tingbaŋŋu ni.
Bɛni ka u daa kpalim m‑bɛ ni, halli nti dɔ'ai u bidibsi ayi.
Di yuuma pisinaasi nyaaŋŋa ka malaaka daa pusi n‑yi Musa zugu na, yoo kan yuuri boonni Sainayi la ni, n‑ŋmanni hoo bugum n‑diri tutuuri puuni.
Ka Musa ŋɔn daa nya lala ka di gyɛri u, ka u vuui m‑paai bɛni ni u ti gɔsi suŋŋa.
Di saha ka u daa wum ti Dugma kukɔri, ka u tɔ'asiri n‑tiri u, ni, ‘Mani n nyɛ Naawunni ka i badima gyeemni ma.
Halli Ibrahim Naawunni n nyɛ ma, ni Yisahaaku Naawunni, ni Yaakubu gba.’ Ka dizugu dabeem daa gbaai Musa ka u ningbiŋŋu daa gyigra; ka u daa bu laa n‑sakki n‑gɔsiri bɛni.
Ka ti Dugma daa laa n‑yɛli u, ni, ‘Pirigma i namna maa, dama nyin ŋɔn zɛ seela maa nyɛ la din bɛ kasi n‑ti ma!’ Ni, ‘M pun nya n niriba ŋɔn diri wahala seelli Igyipti dima nuu ni, ka laa n‑wum ba fabla zaa; lala zugu ka n sigi na ni n ti fa ba m‑basi.’ Ka yɛli, ni, ‘Ka dizugu kyɛm na ka n taasi i Igyipti tingbaŋŋu ni.’ Dinŋɔna - ya bu nya?
- ŋɔn Musa sɔ Izraɛli dima ŋɔn daa za'asi n‑yɛli u, ni, ‘Ŋɔni n lee n‑zaŋŋi i n‑leebi toondaana bee, ti sarikatta?’, ŋɔna ka Naawunni daa tum na ni u ti leebi ba toondaana ni ŋɔn nin fa ba m‑basi.
U daa niŋi lala, malaaka sɔ ŋɔn daa pusi n‑yi u zugu tutuuri maa puuni la suŋŋsim zugu.
Ka u siri daa fa ba n‑yiisi ba na, ka daa tumni alahazibu tuma ni tunkara pam Igyipti puuni, zaŋŋi n‑kyaŋŋi TeekuZeoo ziiya, halli yoo ni gba, ban daa goori bɛni sahaseaa yuuma pisinaasi la.
Tɔ; ŋɔn Musa daa nyɛ dɔsɔ ŋɔn daa yɛli Izraɛli dima, ni, ‘Naawunni nin yiisi sɔ ŋɔn nyɛ ya dɔ'ara, n‑kyɛ ka u niŋi anabi hoo mani ŋɔn bɛ seem la.’ Ŋɔna n daa nyɛ sɔ ŋɔn daa zaani ti Izraɛli badima ni malaaka sunsukkuni.
Dama ba daa la'am yoo ni, ka malaaka maa daa tɔ'asi n‑ti ŋɔna, Sainayi zoori zugu, ni u ti yɛli n‑ti ba.
Bɛni maa ka u daa deaai Naawunni yɛligu din tiri nyɔvuri maa yɛla n‑wulisiri n‑tiri ti na.
Amaa ti yaadima maa daa za'asi u noori ka waligi ba mansi ka kyɛ u, ka boori Igyipti lappu: ka daa yɛli Aruuna, ni, u zaŋŋma salima m‑maali wuna n‑ti ba, wunseesi ŋɔn nin kyaŋŋi ba tooni n‑guri ba yɛla, ni, ‘Ŋɔn Musa muna - sɔ ŋɔn daa yiisi ti Igyipti ni na la - ti bu laa m‑mi din niŋi u.’ Di saha ka ba daa maali bunni hoo na'abila, ka kɔri bunkɔbri m‑maali ka, ka ba sufu pɛligi pam ban daa zaŋŋi ba nuusi m‑maali bunseelli maa zugu.
Ka dizugu Naawunni daa yiisi u nuu ka kyɛ ba, ka ba daa susiri la saŋmariwuusi: lala zugu ka anabisɔ daa sɔbi n‑dooli Bukku maa puuni, ni#:- ‘Ya Izraɛli dima wa!
Yan daa bɛ yoo ni maa - Halli nti paai yuuma pisinaasi la - Lala saha maa zaa, yan daa kɔrigri bunkɔbri maa Man Naawunni ka ya daa kɔrigri n‑ti ma, bee?
Ay!
Ya daa ziiri ya wunseesi duri - Wunseaa yan boonni “Mɔlɔkyi” la, Ni ya saŋmariwuseaa yan boonni “Rɛfan” la.
Ya daa maali buna ni ya puusiri a ni: Dizugu man nin zaŋŋi ya nti basi, N‑taasi ya Babɛlɔn tiŋŋa tooni sa.’ Tɔ, ka ti yaadima ŋɔn daa bɛ yoo ni la, ba daa mari la Naawunni tanti duu; kana ka ba daa maali, ka ka daa ŋmanni la hoo Naawunni ŋɔn daa tɔ'asi Musa n‑wulisi u seem maa.
Tɔ; ka ti yaadimseeba ban daa pa nyaaŋŋa la daa deaai duu maa m‑mari ka n‑zi na - ban ni Gyɔsuuwa daa niŋi lala.
Di daa nyɛ la ban daa katti niriba burabura la saha, ninvugseeba Naawunni ŋɔn daa yiisi m‑basi ka kyɛ ka u niriba kpɛ na.
Ka ba daa kpalim m‑bɛ lala, halli nti paai NaaDauda saha.
Ŋɔn Dauda ka Naawunni nini daa tigi u yɛla, ka dizugu u daa susi soori Naawunni saani ni u ti bɔ gyeeŋŋu ziiya n‑ti u yaaba Yaakubu yiri dima.
Amaa u bii NaaSulɛmaana maa n daa ti mɛ Naawunni Gyeeŋŋu Yiri maa.
Amaa dinŋɔ zaa nyɛ la yɔri, dama Naawunni Ŋɔn Ka Kpeaa bu kpeeri nuusi ŋɔn mɛ duseaa puuni m‑bɛ ni.
Ka dizugu anabisɔ n daa yɛli, ni#:- ‘Dinŋɔ ka ti Dugma yɛtta: “Arizana nyɛ la n naam ziziiya, Tingbaŋŋu maa mun nyɛ n gbaya ŋɔn tɔmni seela: Ka yiri bɔ ka ya lee n‑ya m‑mɛ n‑ti ma?
Bee, luginseelli m bɛ duniya wa ni Ka n nin zinni n‑vuusira?
Pa mani n daa zaŋŋi n nuusi m‑maali anŋɔ zaa?” ’ ” Tɔ; ka Sitiivin daa laa n‑yɛli ba, ni, “Tɔ, yan tuppuwumni dima wa!
Ya nyɛ la seeba ban za'asiri yɛlimaŋni, hoo tinzundima ban bu guni la ŋɔn bɛ seem la!
Saha kam ka ya zabri Naawunni Siiya Vuusim Kasi maa.
Yan niŋni seem la, ya yaadima soori ka ya dɔli maa!
Anabisɔ n daa bɛ ni ka ya yaadima daa bu namsi u, halli yinni gba, bee?
Ba daa bu ku Naawunni tuumudima maa?
- Naawunni ŋɔn daa pun tum tuumuseeba maa ni ba daŋŋi m‑moonni Yɛlimaŋni Daana ŋɔn ya n‑kyɛ na la yɛla maa.
Ka pampaŋŋɔ yarima mun gbaai la Yɛlimaŋni Daana mammaŋŋa n‑yi u nyaaŋŋa ka ku u.
Ya daa deaai Naawunni zaaligu malaakadima saani, amaa ka lee m‑bu dɔli ka halli beela.” Tɔ: ka Sitiivin yɛligu wa ŋɔn daa lu ba tuba ni, ba sufu daa doaai pam, halli ka ba nyurimni ba kparima n‑niŋni u. Amaa Naawunni Sisuŋŋu daa paali Sitiivin ni, ka u wukki u zugu n‑gɔsi saazugu n‑nya Naawunni gyirima veelim, ka nya ka Yisa zɛ Naawunni nudirigu ziiya.
Di saha ka Sitiivin daa yɛli, “Ya nyama!
N nya ka arizana lakkri ni, ka Ninsaala Bii maa zɛ la Naawunni nudirigu ziiya!” Ka ba zaa daa gbaai kaasigu n‑nyɛri ba tuba ka zɔ n‑la'am n‑gyiligi u na.
Ka daa gbaai u n‑yiisi ba tiŋŋa maa tɔriga ni nti lɔbi u kuga.
Ka ban daa di sɛhara n‑galim u ka laa n‑lɔbi u maa daa yeaai ba bunyeera nti dooli na'akyimbilisɔ tooni, ka u yuuri boonni la Sɔla.
Ban daa lɔbri Sitiivin kuga sahanseaa maa, u daa susi la ti Dugma n‑tɔ'asiri, ni, “N Dugma Yisa, deaam n nyɔvuri!” Ka gbaani tiŋŋa n‑kaasi n‑yɛli, “N Dugma, di zaŋŋi ba tumbeoo wa taalli n‑ziili ba!” Ka ŋɔn daa yɛli lala n‑naai, u daa ti leebi Naawunni dinni.
-Ka Sɔla gba daa bɛ ni n‑sakkri ban daa ku Sitiivin yɛla maa.
Ka Sitiivin ŋɔn daa kpi la, ninvugsunseeba daa kpikki u n‑kyaŋŋi nti sɔ'ai, ka daa fabli pam u kum zugu.
Tɔ: ka di saha maa ba daa piili n‑namsiri Yisa nyaandɔliseeba ban daa la'amni Gyɛrusalɛm timpuuni maa.
Dizugu ba daa zɔ n‑yirigri zaa, n‑kyaŋŋi Gyuudii tingbaŋŋu ni Samɛrii tingbaŋŋu; kulla Yisa tuumudima kɔkɔ n daa kpalim timpuuni.
Sɔla mun daa kpalim n‑dɔla Yisa niriba maa ni nimmoaa, ni u ti sa'am ba yɛla.
U daa dɔli la yiri yiri n‑gbaasiri ba, dɔppa ni pɔ'aba zaa, baseeba ban dɔli Yisa soori la, m‑mari ba n‑kyɛnni n‑kpatti dansarika ni.
Tɔ; ka baseeba ban daa zɔ n‑yirigi lala maa daa dɔli la tinsi tinsi n‑tɔ'asiri Naawunni lahabasuŋŋu n‑tiri niriba.
Filipi mun daa kyaŋŋi Samɛrii timpuuni.
Ŋɔn daa ti paai la, u daa gbaai mooligu zaŋŋi n‑kyaŋŋi Masiiya maa yɛla.
Di saha ka daadam pam daa la'am na, ka daa wumni Filipi yɛttɔ'a la ni nimbiri moaa, ka nyari tunkariseesi ŋɔn daa tumna.
Ba daa yoaai ba tuba n‑wumsi ŋɔn yɛli seem zaa.
Dama arizimbeeri daa kaasi ka yi ninvugseeba ban mari ba ni, ka wɔbsi ni gbarisi gba daa nya tippu; ka di daa mari sufupeelim n‑tiri ninvugseeba ban daa bɛ Samɛrii timpuuni maa.
Dɔsɔ n daa bɛ tiŋŋa wa ni ka u yuuri boonni Saimoon.
U daa niŋni la tiim tuma, ka di daa mari alahazibu n‑tiri ninvugseeba ban bɛ tiŋŋa maa ni la.
U mun daa laa n‑duusi u maŋŋa, ni, u nyɛ la ninvugtitaari.
Nira kam, bibila halli ni ninvugkurigu gba, daa maai ba mansi n‑wum Saimoon yɛttɔ'a maa, ka yɛtti, ni, “Naawunni kpeeŋŋu daansɔ ban boonni, ni, ‘Buntitaari’ la n kur nyɛ u.” Din daa kyɛ ka niriba maa daa boori u yɛla maa daa nyɛ la: u daa pun tum u tiima tuma ba saani ka di daa yuui pam.
Amaa niriba ŋɔn daa ti sakki n‑ti Filipi yɛttɔ'a maa, ni lahabasuŋŋu zaŋŋi n‑kyaŋŋi Naawunni naam soori la, ni Yisa Masiiya yuuri yɛla, ba zaa daa deaai Naawunni koom suubu - dɔppa ni pɔ'aba zaa.
Saimoon mammaŋŋa gba daa sakki lala, ka ba daa su u gba koom.
U daa zaŋŋi u mammaŋŋa n‑tabli Filipi ni nimbirimoaa, ka daa nya Filipi ŋɔn daa niŋni tunkara ni alahazibu tunseesi, ka di daa gyɛri u pam.
Tɔ; di nyaaŋŋa Gyɛrusalɛm ni tuumudima maa ban daa ti wum, ni, Samɛrii dima sakki n‑ti Naawunni yɛlisuma la, ba daa tum Piita ni Gyɔni ba saani na.
Piita ni Gyɔni ŋɔn daa paai na la, ba daa susi Naawunni n‑tisi seeba ban pun sakki n‑ti Yisa, ni, Naawunni Vuusim Kasi nin sigi ba saani na.
Dama ba daa na kur deaai la koom suubu ti Dugma Yisa yuuri zugu, ka Naawunni Sii Kasi la na bu bɛ ba saani.
Di saha ka Piita ni Gyɔni daa zaŋŋi ba nuusi m‑pa niriba maa zugri ka Naawunni Sisuŋŋu daa kyɛ ba saani na.
Ka Saimoon daa nya Naawunni tuumudima maa ŋɔn zaŋŋi ba nuusi m‑pa niriba zugri ka Sii maa kyɛ ba saani na seem maa, ka u daa zaŋŋi ligri ni u ti ti Piita ni Gyɔni, ka yɛli ba, ni, “Ya tim man gba yaa kanŋɔ taabu, ka ninvugsɔ zaa man ti zaŋŋi n nuu m‑pa u ni, Naawunni Vuusim Suŋŋu maa nin kyɛ di daama saani na.” Ka Piita daa labsi n‑yɛli u, ni, “I nin kpi n‑sa'am m‑basi, nyini ni i ligri maa zaa!
- nyin teesi, ni, i nin toaai n‑zaŋŋi ligri n‑da Naawunni piini maa zugu.
I ka yɛttɔ'aseaa dinŋɔ puuni; i nuu ka ti faari diibu yɛla ni, dama i sufu bu zɛ yimm suŋŋa Naawunni saani.
Dizugu kyɛli i tumbeoo ni i teesibeeri wa zaasa, ka susi ti Dugma; pa seem u nin di sugru n‑ti i, i sufu ni teesa nyin teesi seem la zugu.
Dama n nya ka i zɛ la tumbeeri toom ziiya, ka ba pun zaŋŋi ala'akyi kutti m‑ba i!” Di saha ka Saimoon daa labsi n‑yɛli u, ni, “Ya bɛlimma ti Dugma Naawunni n‑ti ma, ni, nyin yɛli seem la di paai ma na!” Ban daa yɛli Saimoon dinŋɔ maa, ba daa yi n‑tɔ'asi Yisa yɛla n‑tisi niriba maa ka wulisiri ba, ka daa labi n‑kuli Gyɛrusalɛm.
Ban daa bɛ soori zugu n‑kunni maa, ba daa tɔ'asi Yisa lahabasuŋŋu maa n‑tisi Samɛrii dima tinkpansi pam puuni.
Tɔ: ka Filipi muna - Naawunni malaaka daa tɔ'asi n‑ti u ka yɛli u, ni, “Maalim siri n‑dɔli nuzaa lugri soori, sɔseaa kan yi Gyɛrusalɛm n‑kpa Gaza tiŋŋa ni la.” - Ŋɔn daa yɛli sɔseaa la, yoo ni soori n nyɛ ka.
Ka Filipi daa doaai n‑kyaŋŋi.
Di saha maa ka Itiɔpiiya dɔsɔ daa dɔli soori maa zugu n‑kunna.
Itiɔpiiya tingbaŋŋu Naaba kpeema, namɔ'aliga, n daa nyɛ u - pɔ'aba naam n‑daa la, ka ba boonni di, ni, ‘Kandaasi’.
Ŋɔn n daa su Pɔ'a-naaba maa tuma n‑gɔsiri u neema ni u ligri yɛla zaa n‑ti u. U daa pun kyaŋŋi Gyɛrusalɛm nti puusi Naawunni ka daa naai, ka kpɛ u tarɔkku ni n‑zinni, ka wuri datti u n‑kyɛnna.
Ŋɔn daa bɛ soori n‑kunni maa, u daa karimni la anabi Aizaaya bukku la puuni.
Ka Naawunni Siiya daa yɛli Filipi, ni, “Kyɛm nti paai tarɔkku wa!” Ka Filipi daa zɔ m‑paai bɛni ka wum, ka doo maa karimni la Aizaaya bukku la puuni; ka u boosi u, ni, “Ammi, i baŋŋi nyin karimni seelli wa gbinni?” Ka doo maa daa labsi n‑yɛli u, “Sɔ yi bu wulisi ma, man mammaŋŋa ya niŋi la wula n‑toaai m‑baŋŋi di gbinni?”, ka daa naayi yɛli Filipi, ni, u duum na n‑zinni u tarɔkku maa puuni.
Tɔ, ka Aizaaya gbaŋŋu maa puuni luginseaa ka u daa karimni maa n‑daa nŋɔa#:- “I yi mari peoo n‑wa ni i ti ku u, U yi bɛ la baalimm, ka bu yigra; Bee pɛbila ŋɔn ku kaasi U kɔrigri ziiya - Lala ka di daama gba daa bu yɛli seelli.
Ba daa zeem u ka di u sariya ba yuubu: Sɔsɔ ku toaai n‑yɛli u nyaaŋŋa dima yɛla, Dama u laa n‑ka duniya wa ni.” Tɔ, ka Itiɔpii doo maa daa yi boosi Filipi, ni, “Tɔ, ka dinŋɔna yɛlim ma: ŋɔni yɛla ka anabi la tɔ'asiri wa?
U daa tɔ'asiri u mammaŋŋa, bee, sɔ mun sa?” Ka Filipi daa gbaai u yɛttɔ'a maa ka piili luginseaa doo maa ŋɔn daa karimni ni la, n‑wulisi u lahabasuŋŋu maa zaŋŋi n‑kyaŋŋi Yisa yɛla.
-Ban daa bɛ soori zugu n‑kyɛnni la, ba daa ti paai la bɔ'aseaa ka koom daa bɛ ka ni.
Ka Itiɔpii doo maa yɛli Filipi, ni, “I bu nya koom wa?
Seelli bɛ ni din nin ta'ari ma, ni, n ku toaai n‑deaai Naawunni koom suubu, bee?” Ka yɛli sɔ ŋɔn duusiri tarɔkku maa, ni, u zaanma, ka ba daa zaani.
Ka ŋɔn ni Filipi daa sigi na n‑kyaŋŋi bɔkku maa puuni, ka Filipi daa naayi su u Naawunni koom maa.
Ka ban daa ti yi koom maa puuni na, ti Dugma Vuusim daa fa Filipi n‑kyaŋŋi, ka Itiɔpii doo maa daa bu laa n‑nya u yaasa, amaa u daa dɔli u soori n‑kyɛnni ni sufupeelim.
Ka Filipi mun daa ti bɛ Azootisi tiŋŋa, ka u daa dɔli la bɛni tinsi maa m‑moonni Yisa lahabasuŋŋu n‑tiri ba, halli nti paai Sizariiya timpuuni.
Di saha maa ka Sɔla daa boori la nimmoaa ŋɔn nin niŋi seem n‑ku Yisa nyaandɔliba.
U daa kyaŋŋi Gyeeŋŋu Toondaana la saani nti susi gbanseesi ka ba sɔbi n‑ti la'aŋŋu duri an bɛ Damasikusi tiŋŋa niriba la, ni, u yi ti nya ninvugseeba ban dɔli Yisa soori bɛni, dɔppa ni pɔ'aba, ni, u mari la soori ni u gbaasi ba n‑lɔ m‑mari ba n‑labi Gyɛrusalɛm na.
Tɔ: ka ŋɔn daa ti wa u Damasikusi maa ka daa ti pɔtti bɛni, ka neesim nyakki n‑yi saazugu na nti gyiligi u. U daa lu la tiŋŋa, ka wum ka kukɔri tɔ'asiri n‑tiri u, ni, “Sɔla, Sɔla, bɔ zugu ka i namsiri ma?” Ka Sɔla daa boosi n‑yɛli, “Ŋɔni nla, n dugma?”, ka u labsi n‑yɛli.
“Mani Yisa: mani ka i namsiri maa.” Ni, “Doaam saazugu yooma n‑kyaŋŋi nti paai Damasikusi.
Ba nin ti yɛli i nyin ya n‑niŋi seem.” Ninvugseeba ban daa dɔli Sɔla maa daa wum kukɔri maa, amaa ba daa bu nya sɔa; ka ba daa kɔŋŋi yɛligu di zugu.
Sɔla mun daa doaai saazugu n‑lakki u nini, amaa u daa zoomiya ka ban daa dɔli u maa daa dari u n‑kyaŋŋi m‑paai Damasikusi.
Sɔla daa zoomiya daba ata ka koom bee diibu daa bu gaari u noori ni.
Tɔ; ka nyaandɔlisɔ n daa bɛ Damasikusi tiŋŋa, ka u yuuri boonni Ananayasi.
U daa zaasi zaasimni, ni, ti Dugma tɔ'asi n‑yɛli u, ni, “Ananayasi!”, ka u daa sakki, “Naa!
Mani nŋɔa, n Dugma!” Ka ti Dugma daa yɛli u, ni, “Kyɛm sɔseaa kan boonni ‘Sɔtuusiri’ la ni nti kpɛ Gyuudasi yiri m‑boori Taasusi dɔsɔ ŋɔn yuuri boonni Sɔla la ziiya.
Pampaŋŋɔ u na puusiri ni.
U pun nya zaasimni, ni, dɔsɔ ŋɔn yuuri boonni Ananayasi kpɛ u saani na nti siisi u, ni u nini maa ti neaai yaasa.” Ananayasi ŋɔn daa ti wum lala maa, u daa yɛliya, “Mma, n Dugma!
Niriba pam pun ti ma doo wa lahabaari, ni, ŋɔn daa niŋi i niriba putoo Gyɛrusalɛm timpuuni, halli ni u deaai soori gyeeŋŋu kpamma maa saani, ni, u mari la soori ni u kyɛ na n‑gbaasi ninvugseeba ban gyeemni i la.” Ka ti Dugma daa labsi n‑yɛli u, “Ni dinŋɔ zaa, kur kyɛma!
Dama doo maa nyɛ la n tuntunsɔ ŋɔn ya mari n yuuri nti ti ban pa Yɛhudiyadima, ni ba nadima, ni Yɛhudiyadima maa m‑paasi.
N nin wulisi u ŋɔn nin di wahala seem n yuuri zugu.” Di saha ka Ananayasi daa yi n‑kyaŋŋi.
U daa kpɛ yiri maa ni n‑zaŋŋi u nuusi m‑pa Sɔla zugu ka yɛli, “M mabii Sɔla, ti Dugma Yisa ŋɔn zaŋŋi u maŋŋa n‑wulisi n‑ti i soori maa zugu la, ŋɔna n tum ma i saani na, ni n kyɛ na nti neaai i nini la ka kyɛ ka Naawunni Vuusim Kasi bɛ i saani ni kpeeŋŋu.” Dinsaha maa ka bunseesi an daa ŋmanni hoo pɛ'ari n yi Sɔla nini ni n‑lu tiŋŋa, ka Sɔla daa laa n‑neaai.
Di saha ka Ananayasi daa su Sɔla Naawunni koom.
U daa di diibu ka u yaa daa labi u na.
Tɔ: Sɔla daa kpalim m‑bɛ Yisa nyaandɔliseeba ban daa bɛ Damasikusi timpuuni saani n‑yuui beela.
U daa piili n‑yiisiri wa'azu tiŋŋa maa la'aŋŋu duri ni, ni, Yisa nyɛ la Naawunni biiya.
Di daa gyɛri ban wumni maa zaa, ka ba daa tɔ'asiri taaba, ni, “Yɛlimaŋni, pa dɔsɔ ŋɔn daa kyɛ ka ba gbaasiri lala yuuri nyaandɔliba maa la nŋɔa?
Ka u daa niŋi lala Gyɛrusalɛm timpuuni pɔi, ka naayi kyɛ kpa na ni u ti gbaasi ba n‑lɔ n‑taasi bɛni n‑niŋi gyeeŋŋu kpamma maa nuu ni.
Pa ŋɔna nŋɔa?” Sɔla mun daa kpaŋŋi u maŋŋa ni nimmoaa n‑wulisiri, ni, yɛlimaŋni Yisa siri nyɛ la Masisɔ Naawunni ŋɔn tum na la.
Dizugu Yɛhudiyadimseeba ban daa bɛ Damasikusi daa kɔŋŋi yɛlli, ni ba lusi u u yɛttɔ'a maa ni.
Saha daa ti paai ka Yɛhudiyadima maa daa la'am taaba ni ba ti baŋŋi ban nin niŋi seem n‑ku Sɔla.
Amaa lala lahabaari daa paai Sɔla na.
Ba daa yɛli, ni, ba nin guri tiŋŋa maa za'anɔya wuntaŋŋa ni yuŋŋu saha zaa, ni ba gbaai u n‑ku u. Amaa dindahinseaa, yuŋŋu ŋɔn daa ti sɔbgi sahanseaa la, u nyaandɔliba daa du tiŋŋa maa goomni zugu ka zaŋŋi la kusɔkku n‑lɔ ka miisi n‑kyɛ ka u sigi ka puuni, ka dinŋɔna ba daa sigsi u tiŋŋa maa kpaŋŋa.
Tɔ; ka dinŋɔna Sɔla daa labi n‑kyaŋŋi Gyɛrusalɛm.
Ka ŋɔn daa ti paai bɛni, u daa boori ni u paasi la Yisa nyaandɔliba la saani; amaa dabeem daa mari ba.
Ba daa bu basi yɛm, ni, u dɔli la Yisa ni yɛlimaŋni.
Di saha ka Baanabasi daa zaŋŋi Sɔla n‑kyaŋŋi nti puusi Yisa tuumudima maa.
U daa wulisi ba din daa niŋi Sɔla soori maa ni seem maa, ni, ti Dugma daa kyɛ ka Sɔla nya u ka daa tɔ'asi n‑ti u. Halli ni Sɔla ŋɔn daa bɛ Damasikusi timpuuni seem n‑tɔ'asiri paalu ni, ni sufukpeemni, zaŋŋi n‑kyaŋŋi Yisa yɛla ka u daa wulisi ba gba.
Di nyaaŋŋa ka Sɔla daa paasi ba zugu ka ba gyinni Gyɛrusalɛm timpuuni, ka u daa wulisi niriba zaa ni sufukpeemni, Yisa yuuri zugu.
Amaa ŋɔn ni Griika dima ŋɔn daa ti di azama halli nti ŋmɛ nangbankpeemni la, ba daa boori ni ba gbaai u n‑ku u. Ka u Yisa nyaandɔlitaaba ban daa ti baŋŋi lala maa, ba daa mari u n‑kyaŋŋi Sizarii tiŋŋa n‑zaali u soori, ni u kuli Taasusi tiŋŋa.
Tɔ; di saha ka Yisa niriba daa laa n‑ka daaŋŋu Gyuudii tingbaŋŋu zaa ni, halli Samɛrii tingbaŋŋu ni Galilii gba ba daa bu nya yɛttɔ'aseaa.
Ba daa nɔbri ni, n‑tumni ti Dugma ŋɔn boori seem, ka bɛ ni Naawunni Sii Kasi sufukpeemni zugu.
Piita daa gyinni n‑kaari la tinsi halli nti paai Naawunni niriba ban bɛ Lidda tiŋŋa ni.
U daa ti nya dɔsɔ ŋɔn yuuri boonni Iniyasi; gbariga n daa nyɛ u ka kur kpalim n‑dɔya, ka di paai yuuma anii.
Piita daa yɛli u, “Iniyasi, Yisa Masiiya n tibi i, doaama n‑kpabi i bundoaa wa!” Tɔ, ka Iniyasi di va n‑doaai.
Ka niriba ban daa bɛ Lidda tiŋŋa ni, ni Seaarɔn tingbaŋŋu dima maa zaa daa nya u n‑niŋi yɛdda n‑ŋmaligi n‑dɔli ti Dugma.
Tɔ; ka pɔ'asɔ n daa bɛ Gyɔppa tiŋŋa, Yisa nyaandɔliba sunsukkuni, ka u yuuri boonni Tabita, bee Dookasi (di gbinni n nyɛ, ni, ‘Kparibuuwa’).
U pupeelim ni u tunsuma daa ka tɔriga.
Amaa saha daa ti kyɛ na ka u beeri halli nti kpi.
Ba daa peaai u kɔbeoo, ka mari u n‑du n‑kpɛ gyirambisa duseaa n‑dooli.
Tɔ, ka ba tiŋŋa Gyɔppa ni Lidda tiŋŋa daa bu wɔ'a, ka dizugu nyaandɔliba maa ŋɔn daa pun wum, ni, Piita bɛ Lidda, ba daa tum niriba ayi bɛni ni ba ti booli u nimbirimoaa na.
Ni, ba susim u, ni, “Kur kpaŋŋma i maŋŋa n‑kyɛ yooma na!” Piita ŋɔn daa wum lala, u daa doaai n‑dɔli ba yooma.
Ŋɔn daa ti paai na, ba daa mari u n‑du saazugu n‑kpɛ duu maa ni, ka pukɔya maa zaa daa gyiligi u na, n‑kumna; ka ba daa wulisiri u neenseesi Dookasi ŋɔn daa sɛ n‑ti ba, u nyɔvuri saha la.
Piita daa kyɛ ka ba zaa yi duu maa ni.
U daa gbaani tiŋŋa ka susi Naawunni pɔi, ka naayi ŋmaligi n‑kpa kum maa ka yɛli, “Tabita, doaam n‑zaani!” Ka u daa neaai u nini n‑gɔsi Piita ka doaai n‑zinni.
Piita daa suŋŋi u ka u doaai n‑zaani saazugu, ka daa booli Yisa nyaandɔliba ni pukɔya maa ni ba kpeem na, nti wulisi ba, ni, pɔ'a maa nya nyɔvuri.
Gyɔppa dima maa zaa daa wum lahabaari maa, ka ba pam daa niŋi ti Dugma yɛdda.
Piita mun daa kpalim Gyɔppa ka di yuui beela.
U daa gbeeri la Saimoon, gbanzaba sɔ, yiri ni.
Dɔsɔ n daa bɛ Sizarii tiŋŋa ka u yuuri boonni Kɔniiliyusi.
U daa nyɛ la toondaana sɔ ŋɔn daa su soogya kɔbga fukumsi, ka u soogyadima daa nyɛ ban boonni ‘Italii Dima’ maa.
Ŋɔn ni u yiri dima zaa daa dɔla Naawunni ni yɛlimaŋni.
U daa suŋŋi Yɛhudiya faradima maa ka susiri Naawunni saha kam.
Di daa niŋi dahinyinni, zaŋŋi n‑kyaŋŋi hoo wuntaŋŋa kurigu ata saha, ka doo wa daa nya zii.
U daa kur nya Naawunni malaaka ka u kpɛ u saani na nti yɛli u, ni, “Kɔniiliyusi!” Ka Kɔniiliyusi daa gɔsi u suŋŋa ka dabeem daa gbaai u; ka u daa sakki, ni, “Naa, n dugma!
Bɔ n nyɛ di?” Malaaka maa daa labsi n‑yɛli u, ni, “I wunsusigu yɛla ni i tunsuma n‑tiri faradima zaa naayi paai la Naawunni teaari, ka u sufu maai i zugu.
Ka dizugu pampaŋŋɔ tumma niriba ni ba kyaŋŋi Gyɔppa m‑bɔ Saimoon ziiya - ban pa sɔ yupaa, ni, ‘Piita’ la - ka ba mari u na.
U gbeeri la Saimoon sɔ, gbanzaba, saani; u yiri maa zɛ la teeku gbiriŋŋu ziiya.” Tɔ, ka malaaka maa ŋɔn ti u lahabaari wa n‑naai, u daa bakki ka kyɛ u. Ka Kɔniiliyusi daa booli u yiri niriba ayi ni u soogyadima yinni ŋɔn gba daa dɔli Naawunni soori ni nimmoaa ka bɛ u yiri la ni.
U daa yɛli ba seelli kam din niŋi maa, ka daa tum ba Gyɔppa.
Tɔ; beoo ŋɔn daa ti neaai ka ban daa ti kyɛnni m‑pɔtti Gyɔppa na, Piita daa du yiri la pii maa zugu, agbaa saha, ni u ti puusi Naawunni.
Di saha ka kɔm daa ti gbaai u, ka u boori seelli ni u di; ka ban daa maanni diibu sahanseaa maa, u daa nya zii.
U daa nya ka sangbana yoaai ka bunseelli daa sigri na, ka ka ŋmanni hoo tanti gbantitaari ban lɔ ka tuba anaasi n‑sigsiri ka tiŋŋa na.
N‑nya, ka bunkɔbri daa bɛ ka puuni - bunkyɛnna ni bunvuura, halli niinsi gba.
Ka u wum kukɔri, ni, “Piita, doaam n‑kɔrigi n‑ŋɔbi!” Ka Piita daa labsi n‑yɛli, ni, “Ay, n Dugma!
N na zi n‑di bunseelli kam kan kyisiri, bee, kan mari da'ari.” Ka kukɔri maa maali n‑yɛli u, ni, “Naawunni ŋɔn tisi bunseelli, ni, ‘bunsuŋŋu’, nyin di kyisiri ka, ni, ‘da'ari’!” Tɔ, ka di daa niŋi lala napɔmbuta, ka bunni maa naayi labi n‑du saazugu.
Piita ŋɔn daa kur teesiri yɛlli wa zugu ka di gyɛri u pam, lala saha ka dɔseeba Kɔniiliyusi ŋɔn sa tum la gba daa pun baŋŋi Saimoon yiri maa ziiya m‑paai na n‑zɛ samanni.
Ka ba daa booli m‑boosi n‑nya saana ŋɔn yuuri boonni Saimoon Piita la bɛ la yiri maa ni, bee?
Piita daa na kur teesiri ŋɔn nya seesi maa yɛla, ka Naawunni Sii maa ti yɛli u, “Dɔppa ata m boori i ziiya; dizugu doaama n‑sigi tiŋŋa ni sa!
See ka i dɔli ba n‑kyaŋŋi, ka di kyɛ ka i sufu gyɛri i di zugu.
Man Naawunni n tum ba na.” Ka Piita daa sigi n‑yɛli niriba maa, ni, “Mani ka ya boori maa.
Dinŋɔna, bɔ zugu ka ya kyɛ kpa na?” Ka ba daa labsi n‑yɛli u, ni, “Naawunni malaaka ŋɔn sa wulisi Kɔniiliyusi seem la zugu.
Ŋɔn Kɔniiliyusi mun nyɛ la soogya toondaana, ka u dɔli la soori ka gyeemni Naawunni, ka Yɛhudiyadima zaa tiri u gyirima.
Malaaka maa sa yɛli u, ni, u kyɛ ka nyin kyɛ u yiri maa na ka u ti wum yɛttɔ'aseesi nyin mari n‑yɛli u maa.” Ka Piita daa zi ba n‑kpɛ ni ba ti gbɛ u saani.
Tɔ; ka beoo ŋɔn daa ti neaai u daa niŋi siri ka ŋɔn ni ban n kyaŋŋi.
Ka Gyɔppa ninvugseeba ban dɔli Yisa gba daa dɔli ba n‑kyaŋŋi.
Ka beoo ŋɔn daa ti neaai yaasa, ba daa paai Sizarii tiŋŋa.
Kɔniiliyusi daa pun booli u dɔ'am ni u zɔdima zaa, ni, ba la'amma na, ka daa guusiri ba soori maa zugu.
Piita ŋɔn daa ya kpɛ yiri maa ni, Kɔniiliyusi daa paai u bɛni n‑gbaani u tooni.
Ka Piita daa yɛli u, “Doaama!
Man gba nyɛ la ninsaala!” Ka ba daa gbaai sɔsiga ni taaba ka kpeera, halli nti paai daadam zaa la'aŋŋu.
Ka Piita daa yɛli ba, ni, “Ya mi halli, ni, soori ka ni n‑ti Yɛhudiya ninvugsɔ ni u ti la'am ni ninvugsɔ ŋɔn pa Yɛhudiya nira, bee, n‑kpɛ u yiri ni.
Amaa Naawunni wulisi ma, ni, n di kyisi ninsaalisɔ yɛla, ni, ‘da'ari daana n nyɛ u’.
Dizugu, yan daa booli ma sahaseaa maa, n daa doaai n‑kyɛ na ka bu guusi.
Tɔ, ka dinŋɔna, ya bu ya n‑kyɛ ka n baŋŋi bunseelli zugu yan booli ma na maa?” Ka Kɔniiliyusi daa labsi n‑yɛli, “Di dabsa anaasi nŋɔ ka n daa bɛ n yiri wa ni, saha hoo kanŋɔa, wuntaŋŋa kurigu ata saha, n‑susiri Naawunni.
Ka dɔsɔ ŋɔn bɔbi suturinya'ara daa pusi ya'abi n tooni na, ka yɛli, ‘Kɔniiliyusi, i wunsusigu yɛla ni i tunsuma n‑tiri faradima zaa naayi paai Naawunni teaari ka u sufu maai i zugu.
Ka dizugu pampaŋŋɔ tumma niriba ni ba kyaŋŋi Gyɔppa m‑bɔ Saimoon ziiya - ban pa sɔ yupaa, ni, ‘Piita’ la - ka ba mari u na.
U gbeeri la Saimoon sɔ, gbanzaba, saani: u yiri maa zɛ la teeku gbiriŋŋu ziiya.’ Dizugu ka n daa tum yooma m‑booli i maa, ka i gba niŋi suŋŋa n‑kyɛ na wa.
Pampaŋŋɔ ti zaa bɛ la Naawunni tooni ni ti ti wum Naawunni ŋɔn ya n‑zaŋŋi yɛttɔ'aseaa n‑ti i ni i ti yɛli ti.” Tɔ; ka Piita daa gbaai u yɛttɔ'a n‑yɛli, “Pampaŋŋɔ n yi baŋŋiya, ni, di nyɛ la yɛlimaŋni, ni, Naawunni bu gamsira, amaa u deaari butiri kam niriba ban gyeemni u ka tumni din tuusi seem la.
Yɛttɔ'a maa nyɛ la Naawunni ŋɔn zaŋŋi lahabasuŋŋu n‑ti Izraɛli dima, ni, ba nin nya sufudoaa Yisa Masiiya zugu; ni, ŋɔn Yisa siri nyɛ la sɔkam zaa Dugma maa.
Ya zaa mi halli din daa piili n‑niŋi Galilii tingbaŋŋu maa ni, sahanseaa Gyɔni ŋɔn daa mooli Naawunni koom suubu yɛla, halli nti paai Gyuudii tingbaŋŋu zaa.
Yisa, Nazarɛti doo maa yɛla nla: Naawunni ŋɔn daa kyɛ ka u Vuusim Kasi ni u yiiko bɛ u ni seem la, ka lala ka Naawunni daa wulisi, ni, u diisi u naam.
Ni, u daa gyili n‑tumni tunsuma ka tibri Sintaani ŋɔn daa daamni seeba zaa, Naawunni ŋɔn daa bɛ u saani zugu.
Tɔ.
Ka dinŋɔna tirima n nyɛ u sɛhara dima; ti yɛtti, ni, ti siri daa bɛ ni n‑nya ŋɔn Yisa ŋɔn daa niŋi seem Yɛhudiyadima tingbana zaa ni, halli Gyɛrusalɛm timpuuni gba.
Ni, ba daa kpaasi u n‑tabli doo zugu n‑ku u; amaa Naawunni daa doaai u kum ni di daba ata daari, ka kyɛ ka niriba nya u. Pa sɔkam n daa nya u, amaa tirima - Naawunni ŋɔn daa pun yiisi seeba ni ti niŋi u sɛhara dima maa - tin daa nya u. Tin ni ŋɔna n daa la'am n‑di ka nyu, u kum yisigri nyaaŋŋa maa.
U daa kpamsi ti, ni, ti wulisim niriba ka laa n‑di sɛhara, ni, ŋɔna ka Naawunni yiisi ni u ti niŋi sɔ ŋɔn nin kari niriba kam zaa sariya - ban na nɛa, ni ban pun kpi zaa m‑paasi.
Halli ŋɔn Yisa yɛla ka anabidima zaa daa tɔ'asiri n‑diri sɛhara, ni, ŋɔn yuuri zugu ka nira kam zaa ŋɔn niŋi u yɛdda nin nya u tumbeeri kyɛ-m‑pɛŋŋi.” Ka Piita ŋɔn daa na kur tɔ'asiri yɛttɔ'a wa, Naawunni Sii Kasi maa daa kpɛ ban wumni u yɛla maa zaa sufu ni.
Ka Yisa nyaandɔliseeba ban dɔli Piita na daa nya lala: Yɛhudiya niriba n daa nyɛ ba, ka di daa gyɛri ba pam, dama halli ban pa Yɛhudiyadima gba ka Naawunni tisi u piini, ni, u Sii Kasi maa kpaai m‑paali ba.
Dama ba daa wum ka ba tɔ'asiri yɛttɔ'azuna balibubalibu m‑pɛ'ari Naawunni.
Di saha ka Piita daa boosi n‑yɛli, ni, “Sɔ nin toaai n‑ta'ai niriba wa ni ba di su Naawunni koom?
Ba deaai la Naawunni Vuusim Kasi maa hoo tin gba ŋɔn daa deaai u seem la.” Dizugu u daa ti noori ni ba suum ba Naawunni koom Yisa yuuri ni.
Ka di nyaaŋŋa ba daa susi u, ni, u kpalimma m‑bɛ ba saani n‑niŋi dabsa ayi.
Tɔ.
Yisa tuumudima ni ba nyaandɔlitaaba, seeba ban daa bɛ Gyuudii tingbaŋŋu maa ni la zaa, daa ti wum, ni, ninvugseeba ban pa Yɛhudiyadima daa deaai Naawunni yɛligu maa.
Ka Piita ŋɔn daa kyaŋŋi Gyɛrusalɛm sahanseaa la, baseeba ban daa dɔli Yɛhudiyadima kaari ni nimmoaa la daa ŋmɛ nangbankpeemni n‑galimni u, ka yɛtti, ni, “I kpɛ la yɔkɔla dima yiya ka nyin ni ban n di.” Dizugu Piita daa piili yɛttɔ'a n‑yɛli ba din daa niŋi seem zaa deede, ni, “Man daa bɛ Gyɔppa timpuuni, ka daa puusiri Naawunni; ka di daa niŋi ma hoo goom ka n gbisiri n‑zaasira, ka n daa nya zii, ni, n daa nya ka bunseelli daa sigri na, ka ka ŋmanni hoo tanti gbantitaari ban lɔ ka tuba anaasi n‑sigsiri ka halli nti paai man saani na.
Ka n daa gɔsi suŋŋa m‑baŋŋi din bɛ ka ni, n‑nya ka bunkɔbri daa bɛ ka puuni - bunkyɛnna ni bunvuura, halli ni niinsi gba.
Ka n daa wum kukɔri, ni, ‘Piita, doaama n‑kɔrigi n‑ŋɔbi!’ Ka n daa labsi n‑yɛli, ni, ‘Ay, n Dugma!
N na zi n‑di bunseelikam kan kyisira, bee, m‑mari da'ari.’ Ka kukɔri maa maali n‑yɛli ma, ni, ‘Naawunni ŋɔn tisi bunseelli, ni, “bunsuŋŋu”, nyin di kyisiri ka, ni, “da'ari”!’ Tɔ, ka di daa niŋi lala napɔmbuta, ka bunni maa naayi labi n‑du saazugu.
Di saha maa ka niriba ata daa paai na, n‑zaani yiri seaa tin daa bɛ ni maa tooni, ni, ba tum ba la Sizariiya, ni ba kyɛ man saani na.
Naawunni Sii Kasi daa yɛli ma, ni, n di guusi ka dɔli ba n‑kyaŋŋi.
M mabiisi bayoobu wa gba daa dɔli ma n‑kyaŋŋi, halli nti paai n‑kpɛ doo maa yiri.
U daa yɛli ti ŋɔn daa bɛ u yiri maa puuni ka daa nya malaaka seem, ka u yi na nti yɛli u, ni, ‘Tumma Gyɔppa m‑booli Saimoon na - ban pa sɔ yupaa, ni, “Piita” la.
U nin tɔ'asi yɛttɔ'aseesi n‑ti ya, an nin kyɛ ka nyin ni i yiri zaa nya tuliginsim.’ Tɔ; man daa piili n‑tɔ'asi sahanseaa maa, Naawunni Vuusim Kasi daa kyɛ ba zugu na hoo ŋɔn daa pun kyɛ ti zugu na piiligu ni seem la.
Di saha ka n daa teaai ti Dugma ŋɔn daa yɛli seem, ni, ‘Gyɔni daa zaŋŋi koom n‑su ya, amaa yarim mun nin deaai Vuusim Kasi suubu.’ Dizugu Naawunni daa pun ti ba lala piini hoo piiniseaa ŋɔn daa ti ti, sahanseaa tin daa daŋŋi n‑niŋi ti Dugma Yisa yɛdda la.
Ka mani n nyɛ ŋɔni ka nin ta'ai Naawunni ŋɔn tum seem?” Ban daa ti wum dinŋɔ maa, ba daa bu laa n‑ga'ai, ka daa gbaai Naawunni pɛ'abu n‑yɛtti, ni, “Ban pa Yɛhudiyadima gba ka Naawunni ti soori ni ba takki ba teesibeeri n‑niŋi tuuba ni ba ti nya nyɔvuri!” Tɔ.
Sitiivin kuubu nyaaŋŋa ka Yisa nyaandɔliba daa nya namsigu pam Yɛhudiyadima tinsi la ni, ka ba pam daa wurim n‑kyaŋŋi tinseesi, halli ka baseeba daa paai Fɔnisii tingbaŋŋu ni, ni Saapirusi tingbaŋŋu ni, ni Antiyɔkku tiŋŋa.
Ba daa bu tɔ'asi Naawunni yɛligu n‑ti sɔ na'ala Yɛhudiyadima kɔkɔa.
Amaa baseeba daa bɛ ni, ban daa yi la Saapirusi ni Sairiini tingbana la ni na, ka ba daa kyaŋŋi Antiyɔkku ka daa piili n‑tɔ'asiri n‑tiri Griikadima maa gba, n‑yɛtti ti Dugma Yisa lahabasuŋŋu yɛla maa.
Ka Naawunni nuu daa bɛ ba saani, ka niriba pam daa niŋi yɛdda ka takki ba beebu n‑deaai ti Dugma maa.
Dinŋɔ lahabaari maa daa ti paai Yisa niriba la'aŋŋu dima Gyɛrusalɛm timpuuni, ka ba daa tum Baanabasi ni u kyaŋŋi Antiyɔkku.
Ŋɔn daa paai bɛni nti nya Naawunni ŋɔn daa pun tisi piinisuma n‑tiri bɛni niriba maa, u sufu daa maaya: ka u daa kpamsi ba, ni, ba kpaŋŋma ba mansi n‑zɛ ti Dugma maa nyaaŋŋa ni nimbirimoaa.
Dama dɔsuŋŋu n daa nyɛ u, ka Sii Kasi daa bɛ u ni, ka u yɛdda gba zoaai.
Di saha ka niriba pam daa la'am m‑paasi ban daa dɔli Naawunni soori maa zugu.
Tɔ, ka dinzugu Baanabasi daa yisigi n‑kyaŋŋi Taasusi tiŋŋa ni u ti bɔ Sɔla ziiya.
Ka ŋɔn daa ti nya u, u daa zi u n‑labi n‑kyɛ Antiyɔkku na.
Ka Baanabasi ni Sɔla daa la'am ni Naawunni niriba bɛni n‑niŋi yuummunni zaa, n‑wulisiri niriba pam.
Antiyɔkku ka ba daa piili m‑boonni Yisa nyaandɔliba, ni, ‘Kirisita niriba’ la.
Di saha maa ka anabiseeba daa yi Gyɛrusalɛm n‑kyɛ Antiyɔkku na.
Ba yinni ŋɔn yuuri boonni Agabusi la daa doaai, ka Naawunni Vuusim Kasi maa daa kyɛ ka u wulisi ba, ni, kɔm nin ti lu tinsi zaa ni.
(Dinŋɔ siri daa niŋi la Klɔdiyusi naam saha.)
Ka dizugu Yisa niriba maa daa ŋmɛ saawara n‑gbaai gbaari, ni, ba ya n‑suŋŋi la ba mabiseeba ban bɛ Gyuudiiya la, sɔkam ni u yaa tɔriga.
Ba daa niŋi lala, ka kyɛ ka Baanabasi ni Sɔla deaai ba piini maa n‑zi n‑kyaŋŋi kpamma maa saani.
Di saha maa ka NaaHɛroodi daa piili n‑gbaari ninvugseeba ban daa la'amni taaba n‑dɔli Yisa soori maa n‑niŋni ba putoo.
U daa kyɛ ka ba zaŋŋi takoobi n‑ku Gyɔni beeri Gyeemsi la.
Ka ŋɔn daa ti nya ka lala niŋi Yɛhudiyadima la nya'asim maa, u daa gbaai Piita gba - dinŋɔ daa niŋi la Yakki-n‑Gaari Kyuu la saha - n‑gbaai u n‑kpeesi sarika duu ni.
Soogyadima piiya ni ayoobu n daa guri u: ba daa puri ba la banaanaasi, ni ba deaari taaba n‑guri u. Dama Naaba daa yɛnni, ni, Yakki-n‑Gaari Kyuu ŋɔn ti ya n‑gaari la, u nin yiisi u na n‑ti zama maa.
Dizugu Piita daa kpalim m‑bɛ sarika duu maa ni, amaa Yisa nyaandɔliba daa kur la'amni n‑susiri la Naawunni n‑tiri Piita ni nimbirimoaa.
Tɔ; ka saha maa ŋɔn daa ti paai, kaman beoo ka Hɛroodi ya yiisi Piita sarika maa ni na n‑ti niriba maa.
Ka lala saha maa, yuŋŋu, Piita daa gbisiri ni; ka ba daa zaŋŋi kyɔrimi n‑ga u n‑tabli soogyadima ayiyi u ya'a ayi zaa, ka daa guri u lala.
Ka soogyaseeba daa zɛ n‑guri sarika za'anɔroo maa m‑paasi.
Di saha ka ti Dugma malaaka gbirigi n‑yi bɛni na, ka neesim daa neaai sarika duu maa ni.
U daa gbaai Piita bɔkku n‑neaai u, ka yɛli u, “Doaam yooma!” Ka kyɔrimidima maa daa yi Piita nuusi ni n‑lu tiŋŋa.
Malaaka maa daa yɛli u, ni, “Loom i sɛlooriga yooma ka piri i namna!”, ka u daa niŋi lala.
Ka u daa laa n‑yɛli “Zaŋŋma i kparigu n‑yɛ ka dɔli ma!” Tɔ, ka Piita daa dɔli u n‑yi duu maa ni, ka bu baŋŋi, ni, malaaka maa yɛla ŋɔn niŋi seem maa zaa nyɛ la yɛlimaŋni; u daa teesi, ni, u zaasiri ni.
Ka ba daa kyaŋŋi n‑yakki soogyadima zaaziisi buyi, nti paai kutti za'anɔseaa kan yiiri timpuuni maa.
Ban daa ti paai sahanseaa la, kyɛburu maa daa yoaai ka toori, ka ba daa yi.
Ba daa dɔli la sɔroo n‑kyɛnna, ka malaaka maa ti kyɛ Piita m‑basi ka kyaŋŋi.
Di saha ka Piita daa ti baŋŋi din daa niŋi, ka yɛli, “M baŋŋiya!
Di nyɛ la yɛlimaŋni.
Naawunni n siri tum u malaaka ni u kyɛ na n‑tiligi ma NaaHɛroodi nuu ni, ni Yɛhudiyadima ŋɔn yɛli, ni, ban nin niŋi ma seem la ni zaa.” Ka u teesi m‑baŋŋi, ka kyaŋŋi Mariama yiri, ŋɔn bii daa nyɛ Gyɔni, sɔ ban daa boonni ‘Maaki’ la; bɛni ka niriba pam daa la'am n‑susiri Naawunni.
Ka ŋɔn daa ti paai bɛni, u daa kpaasi za'anɔri kyɛburu maa, ka boonna; ka pɔ'asarisɔ ŋɔn yuuri daa boonni Rooda daa kyɛ na ni u ti baŋŋi din bɛ ni.
U daa baŋŋi kukɔri maa, ni, Piita n nyɛ u, ka u sufu daa maai pam; halli ka u bu yoaai n‑ti u, amaa u daa zɔ n‑kpɛ nti yɛli ba, ni, Piita zɛ la samanni.
Ka ba daa yɛli u, “Gyɛrigu wa!”, amaa u daa kur tɔ'asiri ni nimmoaa, ni, di nyɛ la yɛlimaŋni.
Ka ba daa labsi n‑yɛli u “U malaaka n nyɛ u.” Di saha maa ka Piita daa kpalim n‑kpaasiri ka boonna, ka ba daa naayi yoaai kyɛburu maa n‑nya u, ka di daa niŋi ba alahazibu.
Ka u daa zaŋŋi u nuu m‑bulisi ba, ni, ba kyɛli ba vuuri, ka tɔ'asi n‑wulisi ba ti Dugma ŋɔn niŋi seem n‑yiisi u sarika ni na.
Ka laa n‑yɛli, ni, ba yɛlim dinŋɔ n‑ti Gyeemsi ni ba mabiisi zaa; ka naayi bakki n‑kyaŋŋi seela.
Tɔ; ka beoo ŋɔn daa ti neaai, di daa gyɛri soogyaseeba ban daa guri Piita maa pam, ka ba daa boosiri taaba, ni, Piita bɛ la yani?
Ka NaaHɛroodi daa yɛli, ni, ba yiisim u na, ka ba daa bɔ u zii n‑kɔŋŋi.
Ka u daa boosi soogyadima maa boosa, ka tisi noori, ni, ba kuum ba.
Di nyaaŋŋa NaaHɛroodi daa yi Gyuudiiya n‑kyaŋŋi Sizariiya nti niŋi dabsa ayi bɛni.
Tɔ; ka NaaHɛroodi sufu daa yisigi n‑niŋi Taaya ni Saidoon niriba ka ba daa la'am taaba n‑kyɛ na ni ba ti nya u. Ba daa kur tɔ'asiri n‑tiri Bilasitusi - ŋɔn daa gɔsiri Naaba duu yɛla n‑tiri u la - halli ka u ti sakki ni u nin zɔ ba sindaani Naaba maa saani.
Ba tinsi maa ŋɔn daa deaari ba bundira Naa maa tingbana ni la zugu n‑daa la.
Ba daa zaali yɛttɔ'a maa dabsiri: ka dabsiri maa ŋɔn daa ti paai, NaaHɛroodi daa bɔbi u naam kpariveela ka zinni bimbinni maa zugu, ka tɔ'asi ba yɛttɔ'anya'asa.
Ka zama maa daa tasi n‑yɛli, “Haaya!
Di pa la ninsaala n tɔ'asiri wa, amaa Naawunni n tɔ'asiri maa!” Di saha ka Naawunni malaaka daa ŋmɛ Hɛroodi ya'abi n‑dooli, ŋɔn daa bu tiri Naawunni gyirima zugu.
U daa poaai n‑yiiri zunzuya, halli nti kpi.
Naawunni lahabaari maa daa yɛligiya ni ka mari yaa.
Di saha ka Baanabasi ni Sɔla daa tum ba tuma Gyɛrusalɛm timpuuni n‑naai, ka daa labi Antiyɔkku tiŋŋa na.
Ka Gyɔni sɔa, ban daa pa yupaa, ni, ‘Maaki’ la, daa dɔli ba n‑kyɛ na.
Ninvugseeba ban daa la'am n‑dɔli Yisa soori Antiyɔkku tiŋŋa maa ni la sunsukkuni ka karimbadima ni anabidima daa bɛ ni.
Baanabasi daa bɛ ni, ni Simiyɔn, sɔ ban boonni Naagya, bee Dɔsabilli, la, ni Luusiyusi, sɔ ŋɔn yi Sairiini tingbaŋŋu ni na, ni Manɛ'an - ŋɔna ni NaaHɛroodi Tɛtirakyi la daa la'am m‑bɛ ni, halli ni Hɛroodi naam diibu saha - ni Sɔla gba.
Ban daa gyeemni ti Dugma ka loori noori sahanseaa la, Naawunni Sii Kasi maa daa yɛli ba, ni, “Ya yiisim Baanabasi ni Sɔla n‑zaali n‑ti ma, ka ba tum man yiisi ba ni ba ti tum tunseesi la.” Dizugu ba daa puusi Naawunni ni noori loobu pɔi, ka naayi zaŋŋi ba nuusi m‑pa ba zugri ka zaali ba soori.
Tɔ; ka Naawunni Sii Kasi ŋɔn daa tum Baanabasi ni Sɔla maa, ba daa kyaŋŋi la Sɛlusii tiŋŋa n‑kpɛ nyariŋŋu n‑du n‑kyaŋŋi Saapirusi tingbaŋŋu.
Ban daa ti paai bɛni n‑sigi Salamiisi tiŋŋa, ba daa bɛ bɛni n‑kpeeri Yɛhudiyadima la'aŋŋu duri ni, nti moonni Naawunni yɛligu.
Ka Gyɔni gba daa dɔli, n‑suŋŋni ba.
Saapirusi tingbaŋŋu muna - ka bɛ la teeku kooma sunsukkuni; ka ba daa kyaŋŋi n‑gyili ka tinsi zaa, nti paai Pafoosi tiŋŋa.
Bɛni ka ba daa nya tiimaraansɔ, ka u yuuri boonni Baa Yisa.
U daa nyɛ la Yɛhudiya nira, ka zaŋŋi u mammaŋŋa n‑leebi anabi, ka daa bɛ Sɛgyeoosi Pɔla yiri ni, sɔ ŋɔn daa di Gɔmna n‑su Saapirusi tingbaŋŋu zaa fukumsi la.
Ŋɔn Pɔla daa mari la yɛm pam: u daa booli Baanabasi ni Sɔla ka ba kyɛ na, ŋɔn daa boori ni u wum Naawunni yɛligu zugu.
Amaa ŋɔn Ɛlimasi muna - lala ka ba daa takki tiimaraana maa yuuri - Ɛlimasi daa kyiisi la yɛligu maa, ka daa kpaŋŋni u maŋŋa n‑ta'ari Gɔmna maa ni u di niŋi Yisa yɛdda.
Di saha ka Naawunni Vuusim Kasi yiiko daa paali Sɔla - sɔ ban pa u yupaa, ni, ‘Pɔla’ la - ka u daa gɔsi tiimaraana maa suŋŋa ka yɛli u, ni, “Nyin Sintaani bii wa!
I nyɛ la yɛlisuma zaa dindaana.
I mari la yɔmsibeeri, ka boori ni i zaŋŋi ti Dugma yɛlimaŋni n‑leebi ziri!
Ay - nyin kyɛl lala!
Ti Dugma nin zaŋŋi u nuu n‑ŋmɛ i pampaŋŋɔ.
I nin ti leebi zooma, ka ku laa n‑nya wuntaŋŋa neesim ka di paai sahaseaa!” Ka di saha ka Ɛlimasi daa ti nya ka zibsim kpɛ u nini ni, ka u daa tuutiri n‑gyinna, m‑boori sɔ ŋɔn nin datti u n‑kyɛnna.
Ka Gɔmna maa ŋɔn daa ti nya lala, ka wum ban daa tɔ'asiri Naawunni yɛla seem, di daa niŋi u alahazibu, ka dizugu u daa niŋi ti Dugma yɛdda.
Tɔ; ka Pɔla dima daa laa n‑kpɛ nyariŋŋu n‑yi Pafoosi tiŋŋa n‑du n‑kyaŋŋi Pɛriga, tinseaa kan bɛ Pamfilii tingbaŋŋu ni.
Bɛni ka Gyɔni Maaki daa basi ba ka labi n‑kuli Gyɛrusalɛm.
Pɔla dima mun daa yi Pɛriga n‑gaari tooni n‑kyaŋŋi nti paai Antiyɔkku tinseaa, kan bɛ Pisidii tingbaŋŋu la ni.
Ka Yɛhudiyadima Vuusim Dabsiri daari ŋɔn daa ti paai, ba daa kyaŋŋi nti kpɛ la'aŋŋu duu ni n‑zinni.
Ka ban daa karim Musa sɔppu kariŋŋu maa n‑naai la, ni anabidima sɔppu kariŋŋu gba, la'aŋŋu kpamma maa daa tum ba saani na, ni, “Ti mabiisi, ya yi mari lahabaseaa kan nin kpamsi niriba wa, ti boori ni ya tɔ'asi n‑ti ti.” Ka dizugu Pɔla daa yisigi n‑zaani, n‑gaasi u nuu, ka daa piili n‑tɔ'asiri, ni, “M mabiisi, ya Izraɛli dima, ni ban dɔli Izraɛli dima soori n‑gyeemni Naawunni, ya wumma!
Naawunni n su Izraɛli dima yɛla: u daa yiisi ti yaadima ka kyɛ ka ba daa zoaai ka ba yuuri du, ban daa nyɛ saamma Igyipti tingbaŋŋu maa ni sahanseaa la.
Tɔ, ka di nyaaŋŋa u daa zaŋŋi u yiiko ni kpeeŋŋu n‑yiisi ba na, ka daa gɔsiri ba yɛla yuuma pisinaasi yoo ni; m‑paai Kyɛna'an tingbaŋŋu na.
Bɛni ka u daa sa'am bura ayɔpɔi ka daa zaŋŋi ba tiŋŋa maa n‑ti u niriba.
Dinŋɔ zaa daa paai yuuma kɔbsinaasi ni pisinu ziiya.
Dinŋɔ ŋɔn daa gaari maa, Naawunni daa yiisi kpambaya n‑ti ba, halli ka anabi Samuwɛli saha daa ti paai na.” Ni, “Ka lala saha maa ba daa susi ti Dugma, ni, ba boori la naaba, ka u daa zaŋŋi la Sɔla, Kyiisi bii la, n‑ti ba - sɔ ŋɔn daa nyɛ Bɛngyamin za'anɔri nira la.
U daa di la naam ka di paai yuuma pisinaasi.
Ka di nyaaŋŋa Naawunni daa basi Sɔla ka yiisi Dauda, Gyɛsi bii la, ka u leebi ba naaba.
Naawunni daa tɔ'asi Dauda yɛla nŋɔa: ‘N nya ka Gyɛsi bii Dauda n nyɛ man boori sɔa: ninvugsɔ ŋɔn nin tum man boori seem n nyɛ u!’ Tɔ, ka dinŋɔna di daa nyɛ ŋɔn NaaDauda za'anɔri dɔsɔa, Yisa, ka Naawunni daa yiisi, hoo ŋɔn daa pun tisi noori seem la, ni u ti leebi ŋɔn nin fa Izraɛli dima m‑basi.
Yisa ŋɔn daa ti ya piili u tuma maa, Gyɔni daa pun daŋŋi tooni m‑moonni n‑tiri Izraɛli dima, ni, ba kyɛli ba tumbeeri ka takki ba beebu, ka su Naawunni koom.
Ka sahanseaa Gyɔni ŋɔn daa ya paai u tuma naari, u daa yɛli, ‘Ya teesiya, ni, n nyɛ la ŋɔni?
M pa la yan guri sɔ maa.
Amaa ya wumma!
U bɛ la n nyaaŋŋa n‑kyɛnni na, ka man bu sumni m‑pirigi u namna n‑ti u!’ ” Ka Pɔla daa laa n‑yɛli ba, ni, “Tɔ, m mabiisi, yarima ban yi Ibrahim butiri ni na, ni seeba ban bɛ ya saani n‑gyeemni Naawunni la, tirima saani ka tuliginsim lahabasuŋŋu wa paai na.
Gyɛrusalɛm niriba ni ba toondaandima daa bu baŋŋi anabidima sɔppu yɛla gbinni, halli ni ba karimni a ni Vuusim Dabsiri kam zaa maa zaa yɔri: ka dizugu ba daa kyɛ ka lala yɛla maa daa niŋi lala; ka daa kari ŋɔn Yisa sariya n‑yɛli, ni, u luya ni.
Halli ba daa bu nya daliiri seelli din wulisi, ni, di sumni ni ba ku u gba, ni di zaa yɔri ba daa susi Pailiti, ni, u kyɛ ka ba ku u. Ba daa tum anŋɔ zaa hoo Sɔppu maa ŋɔn daa pun wulisi u yɛla seem la; ka tum lala n‑naai.
Ka di nyaaŋŋa ba daa sigsi u kum dɔpulli maa zugu na n‑zaŋŋi u n‑sɔ'ai gballi ni.
Amaa Naawunni daa neaai u kum ni.
Ka di daa niŋi dabsa pam ka u daa zaŋŋi u maŋŋa n‑wulisiri n‑tiri ninvugseeba ban daa pun dɔli u n‑yi Galilii n‑kyɛ Gyɛrusalɛm na.
Ban mun niŋi u sɛharadima, m‑moonni ban nya ka wum yɛttɔ'aseesi n‑tiri Naawunni niriba maa, halli ni zuna.
Dizugu tirima gba bɛ la kpa wa, ni ti yɛli ya lahabasuŋŋu maa, ni, Naawunni ŋɔn daa tisi noori n‑ti ya yaadima la, lala ka u siri tum n‑ti ti, tin nyɛ ba ya'ansi la; ka u yisigi Yisa kum ni.
Dina ka ba daa sɔbi Yuuma bukku maa ni, yuumni ayi daana puuni la, ni#:- ‘M bii n nyɛ i; Zuna dabsiri wa ka n dɔ'ai i.’ N‑laa m‑paasi, ni, ŋɔna nin yisigi u kum ni, ka ku laa n‑nya poosigu yaasa: u daa yɛli nŋɔa#:- ‘N nin zaŋŋi bunsunseesi Dauda ŋɔn daa deaai la, Ka a nyɛ la bunveela Ka birisigu laa n‑ka a puuni la, M‑mari na n‑ti i.’ Ka di daa laa n‑wulisi luginseaa ni, n‑yɛli, ni#:- ‘I ku kyɛ ka i maŋtoori ninvugsuŋŋu nin leebi bumpoosiri.’ Tɔ, ka NaaDauda ŋɔn daa tum Naawunni yuubu u duniya wa ni beebu saha halli nti naai maa, u daa ti ka ni, m‑paai u yaadima saani.
Ammi, di saha u ningbina daa bu poaai?
Ay - a poaaya!
Amaa Naawunni ŋɔn daa yisigi sɔ u kum ni la - ŋɔn mun daa bu poaai.
-Tɔ; ya baŋŋma, ni, di nyɛ la ŋɔna zugu ka ba moonni n‑tiri ya, ni, Naawunni nin kyɛ ya taalli m‑pɛŋŋi ya.
Ka lala taalli maa muna - Musa ŋɔn daa wulisi kaari maa daa bu nyaŋŋi n‑yiisi ya ka puuni.
Pampaŋŋɔ ya baŋŋma suŋŋa, ka di ti nya wahala hoo anabidima ŋɔn daa wulisi seem la, ni#:- ‘Ya nyam dinŋɔa, yarima bunyaarisi wa!
Di nin ti gyɛri ya pam: ya kyɛma sa!
Ka baŋŋi, ni, n tumni n tuma ya dabsa wa ni - Alahazibu tunseaa ya ku sakki n‑niŋi ka yɛdda, Halli ba yi ti wulisi ya ka yɛla gba.’ ” Tɔ: Ka ban daa puusi n‑naai ka daa yiiri la'aŋŋu duu maa ni na, ba daa yɛli Pɔla ni Baanabasi, ni, ba labma na Vuusim Dabsiri kan kyɛnni na nti tugi yɛttɔ'a maa.
Ka niriba maa ŋɔn daa wurigi n‑naai, Yɛhudiyadima maa pam, ni seeba ban daa dɔli ba Naawunni soori la, daa dɔli Pɔla ni Baanabasi; ka ba daa tɔ'asi n‑ti ba, n‑kpaamni ba, ni, ba mari Naawunni piiniseaa ban deaai la suŋŋasuŋŋa.
Ka Vuusim Dabsiri maa ŋɔn daa paai na la, tiŋŋa maa niriba zaa daa la'amiya, ni ba ti wum Naawunni yɛligu maa.
Ka Yɛhudiyadima maa ŋɔn daa ti nya daadam wa, nyuuri daa wum ba pam, ka ba daa gbaai kyiisigu, ni, Pɔla ŋɔn wulisiri yɛttɔ'aseesi la pa la yɛlimaŋni, ka tuuri u tupeela.
Amaa Pɔla ni Baanabasi daa zaŋŋi ba sufukpeemni n‑labsi ba, n‑yɛli, “Tɔ!
Ti yi da bu daŋŋi n‑kyɛ ka yarima wum Naawunni lahabasuŋŋu maa, di naa n‑ku mari soori.
Amaa yan za'asiri maa ka yɛnni, ni, ya bu sumsi ni ya nya nyɔvuri kan ka naari maa; tɔ, ti nin labsi ti zikki la ban pa Yɛhudiyadima la saani.
Dama lala ka Naawunni daa zaali ti noori, ni#:- ‘N yiisi i, ni i ti leebi neesim, N‑neaai n‑ti tinzundima ban pa ya niriba; Ka laa n‑leebi tuliginsim soori N‑tiri duniya wa lugri kam zaa dima.’ ” Ka ninvugseeba ban pa Yɛhudiyadima la ban daa ti wum lala, ba mari la sufupeelli pam m‑pɛ'ari ti Dugma yɛligu maa.
Ka ba seeba daa nyɛ seeba ban ya n‑nya nyɔvuri kan ka naari, ka daa niŋi Yisa yɛdda di zugu.
Ka Naawunni lahabasuŋŋu daa gyili m‑paai bɛni tingbaŋŋu maa zaa.
Amaa Yɛhudiyadima daa kpa'atiri la pɔ'aseeba ban daa dɔli ba Naawunni soori ka nyɛ tiŋŋa maa ninvugtibsa la, ni tinkpamma maa m‑paasi, halli ka di ti paai ni ba zabri Pɔla ni Baanabasi n‑niŋi ba putoo tuma, ka kari ba n‑yiisi ba tingbaŋŋu maa ni.
Lala zugu ka Pɔla dima daa kpaasi ba napɔntam m‑basi, n‑wulisi, ni, ba za'asiri ba ni; ka doaai n‑kyaŋŋi Aikoonyum tiŋŋa.
Ka ninvugseeba ban daa deaai lahabasuŋŋu maa ka niŋi yɛdda la daa mari sufupeelli, ka Naawunni Sii Kasi daa bɛ ba saani.
Tɔ; ka Pɔla ni Baanabasi ŋɔn daa paai Aikoonyum tiŋŋa, di daa kur niŋi lala yaasa.
Ba daa kpɛ Yɛhudiyadima la'aŋŋu duu maa ni n‑tɔ'asi lala, halli ka Yɛhudiyadima ni tiŋŋa maa niriba pam daa niŋi yɛdda.
Amaa Yɛhudiyadimseeba ban daa za'asi yɛdda niŋbu la daa tugli ban pa Yɛhudiya niriba la n‑kyɛ ka ba suuri yisigi, ka ba daa zabi ni yɛddaniŋniba maa.
Ka Pɔla ni Baanabasi daa yuui bɛni ka daa bɛ ni n‑tɔ'asiri ni nimmoaa n‑wulisiri ti Dugma yɛla; ka ti Dugma Naawunni daa zɛ ba nyaaŋŋa, ka daa ti ba yiiko n‑kyɛ ka ba tumni alahazibu tuma, din wulisi, ni, ba yɛttɔ'a maa nyɛ la yɛlimaŋni, ni, ŋɔn Naawunni nyɛ la Wurilim Daana.
Dizugu tiŋŋa maa niriba daa puri la buyi: baseeba daa zɛ la Yɛhudiyadima maa nyaaŋŋa, ka seeba mun daa zɛ Yisa tuumudima maa nyaaŋŋa.
Ka Yɛhudiyadima maa ni buriseesi niriba daa la'am ni tiŋŋa maa toondaandima, ni ba teesi ba nin niŋi tuumudima maa putoo seem ka lɔbi ba kuga.
Ka Pɔla ni Baanabasi daa ti baŋŋi niriba maa teesa ŋɔn nyɛ seem, ka daa zɔ n‑kyaŋŋi Lisitira ni Dɛribee - tinseesi an bɛ Likawɔnii tingbaŋŋu ni.
Ba daa kpalim m‑bɛ lala tinsi, ni a tinkpansi zaa ni, m‑moonni Naawunni lahabasuŋŋu n‑tiri ba.
Tɔ; Lisitira timpuuni ka dɔsɔ daa bɛ ni n‑nyɛ gbariga: ba daa dɔ'ai u la lala, ka u daa na zi n‑kyaŋŋi halli ni di dabsiri maa.
U daa zi ni n‑wumsiri Pɔla yɛttɔ'a maa; ka Pɔla daa nya u, ka gɔsi u suŋŋa m‑baŋŋi, ni, yɛdda daa bɛ gbariga maa ni, ka u nin toaai n‑nya alaafɛa.
Ka dizugu u daa tasi pampam n‑yɛli u, “Doaam saazugu n‑zaani i gbaya zugu, kyappi!” Ka doo maa daa yisigi n‑zaani n‑kyɛnni n‑gyinna.
Tɔ, ka zama maa ŋɔn daa nya Pɔla ŋɔn daa niŋi seem maa, ba daa piili n‑tɔ'asiri pampam ba maŋtoori yɛttɔ'a ni, ni, “Ti tingbaŋŋu wa buga maa labgi la ninsaala n‑sigi ti saani na!” Ka dizugu ba daa booli Baanabasi la, ni, ‘Zeoosi’ - ba buga zaa naaba yuuri n‑daa la; Pɔla mun yuuri ka ba daa boonni, ni, ‘Hɛrimiisi’ - ba bugseaa ŋɔn daa nyɛ u bugtaaba wuddaana maa yuuri n‑daa la - Pɔla ŋɔn daa nyɛ yɛttɔ'a toondaana maa zugu.
Zeoosi gyeeŋŋu yiri daa zɛ la tiŋŋa maa kpaŋŋa; ka dizugu tindaansɔ ŋɔn daa su Zeoosi maaligu yɛla la daa zaŋŋi na'araari ni tiisi puum n‑kyɛ tiŋŋa maa za'anɔri zii na, ni ŋɔn ni niriba maa ya maali la sara hoo ba tiŋŋa kaari ŋɔn nyɛ seem.
Amaa Pɔla ni Baanabasi ŋɔn daa ti baŋŋi ban daa teesi, ni, ba ya n‑niŋi seem maa, ba daa toosi ba sutura sufusa'aŋŋu zugu, ka vaai n‑zɔ n‑kpɛ zama maa sunsukkuni, ka tasi n‑yɛli, “Zama!
Bɔ zugu ka ya lee n‑niŋni lala?
Tirima gba nyɛ la ninsaalidima hoo yan nyɛ seem wa!
Halli dinŋɔ zugu n daa kyɛ ka ti kyɛ na m‑moonni Naawunni lahabasuŋŋu maa n‑tiri ya, ni ya ti kyɛ bunkyɔ'ama wa gyeeŋŋu ka labi na n‑tabli Naawunni Nyɔvuri Daana saani.
Ŋɔna n daa naam arizana ni duniya wa ni teeku zaa, m‑paasi bunseelli kam din bɛ a ni.
Saha din gaari sa halli ni zuna, u daa kyɛ ka sɔkam zaa niŋi la u sufu yuubu ŋɔn nyɛ seem, amaa u daa bu kyɛ ka ba kɔŋŋi yɛliseesi an wulisiri ba u yɛlimaŋni ŋɔn nyɛ seem la, dama u daa zaŋŋi u mammaŋŋa tunsuma n‑ti ya.
Seoo ni saha ka u tiri ya saa, ka tiri ya agazeeri saha m‑paasi ni ya ti nya ya puri antaam.
U tiri ya bundirigu ka kyɛ ka ya mari sufumaasim.” Ni ba yɛttɔ'a wa zaa yɔri, di daa tɔ pam ni ba kyɛ ka daadam maa bu maali ba hoo ban maanni ba buga seem.
Di nyaaŋŋa ka Yɛhudiyadimseeba daa yi Antiyɔkku Pisidii tiŋŋa na, ka seeba daa yi Aikoonyum na.
Ba daa tɔ'asi niriba maa n‑kyɛ ka ba deaai ba noori, ka zaŋŋi kuga n‑lɔbi Pɔla halli nti yɛli, ni, u kpi ni; ka vuui u n‑yiisi tiŋŋa maa kpaŋŋa ka kyɛ u. Amaa ban daa niŋi Yisa yɛdda maa ŋɔn daa yi na n‑zɛ n‑gyiligi u, u daa doaai n‑labi n‑kpɛ tiŋŋa maa puuni.
Ka beoo ŋɔn daa ti neaai, ŋɔna ni Baanabasi daa yi bɛni n‑kyaŋŋi Dɛribee.
Tɔ; ka ba daa ti mooli Naawunni lahabasuŋŋu n‑ti tiŋŋa wa niriba, ka daa kyɛ ka niriba pam daa niŋi Yisa nyaandɔliba.
Ka di nyaaŋŋa ba daa labi n‑dɔli Lisitira, ni Aikoonyum, halli nti labi m‑paai Antiyɔkku.
Ba daa kaai Yisa nyaandɔliseeba ban bɛ lala tinsi maa ni n‑kpamsiri ba, ni, ba kpaŋŋma ba mansi m‑bari n‑zaani ni sufukpeemni, dama din bɛ seem maa, faasee ka ti nya namsigu pam pɔi ka naayi paai Naawunni naam beebu.
Ya'aseaa zaa Yisa nyaandɔliba ŋɔn daa la'am m‑bɛ ni, Pɔla dima daa zaŋŋi ba nuusi m‑pa seeba zugri ni ba diisi ba Yisa tuma kpamma.
Ba daa lɔ la noori n‑susi Naawunni, ni, u gɔsi ban daa niŋi u yɛdda maa ka guri ba yɛla suŋŋa.
Di nyaaŋŋa ba daa dɔli Pisidii tingbaŋŋu nti paai Pamfiliiya.
Ka bɛni ba daa kpɛ Pɛriga timpuuni nti tɔ'asi Naawunni yɛligu pɔi, ka naayi kyaŋŋi Ataliiya, tinseaa kan zɛ teeku gbiriŋŋu la.
Bɛni ka ba daa kpɛ nyariŋŋu puuni n‑du n‑kyaŋŋi n‑labi n‑kuli Antiyɔkku, dama bɛni niriba daa daŋŋi n‑susi Naawunni wurilim tunsuma n‑ti ba, ni ba deaai tuntumsi maa, ka pampaŋŋɔ ba daa tum n‑naai.
Ka ban daa paai na, ba daa la'am ni Yisa nyaandɔliba la'aŋŋu dima zaa, ka daa wulisi ba Naawunni ŋɔn daa tum seem n‑ti ba maa, ni, “Naawunni yoaai la soori, ni ban pa Yɛhudiyadima la gba ti dɔli ka niŋni Yisa yɛdda.” Ka ba daa bɛ bɛni nyaandɔliba maa saani n‑yuui beela.
Tɔ.
Ninvugseeba daa yi Gyuudii tingbaŋŋu ni n‑kyɛ Antiyɔkku tiŋŋa na.
Lala niriba daa wulisiri ninvugseeba ban dɔli Yisa la, ni, see ka ba guni hoo Musa ŋɔn daa zaali seem la; ni, di yi pa lala ba ku toaai n‑nya tuliginsim.
Ka Pɔla ni Baanabasi daa ŋmɛ ba nangbankpeemni pam yɛttɔ'a wa zugu.
Ka dizugu ba daa bɔ niriba m‑paasi Pɔla ni Baanabasi zugu n‑tum ni ba kyaŋŋi Gyɛrusalɛm n‑nya Yisa tuumudima ni kpamma maa, lala yɛttɔ'a maa zugu.
Tɔ; ka Yisa nyaandɔliba la'aŋŋu dima ŋɔn daa tum ba maa, ba daa dɔli Fɔnisii ni Samɛrii tingbana n‑tɔ'asiri n‑tiri ba nyaandɔlitaaba n‑wulisiri ba ninvugseeba ban pa Yɛhudiyadima la ŋɔn niŋi tuuba seem maa.
Ka di daa niŋi ba nya'asim pam.
Ka ban daa ti kpɛ Gyɛrusalɛm timpuuni maa, ba daa paai yɛddaniŋniba ni tuumudima ni kpamma saani na.
Ka ban daa gyaari ba n‑naai maa, ba daa piili ba yɛttɔ'a n‑yɛli ba Naawunni ŋɔn daa kyɛ ka ba tum seem.
Amaa Yisa yɛddaniŋniseeba ban daa dɔli Farisii dima soori maa daa doaai n‑zaani n‑tɔ'asi zaŋŋi n‑kyaŋŋi ban pa Yɛhudiyadima maa yɛla.
Ba daa yɛli, ni, di sumsi ni ba guni ba, ka kpamsi ba, ni, ba dɔli Musa zaaligu yɛla zaa.
Tɔ; ka din daa toaai beela, tuumudima ni kpamma maa daa la'am, ni ba ti tɔ'asi lala yɛttɔ'a maa n‑nya a soori ziiya kasi.
Ka ba daa ti ŋmɛ nangbankpeemni dinŋɔ zugu n‑yuui, ka Piita naayi doaai n‑yɛli ba, ni, “M mabiisi, ya mi halli, ni, mani ka Naawunni daa daŋŋi n‑yiisi, ni n kyɛ ka ban pa Yɛhudiyadima la wum lahabasuŋŋu wa man noori ni ka niŋi yɛdda.
Ka Naawunni ŋɔn mi din bɛ ninsaala sufu ni la daa wulisi, ni, ba niŋi yɛdda ni yɛlimaŋni; dama u daa ti ba u Sii Kasi hoo ŋɔn daa pun ti ti gba seem la.
Naawunni bu wulisi, ni, ti bɛ ti kɔkɔ ka kyɛ ba, dama ba gba yɛdda niŋbu zugu ka u kpiisi la ba sufu ni taalli n‑ti ba.
Ka pampaŋŋɔ, bɔ n niŋi ka ya ŋmeeri nangbankpeemni ni Naawunni?
- ka zaŋŋi zitibsa n‑ziili ban ya n‑dɔli u la zugu, ziseesi tirima ŋɔn bu nyaŋŋi n‑zi - halli ti yaadima gba daa bu nyaŋŋi.
Ay!
Amaa tirima niŋni yɛdda, ni, ti Dugma Yisa wurilim tuma zugu ka u kyɛ ka ti nin tuligi, ka lala n nyɛ di n‑tiri ban gba.” Di saha maa ka daadam maa zaa daa sini vuuri ka wumni Pɔla ni Baanabasi yɛttɔ'a, ka ba daa wulisi ba Naawunni ŋɔn daa kyɛ ka ba tum tunkara ni alahazibu yɛla seem maa, ban pa Yɛhudiyadima la saani.
Ban daa ti tɔ'asi n‑naai maa, ka Gyeemsi daa tɔ'asi n‑yɛli, ni, “M Mabiisi, ya wumma!
Simiyɔn na pun wulisi ti Naawunni ŋɔn daa daŋŋi n‑yiisi ban pa Yɛhudiyadima ninvugseeba seem, ni ba ti leebi ŋɔn Naawunni niriba.
Ka ŋɔn yɛli seem ni anabidima yɛligu maa dɔli taaba, dama ba daa sɔbi n‑dooli, ni#:- ‘Nyama!
NaaDauda naam suulinsi pun fiilim; Kaman sugri kan wurim n‑lu.
Amaa di nyaaŋŋa man Naawunni nin ti labi na Ni n ti laa m‑paasi ka yaasa, Ka maali ka suŋŋa.
Ba nin bɔ ba Dugma ziiya dizugu - Ban kam kpalim nyaaŋŋa maa; Ni tinsi zaasa niriba ban kpeeri n yuuri maasim ni maa.
Man Naawunni yɛli lala, ka mun nin niŋi: Sahaseaa an gaari sa ka ba daa pun baŋŋi lala.’ ” Ka Gyeemsi daa laa n‑yɛli, ni, “Man teesa nyɛ la nŋɔa: ninvugseeba ban pa Yɛhudiyadima la yi ti niŋi tuuba n‑dɔli Yisa, di bu sumni ni ti daamni ba yɛlimugsa.
See ka ti sɔbi gbaŋŋu n‑ti ba, ni, ba di ŋɔbi numda'aseesi ban kɔrigi m‑maanni ba'a ni buga la, bee, a seesi an bu kɔrigi, bee, an na mari ziim; ka ba di tum tumbeeri zaŋŋi n‑kyaŋŋi dɔgoora ni pɔ'agoora yɛla.
Dama ba daa kur tɔ'asiri Musa yɛla ti yaadima saha halli ni zuna; ba karimni a ni tinsi kam zaa puuni, ka moonni a Vuusim Dabsiri kam, la'aŋŋu duri puuni.” Tɔ; ka ba zaa daa la'am taaba - tuumudima maa, ni kpamma, zaŋŋi n‑kyaŋŋi ban niŋi Yisa yɛdda maa zaa - ka daa gbaai ba gbaari, ni, ba ya n‑yiisi la ba ninvugseeba n‑tum ba Antiyɔkku, ban ni Pɔla ni Baanabasi.
Ka dizugu ba daa yiisi la Gyuudasi (ban daa boonni sɔ ‘Baasabasi’ la), ni Sailasi; ban mun daa bɛ la Yisa nyaandɔliba toondaandima sunsukkuni.
Ban ka ba daa tɔlim gbaŋŋu maa, ni#:- “Nnya, tirima, ya mabiseeba ban nyɛ Yisa tuumudima ni kpamma la, m puusiri ya: yaseeba ban nyɛ ti mabiisi, halli ka ya pa la ti Yɛhudiyataaba la, ka bɛ la Antiyɔkku tiŋŋa, zaŋŋi n‑kyaŋŋi Siriiya ni Silisii tingbana la zaa.
Ti wumiya, ni, seeba daa yi ti saani m‑paai ya na - tirima mun daa bu tum ba - ka daa daamni ya n‑sa'amni ya sufu ni yɛttɔ'aseesi ban yɛtti maa.
Dizugu ka ti la'am taaba n‑sakki n‑gbaai, ni, ti yiisi ninvugseeba n‑tum ya saani na, m‑paasi Pɔla ni Baanabasi zugu.
Halli ni Pɔla ni Baanabasi gba nyɛ la ti zɔsuma, ka daa zaŋŋi ba nyɔvuya m‑pa talima ti Dugma Yisa yuuri maa zugu.
Dizugu ti tumni la Gyuudasi ni Sailasi ni ba zaŋŋi yɛttɔ'a m‑paasi tin sɔbi seelli wa, n‑wulisiri di gbinni.
Tɔ: Naawunni Siiya Vuusim Kasi ŋɔn gbaai n‑zaali seem nŋɔa - ka ti gba sakki lala: ni, ti di daamni ya m‑paasi yɛttɔ'akpana ayi-ata wa#:- ni, ya di ŋɔbi numda'aseesi ban kɔrigi m‑maanni ba'a ni buga la, bee, seesi an bu kɔrigi, bee, an na mari ziim; ya di tum tumbeeri zaŋŋi n‑kyaŋŋi dɔgoora ni pɔ'agoora yɛla ni.
Ya yi gbaai ya mansi ka kyɛ anŋɔ maa, ya nin niŋi suŋŋa.
Naawunni paasim ya goom.” Tɔ; ka dɔppa maa daa kyaŋŋi m‑paai Antiyɔkku na, ka daa la'asi yɛdda dima maa zaa nti ti ba gbaŋŋu maa.
Ban daa karim ka maa, di daa niŋi ba sufumaasim ka laa n‑kpamsi ba sufu pam.
Gyuudasi ni Sailasi gba daa nyɛ la anabidima, ka ba daa tɔ'asi yɛttɔ'anya'asa pam n‑kpamsiri ba mabiisi maa.
Ban daa niŋi saha beela bɛni, Yisa nyaandɔliba maa daa zaali ba soori, ka taaliseaa ka ni.
Ba daa labi n‑kuli ban daa tum ba maa saani.
-Pɔla ni Baanabasi mun daa kpalim m‑bɛ Antiyɔkku timpuuni, ka ban ni ba taaba pam daa wulisiri Naawunni yɛligu ka moonni lahabasuŋŋu maa.
Tɔ.
Saha ŋɔn daa ti gaari beela, Pɔla daa yɛli Baanabasi, ni, “Kyɛ ka ti labi n‑kaai tinseesi tin daa pun kyaŋŋi n‑wulisi Naawunni yɛttɔ'a maa, n‑nya ti mabiisi maa ŋɔn bɛ seem.” Ka di saha ka Baanabasi daa boori ni u zaŋŋi Gyɔni, sɔ ŋɔn boonni Maaki la, ka ba kyaŋŋi.
Amaa Pɔla daa bu sakki ni ba zaŋŋi u, ŋɔn daa bakki ka kyɛ ba Pamfilii tingbaŋŋu ni maa zugu, ka daa bu laa n‑dɔli ba n‑la'amni n‑tumna.
Ka ba daa ŋmɛ nangbankpeemni dizugu, halli ka daa wɔligi ka kyɛ taaba.
Ka dinzugu Baanabasi daa zaŋŋi Maaki ka ba kpɛ nyariŋŋu n‑du n‑kyaŋŋi Saapirusi.
Pɔla mun daa zaŋŋi la Sailasi m‑bakki; nyaandɔliba maa daa zaŋŋi ba n‑niŋi Naawunni nuu ni ka kyeoosi ba.
Ka ba daa dɔli la Siriiya ni Silisiiya n‑kpamsiri ban niŋi yɛdda n‑la'amni n‑gyeemni Yisa maa.
Ka Pɔla daa gɔ n‑gɔ, halli nti paai Dɛribee ni Lisitira tinsi.
Bɛni ka Yisa nyaandɔlisɔ daa bɛ ni, ka u yuuri boonni Timɔti.
U ma gba daa niŋi Yisa yɛdda, ka mun daa nyɛ Yɛhudiyapɔ'a, amaa u ba daa nyɛ la Griika doowa.
Di saha maa ka yɛddaniŋniba ban bɛ Lisitira ni Aikoonyum la daa yɛtti, ni, Timɔti nyɛ la ninvugsuŋŋu.
Pɔla daa boori ni Timɔti dɔli u ka ba kyaŋŋi.
Ka lala zugu u daa guni u. Yɛhudiyadima ban daa bɛ bɛni zugu ka u daa niŋi lala, dama ba zaa baŋŋi, ni, Timɔti ba daa nyɛ la Griika nira.
Tɔ; ka ba daa dɔli tinsi maa, ka daa yɛli Yisa niriba, ni, ba kpaŋŋma ba mansi n‑sakki zaaliseesi tuumudima ni kpamma ban bɛ Gyɛrusalɛm maa ŋɔn daa zaali n‑ti ba la, ka dɔli a suŋŋasuŋŋa.
Dizugu ban daa la'amni n‑dɔli Yisa maa daa mari yaa ni yɛdda, ka ba daa zoaari m‑paasiri sahakam.
Tɔ: ka ba daa gɔ n‑dɔli Firigyii ni Galɛseaa tingbana dama Naawunni Sii Suŋŋu daa bu ti ba soori ni ba tɔ'asiri lahabaari maa Ɛseaa tingbaŋŋu maa ni.
Lala zugu ba daa dɔli nti paai Misii tingbaŋŋu maa tɔriga.
Ba daa yɛnni, ni, ba nin kpɛ Bitinii tingbaŋŋu maa ni, amaa Yisa Siiya daa bu sakki lala n‑ti ba.
Lala zugu ba daa lɔkki n‑gaari Misiiya nti paai Tirɔ'asi tiŋŋa.
Di daari yuŋŋu maa Pɔla daa zaasi zaasimni, n‑nya Masidoonya nira ŋɔn zɛya m‑bɛlimni u, ni, “Kyɛm Masidoonya na nti suŋŋi ti!” Ka Pɔla ŋɔn daa nya zaasimni kanŋɔa zugu, ti daa sɛ'asi ya'abi ni ti yi bɛni n‑kyaŋŋi Masidoonya tingbaŋŋu, dama ti daa teesi, ni, Naawunni n daa booli ti ni ti mooli lahabasuŋŋu maa n‑tisi bɛni niriba maa.
Ka dizugu ti daa kpɛ la nyariŋŋu n‑yi Tirɔ'asi n‑du n‑lɔŋŋi m‑paai Samɔtreesi, ka beoo ŋɔn daa ti kaai ti daa gaari m‑paai Niyapɔlisi tiŋŋa.
N‑daa yi bɛni n‑kyaŋŋi m‑paai Filipaai - kana n nyɛ Masidoonya ya'ari wa tinsi toondaana, ka nyɛ la Room dima suulinsi tiŋŋa.
Bɛni ka ti daa yuui beela.
Ka Vuusim Dabsiri daari maa, ti daa yi tiŋŋa maa puuni n‑kyaŋŋi kuliga ya'ari; bɛni ka ti daa teesi, ni, Yɛhudiyadima maa daa la'amni n‑gyeemna.
Ti daa zinni bɛni n‑tɔ'asiri n‑tiri pɔ'aseeba ban daa la'am bɛni maa.
Ka pɔ'asɔ daa bɛ bɛni ka u yuuri boonni Liidiya.
U daa yi la Tayatayira tiŋŋa ni na, ka daa koosiri kyinkyinsuma an ligri daa zoaai.
Pa Yɛhudiyapɔ'a n daa nyɛ u, amaa u daa dɔli Yɛhudiyadima soori n‑gyeemni Naawunni.
Naawunni daa kyɛ ka u nini neaai, ka u daa wum Pɔla yɛttɔ'a maa ka sakki.
Ka ŋɔn ni u yiri dima zaa daa deaai Naawunni koom suubu, ka u daa susi ti, ni, ti kyɛm na nti bɛ u yiri.
Ni, “Ya yi siri baŋŋi, ni, n nyɛ la yɛdda daana n‑ti ti Dugma, yan kyɛm na.” Ka ŋɔn daa bɛlim ti lala zugu daa kyɛ ka ti sakki lala n‑kyaŋŋi.
Dindahinseaa ka ti daa ti wa puusigu ziiya, ka daa ti tuusi pɔ'asarisɔ ŋɔn daa nyɛ daabri, ka daa mari arizinni ŋɔn daa nyɛ ba'akɔligu dinni ka daa kyɛ ka pɔ'a maa bugri m‑baŋŋni yɛla.
Lala tuma zugu ka baseeba ban daa su pɔ'a maa daa nyari ligri pam u bugbu maa ni.
Ka pɔ'a wa daa dɔli Pɔla nyaaŋŋa n‑kaasiri n‑yɛtta, “Niriba wa nyɛ la Naawunni ŋɔn nyɛ yiiko zaa daana la tuntumniba.
Ba yɛtti ya la yan nin niŋi seem n‑nya tuliginsim!” U daa kpalim n‑dɔla, ka daa kur tɔ'asiri lala dabsa pam.
U daa ka'ali Pɔla pam, halli ka u daa ŋmaligi n‑yɛli arizinni maa, ni, “Yisa Masiiya yuuri zugu ka n yɛtti i - yim na ka kyɛ u!” Ka arizinni maa daa siri yi na ya'abi.
Tɔ, ka ban daa su pɔ'asariga maa ŋɔn daa ti baŋŋi, ni, ba ku laa n‑toaai n‑nya u bugbu ligri la, ba daa gbaai Pɔla ni Sailasi n‑daai ba n‑kyaŋŋi timpuuni nti niŋi tiŋŋa zuguraandima nuu ni.
Ba daa taasi ba sariya karibu ziiya la, ka yɛli, “Niriba wa nyɛ la Yɛhudiyadima, ka mari nangbankpeemni n‑daamni ti tiŋŋa wa yɛla.
Ba wulisira sɔseesi an bu sumni ni ti wumna, bee, ti dɔla; dama Room niriba n nyɛ ti.” Di saha ka daadam pam daa la'am n‑galimni Pɔla ni Sailasi, ka tiŋŋa maa sariyakattiba daa zaŋŋi ba n‑toaai ba kpari n‑yeaai ka kyɛ ka ba feebi ba daari.
Ka dizugu ba daa bu ba pam, ka zaŋŋi ba n‑niŋi sarika ni; ka yɛli sarikadaana maa, ni, u kparim ba suŋŋa.
Ka sarikadaana ŋɔn daa wum lala, u daa deaai ba n‑zaŋŋi n‑niŋi sarika dutoonni la ni, ka ba ba nɔba ni datibsiri.
Tɔ; ka yuntasuusi ka Pɔla ni Sailasi daa puusiri Naawunni ka yuumni yuuma n‑tiri u, ka ba dansarikataaba daa wumsira.
Di saha ka tiŋŋa maa daa dam, ka dansarika yiri maa daa miimna, halli ni ka nyeeba maa gba.
Ka ka duri maa za'anɔya maa daa yoosi, ka ban daa ga ba nɔba kyɔrimidima la zaa daa gaasi n‑lu.
Ka dansarikadaana maa ŋɔn daa neaai goom ni n‑nya ka duri maa za'anɔya la zaa daa yoosi, u daa teesi, ni, dansarika dima maa zaa zɔya, ka dizugu u daa foaai u takoobi, ni u ku u maŋŋa.
Amaa Pɔla daa tasi pampam n‑yɛli, “Di niŋi i maŋŋa seelli!
Ti zaa na bɛ kpa!” Tɔ, ka dansarikadaana maa daa booli, ni, ba mari bugum na, ka daa kpɛ yooma na.
U daa zɔri dabeem n‑gyigra, ka gbaani tiŋŋa n‑ti Pɔla ni Sailasi.
Ka u daa mari ba n‑yi na; ka boosi ba, ni, “M Badima, n ya n‑niŋi la wula n‑nya tuliginsim?” Ka ba daa yɛli u, ni, “Niŋma ti Dugma Yisa yɛdda, ka i nin nya tuliginsim - nyin ni i yiri dima zaa.” Di saha ka ba daa tɔ'asi Naawunni yɛla maa n‑tisi ŋɔn ni u yiri dima maa.
Ka dirindaari maa yuŋŋu ka dansarikadaana maa daa zaŋŋi ba m‑peaai ba nɔra la n‑ti ba, ka ŋɔn ni u yiri dima zaa daa deaai Naawunni koom suubu.
Ka daa mari Pɔla ni Sailasi n‑kpɛ u yiri maa na nti ti ba bundirigu ka ba di: ka ŋɔn ni u yiri dima zaa daa mari sufupeelim pam ba Naawunni yɛdda niŋbu zugu.
Ka beoo ŋɔn daa ti neaai, tiŋŋa maa zuguraandima daa tum pirinsi na ka yɛli, ni, “Ya yiisim niriba wa m‑basi!” Dizugu dansarikadaana maa daa yɛli lala n‑ti Pɔla, ni, “Zugudaandima maa yɛliya, ni, ti yiisim nyin ni Sailasi m‑basi; dizugu ya kyɛma, ka Naawunni nin paasi ya sufumaasim.” Amaa Pɔla daa labsi n‑yɛli ba, ni, “Halli ba sa bu tɔ'asi ti yɛligu gba amaa ba sa bu ti zama maa tooni, tirima mun nyɛ la Room suulinsi niriba, ka sa zaŋŋi ti n‑kpeesi dansarika ni.
Ka zuna ba yi boori la ba sɔ'ai m‑basi ti baalimm, fa!
Ti ku sakki, walla!
Faasee ka ba mammansi kyɛ na n‑yiisi ti m‑basi.” Tɔ; ka pirinsi maa daa labi nti yɛli lala n‑ti zuguraandima maa.
Ka ban daa wum, ni, Pɔla ni Sailasi nyɛ la Room suulinsi niriba la, dabeem daa gbaai ba.
Lala zugu ba daa kyɛ na ni ba ti zɔ ba mammantoori sindaani Pɔla dima saani na, ka daa mari ba n‑yi dansarika maa ni na, n‑susi ba, ni, ba yim ba tiŋŋa maa ni.
Ka ba daa yi dansarika maa na n‑kyaŋŋi Liidiya yiri n‑nya yɛddaniŋniba maa, ka tɔ'asi kpamsigu yɛttɔ'a n‑ti ba pɔi, ka naayi bakki n‑kyaŋŋi.
Tɔ: ka Pɔla dima daa kyaŋŋi n‑dɔli Amfipɔlisi ni Apɔloonya tinsi n‑yakki n‑gaari nti paai Tɛsalɔnika tiŋŋa, tinseaa Yɛhudiyadima la'aŋŋu duu ŋɔn daa bɛ ni la.
Dizugu ka Pɔla daa dɔli sɔseaa ŋɔn daa yi dɔli sahakam la, ka daa ti kpɛ ba la'aŋŋu maa ni Vuusim Dabsiri daari.
U daa niŋi lala ka di daa paai Vuusim Dabsa ata, ka ŋɔn ni niriba diri azama.
Ka u daa teaari ba Naawunni Litaafi yɛla zaŋŋi n‑kyaŋŋi Naawunni ŋɔn ya tum tuligra sɔ na n‑diisi u Masiiya naam la.
Ka u daa wulisiri ba di gbinni, ni, lala Masiiya maa soori nyɛ la wahala diibu soori, ka di nyaaŋŋa kum neaari nin bɛ ni.
Ni, dizugu Masiiya maa n nyɛ ŋɔnŋɔa, ni, “Yisa sɔ man moonni u yɛla n‑tiri ya maa.” Tɔ, ka Yɛhudiyadimseeba daa deaai u yɛligu maa ka daa paasi Pɔla ni Sailasi zugu; ka Griika dimseeba ban puusiri Naawunni la, ba bɔbgu, ni pɔ'akpamma gba daa bu kɔŋŋi paasigu.
Amaa Yɛhudiyadima maa daa zabi la nyuuri, ka daa booli ninvugkyɔ'ama seeba ban daa guusi n‑guusiri daa puuni, ka ti la'asi zama pam n‑daamni tiŋŋa maa niriba.
Ka ba daa kyaŋŋi n‑zaani Gyeesɔni yiri tooni, Pɔla ni Sailasi ŋɔn daa kpɛ seelli la, ni, u yiisim ba n‑ti ba na.
Amaa ban daa bu ti nya ba maa, ba daa gbaai Gyeesɔni ni ninvugseeba ban daa niŋi Yisa yɛdda la, n‑darigi ba n‑kyaŋŋi tiŋŋa maa tinkpamma saani.
Ba daa kur tasiri n‑yɛtta, “Ninvugseeba ban sa'amni duniya zaa yɛla maa paai ti na!
Ba kyɛ ti tiŋŋa wa na, halli ka Gyeesɔni deaai ba n‑kpeesi u yiri ni.
Ba galimni la NaaTitaari zaaligu la, dama ba yɛliya, ni, Nasɔ m bɛ ni, ka u yuuri boonni Yisa.” Ban daa yɛtti lala yɛttɔ'a maa, ba daa ka'ali la zama ni tinkpamma maa pam.
Ka kpamma maa daa zaali Gyeesɔni ni u taaba samni ka yɛli ba, ni, ba di laa n‑zaali yɛttɔ'aseaa, ka naayi basi ba.
Ka baseeba ban daa niŋi Yisa yɛdda maa daa doaai di dabsiri maa yuŋŋu, n‑zaali Pɔla ni Sailasi soori, ni ba kyaŋŋi nti paai Bɛriiya.
Ban daa ti paai lala tiŋŋa maa, ba daa kpɛ la Yɛhudiyadima la'aŋŋu duu la ni.
Bɛni niriba maa sufu daa neaai n‑gaari Tɛsalɔnika dima dinni.
Ba daa deaai Naawunni yɛligu maa ni nimmoaa, ka daa gbaai Naawunni Litaafi kariŋŋu dabsa kam, ni ba ti baŋŋi di siri bɛ lala, bee?
Ba pam daa niŋi Yisa yɛdda, ni Griika pɔ'akpamma m‑paasi, ka ba dɔppa gba daa bu kɔŋŋi yɛdda niŋbu.
Amaa Yɛhudiyadimseeba bam bɛ Tɛsalɔnika la ŋɔn daa ti wum, ni, Bɛriiya gba ka Pɔla moonni Naawunni yɛligu maa, ba daa kyɛ na n‑daamni daadam maa ka ka'anni ba.
Dinzugu di daa bu yuui ka yɛddaniŋniba daa zaŋŋi Pɔla n‑taasi halli nti paai teeku gbiriŋŋu; Sailasi mun daa kpalim m‑bɛ Bɛrii timpuuni, ŋɔn ni Timɔti gba.
Tɔ; ka ninvugseeba ban daa zaali Pɔla soori maa daa mari u n‑kyaŋŋi halli nti paai Ateensi tiŋŋa.
Bɛni ka Pɔla daa tɔlim ba Sailasi ni Timɔti saani, ni, ba yɛlim ba, ni, ba kpaŋŋma ba mansi n‑kyɛ u saani na yooma.
Ka ba naayi labi n‑kuli Bɛriiya.
Pɔla ŋɔn daa bɛ Ateensi n‑guri Sailasi ni Timɔti maa, u sufu daa bu dɔya, ŋɔn daa kur gɔsiri n‑nyari ba'a ni buga ŋɔn daa zoaai bɛni seem maa zugu.
Ka dizugu u daa kpɛ la'aŋŋu duu maa ni, nti tɔ'asi yɛttɔ'a maa n‑tiri Yɛhudiyadima maa ni baseeba ban daa dɔli ba soori la, ka laa n‑kpeeri daa puuni dabsa kam nti tɔ'asiri n‑tiri ban daa gatti bɛni zaa.
Karimbadima n daa bɛ bɛni, baseeba ban daa dɔli Ɛpikuruusi soori, ni seeba mun daa dɔli Sitoowa dima soori.
Lala karimbadima ni Pɔla n daa mari nangbankpeemni, ka ninvugseeba daa boosiri n‑yɛli, “Yɛttɔ'ayɔya daana wa yɛtti la wula?”; baseeba mun daa yɛtti, ni, “Asee u tɔ'asiri wumpaala yɛla.” Pɔla ŋɔn daa tɔ'asiri ‘Yisa’ yɛla, ni ‘kumyisigri’ yɛla maa zugu ka ba daa yɛtti lala maa.
Ba daa la'amni la Ariyɔpagusi kunkunni zugu nti tɔ'asi ba yɛttɔ'a maa, ka dizugu ba daa taasi Pɔla n‑du bɛni ka daa yɛli u, “I ku kyɛ ka ti baŋŋi wulisigu paaliseaa nyin wulisiri wa?
Ti na zi n‑wum yɛttɔ'aseesi nyin tɔ'asiri wa taabu, ka ti boori ni ti baŋŋi a gbinni ŋɔn nyɛ seem.” Ba daa yɛli lala, dama Ateensi tiŋŋa niriba ni ba saamma ban bɛ bɛni daa ka sufupeelli tuma di yi pa la ba gyinni n‑tɔ'asiri ka wumni lahabaseaa kan nyɛ bumpaalli.
Tɔ; ka Pɔla daa doaai n‑zaani kunkunni zugu la'aŋŋu dima maa tooni ka yɛli, “Ya Ateensi dima, wumma!
M pun gɔsi m‑baŋŋi, ni, ya dɔli la ya ba'a ni buga yɛla zaa, halli ni nimmoosi.
Dama man daa goori n‑gɔsiri ya bungyeemna, ka nya wumpuusigu bimbinseaa ka ba daa boaai n‑sɔbi ka yɛla ka saazugu, ni, ‘Kanŋɔ nyɛ la wunsɔ dinni, amaa ti na zi u.’ Tɔ, ka dinŋɔna ya puusiri u ni ka na zi u, man mun moonni la u yɛla n‑tiri ya.
Naawunni n nyɛ u: u daa naam duniya wa, ni seelli kam zaa an bɛ ka ni.
Ŋɔna n su saazugu ni tingbaŋŋu zaa.
Ammi, lala Naawunni nin kpeeri la ninsaala ŋɔn mɛ gyeeŋŋu duri seesi n‑gbɛa?
Bee, u kɔŋŋni bunseelli ka ninsaala nin mari ka na n‑ti u?
Ay!
di pa lala.
Dama ŋɔn mammaŋŋa mari nyɔvuri ni alaafɛ ni bunseelli kam zaa n‑tisira.
U daa kyɛ ka ninsaalidima butiri kam zaa daa yi ninvugyinni ni na, ni ba ti yɛligri m‑bɛ duniya wa luga zaa puuni; ka daa zaali ba yinni yinni ba saha yɛla, ka laa n‑zaali ba tinsi tɔrisi ŋɔn bɛ seela.
U daa niŋi lala ni ba ti boori u yɛla ŋɔn bɛ seem, ka kyɛnni tooni beelabeela ni ba ti baŋŋi u - halli ni anŋɔ zaa, u siri bu wɔ'a ti sɔkam saani.
Dama ŋɔn zugu ka ti bɛ ni, ka kyɛnna, ka mari nyɔvuri.
Ya timbiseeba daa bu yuumni lala?
Ba daa yɛliya, ni#:- ‘Ti gba nyɛ la u biisi.’ Tɔ, ka ti yi siri nyɛ u biisi maa, ti di teesiri, ni, wummaŋni bɛ la hoo salima, bee anzulifa, bee kugveela, bee bunseelli kam tuma baŋŋniba ŋɔn zaŋŋi n‑tumni la.
Sahanseaa din gaari la Naawunni daa pun di sugru zaŋŋi n‑kyaŋŋi ninsaalidima tuma la ni, dama ba daa na zi u yɛla.
Amaa pampaŋŋɔ u kpaamni la nira kam zaa, ban bɛ seelikam zaa maa, ni ba takkma ba teesibeeri ka kyɛ ba ala'akyi tuma.
Dama u na pun zaali dabsiri, dabsiseaa ŋɔn ya n‑zaŋŋi u yɛlimaŋni maa n‑kari duniya zaa niriba sariya.
Ka di nin dɔli dɔsɔ yɛligu - dɔsɔ ŋɔn Naawunni ŋɔn pun yiisi di zugu la.
U daa pun wulisi ti zaa, ni, di siri nin niŋi, ka daa zaŋŋi di daama n‑kyɛ ka u neaai u kum nyaaŋŋa.” Tɔ; ka ban daa ti wum Pɔla ŋɔn tɔ'asiri kum neaari yɛliseesi la, baseeba daa maali u la ansarisi, amaa baseeba mun daa yɛliya, “Ti boori la i laa n‑tɔ'asi lahabaari wa yɛla n‑ti ti yaasa.” Di nyaaŋŋa ka Pɔla daa bakki n‑yi la'aŋŋu maa ni.
Ka ninvugseeba daa paasi u zugu ka niŋi yɛligu maa yɛdda.
Diyɔnisusi n daa nyɛ ba yinni, sɔ ŋɔn daa nyɛ ba tinkpamma maa ni yinni, ni pɔ'asɔ ŋɔn yuuri daa boonni Damɛrisa, ka ninvugseeba daa paasi ba zugu yaasa.
Dinŋɔ nyaaŋŋa ka Pɔla daa yi Ateensi n‑kyaŋŋi nti paai Kɔrinti tiŋŋa.
U daa nya Yɛhudiyadɔsɔ bɛni ŋɔn yuuri daa boonni Akwila la, ka u nyɛ la Pɔntusi tingbaŋŋu nira, ŋɔn ni u pɔ'a Prisila.
Ba daa pun yi la Italii tingbaŋŋu ni na, NaaKlɔdiyusi ŋɔn daa kari Yɛhudiyadima zaa ni ba yi ni Room tiŋŋa la zugu.
Pɔla daa kyaŋŋi nti kaai ba, ka naayi kpɛ ba yiri nti gbɛa; ka ŋɔn ni ban la'am n‑tumna, dama ba zaa daa seeri la gbana ni tantidima.
Vuusim Dabsiri zaa u daa kpeeri la Yɛhudiyadima la'aŋŋu duu nti diri azama n‑tiri Yɛhudiyadima ni Griika dima zaa, m‑boori ni ba sakki n‑deaai yɛligu maa.
Tɔ; ka Sailasi ni Timɔti ŋɔn daa yi Masidoonya tingbaŋŋu na, Pɔla nini daa moaai la Naawunni yɛligu yɛla ni kɔkɔa, n‑wulisiri Yɛhudiyadima maa, ni, Yisa n siri nyɛ Naawunni ŋɔn tum sɔ na ni u ti di Masiiya la.
Amaa Yɛhudiyadima maa ŋɔn daa kyiisi u, ka tuuri u maa, u daa pisigi u sutura n‑wulisi ba, ni, u za'asiri ba yɛla, ka yɛli “Tɔ, ka dizugu ya yi ti kpi, ya yɛla kpalim m‑bɛ ya mammaŋŋa zugu ni.
Man yiisi n nuu zaŋŋi n‑kyaŋŋi din sumsi ni n tum seem n‑ti yarima maa ni.
Pampaŋŋɔ zaŋŋi n‑kyɛnna n ya n‑kyaŋŋi la ban pa Yɛhudiyadima saani.” Ka u daa gaari n‑kyaŋŋi nti kpɛ yiri seaa kan daa pɔri la'aŋŋu duu maa ziiya; yiri maa daana yuuri n daa boonni Titiyusi Gyasitisi, u mun daa nyɛ la ŋɔn dɔli Naawunni soori hoo Yɛhudiyadima maa ŋɔn dɔli seem la.
Di saha maa Krispusi - la'aŋŋu duu maa kpeema n‑daa la - daa ti niŋi ti Dugma yɛdda, ŋɔn ni u yiri dima zaa.
Ka Kɔrinti dima maa pam ban daa wum yɛligu maa daa niŋi Naawunni yɛdda ka ba daa su ba Naawunni koom.
Di saha maa ka Naawunni daa kyɛ ka Pɔla zaasi zaasimni u yuŋŋu goom puuni, ka daa yɛli u, “Di kyɛ ka dabeem mari i. Kpalimma n‑tɔ'asira, di kyɛ yɛttɔ'a maa!
Dama m bɛ i saani ka sɔ ku toaai n‑zabi n‑sa'am i yɛla.
Nyama!
- m mari n niriba pam tiŋŋa wa puuni.” Dizugu ka Pɔla daa kpalim m‑bɛ ni, n‑niŋi yuumni ni purigri, n‑wulisiri ba Naawunni yɛttɔ'a maa.
Tɔ: ka di daa niŋi lala ka Galeoo daa di Akaaya tingbaŋŋu Gɔmna.
Di saha maa Yɛhudiyadima maa daa la'am n‑zabi Pɔla ka daa zi u n‑kyaŋŋi kootu ni.
Ka yɛtti, ni, “Doo wa bɛlimni niriba n‑nyaŋŋna, ni, ba dɔli sɔseaa kan pa ti zaaligu soori n‑gyeemni Naawunni.” Ka Pɔla ŋɔn daa ya n‑tɔ'asi sahanseaa la, Galeoo mun daa yɛli Yɛhudiyadima maa, ni, “Ya yi da galimni u la zaŋŋi n‑kyaŋŋi taalli, bee, tumbeeri niŋbu zugu, di naa m‑mari soori ni n wum n‑ti ya.
Amaa di nyɛ la boosa zaŋŋi n‑kpa noori yɛttɔ'a ni, ni yuya, ni ya zaaligu wa yɛla - ay, ya mammansi maalim a!
N ku sakki n‑leebi sarikatta anŋɔ yɛla zugu.” Ka daa kyɛ ka ba kari ba n‑yiisi kootu duu maa ni.
Ka ba zaa daa tuligi n‑zaŋŋi Sɔsitɛniisi - sɔ ŋɔn daa nyɛ la'aŋŋu duu la kpeema maa - m‑bu u kootu maa tooni.
Amaa ka Galeoo ba'a daa ka lala maa ni.
Di nyaaŋŋa ka Pɔla daa kpalim m‑bɛ Kɔrinti n‑niŋi dabsa ayi, ka naayi kyeoosi u mabiisi maa ka daa kyaŋŋi Kyɛnkyiriiya - tinseaa kan zɛ teeku gbiriŋŋu ni nla - nti kpɛ nyariŋŋu ni, n‑du ni u ti kyaŋŋi Siriiya tingbaŋŋu; ka Prisila ni Akwila daa dɔli u n‑kyaŋŋi.
Kyɛnkyirii maa ni ka u daa puni u zugu, ŋɔn daa pun pɔ noori la zugu.
Tɔ, ka ba daa kyaŋŋi n‑gaari nti paai Ɛfɛsusi tiŋŋa, ka u daa kyɛ ba bɛni.
U mammaŋŋa daa kyaŋŋi nti kpɛ Yɛhudiyadima la'aŋŋu duu maa, ni u ti di azama n‑ti ba.
Ba daa susi u, ni, u kpalimma ba saani dabsa beela m‑paasi; amaa u daa bu sakki lala.
U daa susi soori n‑kyeoosi ba ka yɛli, “Naawunni yi ti ti ma soori, n nin labi na.”, ka naayi bakki ka kyaŋŋi.
Ŋɔn daa yi Ɛfɛsusi ni maa, u daa kpɛ nyariŋŋu n‑kyaŋŋi nti paai Sizariiya ka sigi n‑kpɛ tiŋŋa maa puuni ni u ti puusi Naawunni yɛddaniŋniba maa.
Ka daa yi bɛni n‑kyaŋŋi Antiyɔkku tiŋŋa.
N‑niŋi dabsa ayi bɛni, ka laa n‑yi tiŋŋa wa ni n‑gaari n‑dɔli tinseesi an bɛ Galɛseaa tingbaŋŋu ni, ni Firigyii tingbaŋŋu, n‑kpamsiri Yisa nyaandɔliba maa zaa.
Tɔ: ka dɔsɔ n daa bɛ ni, ka u yuuri boonni Apɔloosi.
Yɛhudiyadoo n daa nyɛ u, ka u daa yi Alɛkzandiriya tiŋŋa ni na, ka daa mari yɛm pam, halli nti mi Naawunni Bukku yɛla zaa.
Ŋɔna daa ti paai Ɛfɛsusi di saha maa.
Ba daa pun wulisi u Naawunni soori, ka u daa tɔ'asiri ni nimmoaa n‑wulisiri Yisa yɛla ŋɔn nyɛ seem maa deede, amaa u daa mi la Gyɔni kɔsuubu kɔkɔa.
Ka u daa piili n‑tɔ'asiri ni nimmoaa la'aŋŋu duu maa puuni.
Ka Akwila ni Prisila ŋɔn daa ti wum u yɛttɔ'a maa, ba daa booli u ni, ni, u kyam ba saani na, ka daa wulisi u, m‑paasi u Naawunni soori maa yɛla suŋŋasuŋŋa.
Di nyaaŋŋa ka Apɔloosi daa boori ni u bakki n‑kyaŋŋi Akaaya tingbaŋŋu maa ni.
Ka ti mabiisi daa kpamsi u, ka daa sɔbi gbaŋŋu n‑ti ba mabiseeba ban bɛ bɛni maa, ni, ba kpaŋŋma ba mansi n‑deaai u. Ka ŋɔn daa ti paai bɛni, u daa la'am ni ninvugseeba Naawunni ŋɔn pun kyɛ ka ba niŋi u yɛdda maa, ka daa suŋŋi ba pam.
Dama Yɛhudiyadima ŋɔn daa ŋmɛ nangbankpeemni sahanseaa la, u daa zaŋŋi Naawunni Bukku yɛla n‑tɔ'asi n‑nyaŋŋi ba niriba tooni, n‑wulisiri, ni, Naawunni Masiiya maa nyɛ la Yisa.
Tɔ; ka Apɔloosi ŋɔn daa bɛ Kɔrinti tiŋŋa la, Pɔla daa dɔli sɔseaa kan daa du tingbaŋŋu puuni la, nti paai Ɛfɛsusi na.
Bɛni ka u daa paai Yisa nyaandɔliseeba, ka daa boosi ba, ni, “Ammi, ya daa deaai Sii Kasi maa, yan daa niŋi yɛdda sahaseaa la?” Ka ba daa labsi n‑yɛli u, ni, “Ay!
- ti na zi n‑wum Sii Kasi yɛla.” Ka u daa boosi ba n‑yɛli, “Ka Naawunni kɔsuubu bɔ ka ya daa deaai?” Ka ba daa labsi n‑yɛli u, ni, “Gyɔni kɔsuubu.” Pɔla daa yɛliya, ni, “Gyɔni kɔsuubu gbinni n daa nyɛ la: ni, ninvugsɔ yi takki u beebu n‑kyɛ tumbeeri tuma zaa ka ŋmaligi n‑teesi teesisuma; amaa Gyɔni mammaŋŋa daa yɛli niriba maa, ni, ba niŋma yɛdda nti ninvugsɔ ŋɔn nin dɔli u nyaaŋŋa la, ka ŋɔna n nyɛ Yisa.” Ka ban daa ti wum dinŋɔa, ba daa su Naawunni koom maa, ti Dugma Yisa yuuri ni.
Ka Pɔla daa zaŋŋi u nuusi m‑pa ba zugri, ka Naawunni Sii maa daa paali ba na, ka ba daa tɔ'asi yɛttɔ'azuna balibubalibu, ni anabitiri yɛla.
Ba zaa daa nyɛ la kaman dɔppa piiya ni ayi.
Pɔla daa kpalim m‑bɛ bɛni halli gɔya ata saha, ka daa kpeeri la'aŋŋu duu maa ni n‑tɔ'asiri ni sufukpeemni zaŋŋi n‑kyaŋŋi Naawunni naam beebu, ni u ti kyɛ ka ba sakki u yɛla maa.
Amaa baseeba mun daa mari la zugkpeeŋŋu, ka daa za'asiri yɛdda niŋbu ka sa'amni Yisa soori maa yɛla paalu ni.
Dizugu ka Pɔla daa kyɛ ba, ka daa zaŋŋi baseeba ban daa dɔli Yisa nyaaŋŋa maa n‑wɔligi n‑yi ba saani.
Ka beoo kam ba daa kpeeri Tiranusi kariŋŋu duu la ni, n‑tɔ'asiri ka diri azama zaŋŋi n‑kyaŋŋi Yisa yɛla.
Ba daa niŋni nŋɔa, halli yuuma ayi, ka Ɛseaa tingbaŋŋu dima zaa, Yɛhudiyadima ni Griika dima gba, daa ti wum ti Dugma yɛligu maa.
Lala saha maa ka Naawunni daa kyɛ ka Pɔla daa tumni alahazibu tunkara pam.
Ba daa zaŋŋi kpakyeesa ni antikyidima an daa siisi u, n‑zi n‑kyaŋŋi n‑ti baaridima ka ba nya alaafɛa, ka arizimbeeri daa zɔ ka kyɛ ba.
Yɛhudiyadimseeba ban daa gyinni n‑katti arizimbeeri n‑yiisiri niriba ni maa daa mɔya ni ba zaŋŋi Yisa yuuri n‑katti ba.
Ba daa yi yɛnni, ni, “Yisa sɔ Pɔla ŋɔn moonni u yɛla la - ŋɔna yuuri zugu ka n yɛli, ni, i yim na!” Ba sunsukkuni seeba n daa nyɛ Yɛhudiyabiisi ayɔpɔi, seeba ban daa nyɛ Sikyiiva - gyeeŋŋu toondaansɔ - biisi.
Amaa arizimbeoo maa daa labsi n‑yɛli, “M mi Yisa, ka mi Pɔla gba, amaa bandima n nyɛ yarima?” Ka dɔsɔ arizinni ŋɔn daa bɛ u ni maa daa gbaai ba ni n‑nyaŋŋi ba zaa ka pa ba dansi, ka ba naayi zɔ n‑yi yiri maa ni n‑kyaŋŋi yɔri hoo ban daa dɔ'ai ba seem.
Ka Yɛhudiyadima ni Griika dima ban daa bɛ Ɛfɛsusi la zaa ŋɔn daa ti wum lahabaari kanŋɔa, dabeem daa gbaai ba, ka ba daa tisi ti Dugma Yisa yuuri gyirima pam.
Ka di saha ka niriba pam ban daa niŋi yɛdda daa kyɛ na n‑yɛli ba taalli ni ba tumbeeri yɛla paalu ni.
Halli baseeba ban daa tumni tibeeri tuma, ni ba'akɔligu dima gba, daa la'asi ba tiima gbana n‑nyoaai a bugum zama maa tooni.
Ban daa kaali m‑baŋŋi lala gbana maa laasaabu ligri maa, ba nya ka a zaa la'am n‑zoaai pam, hoo ba tiŋŋa anzulifa la'aseesi tusa pisinu.
Lala daa kyɛ ka Naawunni yɛligu maa daa kyɛnni tooni m‑paari niriba pam, ka mari yiiko.
Dinŋɔ zaa nyaaŋŋa ka Pɔla daa gbaai kyɛnni, ni u ti dɔli Masidoonya ni Akaaya tingbana, ka gaari halli nti paai Gyɛrusalɛm.
Ni, “N yi kyaŋŋi n kyɛnni wa n‑naai, see ka n kyaŋŋi Room tiŋŋa gba.” U daa kpalim Ɛseaa tingbaŋŋu n‑yuui beela m‑paasi, ka daa tum u suŋŋniba ayi - Timɔti ni Ɛrasitusi - ni ba daŋŋi u tooni n‑kyaŋŋi Masidoonya.
Tɔ; ka zaŋŋi n‑kyaŋŋi lala saha maa ka daaŋŋu pam daa doaai niriba maa ni, Yisa soori maa zugu.
Anzulifa mankyeerisɔ n daa bɛ ni, ka u yuuri boonni Dimitiriyusi la.
U daa maanni buga gyeeŋŋu neema n‑tiri ba bugseaa kan yuuri boonni Atɛmisa la, ka daa ŋmanni la pɔ'a.
Ka lala tuma zugu ka anzulifa tuma baŋŋniba daa ti nya ligri pam.
Tɔ, ka ŋɔna Dimitiriyusi daa booli baseeba zaa ban daa tumni lala tuma taabu maa, ni, ba la'amma na, ka yɛli ba, “N zɔdima!
ya mi halli, ni, ti nyari arizikki pam ti tuma wa zugu.
Ka ya nyari ka wumni doo wa, Pɔla, yɛla: u tɔ'asiri n‑nyaŋŋi niriba pam Ɛfɛsusi tiŋŋa wa puuni, ni Ɛseaa tingbaŋŋu zaa.
U yɛtti, ni, ninsaala ŋɔn maali wunseesi pa la Naawunni ni yɛlimaŋni, ka ba sakkri lala n‑ti u. Dizugu di pa seem ni ti tuma wa nin ti kɔŋŋi ka yusuŋŋu; ka din paasi lala zugu, ti gyeeŋŋu duu maa, ni ti bugri tibsigu daana Atɛmisa sɔ ŋɔn bɛ ka puuni la gba nin ti kɔŋŋi gyirima.
Pampaŋŋɔ ka Ɛseaa dima zaa - halli duniya wa dima zaa gba - gyeemni u ni.
Amaa di zaa yɔri, ba nin ti tam u yɛla, Pɔla yɛttɔ'a zugu!” Ban daa wum dinŋɔa, ba sufu daa yisigiya, ka ba daa piili n‑tasiri pampam, ni, “Ɛfɛsusi dima bugri!
Atɛmisa, yiiko daana!” Ka di daa bu yuui ka tiŋŋa maa zaa daa damni n‑vuura.
Niriba maa daa gbaai Gayusi ni Arisitaakusi, baseeba ban daa dɔli Pɔla n‑yi Masidoonya ni na la, ka daa vaai n‑guui hoo ninvugyinni nti paai deema ziiya n‑kpɛ bɛni.
Pɔla daa boori la u yi daadam maa tooni na, amaa u karimbiisi daa bu ti u soori.
Halli bɛni tinkpamma maa seeba gba ban daa di Pɔla zoori daa tum u saani na n‑susiri u, ni, u di kpɛ deema zii maa ni.
La'aŋŋu maa daa mari la nangbanwala.
Seeba n daa tasiri la yɛlli yinni, ka seeba mun tasiri yɛliseaa.
Ka niriba maa pam daa bu mi la'aŋŋu wa gbinni ŋɔn bɛ seem.
Yɛhudiyadima maa mun daa kyɛ ka Alɛkzanda kyaŋŋi tooni, ka zama maa puuni ninvugseeba daa tasiri n‑yɛtti u ŋɔn nin niŋi seem.
U daa zaŋŋi u nuusi n‑wulisi ba, ni, ba kyɛli ba vuuri ka u tɔ'asi n‑wulisi ba ŋɔn ni u taaba ŋɔn ka taalli seem.
Amaa ban daa ti baŋŋi, ni, u nyɛ la Yɛhudiya nira, ba zaa daa la'am n‑tasiri, ni, “Ɛfɛsusi dima bugri!
Atɛmisa, yiiko daana!”; ka kpalim n‑tasiri lala halli nti yuui hoo hawa ayi saha.
Di nyaaŋŋa ka tiŋŋa maa Sakatiri daa naayi kyɛ ka ba sini ba vuuri, ka yɛli, ni, “Ya Ɛfɛsusi dima, wumma!
Ɛfɛsusi tiŋŋa wa puuni ka ti guri la Atɛmisa yiikodaana, ni u gyeeŋŋu duu maa, ni u ba'akugri kan daa yi arizana n‑sigi na la.
Duniya wa zaa puuni, ninvugsɔ m bɛ ni ŋɔn bu baŋŋi lala?
Ay!
- sɔ ka ni.
Tɔ, ka dinŋɔ zugu, yɛla anŋɔ zɛya ka sɔ ku toaai n‑kyiisi a wa; di bu sum ni ya fɔ surimm?
- ka ku gyigi n‑niŋi seelli.
Ya zi niriba wa n‑kyɛ kpa na, amaa ba bu zuuri gyeeŋŋu duri neema, ba mun bu tuuri ka galimni ti bugri maa.
Tɔ, ka dizugu Dimitiriyusi ni u tuntuntaaba yi nya la taaliseaa sɔ zaa saani, kootudima m bɛ ni, ni gɔmnadima gba bɛ ni: ba nin toaai n‑galim lala nira ba saani.
Di yi ti nyɛ la yɛttɔ'aseaa m‑paasi ka ya boori ya yiisi paalu, di sumsi ni ya mari ka na tiŋŋa maa la'aŋŋu dabsisuŋŋu maa daari.
Din nyɛ seem maa, di bu ya'ai ni ba zaŋŋi ti yɛttɔ'a n‑kyaŋŋi n‑galim ti, zuna daaŋŋu yɛla maa zugu.
Di yi ti bɛ lala, ti ku toaai n‑wulisi din taasi zuna yɛttɔ'a maa na, dama daliiri suŋŋu din taasi ka na ka ni.” Ŋɔn daa yɛli nŋɔ n‑naai, u daa kyɛ ka zama maa doaai n‑wurigi n‑kuli.
Tɔ; ka niriba daaŋŋu maa ŋɔn daa naai la, Pɔla daa booli Yisa nyaandɔliba maa na, ni u ti kpamsi ba.
Ka ŋɔn daa kpamsi ba n‑naai, u daa kyeoosi ba ka daa kpa n‑wa Masidoonya.
U daa gɔ n‑dɔli bɛni tinsi maa zaa n‑tɔ'asiri pam ka kpamsiri niriba, halli nti paai Griika tingbaŋŋu, n‑daa bɛ bɛni gɔya ata.
U daa ti ya kyaŋŋi Siriiya, amaa lala saha maa ka Yɛhudiyadima daa gbaai gbaari, ni, ba ti daam u, ka dizugu u daa ŋmaligi n‑labi n‑dɔli Masidoonya.
Ninvugseeba ban daa dɔli u n‑kyaŋŋi la daa yi la u tuma tingbana zaa ni na; ba mun yuya nŋɔa: Pirusi bii Soopata la, sɔ ŋɔn daa yi Bɛriiya ni na; Arisitaakusi ni Sɛkundusi mun yi Tɛsalɔnika ni na; Gayusi mun yi Dɛribee ni - m‑paasi Timɔti zugu; Tikyikusi ni Tirɔfimusi mun yi Ɛseaa ni na.
Banŋɔ zaa daa daŋŋi tooni n‑guri ti, Tirɔ'asi tiŋŋa maa ni.
Tirima mun daa yuui beela, halli ka Boroboropaalli Kyuu daa ti gaari pɔi, ka ti naayi kpɛ nyariŋŋu n‑yi Filipaai tiŋŋa; ka daba anu nyaaŋŋa ti daa ti paai ba la Tirɔ'asi na.
Ti daa bɛ bɛni dabsa ayɔpɔi.
Ka Alahadaari ŋɔn daa ti paai, ti daa la'am taaba ni ti puri taaba paanu.
Pɔla daa tɔ'asi n‑ti niriba maa n‑yuui, halli ni yuntasuusi, dama u daa boori ni, beoo yi ti neaai, u nin bakki.
Ti daa la'am la gyirambisa duseaa ni, ka firiladima pam n daa bɛ bɛni; ka dizugu goom daa mari na'akyimbilisɔ ŋɔn yuuri daa boonni Yutikusi.
U daa zinni n‑tabli la takoro ni.
Ka Pɔla ŋɔn daa tɔ'asiri n‑yuui maa, Yutikusi daa gbisi n‑zɔkki, n‑yi gyirambisa maa, kan tɔm buta zugu, n‑lu tiŋŋa na.
Ba daa sigi na n‑kpikki u, ni, u kpiya.
Amaa Pɔla mun daa sigi na n‑dooni bii maa zugu n‑gɔbi u, ka yɛli ba, “Ya di kyɛ ka dabeem mari ya.
U nɛ ni maa!” Ka ti daa laa n‑du saazugu, nti ŋmaai paanu m‑puri n‑ti taaba n‑di; Ka Pɔla daa laa n‑gbaai u yɛttɔ'a maa, halli ka beoo ti neaai, ka naayi bakki.
Na'akyimbila la muna - ba daa mari u n‑kuli ka u mari alaafɛa; ka di daa niŋi ba sufumaasim pampam.
Tɔ; Pɔla daa pun yɛli, ni, u ya kyaŋŋi la nɔba m‑paai Asɔsi tiŋŋa, ka dizugu tirima mun daa kpɛ nyariŋŋu n‑kyaŋŋi bɛni ni ti ti tuusi u. Ka ŋɔn daa ti paai ti Asɔsi na maa, u daa kpɛ nyariŋŋu maa na ka ti daa du n‑kyaŋŋi m‑paai Mitiliini tiŋŋa.
Ka beoo ŋɔn daa ti neaai, ti daa paai Kyiyɔsi tingbaŋŋu zii sa.
Ka beoo ŋɔn daa ti laa n‑neaai ti daa lɔŋŋi n‑kyaŋŋi Samɔsi ya'ari: n‑neaai beoo yaasa ka ti daa paai Miliitusi tiŋŋa.
Tɔ; ka Pɔla daa boori ni u ti gaari yooma m‑paai Gyɛrusalɛm, ka Pɛntikoosi Kyuu dabsa ku ti gaari; dizugu u daa bu boori ni u ti yuui Ɛseaa tingbaŋŋu ni, see ka u kpalim m‑bɛ nyariŋŋu maa ni n‑yakki n‑gaari Ɛfɛsusi tiŋŋa.
Ka dizugu ŋɔn daa bɛ Miliitusi maa, u daa tum Ɛfɛsusi m‑booli Yisa nyaandɔliba kpamma maa na.
Ban daa ti paai u na, u daa yɛli ba, ni, “Ya mi halli m beesigu ŋɔn daa bɛ seem, man daa bɛ ya saani sahanseaa la; man daa piili m‑bɛ Ɛseaa tingbaŋŋu maa ni halli nti yuui.
N daa gyeemni Naawunni ni mansigsigu, ni kunkuma; halli ni Yɛhudiyadima ban daa boori ni ba tum ma tumbeeri zaa.
Ya mi, ni, n daa bu kɔŋŋi wa'azu yiisigu zaŋŋi n‑kyaŋŋi bunseelli kam din nin suŋŋi ya, ka wulisiri a n‑tiri ya paalu ni, ka laa n‑gyinni yiri yiri n‑tɔ'asiri maa.
N yɛli Yɛhudiyadima ni Griika dima zaa, ni, ba ŋmaligma n‑kyɛ Naawunni saani na, ka niŋi ti Dugma Yisa yɛdda.
Tɔ; ka pampaŋŋɔ ka Sii Kasi m mari ma n‑wa Gyɛrusalɛm: m mun bu mi din ya n‑niŋi ma bɛni.
Man mi seaa nyɛ la, ni, tiŋŋa kam zaa puuni ka Naawunni Vuusim Kasi maa yɛtti, ni, m baŋŋma, ni, n nin nya sarika duu yɛla ni wahala.
Amaa m ba'a ka m maŋtoori nyɔvuri maa ni, see ka n dɔli n beebu soori nti paai ka naari; ka ti tum tunseaa ti Dugma Yisa ŋɔn zaali ma zaa, halli nti wulisi Naawunni piinisuma lahabaari ŋɔn nyɛ seem zaa.
Tɔ; ka pampaŋŋɔ m mi, ni, ya sɔ ku ti laa n‑nya ma yaasa; ya saani ka n daa bɛ ni n‑gyinni m‑moonni Naawunni naam yɛla n‑ti ya zaa.
Di zugu n yɛli ya zuna, ni, ninsaala kam kum taalli bu dɔli ma.
Halli m bu kɔŋŋi ni m mooli Naawunni ŋɔn teesi, ni, u nin niŋi seem zaa n‑ti ya.
Dizugu, m Badima, n susiri ya, ni, ya gɔsim ya mansi, ka laa n‑guri ninvugseeba Sii Kasi maa ŋɔn zaŋŋi n‑niŋi ya nuusi ni ni ya gɔsiri ba maa, hoo ban guri peesi seem mooni la.
Naawunni niriba n nyɛ ba, ŋɔn daa zaŋŋi u maŋtoori ziim n‑yɔ seeba samni, ni ba ti nya nyɔvuri.
M mi halli, ni, n yi ti bakki, di nin ti bɛ kaman kunduna putoo dima nin ti kpɛ na, ka ba ku ti zɔ bunkɔbri maa namboo halli beela.
Di pa seem, halli yarima puuni gba seeba nin ti doaai n‑ŋmaligi yɛlimaŋni maa ka kyɛ ka nyaandɔliba maa ti dɔli ba m‑burigi n‑yi sɔsuŋŋu maa ni.
Dizugu ya guusima sahakam!
Ya teaama n yɛla, ni, yuuma ata an gaari wa n daa bu kyɛ ya kpamsigu ni nintam, wuntaŋŋa ni yuŋŋu zaa.
Tɔ; ka pampaŋŋɔ n nin zaŋŋi ya n‑niŋi Naawunni nuusi ni, ni u piinisuma yɛla an nin toaai m‑maali ya yɛla suŋŋa, ka kyɛ ka ya di ya faari tɔrli Naawunni mammantoori niriba zaa sunsukkuni.
N kɔrisi daa ka sɔsɔ ligri ni, bee, u sutura ni.
Ya zaa mi, ni, n daa tumni n nuusi tuma wa, ni n ti ku m bukaata zaa, ni n taaba dinni gba.
Ka n daa niŋi lala, ni n ti wulisi ya, ni, di sumni ni ya gba tumni lala ka di nin kyɛ ka ya nin toaai n‑suŋŋni ban ka yaa la.
Yan di tam ti Dugma Yisa yɛligu la, ni, ‘piini tisibu mari anfaani n‑gaari piini deaari.’ ” Tɔ; ka ŋɔn daa yɛli nŋɔ n‑naai, u daa gbaani tiŋŋa n‑susi Naawunni, ŋɔna ni ban zaa.
Ka ba zaa daa kumna, ka gɔbri u m‑puusiri u suŋŋasuŋŋa.
Din daa niŋi ba sufusa'aŋŋu pam daa nyɛ la ŋɔn yɛli ba seem maa, ni, ba ku laa n‑nya u nindaa yaasa.
Di nyaaŋŋa ka ba daa beeli u m‑paai nyariŋŋu maa ni.
Tɔ; ka tin daa ti basi ba maa, ti daa kpɛ nyariŋŋu maa n‑du n‑kyaŋŋi kyippi m‑paai Koosi tiŋŋa.
Ka beoo ŋɔn daa ti neaai, ti daa kyaŋŋi la Roodisi tiŋŋa, n‑yi bɛni n‑kyaŋŋi nti paai Patara tiŋŋa.
Bɛni ka ti daa nya nyarinseaa kan wa Fɔnisiiya, ka dinzugu ti daa kpɛ ka ni.
Ti daa nya Saapirusi tingbaŋŋu n‑kyɛ ka ti nuzaa ya'ari ka gaari n‑kyaŋŋi Siriiya nti sigi Taaya tiŋŋa maa ni.
Bɛni ka ba daa ti ya yiisi nyariŋŋu maa neema.
Tirima mun daa bɔ Yisa nyaandɔliba maa ziiya, n‑nya ba.
Di saha ka ti daa bɛ ba saani n‑niŋi dabsa ayɔpɔi; ka Naawunni Sii maa daa kyɛ ka ba yɛli Pɔla, ni, u di kyaŋŋi Gyɛrusalɛm.
Ka ti dabsa ŋɔn daa ti naai maa, ba daa yi na ni ba zaali ti soori.
Nyaandɔliba maa zaa ni ba pɔ'aba ni biisi daa beeli ti, halli nti yi tiŋŋa maa kpaŋŋa, ka ti daa gbaani teeku duuri n‑susi wunsusigu, ka daa kyeoosi taaba bɛni.
Ka tirima naayi kpɛ nyariŋŋu maa ni, ka ba mun daa labi n‑kuli.
Ti daa yi Taaya n‑du m‑paai Tɔlimeesi tiŋŋa, n‑sigi m‑puusi ti mabiisi la, ka daa bɛ ba saani dabsiri yinni.
Ka beoo ŋɔn daa ti neaai, ti daa laa n‑du m‑paai Sizarii tiŋŋa nti kpɛ Filipi yiri, sɔ ŋɔn daa nyɛ tuntumniba ayɔpɔi la ni yinni, ka daa yiisiri lahabasuŋŋu maa wa'azu.
Tɔ; ka Filipi daa mari u bipunsi, pɔ'asara anaasi ban bɛ u yiri maa ni, ka ban ka Naawunni daa tiri anabitiri yɛttɔ'a ni ba tɔ'asira.
Ti daa bɛ ba saani n‑yuui beela pɔi, ka anabisɔ ŋɔn yuuri boonni Agabusi daa yi Gyuudii tingbaŋŋu ni n‑kyɛ na.
Ka u daa kyɛ ti saani na n‑zaŋŋi Pɔla sɛlooriga n‑lɔ u mammaŋŋa gbaya ni u nuusi; ka yɛli, ni, “Naawunni Sii Kasi yɛliya: ‘Lala ka Yɛhudiyaseeba ban bɛ Gyɛrusalɛm maa nin ti lɔ sɛlooriga wa daana, n‑zaŋŋi u n‑niŋi u ban pa Yɛhudiyadima maa nuusi ni.’ ” Tin daa wum nŋɔa, tin ni ti niriba ban daa bɛ bɛni maa zaa daa bɛlim Pɔla, ni, u di kyaŋŋi Gyɛrusalɛm.
Amaa Pɔla daa yɛli ti, di saha maa, ni, “Wula zugu ka ya niŋni lala?
Ya kumni n‑sa'amni la n sufu.
Man mun niŋi siri ni n kyaŋŋi Gyɛrusalɛm ka ba ti zaŋŋi ma n‑lɔ - halli ba yi ku ma gba - n Dugma Yisa yuuri zugu.” Ka tin daa kpamsiri u n‑gyɛ maa, ti daa sini ka yɛli, “Naawunni yuubu niŋma!” Tɔ.
Ka lala dabsa ŋɔn daa ti naai, ti daa sɛ'asi n‑kyaŋŋi Gyɛrusalɛm.
Ka nyaandɔliseeba ban bɛ Sizariiya la daa dɔli ti n‑zi ti n‑kyaŋŋi Mineesɔn yiri, ni ti kpɛ u saani - u nyɛ la Saapirusi tingbaŋŋu nira ka daa pun yuui Yisa dɔligu ni.
Di nyaaŋŋa ka ti daa paai Gyɛrusalɛm na, ka ti mabiisi maa daa deaai ti ni sufumaasim.
Ka beoo ŋɔn daa ti neaai, Pɔla daa zi ti n‑kpɛ Gyeemsi saani ka kpamma maa zaa gba daa la'am m‑bɛ bɛni.
Ka tin daa puusi ba n‑naai maa, Pɔla daa yɛli ba u tuma zaa yinni yinni - tunseesi Naawunni ŋɔn daa zaŋŋi u n‑tum n‑ti ban pa Yɛhudiyadima maa.
Ban daa wum lala, ba daa pɛ'ai Naawunni, ka laa n‑yɛli Pɔla, ni, “Ti mabiiya, i bu nya?
Niriba tusatusa bɛ la ti saani ban nyɛ Yɛhudiyadima ka niŋi Yisa yɛdda.
Ka banŋɔ zaa nyɛ la ban boori ni ba na kpalim n‑dɔli ba zaaligu kaari maa.
Tɔ, ka ba wum i yɛla maa, ni, i wulisiri Yɛhudiyaseeba ban bɛ tinzuna tinsi zaa ni, ni, ba kyɛli Musa zaaligu yɛla; yaasa, ni, i yɛtti ba, ni, ba di laa n‑guni ba biisi n‑dɔli kaari maa.
Dizugu ti ya niŋi la wula?
Ba nin baasi n‑wum, ni, i kyɛ kpa na.
Tɔ; wumma!
Ti nin wulisi i, nyin nin niŋi seem.
Ti mari la ti dɔppa anaasi ban pun dɔli ti kaari m‑pɔ noori.
Dinŋɔna zaŋŋma lala niriba maa ka sɛ'asi i maŋŋa kasikasi n‑dɔli ba n‑yɔ ba nangbampɔri sama zaa n‑ti ba, ka ba nin toaai m‑puni ba zugri ka naayi naai ba yɛla zaa.
Ka dina nin kyɛ ka sɔkam zaa baŋŋi, ni, ban yɛtti yɛttɔ'aseesi zaŋŋi n‑kyaŋŋi i yɛla maa, ni, lala yɛttɔ'a maa ka gbinni, amaa i mammaŋŋa gba tumni la kaari ni ta'ara ŋɔn zaali seem maa.
Amaa zaŋŋi n‑kyaŋŋi ninvugseeba ban pa Yɛhudiyadima ka niŋni Yisa yɛdda muna - ti daa pun sɔbi gbaŋŋu n‑ti ba n‑yɛli tin daa gbaai seem, ni, ba mari ba mansi suŋŋa ka di ŋɔbi numda'aseesi ban kɔrigi m‑maanni ba'a ni buga la, ni seesi an bu kɔrigi, bee, an na mari ziim: ka di tum tumbeeri zaŋŋi n‑kyaŋŋi dɔgoora ni pɔ'agoora yɛla.” Tɔ; ka beoo ŋɔn daa ti neaai, Pɔla siri daa zaŋŋi niriba maa ka daa sɛ'asi u maŋŋa; ka ŋɔn ni ban zaa daa kpɛ Naawunni Gyeeŋŋu Yiri maa ni, ni u yɛli n‑ti maalimaanniba n‑zaali ba mansɛ'asigu naari dabsiri maa, di nyɛ la dabsiseaa ban ya maali maaligu maa ba zaasa zugu n‑naai ba nangbampɔri yɛla.
Tɔ; ka dabsa ayɔpɔi maa daari ŋɔn daa ti paari na, Yɛhudiyaseeba ban yi Ɛseaa tingbaŋŋu ni na daa ti nya Pɔla, ka u bɛ Gyeeŋŋu Yiri maa ni.
Ka ba daa dam zama maa ka daa gbaai u. Ka tasiri n‑yɛtta, “Yarim Izraɛli dima, ya ku suŋŋi ti?
Doo wa n nyɛ dɔsɔ ŋɔn wulisiri niriba ya'ari kam, ka tuuri ti butiri, ni ti zaaligu, ni ti Yiri wa!
Halli u zi la Griika dima gba n‑kpɛ Gyeeŋŋu Yiri wa na, n‑kyɛ ka ka da'ai zaa.” Ba daa pun nya Tirɔfimusi - Ɛfɛsusi nira la - Pɔla saani, ka ba bɛ la timpuuni; lala zugu ka ba daa ti teesi, ni, ŋɔna ka Pɔla zi n‑kpɛ Gyeeŋŋu Yiri maa na.
Ka tiŋŋa maa zaa daa doaai, ka niriba maa daa zɔ n‑la'am n‑gbaai Pɔla n‑darigi u n‑yiisi Gyeeŋŋu Yiri maa ni, ka daa yɔ Yiri maa za'anɔya yoomyooma.
Ka ban daa moori ni ba ku u sahanseaa la, lala lahabaari daa paai langyima kpeema maa saani, ni, Gyɛrusalɛm zaa bɛ la zaba ni.
Di saha u daa doaai ya'abi n‑zaŋŋi langyima ni ba toondaanseeba n‑zɔ n‑kyaŋŋi nti paai bɛni.
Ka zama maa ŋɔn daa ti nya kpeema maa ni langyimadima maa, ba daa kyɛ Pɔla buubu.
Ka kpeema maa daa kyɛ ka ba gbaai u, n‑lɔ u kutti ayi.
Ka daa boosi, ni u baŋŋi ŋɔn nyɛ sɔa, ni ŋɔn niŋi tumbɛseelli.
Ka zama maa seeba daa tasiri n‑yɛtti kookooba ka daa bu yɛtti yɛlli yinni, ka u daa bu nyaŋŋi m‑baŋŋi di gbinni ni yɛlimaŋni, ba vuuri maa zugu.
Ka dizugu u daa yɛli, ni, ba zaŋŋma u m‑mari n‑kyɛ Baarikyi yiri maa na.
Ka ŋɔn daa ti paai dɔliga maa ni, langyima maa daa kpikki u n‑zi, niriba ŋɔn kpa'ari n‑daamni seem la zugu.
Ka zama maa daa kur dɔli ba n‑tasiri pampam, ni, “Ya kyɛ ka u baŋŋi!” Tɔ; ka ban daa ti ya zaŋŋi Pɔla n‑kpeesi Baarikyi yiri maa ni, u daa boosi kpeema maa n‑yɛli, ni, “Soori bɛ ni, ni, n yɛli seelli n‑ti i?”; ka u daa labsi m‑boosi u, ni, “I wum la Griiktiri, fa?
Ka dinŋɔna i pa la Igyipti nira la?
- Dɔsɔ ŋɔn daa dam dɔppa tusa anaasi ni ba za'asiri gɔmnanti noori n‑yi n‑kpɛ yoo ni n‑kuuri niriba la?” Ka Pɔla daa gyɛrigi n‑yɛli u, ni, “Ay!
Yɛhudiya nira n nyɛ ma, ka n yi la Taasusi ni na, tinseaa kan zɛ Silisii tingbaŋŋu ni la.
Tinseaa kan bu kɔŋŋi gyirima suulinsi nira n siri nyɛ ma, walla!
Dizugu n susiri i, ni, i ku kyɛ ka n tɔ'asi n‑ti niriba wa?” Ka ŋɔn daa ti u soori maa, Pɔla daa zaani dɔliga maa saazugu ka wukki u nuu n‑gaasi n‑wulisi zama maa; ka din daa fɔ surimm, u daa gbaai yɛttɔ'a ba maŋtoori yɛttɔ'a, Hibruuli, ni; n‑yɛtti, ni,
“M Badima, ya wumma!
M mabiisi, ya wumma!
N ya tɔ'asi n‑wulisi n yɛla yɛlimaŋni ŋɔn nyɛ seem.” Tɔ, ka ban daa ti wum ka u tɔ'asiri ba maŋtoori yɛttɔ'a n‑tiri ba maa, ba daa kyɛ ba vuuri ka fɔ surimm.
Ka Pɔla daa gbaai yɛttɔ'a n‑yɛli ba, ni, “N nyɛ la Yɛhudiyadoowa, ka ba daa dɔ'ai ma Taasusi, Silisii tingbaŋŋu ni; amaa Gyɛrusalɛm wa ka ba daa mari ma ka n zoaai na.
Kpa wa ka n karimba Gameeliyɛli daa wulisi ma; n daa bamsi ti yaadima yɛla zaa ni nimbirimoaa, ka n daa zaŋŋi m maŋŋa n‑ti Naawunni hoo yarim ban la'am la kpa zuna wa ŋɔn zaŋŋi ya mansi n‑tiri u seem la.
Man daa namsiri la ninvugseeba ban dɔli Yisa soori wa, halli nti ku baseeba.
N daa gbaasi ba, dɔppa ni pɔ'aba, n‑zaŋŋi ba n‑niŋi dansarika duu ni.
Ya yi ti boosi ya Gyeeŋŋu Toondaana maa, ni kpamma la'aŋŋu dima zaa, ba nin sakki, ni, n daa niŋi lala.
Halli ka ba mammansi daa sɔbi gbana n‑ti ma, ni, m mari n‑kyaŋŋi n‑tisi ti mabiseeba ban daa bɛ Damasikusi tiŋŋa la, ni, n gbaam Yisa niriba maa n‑zi n‑kyɛ Gyɛrusalɛm na, ka ba darigi ba tubri.” Ni, “Man ŋɔn daa ti wa bɛni maa ka daa ti pɔtti tiŋŋa maa ni, wuntaŋŋa agbaa saha, neesim pam daa nyakki n‑yi saazugu na n‑gyiligi ma.
N daa lu la tiŋŋa, ka wum ka kukɔri tɔ'asiri n‑tiri ma, ni, ‘Sɔla, Sɔla, bɔ zugu ka i namsiri ma?’ Ka n daa boosi n‑yɛli, ‘Ŋɔni nla, n dugma?’, ka u labsi n‑yɛli ma, ni, ‘Mani Yisa, Nazarɛti nira la: mani ka i namsiri maa.’ Ninvugseeba ban daa dɔli ma maa daa nya neesim maa, amaa ba daa bu wum kukɔri maa ŋɔn tɔ'asi ma seem.
Ka n daa gyɛrigi n‑yɛli, ‘Ka dinŋɔna, n Dugma, n niŋma wula?’; ka u yɛli, ‘Doaam saazugu n‑kyaŋŋi nti paai Damasikusi.
Ba nin ti yɛli i man pun gbaai, ni, i niŋi seem.’ N daa zoomiya, neesim ŋɔn daa neaai pampam la zugu, ka n nyaandɔliba maa daa dari ma n‑kyaŋŋi nti paai Damasikusi.
Di saha ka Ananayasi daa kyɛ n saani na - bɛni dɔsɔ ŋɔn daa dɔli Naawunni zaaligu ni nimmoaa nla, ka tiŋŋa maa Yɛhudiyadima zaa daa tiri u gyirima.
U daa kpɛ na n‑zaani n‑tabli ma, ka yɛli, ‘M mabii Sɔla, neaam i nini n‑nyara!’ Di saha maa n daa neaai n nini n‑wukki n‑gɔsi u.
Di saha ka u daa yɛli ma, ni, ‘Naawunni, sɔ ti yaadima maa ŋɔn daa gyeemni la - ŋɔn Naawunni n yiisi i, ni i ti baŋŋi ŋɔn boori seem, ka laa n‑zaŋŋi u Yɛlimaŋni Daana n‑wulisi i, ka kyɛ ka i wum yɛttɔ'a u mammaŋŋa noori ni.
U daa niŋi lala, ni i ti niŋi sɛhara daana n‑tɔ'asiri n‑tiri sɔkam zaa nyin nya ka wum bunseesi zaa yɛla.
Dinŋɔna bɔ zugu ka i laa n‑guusira?
Doaam saazugu nti su Naawunni koom: boolim u yuuri ka u peaai i tumbeeri da'ari zaa m‑basi.’ ” Ka u daa laa n‑yɛli ba, ni, “Tɔ; ka di nyaaŋŋa n daa labi la Gyɛrusalɛm na, nti kpɛ Gyeeŋŋu Yiri maa ni, ni n ti puusi Naawunni.
Ka man daa puusiri sahanseaa maa, di daa niŋi ma hoo man zaasiri ni; ka n daa nya, ka Naawunni daa tɔ'asiri n‑tiri ma, ni, ‘Doaam yooma n‑yi Gyɛrusalɛm tiŋŋa wa ni, dama kpa wa niriba ku sakki n‑niŋi i yɛttɔ'a zaŋŋi n‑kyaŋŋi n yɛla maa yɛdda.’ Ka n daa labsi n‑yɛli u, ‘N Dugma, ba mi halli, ni, n daa kpeeri la'aŋŋu duri ni n‑gbaasiri ninvugseeba ban niŋi i yɛdda maa, ka kpatti ba duu ni ka buuri ba.
M‑paasi, ba mi, ni, ban daa ku i sɛharadaana Sitiivin sahanseaa la, ni, n daa bɛ bɛni n‑kpamsiri ba ka guri ba neema.’ Amaa u daa yɛli ma, ni, ‘Kur kyɛma!
Dama n nin tum i, halli ban pa Yɛhudiyadima maa saani.’ ” Tɔ; ka zama maa daa kur wumsiri la Pɔla noori, halli ka u ti yɛli lala maa; amaa di saha ka ba daa gbaai tasibu n‑yɛtti, ni, “Ya mari u n‑kyaŋŋi!
N‑ku u gba!
Lala nira bu sumsi ni duniya wa beebu!” Ba daa damni la ba mansi, n‑gba'atiri ba neema, ka yeenni tanni.
Ka dizugu langyima kpeema maa daa yɛli u niriba, ni, ba mari Pɔla n‑kpɛ ba Baarikyi yiri nti boosi u boosa ka feebi u, ni ba ti baŋŋi daliiriseaa din kyɛ ka Yɛhudiyadima maa zeesiri ba mansi n‑niŋi u lala.
Amaa ban daa loori u feebgu zii maa ni sahanseaa la, u daa tɔ'asi n‑ti ba toondaansɔ ŋɔn daa zɛ bɛni maa, ni, “Ammi, ya nin zaŋŋi Room suulinsi nira n‑feebi?
Halli ka bu kari u yɛttɔ'a maa sariya m‑baŋŋi u taalli - di mari soori?” Ka toondaana maa ŋɔn daa ti wum lala maa, u daa kyaŋŋi langyima kpeema maa saani nti boosi u, ni, “Bɔ ka i ya n‑niŋi?
Doo maa nyɛ la Room suulinsi nira!” Ka kpeema maa daa kyaŋŋi Pɔla saani nti boosi u n‑yɛli, “Room suulinsi nira n siri nyɛ i?”; ka u labsi n‑yɛli u ni, “Ii!” Ka kpeema maa yɛli u, “Man daa yɔ la ligri pam ka naayi deaai lala suulinsi beebu maa.”; ka Pɔla labsi n‑yɛli u, ni “Man muna - ba daa dɔ'ai ma la lala suulinsi ni.” Dinzugu langyinseeba ban ya boosi u boosa la daa labi ba nyaaŋŋa, ka dabeem daa gbaai ba kpeema maa, dama u daa pun lɔ doo maa, ka naayi baŋŋi, ni, Room suulinsi nira n nyɛ u. Tɔ; ka langyima kpeema maa daa kpalim m‑boori ni u baŋŋi yɛttɔ'a maa yɛlimaŋni ŋɔn nyɛ seem, ni wula zugu ka Yɛhudiyadima daa ya galimni u. Ka dizugu beoo ŋɔn daa ti neaai u daa yiisi Pɔla na, ka zaali noori, ni, gyeeŋŋu toondaandima la'asima ni kpamma zaa, ka kyɛ ka Pɔla kpɛ na n‑zaani ba tooni.
Pɔla ŋɔn daa zaŋŋi u nini n‑kpa kpamma la'aŋŋu dima maa, u daa gbaai u yɛttɔ'a n‑yɛli, “M mabiisi, n nyɔvuri puuni halli ni zuna, m beesigu nyɛ la bunkasi Naawunni tooni.” Di saha ka Gyeeŋŋu Toondaana Ananayasi daa yɛli ban zɛya la, ni, ba ŋmeem u noori u yɛlisim maa zugu.
Ka Pɔla daa labsi n‑yɛli “Naawunni nin ti ŋmɛ i gba!
I ŋmani la hoo goonkuriseaa ban zaŋŋi titaari n‑ta, ka ka gɔsibu veela, amaa ka puuni bu zaani suŋŋa.
I zinni n‑katti ma sariya Naawunni zaaligu zugu, ka i mammaŋŋa sa'amni zaaligu maa ka yɛtti, ni, ba ŋmeem ma!” Ka ban daa zɛya la daa yɛli u, ni, “Ammi, i tuuri la Naawunni Gyeeŋŋu Toondaana maa lala?” Ka u labsi n‑yɛli ba, “M mabiisi, ya gaafara!
N da bu mi, ni, Gyeeŋŋu Toondaana n nyɛ u. Ba daa bu sɔbi lala, Naawunni yɛligu maa ni?
Ni, ‘I di yɛli yɛttɔ'abeoo n‑tiri ŋɔn su i butiri fukumsi.’ ” Tɔ; ka Pɔla daa baŋŋiya, ni, kpamma maa purigri daa dɔli la Saddusii soori, ka seeba mun dɔli Farisii dinni.
Ka dizugu u daa tasi pampam la'aŋŋu maa puuni n‑yɛli, “M mabiisi, ya wumma!
N nyɛ la Farisii doo, ka m badima gba daa dɔli Farisii soori maa.
Yɛttɔ'aseaa tin la'amni na ni ti tɔ'asi nyɛ la yɛttɔ'a zaŋŋi n‑kyaŋŋi man mari tama seelli kum yisigri ni.” Ka ŋɔn daa yɛli lala maa, Farisii dima ni Saddusidima maa nɔya daa wɔliya, ka la'aŋŋu maa purigi buyi.
Nangbankpeemni wa gbinni nyɛ la nŋɔa: Saddusidima daa yɛtti, ni, ninvugseeba ban kpi la ku laa n‑yisigi, bee, n‑neaai kum ni; ni siisi ni malaakadima yɛla pa la yɛlimaŋni: Farisii dima mun daa sakkri n‑tiri kum yisigri, ni siisi ni malaakadima yɛla zaa.
Ka dinzugu vuuri pam daa doaaya, ka seeba ban daa nyɛ zaaligu karimbadima ka bɛ la Farisii dima ya'ari la daa yi paalu na n‑yɛtti, ni, “Ti bu nya doo wa taaliseaa; di bu ya'ai malaaka bee siiya n tɔ'asi n‑ti u maa.” Sugyeaa maa daa paasiri ni, ka dabeem daa gbaai langyima kpeema maa, ni, ba nin bu Pɔla n‑toosi u; ka dizugu u daa yɛli u langyimadima maa, ni, ba kpeem na n‑gbaai Pɔla n‑yiisi n‑yi daadam maa sunsukkuni, ka mari u n‑labi n‑kyaŋŋi Baarikyi yiri ni.
Tɔ; ka dirindaari maa, yuŋŋu, ka ti Dugma daa zaŋŋi u maŋŋa n‑wulisi Pɔla, ka yɛli, “Mari i dablim maa!
Nyin pun tɔ'asi n yɛla suŋŋa Gyɛrusalɛm timpuuni seem la, lala ka i nin laa n‑tɔ'asi Room timpuuni gba.” Ka beoo ŋɔn daa ti neaai, Yɛhudiyaseeba daa la'am taaba m‑pɔ noori, ni, ba ku di diibu, bee n‑nyu seelli, na'ala ba ti ku Pɔla n‑naai.
Ban daa la'am m‑pɔ lala noori maa daa gaari niriba pisinaasi.
Tɔ; ka dizugu ba daa kyaŋŋi Gyeeŋŋu Toondaana ni kpamma maa saani nti yɛli, “Tirima la'am taaba m‑pɔ noori, ni, ti ku laa n‑lam diibu, na'ala ti ku la Pɔla.
Tɔ, ka dinŋɔna see ka yarima ni kpamma maa zaa ti susi langyima kpeema maa, ni, ya ya maali n‑viisi doo maa yɛttɔ'a maa suŋŋa, ka dizugu ba mari u n‑kyɛ ya saani na.
Tirima muna nin maali siri ni ti ku u pɔi ka u ti paai kpa na.” Amaa Pɔla tinzɔpɔ'a bisɔ daa wum ban gbaari seem maa, ka daa kyaŋŋi Baarikyi yiri maa ni, nti kpɛ n‑yɛli Pɔla.
Ka di saha Pɔla daa booli langyima toondaansɔ na nti yɛli u, ni, u zaŋŋma bii wa n‑kpɛ kpeema maa saani, ni, u mari la lahabaseaa ni u ti u. Ka u daa mari u n‑kpɛ kpeema maa saani n‑yɛli, “Pɔla sɔ ban kpari dansarika duu ni la m booli ma n‑yɛli, ni, m mari na'akyimbila wa n‑kyɛ i saani na, ni, u mari la bunseelli ni u yɛli i.” Ka langyima kpeema maa daa gbaai bii maa nuu n‑kyɛ ka ba labi kpaŋŋa sa, ka boosi u, ni, “Bumbɔ ka i mari ni i yɛli ma?” Ka u daa yɛli, “Yɛhudiyadima maa gbaari la gbaari, ni, ba yɛlim i, ni, i sa nin zaŋŋi Pɔla beoo asuba m‑mari u n‑kyaŋŋi ba kpamma la'aŋŋu maa ni, ni, ba ya maali n‑viisi la u yɛttɔ'a maa suŋŋa.
Di wum n‑ti ba!
Dama baseeba nin ti gu u soori zugu - ba gaari ninvugpisinaasi.
Ba sa pɔ la noori, ni, ba ku ti di diibu, bee n‑nyu seelli, na'ala ba ku la Pɔla n‑naai.
Ba pun sɛ'asi, ka kur guusiri la din ya yi i saani na.” Ka kpeema maa daa kpamsi u, ni, u di kyɛ ka sɔ baŋŋi, ni, u pun yɛli u lala lahabaari maa, ka basi u ka u bakki.
Di nyaaŋŋa ka langyima kpeema maa daa booli u toondaandima ayi na nti ti zaali ba noori, ni, “Ya sɛ'asim langyima kɔbsiyi, ni wuribaariba pisiyɔpɔi, ni kpana dima kɔbsiyi m‑paasi, ni ba maali siri n‑kyaŋŋi Sizariiya zuna yuŋŋu wa, sahanseaa din yi ti zibi suŋŋa.
Ka bɔ bumbaarigu n‑ti Pɔla gba, ka u ba, ka ti taasi u Gɔmna Filiksi saani ni alaafɛa.” Ka u daa sɔbi gbaŋŋu n‑ti Gɔmna maa, ni: “Man Klɔdiyusi Lisiyasi n sɔbri gbaŋŋu wa m‑puusiri m Ba Gɔmna Filiksi, sɔ yuuri ŋɔn du tingbaŋŋu maa ni.
Doo wa ka Yɛhudiyadima daa gbaai ka daa boori ni ba ku u; amaa n daa baŋŋiya, ni, Room suulinsi nira n nyɛ u, ka daa zaŋŋi n langyinseeba n‑fa u ba saani.
N daa boori ni m baŋŋi ban gbaai u seelli zugu, ka n daa zaŋŋi u n‑kyaŋŋi ba kpamma la'aŋŋu ni; ka n ti baŋŋi, ni, galimni maa nyɛ la seelli din yiiri ba zaaligu yɛla ni na, amaa ba daa bu wulisi u kum taalli ŋɔn nyɛ seem, halli dansarika taalli gba.
Di nyaaŋŋa ka n daa wum lahabaari, ni, ba ya sɔ'ai n‑niŋi la doo maa yɛttɔ'abeoo, ka dizugu n kyɛ ka ba taasi u i saani na.
Ban galimni u maa muna - n yɛli ba, ni, ba mari ba yɛttɔ'a maa m‑paai i saani na.” Tɔ; ka langyimadima maa daa tum hoo ŋɔn yɛli ba seem maa, ka mari Pɔla n‑kyaŋŋi yuŋŋu maa, halli nti paai Antipatirisi.
Ka beoo ŋɔn daa kaai maa, ban daa kyɛnni nɔba la daa ŋmaligi n‑labi ba Baarikyi ni, ka kyɛ ka wuribaariba maa mari Pɔla, halli nti paai ba kyɛnni maa tɔriga.
Ba daa paai la Sizariiya n‑zaŋŋi gbaŋŋu maa n‑ti Gɔmna maa, ka daa zaŋŋi Pɔla gba n‑niŋi u nuu ni.
Tɔ, ka Gɔmna maa daa karim gbaŋŋu maa, ka boosi Pɔla ŋɔn yi tingbanseaa na, ka baŋŋi, ni, Silisiiya; ka u yɛli u, ni, “Ban n galimni i maa yi ti paai na, n nin wum i yɛttɔ'a maa.” Ka u daa kyɛ ka ba zaŋŋi u n‑kpeesi NaaHɛroodi naam yiri kurigu ni duseaa n‑guri u.
Dabsa anu nyaaŋŋa ka Gyeeŋŋu Toondaana Ananayasi daa paai na, ni kpamseeba m‑paasi u zugu, n‑taasi Tɛritulusi ba yɛttɔ'atɔ'asira na; ka ba daa wulisi Gɔmna n‑yɛli ban galimni Pɔla seem.
Ka ba daa booli Pɔla na, ka Tɛritulusi daa gbaai yɛttɔ'a ni u ti galimni u, ni, “Ti Ba gyirimadaana, Filiksi, wumma!
Di nyɛ la i yiiko ni ka ti mari sufudoaa; ka di laa n‑nyɛ la i yuubu ni ka ti tingbaŋŋu wa maali, ka takki n‑nyɛ bunsuŋŋu.
Seelikam zaa, ni ya'ari kam zaa, ti deaari i lala suŋŋsim maa; ka dizugu ti puusiri i la wurilim puusigu.
Tɔ, ka ti bu boori ni ti sa'am i saha yaasa, amaa ti susiri i ni, i sufubaalim zugu, ni, i wum ti yɛlli beela.
Dama ti nya ninvugkyɔ'aŋŋu wa, ka u nyɛ la sɔ ŋɔn daamni Yɛhudiyadima maa duniya wa ya'ari kam zaa, ka ba zabra; ka u nyɛ la toondaana n‑ti Nazarɛti wɔligri soori dima wa.
Halli u daa ya sa'am Naawunni Gyeeŋŋu Yiri maa n‑kyɛ ka ka da'ai zaa, ka dizugu ti daa gbaai u.
[[Ti daa yɛtti, ni, ti nin dɔli ti soori n‑kari u sariya; amaa langyima kpeema maa, Lisiyasi, daa kpɛ na n‑zabi ni kpeeŋŋu ka fa u n‑yiisi ti nuu ni.
Di saha ka ŋɔn Lisiyasi daa yɛli, ni, baseeba ban ya galim u, see ka ba kyɛ i saani na.]]
Tɔ, ka i yi ti viisi m‑boosi u lala boosa, i mammaŋŋa nin toaai n‑wum u saani bunseesi zaa tin galimni u a zugu maa.” Ka Yɛhudiyadima maa zaa daa la'am n‑galimni u m‑paasi, n‑yɛtti, ni, anŋɔ zaa nyɛ la yɛlimaŋni.
Tɔ; ka Gɔmna maa ŋɔn daa wulisi u, ni, u tɔ'asima maa, Pɔla daa yɛliya, “M mi halli, ni, i pun katti sariya tingbaŋŋu wa puuni n‑yuui; ka dizugu n sufu maaya pam dinŋɔ zugu, ni, di nyɛ la nyini tooni ka n ya tɔ'asi n yɛttɔ'a wa.
I nin toaai m‑boosi m‑baŋŋi i mammaŋŋa, ni, di bu gaari dapiiya ni ayi man daa kyɛ Gyɛrusalɛm na ni n ti gyeem Naawunni.
Ba daa bu nya ka man ni sɔ ŋmɛ nangbankpeemni Gyeeŋŋu Yiri maa ni, ba mun daa bu laa n‑nya ka n damni daadam maa, la'aŋŋu yiya ni bee timpuuni.
Ba mun ku toaai n‑wulisi i, ni, yɛlimaŋni bɛ ban yɛtti n‑galimni ma bunseesi wa ni, halli beela.
Kulla dinŋɔ ka n sakki n‑ti i, ni, di nyɛ la yɛlimaŋni: n gyeemni la ti yaadima Naawunni n‑dɔli ban boonni sɔseaa, ni, ‘wɔligri soori’ la.
Amaa lala soori dɔligu puuni ka n laa n‑niŋni yɛdda n‑niŋi din bɛ Naawunni zaaligu puuni zaa, ni anabidima ŋɔn daa sɔbi seem zaa m‑paasi; ka laa m‑mari tama Naawunni zugu, ni, ninvugsuma ni ninvugbeeri zaa nin ti doaai kum ni, ka lala tama ka ninvugseeba ban galimni ma la gba mara.
Lala zugu ka n kur moori saha kam ni nimbirimoaa, ni n sufu ni teesa ku diisiri ma galinseelli zaa vi, zaŋŋi n‑kpa Naawunni, ni ninsaalidima ni.
Tɔ; ka di nyaaŋŋa ka yuunseesi daa gaari, ka pampaŋŋɔ n daa kyɛ na ni n ti tisi piini n‑tiri faradima m butiri taaba sunsukkuni, ni n Naawunni piini m‑paasi.
Man daa niŋni lala maa zugu, n daa sɛ'asi m maŋŋa kasikasi n‑kpɛ Naawunni Gyeeŋŋu Yiri ni, ka ba daa nya ma bɛni.
Di saha ka zama daa bu dɔli ma, man mun daa bu daamni sɔa.
Amaa Yɛhudiyaseeba ban daa yi Ɛseaa tingbaŋŋu ni na n daa bɛ ni - halli ba yi daa nya taaliseaa n saani, di sumni ni ban da bɛ la kpa wa n‑galimni ma.
Tɔ; ka ninvugseeba ban zɛya wa, see ka ba yɛli ban daa nya n taaliseaa, man daa zɛ ba la'aŋŋu maa ni sahanseaa la.
Ay!
Taalli ka ni, di yi pa la yɛttɔ'a yinni man daa zɛ ba tooni n‑kaasi n‑yɛli seaa la, ni, ‘Yɛttɔ'aseaa tin tɔ'asiri kpa wa zuna, nyɛ la yɛttɔ'a zaŋŋi n‑kyaŋŋi kum yisigri yɛla.’ ” Tɔ; ka Gɔmna Filiksi daa nyɛ la sɔ ŋɔn mi Yisa soori yɛla an bɛ seem maa deede; ka dizugu di saha maa u daa zaŋŋi yɛttɔ'a maa n‑zaali dabsiri.
Ni, “Langyima kpeema Lisiyasi yi ti paai na sahanseaa, n nin kari ya sariya maa.” U daa yɛli langyima toondaana maa, ni, ba zaŋŋma Pɔla n‑kpari, amaa ba kyɛ ka u nya paalu beela, ka ba di za'asi u zɔdima kpeebu na ni ba ti suŋŋi u.
Di daa niŋi dabsa beela ka Gɔmna Filiksi daa kyɛ na, ŋɔn ni u pɔ'a Diruusila, sɔ ŋɔn daa nyɛ Yɛhudiyapɔ'a la; ka u daa tum m‑booli Pɔla na, ni ba ti wum u yɛttɔ'a zaŋŋi n‑kyaŋŋi Yisa Masiiya yɛdda niŋbu.
Amaa ŋɔn daa paai u kpaamni yɛla zaŋŋi n‑kyaŋŋi ninvugmaŋni tunsuma ŋɔn nyɛ seem la, ni mansɛ'asigu yɛla, ni Naawunni ŋɔn ya kari niriba sariya la, di saha ka dabeem daa gbaai Filiksi ka u daa yɛli, “Kyɛla ka kyaŋŋi pampaŋŋɔ!
N yi ti nya dahama n nin booli i na yaasa.” U daa laa n‑teesi m‑paasi, ni, Pɔla ya n‑ti u la ligri, ka dizugu u daa kur boonni u na sahakam, ni ba diri azama.
Amaa yuuma ayi ŋɔn daa gaari, Pɔrikyuusi Fɛsitusi daa deaai Filiksi; ka Filiksi mun daa boori ni u maai Yɛhudiyadima maa sufu, ka dizugu u daa kyɛ ka ba kpalim n‑kpatti Pɔla.
Tɔ; ka Fɛsitusi ŋɔn daa ti di Gɔmna fukumsi maa sahanseaa la, u daa niŋi dabsa ata Sizariiya timpuuni pɔi, ka naayi yi bɛni n‑kyaŋŋi Gyɛrusalɛm.
Ka Yɛhudiyadima gyeeŋŋu toondaandima ni ba kpamma maa daa paai u na nti galimni Pɔla ka susiri Gɔmna maa, ni, u kpaŋŋma u maŋŋa n‑suŋŋi ba yɛttɔ'a maa ni, ka kyɛ ka ba taasi Pɔla Gyɛrusalɛm na.
Ba daa susi u lala dama ba daa boori ni ba sɔ'ai n‑guri soori ka yi ya'abi na n‑ku u. Amaa Gɔmna Fɛsitusi daa gyɛrigi n‑yɛli ba, ni, Sizarii tiŋŋa ka ba daa pun guri Pɔla, halli ni u mammaŋŋa ya n‑labi n‑kyaŋŋi bɛni ka u kyɛnni saha bu ya yuui.
Ni, “Ka dinŋɔna ya kyɛ ka ya zuguraanseeba doaai n‑dɔli ma n‑kyaŋŋi bɛni, ka taaliseaa yi bɛ doo maa saani, ya nin toaai n‑galim u n‑wulisi lala.” Tɔ; ka Gɔmna maa daa kpalim m‑bɛ Gyɛrusalɛm n‑niŋi daba anii-awai ka naayi bakki n‑kyaŋŋi Sizariiya.
Ka beoo ŋɔn daa ti neaai, u daa zi kootu ni ka kyɛ ka ba mari Pɔla na.
Ka ŋɔn daa ti kpɛ na maa, Gyɛrusalɛm dima daa kyɛ na n‑zaani n‑gyiligi u n‑galimni u yɛttɔ'abeeri ni taalitibsa yɛla; amaa ba daa bu nyaŋŋi n‑wulisi anŋɔ zaa yɛlimaŋni ŋɔn nyɛ seem.
Ka Pɔla mun daa gyɛrigi n‑yɛli, ni, “M bu tum taaliseaa n‑galim Yɛhudiyadima zaaligu, bee ba Gyeeŋŋu Yiri, yɛttɔ'aseelli ni; halli n‑galim Room NaaTitaari yɛla gba.” Amaa Gɔmna Fɛsitusi daa boori ni u suŋŋi Yɛhudiyadima maa m‑maai ba sufu; ka dizugu u daa yɛli Pɔla, ni, “Ammi, i nin sakki, ni, i kyaŋŋi Gyɛrusalɛm, ka n nin tɔ'asi i yɛttɔ'a wa bɛni?” Ka Pɔla daa labsi n‑yɛli u, “N zɛ la NaaTitaari kootu ni, ka bɛni ka di sumni ni ba kari n sariya.
I mi halli, ni, n na zi n‑tum taaliseaa n‑galim Yɛhudiyadima maa.
Halli n yi da tum tumbɛseaa kan sumsi ni kum, n ku za'asi, ni, ba ku ma dizugu.
Amaa ba yi galimni ma yɔriyɔri n ku sakki, ni, sɔ zaŋŋi ma n‑niŋi ba nuu ni.
Dizugu n susi, ni, i zaŋŋi n yɛttɔ'a wa n‑zaali n‑ti NaaTitaari saani.” Di saha ka Fɛsitusi ni u kpamma maa daa ŋmɛ saawara; ka naayi sakki, ni, “I susiya, ni, ti zaŋŋi yɛttɔ'a wa n‑zaali n‑ti NaaTitaari.
Tɔ; NaaTitaari saani ka i siri nin kyaŋŋi.” Di daa niŋi dahinseesi ka NaaAgrippa ni u pɔ'a Bɛriniisi daa ti paai Sizarii na, ni ba ti puusi Gɔmna Fɛsitusi.
Ba daa yuui bɛni beela, ka Fɛsitusi daa zaŋŋi Pɔla yɛla n‑wulisi n‑ti Naaba maa, ni, “Gɔmna Filiksi daa kyɛ ka dɔsɔ kpalim la dansarika duu ni; ka man daa kyaŋŋi Gyɛrusalɛm la, gyeeŋŋu toondaandima ni kpamma maa daa kyɛ n saani na ni ba ti tɔ'asi lala doo maa yɛla, ni, n kpaŋŋma m maŋŋa n‑tɔ'asi u yɛttɔ'a n‑lusi u n‑ti ba.
Man mun daa gyɛrigi n‑yɛli ba, ni, di pa la ti Room dima kaari ni ti lusi sɔa, see ka ti daŋŋi n‑kyɛ ka ŋɔn ni ban galimni u la ti kpɛ na n‑tɔ'asi taaba yɛttɔ'a maa yɛla, ka u mari kukɔri n‑kyiisiri ba galiŋŋu maa.
Tɔ, ka ba daa dɔli ma n‑kyɛ kpa na; man mun n daa bu zaali yɛttɔ'a maa dabsiri, amaa beoo ŋɔn daa ti neaai, n daa zini kootu ni, n‑kyɛ ka ba mari doo maa na.
Ka baseeba ban daa galimni u yɛla maa ŋɔn daa ti zaani ni ba ti tɔ'asi, ba daa bu wulisi tumbɛseesi man daa teesi, ni, ba naa m‑mari n‑zaali u. Amaa di daa nyɛ la nangbankpeemni zaŋŋi n‑kyaŋŋi ba maŋtoori wungyeeŋŋu yɛla, ni dɔsɔ ŋɔn boonni Yisa la, ni, u kpiya; Pɔla mun yɛli, ni, u na bɛ la u nyɔvuri ni.
Dizugu n daa bu baŋŋi man ya n‑gbaai yɛttɔ'a maa seem, ka daa boosi u, ni, u nin sakki, ni, ti kyɛm Gyɛrusalɛm n‑tɔ'asi yɛttɔ'a maa, bee?
Amaa u mun daa susiya, ni, ti zaali yɛttɔ'a maa, halli ni u ti kyaŋŋi ti Ba NaaTitaari saani n‑kari sariya maa.
Ka dizugu n daa kyɛ ka ba na guri u dansarika duu ni, see ka n nya soori ni ti zaŋŋi u n‑taasi ti Dugma Naaba saani.” Ka NaaAgrippa daa labsi n‑yɛli u, ni, “M boori ni n wum doo maa yɛttɔ'a m mammaŋŋa.” Ka Fɛsitusi daa yɛli u, ni, “Beoo i sa nin wum u yɛla.” Tɔ; ka beoo ŋɔn daa ti neaai, NaaAgrippa ni Bɛriniisi daa yi na ni ba naam gyirima pam, ka kyɛ na nti kpɛ kootu dutitaari maa ni, ban ni soogyadima kpamma maa ni tiŋŋa maa ninvugtibsa zaa.
Ka Gɔmna Fɛsitusi daa kyɛ ka ba zaŋŋi Pɔla m‑mari u n‑kpɛ na.
Di saha ka Gɔmna maa daa yɛli, “M Ba NaaAgrippa, wumma!
Zama, ya wumma!
Ya gɔsim doo wa!
Ŋɔnŋɔ yɛla zugu ka Yɛhudiya sɔkam zaa daa kyɛ n saani na Gyɛrusalɛm timpuuni, ka laa n‑kyɛ kpa na yaasa, ka tasiri pampam, ni, di bu laa n‑sumsi ni doo wa kpalim u nyɔvuri ni.
Man mun daa viisi u yɛla, ka daa bu nya tumbɛseaa u saani kan sumsi kum.
Amaa u daa susi yɛttɔ'a zaaligu n‑ti ti Ba NaaTitaari, ka dizugu n daa gbaai u yɛla lala, ni, n nin tum u Naaba saani.
Amaa n na ka bunseelli ka n nin toaai n‑sɔbi u yɛttɔ'a maa yɛla yɛlimaŋni maa deede n‑tɔlim n‑ti Naaba.
Ka dizugu, NaaAgrippa, n kyɛ ka u kyɛ i tooni na, ni yarima zaa tooni, ni ti ti viisi u yɛla; nti nya yɛttɔ'aseaa man nin ti sɔbi n‑tɔlim.
Dama di bu dɔli la soori ni n tum yɛttɔ'adaansɔ Naaba saani ka na ka yɛttɔ'aseaa, ni n wulisi Naaba din kyɛ ka ba galimni u.”
Di saha ka NaaAgrippa daa yɛli Pɔla, ni, “Tɔ, i mari kukɔri ni i ti wulisi ti i yɛla ŋɔn nyɛ seem.” Pɔla mun daa zaŋŋi u nuu m‑bugsi n‑ti ba, ka gbaai u yɛttɔ'a.
Ni, “M Ba NaaAgrippa, n yɛtti, ni, m mari zugsuŋŋu zaŋŋi n‑kyaŋŋi n zuna yɛttɔ'a wa yɛla.
Dama di nyɛ la nyini tooni ka m mari la kukɔri ni n gyɛrigri n‑kyiisiri ban galimni ma yɛla zaa.
M mi halli, ni, i baŋŋi ti Yɛhudiyadima kaya ni ti nangbankpeemni yɛla zaa.
Dizugu n susiri i, ni, i kur di sugru n‑wum n yɛttɔ'a wa.
Tɔ; ka Yɛhudiyadima zaa mi m beebu yɛla ŋɔn daa nyɛ seem, ni, n na'akyimni saha halli ni zuna n daa bɛ la m maŋtoori timbiisi saani pɔi, ka naayi kyɛ Gyɛrusalɛm na nti bɛ bɛni.
Ba daa mi n yɛla ka di yuui: ba yi sakki n‑yɛli yɛlimaŋni, ba nin yɛli, ni, n daa dɔli la ti zaaligu nimmoosi soori maa, di nyɛ la Farisii dima dinni.
Ka pampaŋŋɔ ba zaŋŋi ma n‑zaali kpa wa la ti yaadima tama maa yɛla zugu, Naawunni ŋɔn daa ti noori, ni, u nin ti ba maa; ka dinŋɔ zugu ka ba galimni ma, walla!
Lala yɛla maa ka ti za'anɔya pii ni ayi niriba zaa guri ni tama ni nimmoaa, ni ba ti nya lala yɛla maa.
Ka dizugu ba kur gyeemni la Naawunni, wuntaŋŋa ni yuŋŋu zaa.
Naaba wumma - di nyɛ la lala Naawunni noori yɛligu maa zugu ka ba galimni ma, halli ni ban nyɛ Yɛhudiyadima gba!
Bɔzugu ka ya ku nyaŋŋi n‑niŋi yɛdda, ni, Naawunni siri neaari la niriba kum ni?
Tɔ; ka dizugu man gba daa teesi, ni, di sumni ni n kpaŋŋi m maŋŋa n‑zabi ban dɔli Yisa, Nazarɛti doo la, yɛdda soori maa.
Ka n daa niŋi lala n‑namsiri ba Gyɛrusalɛm timpuuni: n daa gbaasi Naawunni niriba pam n‑kpari duu ni, dama gyeeŋŋu toondaandima daa ti ma soori, ni, n tum lala.
Halli ban daa ku ba sahanseaa la, n daa bu yiisi n nuu ba yɛla maa ni.
Yinyaari daa kpɛ ma lala, halli ka la'aŋŋu duri zaa puuni ka n daa darigri ba tuba ka mugsiri ba, dama n daa boori ni ba ti za'asi Yisa yɛla; halli n daa kyaŋŋi tinseesi gba m‑paasi, ni n ti namsiri ba.
Ka lala zugu n daa deaai gyeeŋŋu toondaandima yiiko ka yi soori ni n kyaŋŋi Damasikusi tiŋŋa.
Ka di daa paai wuntaŋŋa agbaa saha, ka neesim pam daa nyakki n‑yi saazugu ni na nti gyiligi man ni ninvugseeba ban daa dɔli ma la zaa.
Lala neesim maa daa gaari wuntaŋŋa neesim ŋɔn nyɛ seem.
Ti zaa daa lu la tiŋŋa, ka n wum ka kukɔri tɔ'asiri n‑tiri ma, Hibruuli yɛttɔ'a maa ni, ni, ‘Sɔla, Sɔla, bɔzugu ka i namsiri ma?
I ŋmani la na'asɔ ŋɔn koori ka za'asira, ka ba feebri u.’ Ka n daa boosi n‑yɛli, ‘Ŋɔni nla, n dugma?’, ka u labsi n‑yɛli ma, ni, ‘Mani Yisa: mani ka i namsiri maa.
Amaa doaam n‑zaani saazugu!
Man wulisiri la m mammaŋŋa n‑tiri i, ni n zaŋŋi i n‑leebi n tuntumna.
I nin ti yɛli niriba nyin nya yɛttɔ'aseesi zuna wa, ka laa n‑yɛli ba lala bunseesi nyin nin nya yaasa.
N nin fa i m‑basi Yɛhudiyadima nuu ni, ni ban pa Yɛhudiyadima nuu ni gba, dama ban saani ka n ya tum i. I nin kyɛ ka ba nini neaai; i nin kyɛ ka ba ŋmaligi ka kyɛ zibsim maa, n‑kyɛ neesim maa ni na; i nin kyɛ ka ba ŋmaligi n‑yi Sintaani fukumsi ni m‑paai Naawunni saani na, ka ba nin ti niŋi ma yɛdda halli nti nya ba taalli zaa kyɛ-m‑pɛŋŋi, ka la'am Naawunni niriba sunsukkuni.’ Tɔ, NaaAgrippa, kur wumma!
Di zugu n daa bu za'asi Naawunni ŋɔn daa wulisi ma zii yɛla maa.
Ay!
- n daa daŋŋi n‑kyaŋŋi m‑paai Damasikusi m‑mooli n‑ti ba, ni, ba kyɛli ba teesibeeri ni ba tumbeeri yɛla m‑basi ka ŋmaligi n‑kyɛ Naawunni saani na ka tumni lala tunsuma maa.
Ka di nyaaŋŋa n daa kyɛ Gyɛrusalɛm na m‑moonni lala, ni Gyuudii tingbaŋŋu maa ni m‑paasi, ka naayi kyaŋŋi ban pa Yɛhudiyadima maa tinsi gba n‑wulisiri ba yɛttɔ'a wa yɛla.
Ka anŋɔ zaa zugu ka Yɛhudiyadima daa gbaai ma Gyeeŋŋu Yiri maa puuni n‑yɛli, ni, ba ku ma.
Amaa Naawunni ŋɔn daa ti suŋŋi ma zugu, n na bɛ ni halli ni zuna; ka n zɛya n‑wulisiri niriba wa zaasa, birikyindima ni tarimma zaa; m bu yɛtti sɛseela na'ala anabidima ŋɔn daa pun yɛli, ni, di nin niŋi seem, ni Musa gba daa yɛli lala.
Di nyɛ la: ni, Naawunni ŋɔn diisi sɔ Masiiya la nin ti di wahala; ni din paasi lala, ni, u nin leebi ŋɔn daŋŋi tooni n‑yisigi kum ni, ka dizugu u nin ti kyɛ ka neesim neaai n‑tiri u maŋtoori niriba, ni ninvugseeba ban paasi ba zugu maa zaa.” Tɔ; ka Pɔla ŋɔn daa tɔ'asi u yɛla lala n‑naai, Fɛsitusi daa tasi pampam n‑yɛli, ni, “N zɔ Pɔla, i zugu sa'amiya!
I kariŋŋu pam ni i bamsim zugu n kyɛ ka yinyaari kpɛ i.” Ka Pɔla daa labsi n‑yɛli u, ni, “Ay, n zugu bu sa'am.
I bu nya, m Ba Fɛsitusi, ni, n tɔ'asiri hoo ninvugmaŋni ŋɔn tɔ'asiri seem, n‑wulisiri yɛlimaŋni yɛla?
N tɔ'asiri yɛla maa zaa ka bu sɔ'ari seelli, man tɔ'asiri Naa maa tooni zugu; ka di pa la u na zi n‑wum anŋɔ zaa lahabaari.
U mi man tɔ'asiri yɛliseesi maa gbinni suŋŋa, dama ba daa bu sɔ'ai n‑tum anŋɔ zaa.
M Ba NaaAgrippa, i niŋi anabidima yɛla maa yɛdda?
- Ii!
M mi halli, ni, i niŋiya!” Ka Naa maa daa gyɛrigi n‑yɛli u, ni, “Dinŋɔna, i teesiya, ni, di ku yuui ka i kyɛ ka n leebi Kirisitadoowa, bee?” Ka Pɔla daa labsi n‑yɛli, ni, “Di yi yuui, bee, di yi bu yuui, n siri boori ni nyini, ni seeba zaa ban wumni n yɛttɔ'a zuna wa m‑paasi i zugu, nin ti leebi hoo man ŋɔn bɛ seem la - amaa pa la ban lɔ ma kyɔrimi wa taabu!” Tɔ; ka di saha Naaba daa yisigi n‑zaani saazugu, ŋɔn ni Gɔmna ni Bɛriniisi ni ba taaba ban zintiri bimbinni zugu la zaa.
Ka ban daa doaai n‑kyɛnni maa, ba daa sɔsiri n‑yɛtti taaba, ni, “Doo wa bu tum sɛseelli din sumni kum, halli din sum ni dansarika duu kparibu gba.” Ka NaaAgrippa yɛli Fɛsitusi, ni, “U yi da bu zaali u yɛttɔ'a NaaTitaari saani, u naa n‑toaai n‑yi n‑kyaŋŋi yɔri.”
Tɔ; ka ban daa ti gbaai ti Room kyɛnni yɛla maa, ni, ti kpeem nyariŋŋu n‑dɔli teeku koom n‑kyaŋŋi, ba daa zaŋŋi Pɔla ni ban daa bɛ dansarika duu ni m‑paasi u zugu la, n‑niŋi langyima toondaansɔ nuu ni.
Toondaana maa yuuri daa boonni Gyuliyusi: u daa su la langyinseeba fukumsi ban daa boonni ‘NaaAgasitisi Dima’ la.
Ka ti daa nya nyarintitaseaa kan yi Addiramitiyum tiŋŋa ni na, ka ka ya kyaŋŋi Ɛseaa tingbaŋŋu ya'ari sa.
Ti daa kpɛ ka ni, tirim ni Arisitaakusi, ŋɔn daa yi Tɛsalɔnika ni na, kan nyɛ Masidoonya tingbaŋŋu ni tinseaa.
Ka beoo ŋɔn daa ti neaai, ti daa paai Saidoon tiŋŋa.
Bɛni ka Gyuliyusi daa ti Pɔla soori ni u sigi n‑kyaŋŋi nti kaai u zɔdima, ni ba gɔsi u yɛla; dama Gyuliyusi daa nyɛ la nirilim daana.
Tin daa yi bɛni sahanseaa maa, ti daa du m‑burigi n‑gaari Saapirusi tingbaŋŋu nyaaŋŋa sa, dama pɛsiŋŋu daa bu zeeri suŋŋa n‑ti ti.
Ka ti daa kyaŋŋi tooni n‑yakki teeku ziseaa kan bɛ Silisii ni Pamfilii tingbana ya'ari maa, halli nti paai Maayira tiŋŋa kan zɛ Lisii tingbaŋŋu ni.
Bɛni ka toondaana maa daa nya nyarinseaa kan yi Alɛkzandiriya tiŋŋa ni na, ni ka ti kyaŋŋi Italii tingbaŋŋu ni, ka daa kyɛ ka ti kpɛ kana.
Ti daa du n‑kyaŋŋi; ka di daa niŋi lala, ka ti kyɛnni daa mukki ti pam, ka ti kyɛnni beelabeela ka naayi paai Kunidoosi tiŋŋa.
Di saha ka pɛsiŋŋu daa tuusi ti, ka dizugu ti daa ŋmaligi n‑yakki nti dɔli Kyiriti tingbaŋŋu ni.
N‑kyɛnni n‑kyɛ ka tiŋŋa wa bɛ ti nudirigu ya'ari sa, n‑kyaŋŋi n‑gaari Salimooni tiŋŋa; n‑dɔli beelabeela ka naayi paai ya'aseaa ban boonni Nyarima Ya'aveelli la - bɛni ni Lasaya tiŋŋa daa bu wɔ'a.
Ti daa yuui beela bɛni, ka saha daa bu laa n‑veeli ni ba kyɛnni teeku maa ni, dama Yɛhudiyadima nɔlɔri saha daa pun gaari.
Dizugu ka Pɔla daa kpamsi ba n‑yɛli, ni, “N zɔdima, m mi halli, ni, ti yi ti kyaŋŋi tooni yaasa di nin kyɛ ka ti yɛla sa'am zaa - pa nyariŋŋu ni neema kɔkɔa, amaa ni ti nyɔvuya gba.” Di zaa yɔri, dama langyima toondaana maa daa niŋi nyariŋŋu daana maa ni u nyarinduusira yɛla yɛdda, n‑deaai ba yɛligu ka za'asi Pɔla dinni.
Ban daa bɛ seelli maa pa la zaazisuŋŋu, dama waari saha ka pɛsiŋŋu nin zeeri n‑kpeeri bɛni n‑daamni ba.
Dizugu ba niriba pam daa ŋmɛ saawara n‑gbaai, ni, ba bakkma bɛni n‑du n‑kyaŋŋi; ni, di bu ya'ai ni ba ti paai Kyiriti tinseaa ban boonni Fiiniksi la, dama bɛni ba nin toaai n‑kpɛ ya'aseaa kan veeli n‑ti nyarima, waari saha maa, halli ni kan bɛ seem maa ku kyɛ ka lala pɛsima ti kpɛ na.
Tɔ; ban daa ti nya ka pɛsisuŋŋu daa zeeri n‑yiiri ba nyaaŋŋa na, ba daa teesi, ni, ba nin toaai n‑kyaŋŋi ba kyɛnni ban daa gbaai seem la, ka daa foaai buntibsiri kan ta'ari kyɛnni la, n‑du n‑dɔli Kyiriti tingbaŋŋu gbiriŋŋu ziiya.
-Amaa di daa bu yuui ka pɛsinkpeeŋŋu daa yisigi Kyiriti tingbaŋŋu ya'ari sa, n‑zɛ n‑daai ti, ni ti yi tingbaŋŋu maa ziiya n‑kyaŋŋi teeku sunsukkuni.
Ba boonni lala pɛsiŋŋu, ni, ‘Dirinyaaŋŋa’ la.
Ti daa bu nyaŋŋi n‑tuusi pɛsiŋŋu maa, ka kur kyɛ ka ka daari ti n‑kyɛnna.
-Ti daa ti paai tingbambila kan zɛ teeku kooma sunsukkuni, ka ka yuuri boonni Kɔdaa la.
Ka daa gaari ka nyaaŋŋa, ka moori n‑nyari wahala pam n‑darigri nyarimbila maa n‑kpeesiri buntitaari la puuni n‑lɔ ka suŋŋa; ka laa n‑nyaŋŋi n‑zaŋŋi mikara n‑lɔ n‑gyiligi nyarintitaari maa sunsukka, hoo sɛlooriga ŋɔn loori nira seaa seem.
Dabeem daa mari ba, ni, di pa seelli ti nin paai zibɛseaa ban daa boonni Siritisi la.
Dizugu ba daa sigsi nyariŋŋu tantiseaa kan daa kyɛ ka ka kyɛnni la, ka kyɛ ka pɛsiŋŋu zeeri ka daari ti yɔri.
Di daa niŋi dabsiri yinni yaasa ka ti daa diri wahala pɛsiŋŋu maa zugu, ka dizugu ba daa gbaai la neema maa basibu.
M‑paai dabsa ata daari ka ba zaa daa zaŋŋi ba nuusi n‑yiisi nyariŋŋu maa neema zaa m‑basira.
Di daa yuui lala ka ti daa bu nya wuntaŋŋa neesim, bee saŋmariwuusi; ka pɛsibeoo daa kpalim n‑zeeri ti, ka ti daa laa n‑ka tama, ni, ti nin tuligi halli beela.
Tɔ; ka tin daa bu di diibu ka di yuui la, Pɔla daa zɛ saazugu ba zaa sunsukkuni n‑yɛli, “N zɔdima, ya yi daa wum n noori la ka daa bu yisigi Kyiriti tin daa bɛ seela maa, di naa n‑sɔa.
Lala yisigri zugu ka ti yɛla sa'am maa.
Amaa pampaŋŋɔ n kpamsiri ya, ni, ya kyɛ ka ya sufu dɔya; ya sɔ ku basi yɔri, kulla nyariŋŋu maa kɔkɔa.
Dama n sa zaasi zaasimni ka malaaka yi Naawunni saani na - man gyeemni Naawunni sɔ ka u su n yɛla zaa.
Ka malaaka maa sa zɛ n‑tabli n saani na, ka yɛli ma, ni, ‘Pɔla, di zɔri dabeem!
See ka i nin ti zɛ NaaTitaari tooni: ka dizugu Naawunni zaŋŋi la ninvugseeba ban la'am m‑bɛ i saani nyariŋŋu wa puuni zaa n‑ti i.’ Dizugu, n zɔdima, ya kyɛ ka ya sufu dɔya.
N niŋi Naawunni yɛdda, ni, u nin tum hoo ŋɔn sa yɛli ma seem la.
Ti nin baasi m‑paai tingbanseaa kan bɛ teeku kooma sunsukkuni maa ni.” Tɔ: di daa niŋi lala, halli nti paai dapiiya ni anaasi daari, yuŋŋu: ti daa kur kyɛnni ka labri na Addiriya teeku maa puuni.
Di dabsiri yuntasuusi saha maa ka nyariŋŋu dima maa daa teesi, ni, ti ti pɔtti tinseaa zii na.
Ba daa ma'asi m‑baŋŋi koom ŋɔn zulim seem, ka di na zulim pam.
Ka kyaŋŋi tooni beela ka laa m‑ma'asi n‑nya, ni, di bu laa n‑zulim hoo ban daa daŋŋi m‑ma'asi seem la.
Di saha ka dabeem daa gbaai ba, ni, di pa seem ba nin ŋmɛ n‑firi luginseelli din bu veeli puuni, ka dizugu ba daa zaŋŋi buntibsa anaasi n‑lɔ miisi n‑lɔ nyariŋŋu nyaaŋŋa n‑sigsi koom maa ni, ni a ti ta'ai nyariŋŋu kyɛnni; ka naayi kpalim n‑susiri wunsusigu n‑guri bɛkyikyeoo saha.
Di saha ka nyariŋŋu dima daa yɛtti, ni, ba ya zɔ ni ka kyɛ ti; dizugu ba daa lɔrigi nyarimbila maa n‑sigsiri ka n‑niŋni teeku koom maa ni; ka ma'ari ziri, ni, ba ya sigsi buntibsa tooni sa m‑paasi an bɛ nyaaŋŋa zugu.
Amaa Pɔla daa yɛli toondaana maa ni u niriba maa, ni, “Bana yi bu kpalim m‑bɛ nyariŋŋu maa ni, ya sɔ ku ti tuligi.” Ka langyimadima daa ŋmaai nyarimbila miisi maa ka kyɛ ka ka lu m‑basi.
Ka beoo ŋɔn daa ti ya neaai, Pɔla daa tɔ'asi n‑ti niriba maa, ni, ba kpaŋŋma ba mansi n‑di diibu beela, ni, “Ya loori la ya nɔya ka di paai dabsa piiya ni anaasi, ka kur guusiri ka bu diri seela.
Ya bu ya di diibu pampaŋŋɔa?
Lala nin suŋŋi ya, ka ya ti yi ya wahala wa puuni ni alaafɛa.
Ya sɔsɔ ku basi yɔri - halli ni ya ninvugsɔ zɔbgu yinni gba.” Ka ŋɔn daa yɛli lala n‑naai maa, u daa zaŋŋi diibu m‑puusi Naawunni di zugu ba zaa tooni, ka ŋmaai n‑ŋɔbi.
Di saha ka ba zaa sufu daa kpaŋŋi, ka ba gba daa deaai diibu n‑di.
Ti daa nyɛ la ti niriba kɔbsiyi ni pisiyɔpɔi ni ayoobu nyariŋŋu maa puuni.
Ka ban daa di diibu n‑naai, ba daa zaŋŋi kyi an daa bɛ nyariŋŋu maa puuni n‑yiisi m‑basi koom maa ni, ni di kyɛ ka nyariŋŋu maa ku laa n‑tibsa pam.
Ka beoo ŋɔn daa ti neaai, ti daa nya ka tingbaŋŋu bɛ ni, amaa ba daa bu baŋŋi ka.
Amaa ba nya ya'aseaa ban teesi, ni, mɔ'abisigu m bɛ ni ka tampikara ka ni; ka daa boori ni ba ti kpɛ bɛni n‑kyɛ ka nyariŋŋu maa firi tanni maa ni n‑zaani.
Dizugu ba daa lɔrigi buntibsa maa m‑basi koom maa ni, ka lɔrigi nyarimpaari la ni ba ti laa m‑piili n‑duusiri; ka zaŋŋi tantibila n‑duusi n‑tabli nyariŋŋu tooni, ni ka ti gbaai pɛsiŋŋu n‑daai ba ka ba kyaŋŋi.
Amaa ba daa paai ya'aseaa ka kooma daa kyɛnni n‑tuusiri taaba ka labra, ka ba daa burigi n‑firi, halli ka nyariŋŋu maa toonni ku sakki n‑kyaŋŋi bee n‑labi, sahanseaa ka kooma maa daa ŋmeeri ka nyaaŋŋa n‑kabri ka.
Di saha ka langyimadima daa boori ni ba ku dansarika niriba maa, ni, di bu ya'ai ba sɔ nin ti dugi koom m‑paai tingbaŋŋu n‑zɔa.
Amaa ba toondaana daa bu sakki lala, ŋɔn daa boori ni u tuligi Pɔla zugu.
U daa yɛli, ni, ban mi koom dugbu la, ni, ba kpeem koom puuni n‑dugi m‑paai tingbaŋŋu maa.
Ni, ban kpalim muna - ba gbaam taabudaari, bee, nyariŋŋu dakyɛra maa, m‑mari n‑kyaŋŋi: ka lala zugu ba zaa naayi paai teeku duuri maa ni alaafɛa.
Tɔ; ka tin daa ti paai tiŋŋa maa n‑tuligi maa, ti daa ti baŋŋi, ni, tingbaŋŋu maa yuuri boonni la Malita.
Tiŋŋa maa niriba daa suŋŋi ti ni nirilim pam.
Ba daa nyoaai bugum n‑kyɛ ka ti zaa kyɛ na n‑wuusi, saa maa ŋɔn buuri ti zugu, ni waari maa ŋɔn daa niŋi ti seem.
Ka Pɔla daa boori daari na n‑niŋni bugum maa ni, ka lala saha ka waafu daa bɛ daari maa sunsukkuni n‑gbisira, ka bugum maa tuulim daa neaai u, ka u yi na nti dum Pɔla nuu maa.
Tiŋŋa maa biisi ŋɔn daa ti nya ka waafu maa kpalim n‑kyɛ'ai u nuu maa, ba daa yɛli taaba, ni, “Mma!
Ninvugkuura n nyɛ u. U tuligi n‑yi teeku koom maa ni na, amaa di bu sumni ni u kpalim m‑bɛ ni.” Pɔla mun daa kpaasi waafu maa m‑basi bugum maa ni, ka kur kpalim m‑mari alaafɛa.
Niriba maa daa teesi, ni, di ku yuui ka u fuusi, bee, ka u lu tiŋŋa ya'abi ka kpi.
Ka ba guusiri lala n‑yuui, ka sɛseela bu niŋi u, ka ba naayi takki ba teesa n‑yɛli, ni, wunsɔ n nyɛ u. Ka dɔsɔ daa bɛ ni ŋɔn daa su tingbaŋŋu fukumsi maa, ka u yuuri daa boonni Publiyusi.
Ŋɔn daa su puseesi an daa bɛ tin daa bɛ luginseaa la ni.
Ka u daa booli ti ni ti kpɛ u yiri m‑bɛ bɛni n‑niŋi daba ata, ka gɔsi ti yɛla suŋŋasuŋŋa.
Di saha maa ka Publiyusi ba maa daa ka alaafɛa n‑dɔya - u puu n daa beera ka u niŋŋa zaa bii.
Ka Pɔla daa kpɛ u saani n‑susi Naawunni ka zaŋŋi u nuusi m‑pa u zugu ka tibi u. Ka din daa niŋi lala maa, tingbaŋŋu maa ninvugseeba ban kpalim ka kɔŋŋi alaafɛ daa kyɛ na, ni ba ti nya tippu.
Ba daa ti ti piini pam; ka tin daa nya soori ni ti yi bɛni maa, ba daa ti ti la bunseelli kam kan daa pɔsigi ti saani.
Tɔ; ti daa niŋi gɔya ata bɛni, ka naayi nya nyarinseaa kan daa pun zɛ tingbaŋŋu maa lugri n‑guri waari saha baasigu.
Alɛkzandiriya nyariŋŋu n daa nyɛ ka, ka ba daa puri ka yuseaa kan nyɛ ba Wungyaasi yuuri.
Ti daa du n‑lɔŋŋi m‑paai Sairakuusi tiŋŋa n‑niŋi daba ata bɛni; n‑yi bɛni n‑kyaŋŋi n‑gyili halli nti paai Rɛgyeoo tiŋŋa.
N‑neaai beoo ka pɛsisuŋŋu daa piili n‑zeeri n‑yi ti nyaaŋŋa, ka ti daa gaari yooma n‑niŋi daba ayi kyɛnni ka naayi paai Putiyooli tiŋŋa.
Bɛni ka ti daa nya ti nyaandɔlitaaba, ka ba daa mukki ti ni ti kpalim m‑bɛ ba saani n‑niŋi daba ayɔpɔi.
Dizugu ti daa niŋi lala pɔi, ka naayi gbaai soori ni ti kyaŋŋi ti Room maa.
Ka Yisa nyaandɔliseeba ban daa bɛ Room maa daa wum ti kyɛnni na lahabaari, ka daa yi na ni ba ti tuusi ti soori; ka paai ti Apiiya Daa ni na, ka baseeba mun daa paai ti Yirikpeera Ata tiŋŋa na.
Ka Pɔla ŋɔn daa ti nya ba maa, u daa puusi Naawunni taari, ka u sufu daa maai.
Tɔ; ka tin daa ti kpɛ Room timpuuni maa, ba daa ti Pɔla soori ni u bɔ yiri seaa u mammaŋŋa n‑kpɛa; see ka ba kyɛ ka langyinsɔ daa kpalim u saani n‑guri u. Ka Pɔla daa niŋi daba ata bɛni, ka naayi booli Yɛhudiyadimseeba ban daa bɛ bɛni toondaandima maa, ni ba kyɛ u saani na.
Ka ban daa ti paai na maa, u daa yɛli ba, ni, “M mabiisi, man bu tum taaliseaa n‑ti ti butiri, bee, ti yaadima kaya maa; amaa di zaa yɔri, ba daa gbaai ma Gyɛrusalɛm tiŋŋa maa ni, n‑lɔ ma n‑niŋi Room dima nuusi ni.
Room dima mun daa viisi n yɛla ka daa boori ni ba kyɛ ma m‑basi, dama ba daa bu nya taaliseaa n saani kan sumsi ni kum.
Amaa Yɛhudiyadima daa bu sakki lala, ka dizugu n daa bu nya soori see ka n ti susi, ni, ba zaŋŋi n yɛttɔ'a maa n‑zaali NaaTitaari saani na.
Di pa la man mari la yɛttɔ'aseaa ni n ti galimni n Yɛhudiyataaba.
Ka dizugu m boonni ya, ni ya kyɛm na ka ti ti di azama; ka ya nin ti nya ka baŋŋi din m bɛ seem, ni, Izraɛli dima ban mari tama seaa zugu ka n kpalim n‑lɔ kyɔrimi wa.” Ka ba daa labsi n‑yɛli u, “Ti na bu deaai gbana zaŋŋi n‑kyaŋŋi i yɛla, Gyuudiiya dima ŋɔn sɔbi seesi n‑ti ti na, ka ti mabisɔ na bu paai ti na ni u ti tɔ'asi yɛttɔ'aseaa n‑galim i. Amaa ti boori ni ti ti wum din bɛ i saani, dama ti mi, ni, niriba zaa galimni la wɔligri soori wa yɛla tinsi zaa puuni.” Ka ba daa zaali dabsiri, ka daa kyɛ u yirikpeetiri na ni niriba pampam.
Ka Pɔla daa wulisi ba ni nimmoosi zaŋŋi n‑kyaŋŋi Naawunni naam yɛla.
U daa tɔ'asiri Musa sɔppu yɛla, ni u ti kyɛ ka ba baŋŋi Yisa yɛla a puuni n‑niŋi u yɛdda - halli anabidima sɔppu gba ka u daa wulisi ba lala - wuntaŋŋa saha halli nti paai yuŋŋu.
Tɔ; ka ba mun seeba daa niŋi u yɛligu yɛdda, baseeba mun daa za'asi yɛdda niŋbu.
Ka ban daa ka nangbanyinni ni taaba maa, ba daa doaai ni ba bakki n‑kuli; ka Pɔla daa yɛli ba yɛligu yinni m‑paasi, ni, “Yɛlimaŋni ka Naawunni Sii Kasi daa tɔ'asi ya yɛla; u daa kyɛ ka anabi Aizaaya yɛli ya yaadima, ni, Naawunni yɛliya#:- ‘Kyɛma butiri wa niriba saani n‑yɛli ba, ni, “Ya nin wum, m‑maali n‑wum, Amaa ya ku baŋŋi di gbinni.
Ya nin gɔsi m‑maali n‑gɔsi, Amaa ya ku nya di.” Dama n niriba wa muna - Ba sufu ni teesa bu zulima, Ba ligi la ba tuba, Ba mumni ba nini: Dama di yi pa lala Ba nini naa n‑nyara, Ba tuba naa n‑wumna, Ba sufu ni teesa naa n‑neaara, Ka ba ti labi n saani na Nti nya tippu n saani.’ -Tɔ; ya baŋŋma!
Dizugu ba tɔlim tuliginsim wa lahabasuŋŋu n‑ti ban pa Yɛhudiyadima maa; ban nin ti wum ka.” Ka Pɔla daa kpalim m‑bɛ lala halli n‑niŋi yuuma ayi bɛni.
U daa yoori u maŋtoori ligri n‑kuuri u bukaata, ka daa deaari sɔkam zaa ban daa kyɛ u saani na.
Ka daa moonni Naawunni naam lahabaari ka wulisiri ti Dugma Yisa Masiiya yɛla ni nimbiri moaa, ka sɔsɔ daa bu za'asi u.
Man Pɔla n sɔbri gbaŋŋu wa n‑tiri ya.
Mani n nyɛ sɔ Naawunni ŋɔn booli ma ni n ti leebi u tuumu la, ka laa n‑gaŋŋi ma n‑zaali u lahabasuŋŋu tuntumna.
Lala lahabasuŋŋu wa zugu ka Naawunni daa pun daŋŋi n‑tisi noori zaŋŋi n‑kyaŋŋi ka yɛla, ka kyɛ ka u anabidima daa sɔbi a n‑dooli ŋɔn Naawunni Bukku maa puuni n‑wulisi ti.
Di nyɛ la lahabaari kan wulisiri u Bii maa yɛla: ni, ba daa dɔ'ai u NaaDauda naam tuŋŋu za'anɔri ni, ka di zugu u siri nyɛ la ninsaala ni yɛlimaŋni.
Zaŋŋi n‑kyaŋŋi u Naawunni Siiya beebu muna - Naawunni daa zaŋŋi u yiiko n‑kyɛ ka u neaai kum ni, ka lala ka u daa gaŋŋi u ka ti baŋŋi, ni, u siri nyɛ la Naawunni Biiya.
Ti Dugma Yisa Kirisita Masiiya nla.
Ŋɔn zugu n kyɛ ka Naawunni niŋi bunsuma n‑niŋi ti ni, ka laa n‑kyɛ ka tirima leebi u tuumu.
Ka u tum ti, ni ti ti kyɛ ka tingbana zaa niriba yi niŋi yɛdda u yuuri zugu ka deaai u noori.
Ka ya Room dima gba bɛ la niriba wa ni, ka Naawunni booli ya, ni ya ti leebi Yisa Masiiya dinni.
Tɔ: yarima ka n sɔbri gbaŋŋu wa n‑tiri ya, ya zaa ban bɛ Room tiŋŋa ka Naawunni wuri ya ka booli ya nti kyɛ ka ya leebi u niriba maa.
Ti Ba Naawunni, ni ti Dugma Yisa Kirisita, tim ya bunsuma ni alaafɛ zaa.
Tɔ: din daŋŋi tooni nyɛ la: ni, n teaari ya yɛla m‑puusiri Naawunni, Yisa Masiiya zugu, dama ya yɛdda niŋbu yɛla moonni n‑gyinni duniya zaa.
N kur gyeemni Naawunni ni n sufu zaa, ka tumni u Bii maa lahabasuŋŋu tuma ni nimbirimoaa.
Ka ŋɔn Naawunni nin kyɛ ka ya baŋŋi man ŋɔn kpalim n‑susiri u n‑teaari ya yɛla seem la saha kam.
N yi ti bɛ wumpuusigu ni saha kam zaa maa ka n niŋni lala.
N susiri Naawunni, ni, u sakkma, ni, n naayi nya soori ni n ti kyɛ ya saani na.
Dama di kur mugsiri ma, ni n ti nya ya; ni n mari piiniseelli kan yi Naawunni Sii maa saani n‑ti ya, ka ya nin kpaŋŋi di zugu.
Di nyɛ la: ti kpamsiri taaba sufu, man ni yarima zaa, ti zaa ŋɔn niŋni yɛdda seem zugu.
M mabiisi, m boori ni ya baŋŋi, ni, n daa pun gbaai ya saani kyɛnni na sahaseesi, amaa n kɔŋŋi la soori halli ni zuna.
M boori m mooli lahabasuŋŋu maa ya saani n‑nya seeba ban leebi Naawunni niriba, hoo man daa pun nya seem tinseesi ni la - dama n tuma maa antaam nla.
Ba zaali ma, ni, n suŋŋma sɔkam zaa: ban mi beesigu soori maa, ni ban zi soori maa m‑paasi; ban mi bukku maa, ni ban zi bukku maa m‑paasi#:- ba zaa yɛla dɔli ma.
Lala zugu n kyɛ ka m boori nimmoaa ni n kyɛ ya saani na m‑mooli Naawunni lahabasuŋŋu maa n‑ti ya Room timpuuni dima gba.
Vi bu mari ma lahabasuŋŋu wa zugu: dama lahabasuŋŋu maa nyɛ la Naawunni yiiko din kyɛ ka sɔkam zaa ŋɔn niŋi yɛdda la ti nya tuliginsim; Izraɛli dima daŋŋni la tooni, ka ban pa Izraɛli dima naayi pa. Lahabaari maa wulisi la Naawunni yɛlimaŋni soori ka di bɛ la yɛdda zugu ka laa n‑taasiri la yɛdda paasigu ni, ka ba naayi nya taalli kyɛ-m‑pɛŋŋi.
Hoo din sɔbi seem Naawunni Bukku maa ni, ni, “Yɛlimaŋni daana nin nya nyɔvuri u yɛdda niŋbu zugu.” Dama Naawunni bɛ la arizana ni, ka u nin ti wulisi u sufu ŋɔn yisigi seem n‑tiri seeba ban mi ŋɔn Naawunni yɛlimaŋni maa ka bu boori ni di yi paalu.
Ba za'asiri Naawunni ka tumni ba putoo tuma, ni ba tumbeeri tuma.
Naawunni yɛla bamsim siri bɛ la ba saani, dama ŋɔn Naawunni mammaŋŋa daa kyɛ ka di yi paalu n‑ti ba.
Dama sɔsɔ nini ku toaai n‑nya Naawunni yiiko ni u beebu an ka naari maa: amaa di zaa yɔri, ŋɔn daa naam duniya maa zugu n kyɛ ka ba baŋŋi anŋɔ zaa yɛla: a bamsim maa daa yi paalu lala saha maa, halli ni zuna.
Dizugu niriba wa ka noori ni ba ti yiisi ba mansi ba taalli ni.
Halli ban daa mi Naawunni yɛla maa zaa yɔri, ba daa za'asi ni, ni, ba ku gyeem u ŋɔn nyɛ Naawunni zugu, bee, ba puusi u barika di zugu.
Ba teesi, ni, ba mari la yɛm, amaa ba ka; ka lala maa kyɛ ka ba yɛm maa baligi zaa.
Ban daa boonni ba mansi baŋŋniba seem la, ba daa kur leebri la gyɛra, halli ka ba daa ti kyɛ Naawunni gyirima din ka naari maa, n‑takki n‑gyeemni bunseesi an ŋmanni la ninsaala, bee, bunyigra, bee, bunkɔbri, bee, bunvuura.
Lala zugu ka Naawunni daa zaŋŋi ba m‑basi ba halibeoo tunfiisa maa puuni, ka ba naayi tumni din bu tu n‑sa'amni taaba ningbina.
Dama ba za'asi la Naawunni yɛlimaŋni maa ka boori ziri, ka naayi gyeemni bunnaamna ka kyɛ buna Naamna maa mammaŋŋa; ŋɔn Naawunni Naamna sumni la pɛ'abu saha din ka baasigu; ammi.
Lala zugu ka Naawunni daa kyɛ ba m‑basi ba vi kɔrisi tuma ni; halli ka ba pɔ'aba kyɛ doo ni pɔ'a la'aŋŋu ka takki m‑boori ba pɔ'ataaba.
Ka ba dappa gba kyɛ doo ni pɔ'a la'ansuŋŋu ka dɔli ba sufu ni kɔribeeri ka kpɛ zugfa'asim tuma ni ba dabtaaba: ba boori bunseesi an ka soori, ka naayi deaari yɛlibeeri an sum ni ba lala tuma.
Ban daa bu sakki ni ba baŋŋi Naawunni maa zugu n kyɛ ka Naawunni daa zaŋŋi ba m‑basi ba toori teesiyɔya ni, nti tumni tunseesi an bu tuusi.
Lala maa zugu ba yi bɛ la tumpoosa ni, ni tumbeeri ni beem tuma, ni ala'akyi tuma ni; ba yɛla zaa nyɛ la nyuuri zappu, ni ninvugkuubu; ba boori la zaba, n‑yɔmsiri niriba, m‑mari halibeoo, ka zuuri la niriba nyaaŋŋa; ba tuuri la niriba ka yaai Naawunni gba; ka nyari ba mansi, m‑mari karimbaani, n‑nyuuri bara, ba kur boori la ba maali n‑nya yɛttɔ'abeeri sɔpaala; ba za'asiri ba ba ni ba ma noori; ba ka yɛm, bee yɛdda, bee wurilim, bee namboo.
Ba mi halli, Naawunni ŋɔn zaali seem zaŋŋi n‑kyaŋŋi lala tuma maa, ni, di sum ni ban tumni lala maa kpi.
Amaa di zaa yɔri, ba sini ka tumni a ni, ka din gaari zaa nyɛ la ba suŋŋni la seeba ni ba gba tumni lala.
Tɔ; ka dinŋɔna, n zɔa, i yi zaali zaaligu m‑bugsiri niriba yɛla, i ka sɔseaa nyin nin zaŋŋi n‑wulisi i yɛlimaŋni.
Dama yɛttɔ'aseaa zaa ka i ya tɔ'asi n‑galim i taraana, lala yɛttɔ'a maa zugu ka i galimni i mammaŋŋa, nyin ŋɔn bugsiri ba ka na tumni lala tuma maa zugu.
Ti mun mi, ni, Naawunni ŋɔn katti sariya ka galimni ban tumni lala tuma maa n‑lusiri ba, ni, u sariya karibu wa dɔli la yɛlimaŋni.
Dizugu nyin ninsaala kur bugsiri ban tumni lala tuma yɛla hoo sarikatta ka galimni ba, ka nyin gba tumni lala.
Ammi, i teesi, ni, i nin nyaŋŋi n‑yi galinsi ni n‑liisi Naawunni sariya karibu di zugu?
Bee, i bu baŋŋi, ni, Naawunni zɔri i la namboo ni u ti zi i n‑taasiri ziseaa ka i ŋmaligi ka kyɛ i tumbeeri ni i teesibeeri yɛla?
Lala zugu ka i zeemni ŋɔn Naawunni nambɔzoaa, ni u veelim, ni u sugru, an galisi n‑tiri i: bee, m ma'ai ni?
Ay!
I tuppuwumni zugu ka i ku sakki n‑ŋmaligi ka kyɛ i yɛlibeeri maa, ka lala ka i la'asiri toom yɛla n‑zaantiri n‑tiri i maŋŋa, zaŋŋi n‑kyaŋŋi Naawunni suuri daari; sahanseaa ka u laa n‑nyɛ la ŋɔn katti sariya ni yɛlimaŋni ka sɔkam zaa nya.
Di saha maa ka Naawunni nin ti kyɛ ka sɔkam deaai bunseesi an sum ni ŋɔn daa pun tum seem la.
Baseeba ban kpa n‑tum suŋŋa m‑boori veelim, ni gyirima, ni nyɔvuri din bu sa'amni la ziiya, ban ka Naawunni nin tisi nyɔvuri kan ka tɔriga.
Ban mun mari halibeoo n‑kur boori ba mansi ka za'asiri yɛlimaŋni ka dɔli yɛlibeeri, ban ka Naawunni sugyeaa nin kpeesi namsigu ni toom ni.
Nira ŋɔn tumni tumbeeri zaa nin nya wahala ni sufusa'aŋŋu: Izraɛli dima nin daŋŋi tooni n‑nya, ka ban pa Izraɛli dima naayi pa. Amaa veelim, ni gyirima, ni sufumaasim nin bɛ ni n‑tiri ban niŋni din tuusi: Izraɛli dima nin daŋŋi tooni n‑deaai, ka ban pa Izraɛli dima naayi pa. Dama Naawunni bu wulisiri ninvuggaŋŋsim.
Bankam ka zaaligu maa, ka tumni ala'akyi, ba nin ti baasi yɔri ka zaaligu maa nuu ka di ni; ban mun mari zaaligu maa, ka tumni ala'akyi, ban ka ba nin zaŋŋi zaaligu maa n‑kari ba sariya n‑lusi ba.
Dama di pa la ban tuba wumni zaaligu maa yɛligu la n nin nya yɛlimaŋni Naawunni saani, amaa ban tumni zaaligu tuma maa ka Naawunni deaai, ni, yɛlimaŋni dima n nyɛ ba.
Yɛlimaŋni, di pa seem ban pa Izraɛli dima la - ban ka Musa zaaligu maa - ba ninvugseeba yi tumni din tu n‑dɔli zaaligu maa soori, ba maŋtoori sufu ni teesisuma zugu: di yi bɛ la lala, halli ni ban ka Musa zaaligu maa zaa, ba siri zaali la zaalimaŋni n‑ti ba mansi.
Dama ba wulisiri, ni, zaaligu maa tunsuma bɛ la ba sufu ni, ka ba sufu yɛm kyɛ ka lala zaaligu yi paalu, ba mammaŋŋa teesa yi diri sɛhara n‑galimni ba tunseesi ka laa n‑sakkri ni aseesi yaasa, ni, ana n tuusi.
Tɔ: anŋɔ zaa nin niŋi la dabsiri seaa Naawunni ŋɔn ya kari saalidima yɛlisɔ'ara sariya la, ka di yi Kirisita Yisa saani na.
Lala ka man kur wulisiri niriba, n lahabasuŋŋu mooligu maa ni.
Tɔ, n zɔa, wumma - i yi ti booli i maŋŋa, ni, Izraɛli nira, ka yɛtti, ni, i zaaziiya nyɛ la Naawunni zaaligu yɛla, ka nyuuri bara zaŋŋi n‑kpa i Naawunni saani beesigu ziiya.
Ka laa n‑yɛtti, ni, i mi Naawunni yuubu ŋɔn nyɛ seem, ka sakki n‑ti din veela halli nti yakki zaa, ka pun bamsi zaaligu kariŋŋu n‑naai.
Ka i laa n‑teesi, ni, i nyɛ la ŋɔn datti zoomma, n‑nyɛ neesim n‑ti ban bɛ zibsim ni la; ni, i wulisiri ban kɔŋŋni yɛm; ni, biisi karimba n nyɛ i. I niŋni i mammaŋŋa yɛdda anŋɔ zaa zugu, dama i mari la zaaligu maa, ka yɛm ni yɛlimaŋni zaa gbinni bɛ di ni.
Tɔ, nyin ŋɔn wulisiri niriba lala maa, i ku wulisi i maŋŋa?
Nyin ŋɔn moonni n‑tiri ba, ni, ba di zuura la - i mammaŋŋa zuuri, bee?
Nyin yɛtti, ni, niriba di niŋni zina la, i niŋni zina i mammaŋŋa?
Ka yɛtti, ni, i bu boori buga yɛla, i zuuri buga duri buna?
Halli i mari la zaaligu maa ka nyuuri bara dizugu, i burigri zaaligu maa ni, m‑boaari Naawunni gyirima?
Hoo din sɔbi n‑dooli la, ni, “Yarima zugu ka Naawunni yuuri sa'amni ban pa Izraɛli dima saani.” Zaŋŋi n‑kyaŋŋi gunibu yɛla muna - i yi dɔli zaaligu maa tuma suŋŋa, dinŋɔna ka i gunibu mari la anfaani; amaa i yi burigi zaaligu maa ni, i labgi la hoo ban bu guni sɔ la.
Ban bu guni la mun yi dɔli zaaligu maa deede, ba ku nya ba la hoo ban guni maa?
Ay!
- ba nin nya ba lala.
Ŋɔn bu guni ka dɔli zaaligu maa nin galim nyin ŋɔn mari zaaligu gbaŋŋu ka guni ka mun burigi zaaligu maa ni.
Dama ŋɔn nyɛ Izraɛli nira la paalu ni kɔkɔa pa la Izraɛli nira halaali; ka gunibu maŋni mun pa la din niŋi ningbina paalu ni kɔkɔa.
Ay!
U sufu ni ka nira n nyɛ Izraɛli nira halaali, ka gunibu maŋni gba nyɛ la sufu ni yɛttɔ'a.
Di yi la Naawunni Sii maa ni na, pa gbana sɔppu saani.
Lala nira pɛ'abu bu yiiri la ninsaala saani, amaa Naawunni saani.
Tɔ, ka dinŋɔna bɔ anfaani m bɛ ni n‑ti nira ŋɔn nyɛ Izraɛli nira zugu?
Bee, bɔ ka gunibu paasira?
Ay!
Anfaani pam m bɛ ni, walla!
Tuuri, Naawunni daa zaŋŋi u yɛligu maa n‑niŋi la Izraɛli dima nuu ni, ni ba ti gura.
Amaa pampaŋŋɔ, ba seeba ka yɛdda: tɔ, ka ba yɛdda kaalinsi maa wulisi, ni, Naawunni gba ka yɛdda, bee?
Ay!
di pa lala.
Naawunni kur kpalim n‑zɛ u yɛlimaŋni ni, halli ni ninsaala zaa ŋɔn nyɛ ziri daana.
Kaman di pun sɔbi n‑dooli, ni#:- “Lala ka i yɛlimaŋni yi paalu ni, Ni, i yɛla zaa mari yɛdda; Ba yi ya kari i sariya I yɛttɔ'a nin zɛ suŋŋa n‑nyaŋŋi ba.” -Tɔ, ka lala ka ti tumbeeri yɛla wulisiri Naawunni yɛlimaŋni ŋɔn bɛ seem la; ka ti yɛtti la wula di zugu?
- ni, Naawunni yi ti gyɛ suuri tumbeeri zugu, u bu dɔli la soori?
Ay!
di pa lala.
Ninsaala yɛttɔ'ayɔna nla.
Ya bu nya - Naawunni yi bu dɔli la soori, u ya niŋi la wula n‑kari duniya zaa sariya suŋŋa?
Ni, “N yi ti ma'ai ziri ka n ziri kyɛ ka Naawunni yɛlimaŋni yiiri paalu, tɔ, m paasiri Naawunni pɛ'abu di zugu.
Ka dinŋɔna bɔ zugu ka ba galim ma hoo tumbeeri daana?” Ni, “Dinzugu ya kyɛ ka ti tum tumbeeri, ka lala ka bunsuŋŋu nin yi di ni na.” Halli ninvugseeba zuuri n nyaaŋŋa n‑yɛtti, ni, man tɔ'asiri n‑yɛtti lala maa zugu.
Ninvugseeba ban tuuri ma n‑yɛtti lala maa siri sumni ni tubdarigri.
Tɔ: ti yɛtti la wula?
Ti Izraɛli dima maa muna - ti yɛttɔ'a sɔa, bee, a bu sɔa?
Ay!
ti yɛla bu sɔa; dama ti pun wulisiya, ni, sɔkam zaa bɛ la tumbeeri ni - ban nyɛ Izraɛli niriba ni ban pa Izraɛli dima zaa.
Kaman hoo din sɔbi n‑dooli, ni#:- “Sɔsɔ ka yɛlimaŋni, Pa yinni kɔkɔ gba.
Sɔ mun ka ni m‑mari yɛm, Sɔsɔ bu boori Naawunni ziiya.
Sɔkam zaa burigri soori ni, Sɔkam zaa leebi la bunkyɔ'aŋŋu.
Sɔ n ka ni n‑tumni din veela, Pa yinni kɔkɔ gba.” Ni#:- “Ba lɔŋŋu ŋmanni la gballi noori - Gbaliseaa kan na bu pi: Ba yɛttɔ'a zaa nyɛ la yɔmsigu.” Ni#:- “Ba mari la gyɛriŋŋa toom n‑sɔ'ari ba nangbana ni.” Ni#:- “Ba zulimbeeri toom yiiri ba nɔya ni na.” Ka di laa n‑sɔbi, ni#:- “Ba zɔri n‑kyɛnni soori ni Ni ba ti ku niriba yooma.
Ba sa'amni la buna n‑gaari, N‑taasi la sufusa'aŋŋu beerim m‑paasi.
Ba mun bu mi sugru soori.” Ni#:- “Ba mun bu tiri Naawunni gyirima.” Tɔ; ka ti mi halli, ni, zaaligu sɔppu ŋɔn yɛli seem la, ka yɛtti n‑tiri la zaaligu niriba la - di nyɛ la, Izraɛli dima maa.
Lala zugu ka ba ku laa n‑nya kukɔri, ka baŋŋi, ni, duniya niriba zaa mari la yɛttɔ'a ni ba ti tɔ'asi Naawunni tooni.
Din laa m‑paasi, ninsaala zaa ku toaai n‑dɔli zaaligu soori ka naayi yi Naawunni sariya karibu ni na, ni, yɛlimaŋni daana n nyɛ u. Dama zaaligu maa tuma nyɛ la lala: di kur kyɛ ka taalli yɛla yi paalu.
Pampaŋŋɔ muna ka Naawunni wulisi u yɛlimaŋni soori kan bu dɔli la zaaligu sɔppu la, halli ka zaaligu gbaŋŋu ni anabidima yɛla daa pun mooli, ni, di nin niŋi lala.
Naawunni ŋɔn tiri yɛlimaŋni seem wa dɔli la Yisa Masiiya yɛdda niŋbu, ka dinŋɔ nyɛ la lala n‑ti sɔkam zaa ŋɔn niŋi u yɛdda gba.
Wɔligri ka ni, dama sɔkam tum la taalli ka kɔŋŋi soori ni ba paai Naawunni gyirima ziiya.
Ka Naawunni ŋɔn tisiri ba piini yɔri, samni ka ni, la zugu, u yiisi ba taalli ni, ka zaali ba yɛlimaŋni, Kirisita Yisa ŋɔn fa ba m‑basi zugu.
Ŋɔn Yisa muna - Naawunni daa zaŋŋi u n‑tisi hoo maaligu, ni u ti nyɛ sɔ ŋɔn ziim mari kyɛ-m‑pɛŋŋi, ka di mun dɔli la yɛdda.
Lala zugu Naawunni n wulisiri u mammaŋŋa yɛlimaŋni ŋɔn bɛ seem, dama sahanseaa la u daa di sugru zaŋŋi n‑kyaŋŋi ban daa daŋŋi n‑tum taalli.
U boori la u niŋi lala n‑wulisi u yɛlimaŋni ŋɔn bɛ seem saha kanŋɔa; dizugu u mammaŋŋa nyɛ la yɛlimaŋni daana, ka laa n‑nyɛ sɔ ŋɔn deaari sɔkam ŋɔn niŋi Yisa yɛdda la gba, ni, yɛlimaŋni daana.
Tɔ, ka ti nin nyu bara dizugu, bee?
Ay!
Barinyuubu ka ni.
Wula zugu?
Dama di zaa bu dɔli la zaaligu maa dɔligu, amaa di dɔli la sɔseaa - di nyɛ la yɛdda niŋbu soori.
Dinŋɔna ti mari teesa, ni, niriba bɛ la yɛlimaŋni dima ba yɛdda niŋbu zugu; di pa la zaaligu la tuma zugu ka ba nya yɛlimaŋni.
Ammi, Naawunni nyɛ la Izraɛli dima kɔkɔ Naawunni?
- ka u ba'a ka ban kpalim la ni?
Ay!
di pa lala - ban pa Izraɛli dima la gba Naawunni n nyɛ u. Yɛlimaŋni u nyɛ la sɔkam zaa Naawunni, dama Naawunni yinni kɔkɔ m bɛ ni; u deaari Izraɛli dima, ban guni la, ni, yɛlimaŋni dima ba yɛdda niŋbu zugu, ka laa n‑deaari ban pa Izraɛli dima ka bu guni la gba, ni, yɛlimaŋni dima ba yɛdda zugu.
Dinŋɔ zugu, ti kyiisiri, ni, anfaani ka zaaligu la ni, halli beela?
- dama ti boori yɛdda niŋbu yɛla.
Ay!
pa lala: ti ya zaŋŋi zaaligu maa n‑zaali la suŋŋa di zugu.
Tɔ: ka Ibrahim muna?
- sɔ ŋɔn nyɛ ti butiri zaa yaaba la: bɔ ka ti yɛ n‑yɛli, ni, ŋɔna n daa baŋŋi?
Ka di yi daa nyɛ la tunsuma zugu ka Naawunni daa yɛli, ni, u nyɛ la yɛlimaŋni daana, dinŋɔna u da mari seelli ni u kuuli di zugu, amaa pa Naawunni saani ka u daa kuuli.
Litaafi yɛliya, ni, “Ibrahim daa sakki n‑niŋi Naawunni yɛdda, ka u yɛdda wa zugu daa kyɛ ka Naawunni daa yɛli, ni, u nyɛ la yɛlimaŋni daana.” - bee, di pa lala?
Nira ŋɔn tumni maa, see ka u deaai u yoori: u tuma samni dɔli la u tuma daana la: di pa la ba ‘yɛli’, ni, ba nin zaŋŋi n‑ti u piini.
Amaa ŋɔn bɛ ni u yɛdda zugu la, ka pa u tuma zugu, dama u niŋni Naawunni yɛdda, ni, u nyɛ la sɔ ŋɔn zaŋŋni tumbeeri daana taalli yɛla zaa m‑pɛŋŋni u, di daama mun yɛttɔ'a maa ni ka ba ‘yɛli, ni, u nyɛ la yɛlimaŋni daana’.
Halli NaaDauda gba daa pun yɛli lala nira yɛla - di nyɛ la: ninvugsɔ Naawunni ŋɔn yɛli, ni, u nyɛ la yɛlimaŋni daana, ka di pa la u tuma zugu.
U daa tɔ'asi di daama zugsuŋŋu yɛla, ni#:- “Zugsuŋŋu bɛ ni n‑ti ba - Ninvugseeba Naawunni ŋɔn kyɛ ba taalli m‑pɛŋŋi la, Ka ba tumbeeri laa n‑ka teaari u saani.
Zugsuŋŋu gba n‑ti seeba Naawunni sariya ŋɔn bu lusi ba n‑yɛli, ni, ba galim n‑tum la taalli.” Tɔ: ka NaaDauda ŋɔn daa tɔ'asi zugsunseaa wa nyɛ la ban guni la kɔkɔ dinni?
Bee, ban bu guni su ka gba?
Ay!
- ban bu guni la gba nin mara, dama Litaafi yɛliya, ni, “U yɛdda zugu ka Naawunni daa yɛli Ibrahim, ni, u nyɛ la yɛlimaŋni daana.” Ka wula saha ka Naawunni daa yɛli lala?
Di saha maa ka Ibrahim guniya, bee, u daa na bu guni?
- Ay!
di saha ka u na bu guni.
Di nyaaŋŋa ka ba daa naayi guni u, ka u gunibu wa daa wulisi la, ni, Naawunni pun yɛli, ni, u nyɛ la yɛlimaŋni daana u yɛdda zugu; yɛdda wa mun ka u daa pun niŋi ka ba daa na bu guni u. Dinzugu ŋɔn Ibrahim nyɛ la yɛdda niŋniba zaa ba - baseeba ban niŋi Naawunni yɛdda ka na bu guni la - ka di nin kyɛ ka Naawunni yɛtti, ni, ba nyɛ la yɛlimaŋni dima.
Ka u laa n‑nyɛ la seeba ban guni la zaa ba m‑paasi - baseeba ban pa la ban guni kɔkɔa, amaa ba yɛdda niŋbu gba dɔli la ti zaa ba, Ibrahim, soori maa, dama ŋɔn daa niŋi Naawunni yɛdda pɔi, ka naayi guni.
Naawunni ŋɔn daa ti u nangbambasiri n‑ti ‘Ibrahim ni u nyaaŋŋa’ maa, u daa yɛli, ni, u nin kyɛ ka u di duniya wa hoo u faari; u daa niŋi lala maa, pa la Ibrahim ŋɔn daa dɔli zaaligu la zugu, amaa ŋɔn daa niŋi ŋɔn Naawunni yɛdda la zugu.
Ka di yi nyɛ la zaaligu zugu ka Naawunni nangbambasiri paari ninvugseeba ban dɔli ka, dinŋɔna yɛdda nyɛ la yɔri, ka Naawunni nangbambasiri gba nyɛ yɔri.
Zaaligu la tumni la sufuyisigri zugu, amaa zaaligu yi ka ni, zaaligu galiŋŋu gba ku bɛ ni.
Nangbambasiri maa daa kyɛ na la yɛdda zugu, ka ka zɛ la deede, ni ka ti leebi piini n‑tiri Ibrahim nyaaŋŋa zaa, pa la seeba ban dɔli zaaligu la kɔkɔa, amaa ni seeba ban niŋni yɛdda hoo Ibrahim gba.
Ka ŋɔn Ibrahim nyɛ la ti zaa ba.
Litaafi yɛliya, ni, “N nin kyɛ ka i leebi bura pam yaaba.” - ŋɔn daa niŋi Naawunni yɛdda maa zugu nla.
U daa niŋi yɛdda, ni, Naawunni tisiri la nyɔvuri, ka u yɛligu daa kyɛ ka din daa ka ni la yi ti bɛ ni.
Ibrahim daa niŋi yɛdda ka mari tama, halli din daa ti paai ni u ti koaai tama maa zaa u daa kpalim m‑mari tama, ka di zugu u daa leebi ‘bura pam yaaba’, dama Litaafi daa pun yɛli lala, ni, “Lala ka i nyaaŋŋa nin ti bɛ ni.” Halli ŋɔn daa paai yuunkɔbga maa zaa yɔri, u yɛdda daa bu baligi ŋɔn daa kurigi la zugu, u ningbina ŋɔn daa gyaari seem la, ka u pɔ'a Zaraatu gba ningbina gyaari nti kɔŋŋi puuwa gbaari yaasa.
Ii - anŋɔ zaa yɔri u yɛdda daa bu basi u, ka u daa bu birisi Naawunni nangbambasiri la; u yɛdda wa daa ti u la yiiko, ka u daa pɛ'ai Naawunni.
U daa maali n‑kpamsi u sufu ni yɛdda, ni, Naawunni ŋɔn basi u nangbambasiri maa seem la, di siri nin niŋi lala.
Ka dinŋɔna, ŋɔn Ibrahim yɛdda maa zugu ka ‘Naawunni daa yɛli, ni, u nyɛ la yɛlimaŋni daana’.
Ni, u ‘yɛtti, ni, u nyɛ la yɛlimaŋni daana’ - ba daa bu sɔbi lala ŋɔn Ibrahim zugu kɔkɔa.
Ay!
- ba daa sɔbi di lala maa n‑ti la tirima, dama ba nin yɛli ti gba lala, ti seeba ban niŋi yɛdda n‑tiri Naawunni, ni, u daa yisigi ti Dugma Yisa kum ni la.
Ti tumbeeri zugu ka ba daa zaŋŋi ŋɔn Yisa n‑tisi ni u kpi; ka u mun yisigi kum ni, ni ti ti yi na hoo yɛlimaŋni dima.
Tɔ; ka dizugu tin niŋi yɛdda la zugu kyɛ ka Naawunni deaai ti, ni, yɛlimaŋni dima.
Ka lala kyɛ ka nangbanyinni bɛ ni tin ni Naawunni sunsukkuni, ti Dugma Yisa Kirisita Masiiya zugu.
Dama ŋɔn Yisa zugu daa kyɛ ka ti nya yɛdda niŋbu soori nti kpɛ n‑zɛ tin bɛ zaazisunseaa wa ni.
Di nyɛ la Naawunni ŋɔn daa tum lala tunsuma n‑ti ti maa.
Dizugu ka ti mari sufupeelli, dama ti mari tama, ni, ti nin nya Naawunni gyirima veelim.
Din paasi maa, ti mari sufupeelli halli ti wahala diibu puuni gba, dama ti mi, ni, wahala diibu paasiri ti sugru ni sufukpeemni.
Sugru mun paasiri ti beesisuŋŋu, ka beesisuŋŋu mun paasiri ti tama.
Ka tama maa paasigu ku kyɛ ka ti di vi, dama Naawunni zaŋŋi u Siiya n‑ti ti ka ti baŋŋi u wurilim ŋɔn zoaai seem di zugu.
Kirisita muna - sahanseaa ti daa na ka yaa la, lala saha maa deede ka u daa kpi n‑ti tirim tumbeeri dima maa.
Ya bu nya?
- Di tɔ pam ni sɔ sakki n‑kpi n‑ti ninvugsɔa - halli n‑ti yɛlimaŋni daansɔ gba.
Amaa di bu ya'ai ka nira yi mari sufukpeemni n‑sakki n‑kpi ninvugsuŋŋu zugu.
Amaa Naawunni ŋɔna - ŋɔn daa niŋi seem n‑wulisi ti, ni, u wuri ti pam nŋɔa#:- tin daa na bɛ tumbeeri ni sahanseaa la, Kirisita daa kpi n‑ti ti.
Tɔ, ka di yi bɛ lala maa, ka Naawunni pun deaai ti, ni, yɛlimaŋni dima, Yisa Masiiya ziim maa zugu, dinŋɔna ti mi halli, ni, ŋɔn Yisa zugu ka ti nin laa n‑yi Naawunni sugyeaa ni gba.
Dama tin daa nyɛ Naawunni dindaandima sahanseaa la, u Bii Yisa kum maa zugu daa kyɛ ka Naawunni deaai ti taalli sindaani maa.
Di zugu ti mi halli, ni, Yisa nyɔvuri zugu nin kyɛ ka ti nya tuliginsim.
Amaa pa dinŋɔ kɔkɔ gba.
See ka ti mari sufupeelli pam Naawunni saani, ka gyeemni u ti Dugma Yisa Kirisita zugu dama ŋɔn Yisa n daa zɔ sindaani n‑ti ti ka u Ba deaai.
Dinzugu ya teesima Adam yɛla: ŋɔn nira yinni zugu ka tumbeoo ni ala'akyi daa kpɛ duniya wa na, ka tumbeoo zugu muna ka kum bɛ ni.
Lala zugu ka kum daa pun laai m‑paai sɔkam, dama sɔkam zaa tum la tumbeoo.
Tumbeoo siri daa pun bɛ la duniya wa puuni pɔi, ka Musa na bu deaai zaaligu maa yɛla Naawunni saani.
Amaa di zaa yɔri, ba daa bu nyaŋŋi n‑tɔ'asiri tumbeoo galinsi yɛla, zaaligu la ŋɔn daa na ka ni la zugu.
Amaa kum daa pun su ba zaa fukumsi n‑yi Adam saha halli nti paai Musa.
Sɔkam daa kpi, halli ban daa bu tum tumbɛseelli kan ŋmanni Adam dinni la nti za'asi Naawunni noori zaaligu.
Ŋɔn Adam muna - u nyɛ la sɔ ŋɔn daŋŋi tooni n‑wulisiri sɔ ŋɔn nin naayi kyɛ na la yɛla ŋɔn ti ya bɛ seem.
Amaa Naawunni piini yiiko bu ŋmanni tumbeoo dinni.
Ay!
- di gaari lala zugu pam.
Ti mi halli, ni, ninvugyinni taalli zugu ka niriba pam daa kpi; amaa Naawunni piini zoaari m‑paasiri n‑suŋŋni niriba pam, ka lala gba yiiri la ninvugyinni zugu ni na - di nyɛ la: Yisa Kirisita Masiiya zugu.
Din laa m‑paasi: Naawunni piini siri bu ŋmanni la ninvugyinni maa tumbeoo la yɛla: dama tumbeoo yinni kɔkɔ zugu ka Naawunni daa kari sɔkam sariya n‑lusi ba, amaa Naawunni piini zugu daa kyɛ ka tumbeeri pam yɛla daa kpiisi, ka ba yiisi niriba maa, ni, ba mari yɛlimaŋni.
Ya bu nya?
- Tumbeoo yinni taalli zugu daa kyɛ ka kum su sɔkam fukumsi, ka di daa yi lala tumbɛdaana yinni maa saani na.
Tɔ, ka dinŋɔna ti mi halli, ni, seeba ban deaai Naawunni yɛlimaŋni u piinisuŋŋu pam zugu la nin ti su nyɔvuri naam fukumsi, ka di mun nyɛ la tunsuŋŋu daana yinni zugu, ŋɔn nyɛ Yisa Kirisita.
Dinŋɔ zaa kyɛ ka ti baŋŋi, ni, nira yinni tumbeoo zugu kyɛ ka niriba zaa yɛttɔ'a lu Naawunni saani, ka ba zaa nya taalli u saani.
Lala yaasa ka nira yinni maa tunsuŋŋu zugu kyɛ ka niriba zaa yi taalli ni, ka ba mari yɛlimaŋni Naawunni saani nti nya nyɔvuri.
Ninvugyinni maa daa za'asi Naawunni noori, ka di zugu niriba pam daa nya taalli, ni, ala'akyi dima n nyɛ ba.
Lala yaasa ka ninvugyinni ŋɔnla daa sakki Naawunni noori, ka di zugu niriba pam daa yi taalli ni, ni, yɛlimaŋni dima n nyɛ ba.
Zaaligu muna - ba daa mari ka na ni ba ti kyɛ ka taalli tumpu maali m‑paasira.
Amaa taalli ŋɔn maali m‑paasiri seem la, Naawunni piini gba daa paasi n‑gaari lala zugu.
Tumbeoo zugu n‑daa la, dama tumbeoo daa mari kum yiiko n‑su niriba fukumsi, amaa lala ka Naawunni piinisuŋŋu mari yɛlimaŋni yiiko n‑su ba fukumsi, halli ka ba ti nya nyɔvuri kan ka tɔriga, Yisa Kirisita Masiiya zugu.
Tɔ; dinŋɔna ti ya yɛli la wula?
Ni, ti kpalimma n‑tumni tumbeeri ni ti ti kyɛ ka Naawunni piinisuma zoaari m‑paasira?
Ay!
- di pa lala.
Ti nyɛ la ninvugseeba ban pun kpi zaŋŋi n‑kyaŋŋi Tumbeoo yiiko yɛla ni.
Ka wula zugu ka ti nin laa m‑bɛ tumbeeri tumpu ni?
Bee, ya bu mi kɔsuubu gbinni ŋɔn nyɛ seem?
Tirim ban daa deaai Naawunni kɔsuubu la zaa, dina n wulisi, ni, ti bɛ la Yisa Kirisita ni.
Ka di laa n‑wulisi, ni, ti paasi la u zugu n‑kpi gba.
Din laa m‑paasi, ban daa su ti koom ni ti ti paasi Yisa zugu n‑kpi maa, ba daa zaŋŋi ti m‑paasi u zugu n‑sɔ'ai.
Ka di gbinni nyɛ la nŋɔa: ni, ti Ba Naawunni gyirima yiiko daa kyɛ ka Yisa doaai kum ni; ka di zugu lala kyɛ ka ti gba doaai nti bɛ beesipaalli.
Dama ti yi ŋmanni la ti Dugma Yisa n‑kpi u kum wa taabu, di kpa, ni, ti nin ŋmanni hoo ŋɔna u kum doaari ni gba.
Ka ti mi, ni, ti beesikura la ka ba daa zaŋŋi n‑la'am m‑paasi Masiiya zugu n‑kpaasi n‑tabli dɔpulli zugu, ni lala kyɛ ka ti beesikura ningbina nin sa'am m‑basi, Tumbeoo ŋɔn su a yɛla zaa maa zugu.
Dinŋɔna ti ningbina ku laa n‑nyɛ seesi Ala'akyi ŋɔn su hoo ban su daaba seem maa.
Dama ŋɔn kpi zaa pun yi ala'akyi ni.
Tɔ, ka tirim ŋɔn pun paasi Kirisita zugu n‑kpi maa, dinŋɔna ti mari la yɛdda, ni, ti nin paasi u zugu m‑mari nyɔvuri gba.
Ti mi, ni, Kirisita daa pun yisigi kum ni, ka di zugu u ku laa n‑kpi, dama kum laa n‑ka yiiko u saani.
Ŋɔn daa kpi maa, u daa kpi yummu zaŋŋi n‑kyaŋŋi Tumbeoo yiiko saani: ka ŋɔn mari nyɔvuri maa muna, u mari n‑ti la Naawunni saani.
Tɔ, ka dizugu ya gba teesima ya mansi yɛla lala.
Ni, ya gba pun kpi zaŋŋi n‑kyaŋŋi Tumbeoo yiiko ni, ka mari nyɔvuri n‑ti Naawunni, yan la'am m‑bɛ Kirisita Yisa saani zugu.
Ya ningbina nyɛ la seesi an kpiira, ka di zugu yan di kyɛ ka Tumbeoo su a fukumsi nti kyɛ ka a dɔli Tumbeoo kɔribeeri yɛla.
Ya di laa n‑zaŋŋi ya ningbina luga zaa n‑tiri Tumbeoo, ka a ti leebi Tumbeoo tuma neema.
Amaa ya zaŋŋma ya ningbina luga zaa n‑tiri Naawunni ka a ti leebi u yɛlimaŋni tuma neema, dama ya nyɛ la seeba ban pun neaai kum ni.
Dinŋɔna Ala'akyi ku laa n‑nyɛ ya dugma, dama zaaligu maa bu su ya yɛla, amaa ka Naawunni piinisuma tuma n su ya.
Bɔ yaasa?
Zaaligu bu su ti, na'ala Naawunni piini n su ti: ammi, ti tumma tumbeeri lala zugu?
- Ay!
pa lala.
Ya bu mi daaba yɛla ŋɔn bɛ seem?
Ya yi zaŋŋi ya mansi n‑ti sɔ ni ya leebi u daaba ka wumni u noori, ŋɔnŋɔ n leebi ya dugma ka ya kur nyɛ la yan deaai sɔ noori wa daaba.
Sɔya ayi m bɛ ni#:- bee, ya nin deaai Tumbeoo noori nti nya kum; bee, Naawunni noori wumpu soori ka ya nin deaai nti paai yɛlimaŋni zaaziiya.
Amaa ti puusiri Naawunni barika!
Dama ni ya daa bɛ Ala'akyi suulinsi ni n‑wumni Tumbeoo yɛligu hoo daaba maa zaa, ya daa wum yɛlimaŋni mooligu la ka doaai n‑takki ya sufu ni teesa ka sakki n‑deaai wulisigu maa.
Ka ya daa laa n‑yi Ala'akyi suulinsi ni na, ka leebi Yɛlimaŋni ŋɔn su seeba.
Tɔ, n tɔ'asiri la ninsaala duniya wa puuni beesigu yɛla n‑tiri ya, dama a gbinni bamsim bu tɔa; ka yan bɛ la duniya wa puuni la zugu n kyɛ ka ya na ka yaa zaŋŋi n‑kyaŋŋi yɛlizulima yɛla.
Ya daa kyɛ ka ya ningbina luga zaa leebi hoo daaba n‑ti da'ari tuma ni zaaligu za'asigu.
Amaa pampaŋŋɔ ya zaŋŋi ya ningbina n‑leebi la daaba n‑ti Naawunni yɛlimaŋni la, n‑tumni tunsuma kasikasi.
Yan daa bɛ Ala'akyi suulinsi ni hoo daaba sahanseaa la, Yɛlimaŋni maa daa bu su ya fukumsi.
Ka anfaani bɔ ka ya daa nya di zugu?
Ay, zaalim!
Lala tumbeeri maa zugu daa kur kyɛ ka ya di vi, ka yɛla wa zaa naari nyɛ la kum.
Amaa pampaŋŋɔ ba fa ya m‑basi n‑yiisi Ala'akyi fukumsi ni na, ni ya leebi Naawunni suulinsi niriba.
Dinŋɔ zugu ka ya nyari anfaani pam ka leebi la Naawunni dinni, din mun naari nyɛ la nyɔvuri kan ka tɔriga.
Dama Ala'akyi yoori yoori n‑tiri ka tuntumniba, ka lala yoori nyɛ la kum.
Amaa Naawunni mun tiri la u piini yɔriyɔri, ka lala piini nyɛ la nyɔvuri kan ka tɔriga, Kirisita Yisa ti Dugma saani.
Tɔ.
M mabiisi, ya kyɛ ka n tɔ'asi n‑ti yaseeba ban baŋŋi zaaligu la.
Ya na zi zaaligu yɛla ŋɔn nyɛ seem deede, bee?
Ni, nira ŋɔn na kpalim m‑bɛ u nyɔvuri ni sahanseaa maa kɔkɔ ka zaaligu maa dɔli u: bee bɔa?
-Ya bu nya?
- Zaaligu wulisiya, ni, pɔ'a yi kuli doo, di kpa ni, ni, u sira maa su u yɛla sahanseaa lala doo maa yi na bɛ u nyɔvuri ni.
Amaa u sira maa kum nyaaŋŋa, zaaligu basi pɔ'a maa taalli ka u su u maŋŋa, halli ni u nin toaai n‑kuli siripaalli.
Pɔ'a wa yi bɔ dɔsɔ, ka u sira na bɛ u nyɔvuri ni, ba boonni u, ni, pɔ'agoorli; amaa u sira maa yi kpi, zaaligu maa bu laa n‑dɔli u, ka u pa pɔ'agoorli, ni ŋɔn kuli siripaalli maa zaa.
Tɔ, ka di daa nyɛ la lala n‑ti ya, m mabiisi.
Ba daa kyɛ ka ya paasi Kirisita ningbina zugu ka ku ya, di zugu ya laa n‑ka ni n‑ti zaaligu yɛla.
Ka dizugu ya nya soori ni ya ti leebi sɔ dinni, ŋɔn yisigi kum ni - di nyɛ la Yisa; ni di niŋi anfaani n‑ti Naawunni.
Sahanseaa la, ti beesigu daa dɔli ti ningbinkɔrisi yɛla.
Di saha ka tumbeeri tumpu boorimma daa dɔli zaaligu maa n‑nya yaa n‑tumni ti ningbina luga zaa ni; ka ti daa bu nya anfaani di zugu - ay!
kum kɔkɔ ka ti daa nya.
Amaa pampaŋŋɔ ti kpiya ni n‑ti zaaligu maa, ka di zugu zaaligu wa bu laa n‑su ti yɛla.
Lala yi kyɛ ka ti bu laa n‑dɔli sɔkurigu kan nyɛ zaaligu sɔppu maa dinni la, amaa sɔpaalli kan nyɛ Sii maa dinni.
Dinzugu, ti ya yɛli la wula?
- ni, Naawunni zaaligu maa nyɛ la ala'akyi, bee?
Ay!
pa lala.
Amaa di yi da pa la zaaligu la zugu, n naa n‑ku baŋŋi ala'akyi ŋɔn nyɛ seelli.
Dama zaaligu maa yi da bu yɛli, ni, “Di kyɛ ka i sufu kɔrisi kpɛ i kpeaa buna zugu.”, n naa n‑ku baŋŋi niriba neema boobu yɛla.
Ala'akyi daa dɔli zaaligu la n‑nya zaazisuŋŋu pɔi, ka naayi kyɛ ka neema boobu teesibeeri balibu pam kpɛ n sufu ni.
Amaa zaaligu yi ka ni, Ala'akyi mun gba kpi ni.
Sahanseaa la, n daa mari nyɔvuri, ka na zi zaaligu yɛla maa.
Amaa zaaligu la ŋɔn daa ti paai ma na, ka daa kyɛ ka Ala'akyi neaai ni, ka man kpi.
Zaaligu la gbinni nyɛ la nyɔvuri, amaa man saani ka daa zi la kum na.
Zaaligu maa zugu ka Ala'akyi daa nya soori n‑yɔmsi ma, n‑zaŋŋi zaaligu maa yɛla n‑kyɛ ka n kpi.
Ka di zaa wulisiri, ni, Naawunni zaalikpana maa nyɛ la kasi, ka zaaligu kam zaa yinniyinni nyɛ la bunveelli; a zaa mari la yɛlimaŋni kasikasi.
Ka bunsuŋŋu dinŋɔ n kyɛ ka kum paai ma la, bee wula?
- Ay, pa lala!
Ala'akyi n nyɛ din ziiri kum na, ka ka daa dɔlisi bunsuŋŋu wa n‑tum lala maa; ka di zugu ka ti baŋŋi ala'akyi beeri ŋɔn nyɛ seem la.
Lala zugu ka zaaligu la kyɛ ka tumbeeri zaa yiiri paalu.
Ti mi halli, ni, zaaligu la nyɛ la seaa kan dɔlisi ni siiya; amaa man mun nyɛ duniya wa ni ninsaala, ka ba koosiri ma ni hoo daabri n‑ti Ala'akyi.
Halli n ku toaai m‑baŋŋi man tumni seelli.
Dama m bu tumni man boori tunseesi.
Ay!
- tunseesi man bu boori la zaa ka n tumna.
Lala zugu, n yi tum taaliseaa ka yɛli, ni, m bu boori lala, n yɛttɔ'a wa wulisiya, ni, zaaligu la veela, ka n sakki lala.
Ka dinŋɔ pa la mani n tumni taalli maa, amaa Ala'akyi m bɛ n saani n‑tumna.
M mi, ni, bunsunseelli ka m beesigu ni, halli beela - di nyɛ la n duniya wa ni ningbina la ni beesigu ni.
M boori tunsuma tumpu, amaa n kɔŋŋi la a tumpu.
M boori la tunsuŋŋu tumpu n‑kɔŋŋi, ka laa n‑tumni tumbɛseelli man bu boori maa.
N yi tum taaliseaa ka yɛli, ni, m bu boori lala, dinŋɔ pa la mani n tumni taalli maa, amaa Ala'akyi m bɛ n saani n‑tumna.
N yi baŋŋi yɛlimaŋni nŋɔa: ni, n yi kur boori ni n ti tumni din veela, lala saha maa ka tumbeoo tumpu bɛ n saani.
Dama n sufu ni teesa zaa kur sakkri ni n‑tiri Naawunni zaaligu tuma, amaa m baŋŋiya, ni, zaaliseaa n bɛ n ningbiŋŋu luga ni.
Ka lala zaalibeoo tuusiri tɔppu n‑niŋni n sufu ni teesa zaalisuŋŋu la, ka nyaŋŋi ma n‑gbaai ma nti kpari n ningbiŋŋu luga ni teesibeoo ziiya.
Waay, waay, waay!
Man wahala daana wa!
Ŋɔni n lee n‑ya fa ma m‑basi, n‑yiisi ma duniya wa ni ningbina beesigu wa ni, din taasiri ma kum ni?
Ay!
M pɛ'ari Naawunni ka puusiri u barika, dama ŋɔn pun fa ma m‑basi, Yisa Kirisita Masiiya ti Dugma zugu.
Ah, tɔ!
M mammaŋŋa sufu ni teesa puuni ka n dɔli la Naawunni zaaligu sɔsuŋŋu, amaa n duniya wa ni ningbina beesigu puuni ka n na dɔli la Ala'akyi sɔbeoo.
Dinŋɔna ba ku laa n‑toaai n‑kari Kirisita Yisa niriba sariya n‑lusi ba, halli beela.
Dama zaalipaalli bɛ la Yisa Kirisita saani; Naawunni Sii maa zaaligu n nyɛ ka, ka ka tiri nyɔvuri.
Zaaligu wa n kyɛ ka i yi zaalikurigu la suulinsi ni na - Ala'akyi ŋɔn su zaaliseaa maa nla, kan tiri kum.
Ban daa sɔbi zaaligu seaa n‑dooli la muna, di daa kɔŋŋi yiiko, duniya wa ni ninsaalidima ningbina ŋɔn boori tumbeoo maa zugu.
Amaa Naawunni mammaŋŋa daa zaŋŋi u yiiko n‑tumna.
U daa kyɛ ka u toori Biiya kyɛ ti saani na nti leebi ŋɔn mari duniya wa ni ningbina, hoo tumbeeri dima ŋɔn mari seem la - halli tumbeeri zugu ka u daa kyɛ na gba.
Lala ka Naawunni daa nyaŋŋi n‑kari sariya n‑lusi Ala'akyi; dama duniya wa ni ningbina maa ni ka tumbeeri bɛ ni n‑tumna.
Di zaa gbinni nyɛ la nŋɔa: ni, Naawunni zaaligu ŋɔn ya zaali ti yɛlimaŋni maa, lala yɛlimaŋni naayi bɛ ti beesigu ni zaa - tiseeba ban bu dɔli ningbina kɔribeeri sɔkura la, amaa sii maa sɔsuŋŋu, bumpaalli, ka ti dɔla.
Dama seeba ban bɛ duniya wa ningbinkɔrisi ni la, ba zikki zaa bɛ ningbinkɔrisi yɛla ni; amaa seeba ban bɛ sii maa beesisuŋŋu ni la, ban mun zikki kur bɛ sisuŋŋu yɛla ni.
Ningbinkɔrisi teesa tiri la kum, amaa sii maa beesigu teesa tisiri la nyɔvuri ni sufudoaa.
Duniya wa ni ningbinkɔrisi teesa kur zaŋŋi la Naawunni dimni; a bu sakkri n‑tiri Naawunni zaaligu - ka mun pun ku toaai n‑sakki lala.
Lala zugu ka ninvugseeba ban beesigu dɔli ningbinkɔrisi soori la ku toaai n‑tigi Naawunni nini.
Yarima muna - duniya wa ningbinkɔrisi bu su ya, amaa Sii maa beesisuŋŋu ni ka ya bɛ ni.
Halli sɔ yi ka Kirisita Siiya, u pa la Yisa dinni gba.
Ya duniya wa ni ningbina muna - kum su a, tumbeeri zugu.
Amaa di zaa yɔri, Kirisita yi bɛ ya ni, ya siisi mari la nyɔvuri, Naawunni ŋɔn deaai ya hoo yɛlimaŋni dima maa zugu.
Naawunni siri daa yisigi Yisa kum ni.
Dizugu ŋɔn Naawunni Sii maa yi bɛ ya ni, u nin kyɛ ka ya gba ningbina nin ti yisigi kum ni - halli ni a kpiiri ni gba - hoo ŋɔn daa yisigi Yisa seem la; ka di nyɛ la u Sii maa ŋɔn bɛ ya ni la zugu.
Dizugu, m mabiisi, di ŋmanni la hoo ti diri samni seem la.
Amaa pa duniya wa ningbiŋŋu samni ka ti di, ni ti ti dɔli ningbinkɔrisi beesigu yɛlibeeri; dama ya yi ti dɔli ningbina beesibeoo soori ya nin kpi.
Amaa ya beesigu yi dɔli la Sii maa soori, lala yi kyɛ ka ningbinkɔrisi kpi, ka yarima mun nin neaai.
Dama sɔkam ŋɔn dɔli Sii maa beesigu la nyɛ la Naawunni biiya.
Yan daa deaai Sii maa fukumsi maa, di pa la sisɔ ŋɔn nin kyɛ ka ya laa n‑leebi daaba, ni ya zɔri dabeem di zugu.
Amaa yan daa deaai Sii la zugu, lala yi kyɛ ka ya leebri Naawunni biisi: ka ŋɔn Sii Kasi maa zugu ka ti tasiri n‑yɛtti, “Abba!” - ka di gbinni nyɛ la, “M Ba!” Halli Sii maa mammaŋŋa paasiri la ti toori siisi zugu n‑wulisiri, ni, ti siri nyɛ la Naawunni biisi.
Tɔ, ka ti yi nyɛ la Naawunni biisi, ti laa n‑nyɛ la u faari dittiba.
Ti nin di faari Naawunni saani, halli tin ni Kirisita nin la'am n‑di ka.
Tin ni ŋɔn yi siri ti la'am n‑di u wahala, dinŋɔna ti ya la'amni n‑nya u gyirima gba.
Man ŋɔn nya seem maa nŋɔa#:- pampaŋŋɔ namsigu wa ku toaai m‑ma'asi ni gyirima veelim seaa ban nin kasigi n‑ti ti la.
Dama Naawunni daa naam duniya zaa, ka ka na bɛ ni n‑guusiri sahanseaa ŋɔn ya yiisi u biisi paalu ni na maa.
Dama duniya wa zaa ka ba daa zaŋŋi n‑kpeesi yɛttɔ'ayɔŋŋu ni, ka di pa la duniya yuubu zugu, amaa Naawunni ŋɔn daa zaali lala maa zugu.
Dama u daa mari tama, ni, duniya wa zaa nin nya fa-m‑basi ka ku laa m‑bɛ sa'aŋŋu suulinsi ni; di saha ka ka nin paai mansuulinsi ni gyirima ziiya, hoo Naawunni biisi zaa ŋɔn nin ti mari seem la.
Dama ti mi halli, ni, duniya wa zaa nyuusiri ni ka diri la wahala hoo pɔ'asɔ ŋɔn bɛ dɔ'am wahala maa ni ŋɔn nyuusiri seem la.
Ka di bɛ la lala halli ni zuna.
Ka di pa la duniya wa kɔkɔa, amaa ti mammansi gba, tirim ban daŋŋi n‑deaai Sii maa, ti gba nyuusiri ni ti sufu ni n‑guusiri sahanseaa Naawunni ŋɔn nin deaai ti hoo u biisi, ka fa ti ningbina m‑basi la.
Dama ti pun deaai tuliginsim, ka di nyɛ la tin mari lala tama maa ziiya.
Tɔ, ka ti nini yi pun nya bunseelli, lala pa la tama marigu; dama sɔsɔ ku laa n‑yɛli, ni, u mari tama, ka mun pun nya.
Amaa ti yi mari tama zaŋŋi n‑kyaŋŋi ti nini ŋɔn bu nyari bunseaa, ti nin guri di la ni sugru.
Lala ka Sii maa suŋŋni ti, tin ka yaa maa zugu.
Dama ti bu mi din da sum ni ti susi Naawunni seela, amaa Sii maa zɔri ti sindaani n‑tiri ti ni nimmoaa, halli ka sɔ ku toaai n‑yɛli u nyuusigu gbinni zaa ŋɔn nyɛ seem gba.
Naawunni mun viisiri m‑baŋŋi din bɛ ninsaalidima sufu ni, ka laa m‑baŋŋi din bɛ Sii maa teesa ni, dama Sii maa zɔri la Naawunni niriba sindaani n‑tiri ba, ka ŋɔn niŋni seem maa dɔli la Naawunni yuubu soori.
Ti mi halli, ni, seelli kam zaa ni, Naawunni suŋŋni la ninvugseeba ban wuri u maa - di nyɛ la: baseeba ŋɔn Naawunni ŋɔn daa daŋŋi m‑pii maa, u yuubu la zugu.
Dama u siri daa daŋŋi m‑mi u niriba, ka laa n‑zaali ba, ni ba ti ŋmanni u Bii la.
Ka lala kyɛ ka u Bii maa nin nyɛ Zuuwa u babiisi pam saani.
Ka Naawunni ŋɔn daa daŋŋi n‑zaali seeba lala maa, ban ka u daa yiisi; ka daa yiisi ba, n‑deaai ba, ni, yɛlimaŋni dima.
Ka ŋɔn daa deaai ba lala maa, u daa laa n‑ti ba gyirima.
Tɔ, ka dinŋɔna wula ka ti ya yɛli di zugu?
Naawunni yi bɛ ti saani, ŋɔni n nin toaai n‑zabri ti?
Ay!
sɔ ka ni.
Ŋɔna ŋɔn daa bu za'asi, ni, u toori Bii ku kpi, amaa u daa zaŋŋi u n‑tisi ti zaa zugu; ka dinŋɔna, wula zugu ka u ku ti ti bunsuma kam zaa m‑paasi u zugu?
- U ku toaai m‑mɔŋŋi.
Ŋɔni n lee n‑nya galinsi ni u ti tɔ'asi n‑galim Naawunni ninvuggamsa maa?
- ay!
sɔ ka ni.
Dama Naawunni pun deaai ba, ni, yɛlimaŋni dima.
Bee, ŋɔni n nin lee n‑kari ba sariya n‑lusi ba?
Dama di nyɛ la Kirisita ŋɔn daa kpi, ka din gaari lala, u nyɛ la ŋɔn yisigi kum ni.
Ka ŋɔn mun ziya Naawunni nudirigu ya'ari la, ka laa n‑zɔri ti sindaani Naawunni saani.
Ka ŋɔni n nin toaai n‑wɔligi tin ni Kirisita wurilim?
Daaŋŋu bee?
- bee mugsigu?
Ban tumni ti putoo nin niŋi?
Kɔm ŋɔn ti lu, bee, ti ti kɔŋŋi kyinkyina?
Dabeem yɛla nin niŋi, bee tɔppu?
- Hoo din pun sɔbi n‑dooli, ni#:- “Nyin, Naawunni, zugu ka ba kuuri ti, Beoo kam zaa ka ba kuuri ti.
Dizugu ti ŋmanni la peesi - Peesi ban ya kɔri seeba.” - Ay!
Anŋɔ zaa puuni ti nin nya nyaŋŋni, Yisa ŋɔn wuri ti maa zugu.
-Dama n niŋi yɛdda, ni, seelli ku toaai n‑wɔligi tin ni Naawunni wurilim#:- kum ku toaai n‑niŋi, ka nyɔvuri mun bu ya niŋi.
Pa malaakadima, pa yiiko daandima.
Bunseesi an bɛ duniya wa ni pampaŋŋɔ ku toaai n‑niŋi lala, halli an naayi ya kyɛ na gba.
Bunseesi an bɛ saazugu, bee, bunseesi an bɛ bɔ'azuliŋŋu ni ku toaai.
Halli bunseelli kam zaa kan bɛ la duniya wa ni m‑paasi - seelli ku toaai n‑wɔligi tin ni Naawunni wurilim din bɛ ti Dugma Kirisita Yisa Masiiya saani maa.
Man ŋɔn ya tɔ'asiri n‑tiri ya wa nyɛ la yɛlimaŋni, man ŋɔn bɛ Kirisita saani maa zugu; m bu ma'ari ziri, halli Naawunni Sii Kasi kur kyɛ ka n sufu ni teesa wulisiri lala gba.
-Ni, m mari la sufusa'aŋŋu pam, ni beerim din bu naara; ka di zaa nyɛ la m mabiisi, Yɛhudiyadima maa, zugu.
Dama di yi naa n‑suŋŋi bana, man naa n‑sakki, ni, Naawunni ti za'asi ma, ka kari ma Kirisita saani.
Ba nyɛ la Izraɛli dima: Naawunni daa deaai ba hoo u biisi ka wulisi ba u gyirima veelim; u daa pɔ noori n‑ti ba nangbanyinni zugu, ka daa zaali ba u zaaligu, ni ba wungyeeŋŋu soori yɛla; ka u daa ti ba noori zaŋŋi n‑kyaŋŋi bunsuma tisibu.
Ban su kurimni sa yaadima yɛla; halli ba butiri maa ni, zaŋŋi n‑kyaŋŋi u ninsaala ningbina yɛla maa, ka Kirisita Masiiya daa yi na.
Ka ŋɔn mun nyɛ la Naawunni, ka u gaari bunseelli kam zaa, ka ba pɛ'ari u ka gyeemni u saha din ka tɔriga.
Ammi.
Amaa di pa la kaman Naawunni yɛttɔ'a luya.
Dama di pa la ban nya ba dɔ'am Izraɛli ni la zaa n nyɛ Izraɛli niriba ni yɛlimaŋni.
Pa ba zaa n nyɛ Ibrahim biisi, kulla ban yi u butiri la ni zugu.
Ay!
- ni, “Yisahaaku saani ka i biisi nin yi na.” Dinŋɔ n wulisi, ni, di pa la ban dɔ'ai seeba zaa n nyɛ Naawunni biisi maa, amaa ban dɔli la Naawunni nangbambasiri soori n‑dɔ'ai seeba la n nyɛ biisi ni yɛlimaŋni.
Dama nŋɔ ka Naawunni nangbambasiri maa daa yɛli#:- “Nyama!
Di yi ti paai yuumni n nin labi na, ka lala saha maa ka Zaraatu ti ya mari u biiya.” - Naawunni yɛligu deede nla.
Ka di pa la lala kɔkɔa, amaa Rɛbɛkka mun daa mari doo yinni puuwa - di nyɛ la: ti yaaba Yisahaaku dinni.
-Amaa u daa na bu dɔ'ai u gyeesi maa, ka di zugu u biisi wa na bu tum tunseelli zaa - bunsuŋŋu, bee, bumbeoo - ka lala saha ka Naawunni daa yɛli, ni, “Bikpeema la nin ti gyeemni u tunzɔ.” U daa niŋi lala ni u ti kyɛ ka ŋɔn Naawunni yuubu ti zɛ suŋŋa, dama u boori ni u ninvuggamsa yiiri na, pa ba tuma zugu, amaa ŋɔn Naawunni ŋɔn boonni ba la zugu.
Hoo din pun sɔbi n‑dooli, ni#:- “Yaakubu ka n daa wura, Iisɔ mun ka n daa yaai.” Wula ka ti ya yɛli yaasa?
Ni, Naawunni daa bu niŋi din tuusi, bee?
- Ay!
di ku toaai m‑bɛ lala.
Dama u daa yɛli Musa, ni#:- “Mani n mari namboo n‑tiri man ya zɔri seeba namboo la; Ka niŋi sufubaalli n‑tiri n sufu ŋɔn baali n‑tiri seeba la.” Dizugu di zaa pa la ninsaala yuubu, bee, ninsaala ŋɔn moori n‑tumni seem la zugu, amaa di bɛ la Naawunni nambɔzoaa maa zugu.
Dama Litaafi maa yɛli n‑ti NaaFirawuna, ni, “Mani n kyɛ ka i doaai na ni n ti zaŋŋi i n‑wulisi n yiiko ŋɔn nyɛ seelli maa, ka kyɛ ka n yuuri du duniya wa zaa ni.” Dinzugu u siri mari namboo n‑tiri ninvugseeba, hoo u yuubu ŋɔn bɛ seem la; ka laa n‑kyɛ ka seeba mari tuppuwumni, ka di gba dɔli la u yuubu.
Tɔ: di pa seem ya ninvugsɔ nin ti yɛli ma, ni, “Ka dinŋɔna, di niŋi la wula ka Naawunni kpalim n‑nyari ti galinsi?
Dama sɔsɔ ku toaai n‑ta'ai ŋɔn Naawunni yuubu ŋɔn boori seem.” Tɔ, ka n ya labsi u, ni, “Eeh, n zɔa!
Ka nyini n nyɛ ŋɔni?
Nyin ninsaala nin boosiri Naawunni boosa, bee wula?
Dukku ku toaai n‑doaai m‑boosi ŋɔn mɛ ka la, ni, ‘Bɔ zugu ka i mɛ ma lala?’: bee m ma'ai ni?” Ammi, dugmeera ka soori ni u zaŋŋi ya'ari m‑mɛ ŋɔn boori a seem, bee?
Ay!
- u nin toaai n‑gbeaai ya'ari maa m‑mɛ laveelli, ka laa n‑gbeaai bɛni m‑mɛ laseaa ban zaŋŋi n‑tumni da'ari tuma.
Di bu ya'ai ka Naawunni yi boori u ti wulisi u yiiko, ni u sugyeaa, ŋɔn bɛ seem.
Ka dizugu u daa niŋi sugru pam n‑tiri ninvugseeba ban ŋmanni la da'ari tuma laasi, seesi ban daa maali ni a ti sa'am m‑basi, ŋɔn Naawunni sugyeaa zugu.
Ka di bu laa n‑ya'ai ka u boori u ti wulisi u gyirima ŋɔn veeli pam seem.
Ka dizugu u daa niŋi lala n‑tiri ninvugseeba ban ŋmanni la veelim tuma laasi la, ka u zɔ ba namboo, dama u daa daŋŋi m‑maali ba ni ba ti nya gyirima.
Halli tirima gba ka u daa booli ti, ni ti nya lala gyirima; pa Yɛhudiyadima la kɔkɔa, amaa ka ban nyɛ buriseesi niriba la m‑paasi.
Hoo din sɔbi Hɔseaa bukku maa ni, ni#:- “Ban daa pa n niriba la, N nin booli ba n niriba.
Man daa bu wuri sɔ la, N nin booli u, ni, n wurilim nira.
Ka ya'aseaa ban daa yɛli ba, Ni, ‘Ya pa la n niriba.’ la, Bɛni ka ba nin boonni ba, Ni, ‘Naawunni Nyɔvuri Daana biisi’.
” Ka Aizaaya mun daa kaasi n‑yɛli zaŋŋi n‑kyaŋŋi Izraɛli dima yɛla, ni, “Halli Izraɛli niriba yi ti zoaai hoo teekuduuri mɔ'abisigu gba, di zaa yɔri, ba beela nin ti kpalim n‑nya tuliginsim.
Dama ti Dugma maa nin kari u sariya m‑basi duniya ni na, ka din ya naai la yooma.” Hoo Aizaaya ŋɔn daa daŋŋi n‑yɛli seem la, ni#:- “Naawunni Ŋɔn Ka Kpeaa yi daa bu kyɛ biisi wa Ni ba kpalim n‑ti ti, Di daa naa n‑niŋi ti hoo Sɔdoom ni Gɔmɔra - Tinseesi Naawunni ŋɔn daa sa'am maa.” Ka ti ya yɛli la wula yaasa?
Ni, ban pa Yɛhudiyadima maa daa bu boori Naawunni yɛlimaŋni ziiya, amaa ba daa nya ka.
Yɛdda zugu yɛlimaŋni beebu ziiya ka ba daa paai.
Ka Izraɛli dima mun daa dɔli zaaligu soori m‑bɔa, nti gyɛa.
Wula zugu n‑daa la?
- Dama ba daa bu dɔli yɛdda soori, amaa zaaligu tuma tumpu dinni ka ba daa dɔla.
Ba daa tuui n‑lu kugri maa zugu, hoo din pun sɔbi n‑dooli seem, ni#:- “Ya nyama!
N doonni la kugri, Buntitaari, n‑niŋni Zayɔn tiŋŋa ni.
Kugseaa kan nin kyɛ ka niriba tuui n nyɛ ka, Ni tampiiya kan kyɛ ka ba lu tiŋŋa.
Amaa ŋɔn niŋi u yɛdda muna - Ŋɔna n ku di vi, halli beela.”
M mabiisi, di nyɛ la n sufu yuubu ni n Yɛhudiyataaba ti nya tuliginsim; lala zugu ka m puusiri Naawunni n‑tiri ba sahakam.
M mi halli, ka yɛtti ya la yɛlimaŋni, ni, ba boori la Naawunni yɛla ni nimmoosi, amaa ba boobu maa mun bu dɔli bamsim soori.
Dama ba bu mi Naawunni yɛlimaŋni soori, ka di zugu ba boori la ba zaali ba mammaŋŋa yɛlimaŋni soori.
Lala zugu ka ba daa za'asi Naawunni soori ka bu paai ya'aseaa Naawunni ŋɔn naa n‑deaai ba, ni, yɛlimaŋni dima.
Kirisita Masiiya nyɛ la zaaligu la gbinni, ni kan wa saala gba.
U kyɛ ka seeba ban niŋi u yɛdda maa zaa yi paalu ni, ni, yɛlimaŋni dima.
Musa daa sɔbi zaaligu la yɛlimaŋni soori yɛla n‑yɛli, ni, ŋɔnkam tumni zaaligu tuma maa zaasa nin nya nyɔvuri di zugu.
Amaa zaŋŋi n‑kyaŋŋi yɛlimaŋni din yi yɛdda niŋbu ni na, ni, “Di birisiri i sufu ni, ni, ‘Ŋɔni n nin toaai n‑du saazugu m‑paai arizana ni?’, ” - di nyɛ la: ni, u du m‑paai bɛni nti zaŋŋi Kirisita n‑sigi na - “bee, ‘Ŋɔni n nin toaai n‑sigi n‑kpɛ bɔ'azuliŋŋu maa ni?’;” - di nyɛ la: n‑zaŋŋi Kirisita n‑duusi n‑yi kum ni na.
Ka di yɛli la wula?
- ni#:- “Yɛligu maa bu wɔ'a ya saani, Halli ka bɛ la ya nɔya ni, Ka bɛ la ya sufu ni gba.” - di nyɛ la yɛligu zaŋŋi n‑kyaŋŋi yɛdda niŋbu, yɛliseaa tirima ŋɔn moonni maa.
Ni, ‘ya nɔya’, dama i yaari la i noori n‑sakki, ni, Yisa nyɛ la i Dugma; ni, ‘ya sufu’, dama i niŋni i sufu ni yɛdda, ni, Naawunni daa neaai Yisa kum ni.
Ka anŋɔ abayi zaa zugu ka ya nin nya tuliginsim.
Dama nira niŋni yɛdda u sufu ni, ka di zugu Naawunni deaai u, ni, yɛlimaŋni daana.
Ka u laa n‑yaai u noori n‑sakki n‑wulisi paalu ni, ka nya tuliginsim di zugu.
Dama di sɔbi n‑dooli, ni, “Ŋɔn niŋi u yɛdda la muna - ŋɔna n ku di vi halli beela.” Kpa wa ka wɔligri ka ni - Yɛhudiyadima ku bɛ ba kɔkɔa ka kyɛ Griika dima.
Naawunni nyɛ la ba zaa Dugma, ka ŋɔn mun zaŋŋi bunsunseelli kam n‑tiri baseeba ban mi u yuuri n‑susiri u maa.
Ni, “Ŋɔnkam mi ti Dugma yuuri ka susiri u la nin nya tuliginsim.” Tɔ, ka dinŋɔna ba ya niŋi la wula n‑toaai n‑susiri u, ka bu daŋŋi n‑niŋi u yɛdda?
Bee, ba ya niŋi la wula n‑toaai n‑niŋi u yɛdda, ka na bu wum u yɛla?
Ka ba ya niŋi la wula n‑toaai n‑wum u yɛla, ka di pa la sɔ pun mooli u lahabaari maa n‑ti ba?
Ban moonni maa muna - ba ku toaai m‑mooli, see ka sɔ yi tum ba ni ba ti niŋi lala.
Hoo din sɔbi n‑dooli seem la, ni, “Di kur niŋni i la nya'asim ni i ti nya seeba ban mari lahabasuŋŋu maa n‑kyɛnni na.” Amaa pa sɔkam zaa n daa sakki n‑ti lahabasuŋŋu maa; hoo Aizaaya ŋɔn daa yɛli seem la, ni, “Ti Dugma, ŋɔni n niŋi ti kukɔri la yɛdda?
- Ay, sɔ zaa bu niŋi!” Dinŋɔna yɛdda niŋbu yiiri la mooligu maa wumpu ni, ka mooligu wumpu mun yiiri la Kirisita yɛligu ni.
Amaa zaŋŋi n‑kyaŋŋi Yɛhudiyadima maa yɛla ka m boosiya, ni, “Ba siri daa bu wum, bee bɔa?” - Ay!
Dama Litaafi yɛliya, ni#:- “Ba kukɔya gyili duniya lugri kam zaa, Ka ba yɛligu paai tingbaŋŋu zaa tɔriga.” Dizugu n laa n‑ya m‑boosi, ni, Izraɛli dima siri daa bu baŋŋi?
Ay!
- Halli Musa daa daŋŋi n‑yɛli, ni, ti Dugma yɛliya, ni#:- “N nin zaŋŋi ban pa butiri ni yɛlimaŋni n‑kyɛ ka ya zabi ba nyuuri: Ka laa n‑zaŋŋi ninvugseeba ban kɔŋŋi yɛm n‑kyɛ ka ya suuri yisigi.” Ka Aizaaya mun daa niŋi sufukpeemni n‑gaari lala, halli ka u daa ti yɛli, ni, ti Dugma yɛliya, ni#:- “Seeba ban daa bu boori n zii la - Ban ka n daa kyɛ ka ba nya ma: Ka daa zaŋŋi m maŋŋa n‑wulisi n‑ti seeba ban bu boosi n yɛla la.” Ka tin na kpalim n‑viisiri anabi Aizaaya yɛla maa, u daa laa n‑tɔ'asi n‑ti Izraɛli dima, ni, “Beoo kam ka n daa teaai n nuusi n‑ti n niriba, amaa ba daa nyɛ tuppuwumni dima ni zabbooriba.”
Ka dinŋɔna m boosiri ya, ni, ammi Naawunni za'asi u niriba m‑basi, bee?
- Ay!
di pa lala.
M mammaŋŋa nyɛ la Izraɛli nira, Ibrahim tuŋŋu ni ka n yi na, halli Bɛngyamin za'anɔri bii n nyɛ ma.
Naawunni bu za'asi u niriba, seeba ŋɔn daa daŋŋi m‑baŋŋi la.
Ammi, ya bu mi Litaafi ŋɔn yɛli Ilaygya yɛla seem la?
- Ni, ŋɔn Ilaygya daa susiri Naawunni n‑tuusiri Izraɛli dima seem maa, ni, “N Dugma, ba daa ku i anabidima la, ba mun daa sa'am i gyeeŋŋu ziisi la, ka man kɔkɔ n kpalim, halli ka ba boori ni ba ku ma gba!” Ka Naawunni daa labsi u la wula?
- ni, “N pun kyɛ ka niriba tusa ayɔpɔi n kpalim m‑bɛ ni, baseeba na zi n‑gbaanni Ba'ali maa.” Tɔ - ka lala gba zugu ka pampaŋŋɔ ninvugyiisa kpalimiya - kyɛ-m‑pɛŋŋi piini maa ŋɔn yiisi ninvugseeba la nla.
Ka di yi nyɛ la piini maa zugu ŋɔna, di bu laa n‑dɔli la tunsuma tumpu.
Di yi pa lala, kyɛ-m‑pɛŋŋi piini maa naa n‑ku nyɛ piini.
Bɔ yaasa?
Izraɛli dima daa bu nya ban daa boori bunseelli nimmoaa la, amaa ninvugyiisa maa daa nya di.
Ban kpalim maa mun daa mari tuppuwumni, hoo din daa sɔbi seem la, ni#:- “Naawunni daa ti ba sibugsiga - U kyɛ ka ba nini ku nya, U kyɛ ka ba tuba ku wum, Halli nti paai zuna.” Ka NaaDauda gba daa yɛli, ni#:- “Ba la'amni n‑diri diibu pam - Kyɛ ka di leebi la bɛriga n‑gbaasi ba!
Di leebi la kyɛ'ariga n‑gba ba, Ni bɔ'azuliŋŋu ka ba lu n‑sigi ka puuni.
- Lala nin yɔ ba samni n‑ti ba.
Kyɛ ka ba nini zibgi Ka ba ku toaai n‑nyari, halli beela!
Kyɛ ka ba kuntiri ni n‑ziiri zitibsa halli saha kan ka tɔriga!” Dizugu m boosiri ya, ni: ammi, ba tuya ni ba ti lu tiŋŋa?
- Ay!
di pa lala.
Amaa di nyɛ la ban burigri la zugu ka fa-m‑basi paai ban pa Yɛhudiyadima la saani na, ka lala nin kyɛ ka ban Yɛhudiyadima maa ti zabri nyuuri.
Dizugu, ba burigri maa kyɛ ka bunsuma paari la duniya wa dima maa zaa, halli ba pɔsigri zugu ka ban pa Yɛhudiyadima leebi hoo bundaandima.
Tɔ, ka di yi bɛ lala, Yɛhudiyadima zaa ŋɔn ti la'am m‑paasi maa, di ya niŋi la wula?
- di siri nin veela n‑gaari zaa!
Tɔ: ka pampaŋŋɔ n ya tɔ'asiri n‑tiri yaseeba ban pa Yɛhudiyadima la.
Ka man ŋɔn nyɛ la tuumu n‑ti yan ban pa Yɛhudiyadima maa, n nin tum n tuma maa zaa ni nimbirimoaa.
N teesiri, ni, di pa seem n Yɛhudiyataaba nin ti zabi nyuuri, ka lala nin kyɛ ka ba ninvugseeba ti nya fa-m‑basi.
Dama sahanseaa ka Naawunni daa za'asi ba la, lala zugu daa kyɛ ka u ti la'asi duniya dima zaa na.
Ka di yi bɛ lala, u yi laa n‑deaari ba na, di ya bɛ la wula?
- Pa nyɔvuri n‑yi kum ni na nla?
Ba yi daŋŋi n‑gbeaai maasibeeri beela nti zaŋŋi n‑tisi Naawunni, lala zugu yi kyɛ ka maasa maa zaa nyɛ la Naawunni dinni.
Ba yi zaŋŋi tinya'ari n‑tisi Naawunni, lala zugu yi kyɛ ka timunni maa nyɛ la u dinni.
Di ŋmanni la hoo ban ŋmaai tiseaa kan wanni wula m‑basi ka zaŋŋi moo ni tiwulli n‑tugi n‑tabli.
Lala ka ba zaŋŋi i n‑kpeesi n‑tabli Naawunni niriba sunsukkuni.
Ka tiwulipaalli wa deaari la sum ni bunsuma zaa an yiiri tii maa nya'a ni na.
Ka di yi bɛ lala, nyin bumpaalli ku toaai n‑nyu bara n‑zeemni bunkura la.
I yi boori i nyu bara, kur teaama, ni, di pa la nyini m‑mari tii la nya'a maa, amaa nya'a maa n mari i.
Di pa seem i ya yɛli, ni, ba daa ŋmaai wulikura maa m‑basi ni ba ti tugi i n‑tabli.
Tɔ, yɛlimaŋni nla.
Lala wula maa ka ba daa ŋmaai m‑basi a yɛdda kaalinsi maa zugu; ka nyini ka ba daa tugi n‑tabli, i yɛdda niŋbu zugu.
Dizugu nyin di mari karimbaani, see ka i zɔri dabeem, dama Naawunni daa bu niŋi sugru n‑ti wulimaŋa la, ka u ku ti di sugru n‑ti nyini gba.
I bu nya Naawunni ŋɔn zɔri namboo seem?
- ka laa n‑darigri tuba gba.
U darigri ban lu la tuba, amaa ka zɔ nyini namboo, i yi ti kpalim m‑bɛ u nambɔzoaa maa ni.
Di yi pa lala, u nin ŋmaai i gba m‑basi.
Ka banla gba yi ti kyɛ ba yɛdda za'asigu, ba nin laa n‑tugi n‑kpeesi yaasa, dama Naawunni mari la yiiko ni u ti niŋi lala.
I bu nya?
U daa pun zaŋŋi nyini, sɔ ŋɔn nyɛ moo ni tii maa wulli, ni u ti takki i n‑tugi n‑kpɛ tisuŋŋu ni n‑tabli.
Tɔ: lala n nyɛ di; ka dinŋɔna labsim ma: ammi, i teesiri, ni, u ku toaai n‑zaŋŋi tisuŋŋu wulimaŋa la ka laa n‑tugi n‑tabli?
U nin toaai, walla!
M mabiisi, yɛlisɔ'ara nŋɔa, amaa m bu boori ni ya kɔŋŋi a bamsim, ka naayi zaŋŋi ya toori yɛm m‑boori a gbinni.
Kulla Izraɛli dimseeba daa mari zugkpeeŋŋu ni tuppuwumni, see ka ban pa Izraɛli dima ti kpɛ na ka ba kaalli maa ti paai.
Ka di naayi kyɛ ka Izraɛli dima zaa ti nya tuliginsim hoo din daa sɔbi n‑dooli, ni#:- “Tuligra maa nin yi Zayɔn na; U nin yiisi din bu tuusi zaa m‑basi, Ka kyɛ ka Yaakubu dima ti leebi kasi zaa.
Lala ka n ti ba noori, n‑zaali nangbanyinni zaaligu n‑ti ba: Di saha ka n nin kyɛ ba tumbeeri m‑pɛŋŋi ba.” Ban saani ka di kur bɛ la lala: zaŋŋi n‑kyaŋŋi lahabasuŋŋu maa yɛla, ban ni Naawunni mari la dimni, ka di nyɛ la yarima zugu.
Zaŋŋi n‑kyaŋŋi Naawunni yiisigu piini zugu muna, ba mari la wurilim, ka di nyɛ la ba yaadima zugu.
Dama Naawunni yi ti ya zaŋŋi u fa-m‑basi piini n‑tisi seeba, bee, u yi ti booli seeba u saani na, u bu ya takki u lala teesa maa.
Yarima daa bu wum n‑ti Naawunni, amaa ka yi nya u namboo pampaŋŋɔa, ka di nyɛ la ban ŋɔn bu sakkri Naawunni wumpu zugu.
Tɔ, ka dizugu ban bu wumni n‑tiri Naawunni pampaŋŋɔa ka di nyɛ la namboo din kyɛ ya saani na zugu.
Ka dinŋɔna di gbinni nyɛ la: ba gba nin naayi nya nambɔzoaa.
Dama Naawunni kpeesi sɔkam tuppuwumni zii ni, hoo ban kpatti la tumbeeri dima dansarika duu ni seem la.
Ka u niŋi lala ni u ti kyɛ ka sɔkam zaa naayi nya u nambɔzoaa.
Naawunni bunsuma n zulima, yee!
U katti la sariya ka di gbinni sɔ'aya; u sɔya zaa mun ka baŋŋni!
Ni#:- “Ka ŋɔni n na mi m‑baŋŋi Naawunni teesa gbinni?
Bee, ŋɔni n na mi n‑kpaam u?” Ni#:- “Halli ŋɔni n‑daŋŋi n‑ti Naawunni piini, Ni Naawunni ti labsi n‑ti u yaasa?” Dama bunseelikam zaa yi la u saani na, ka ŋɔn zugu ka a bɛ ni, ka a laa m‑paari u saani.
Ŋɔna n sum ni pɛ'abu saha din ka tɔriga.
Ammi.
Dizugu n susiri ya ni, m mabiisi, Naawunni nambɔzoaa zugu, ni, ya zaŋŋma ya mansi m‑maali sara n‑ti Naawunni ka u nini tigi.
Di nyɛ la: yan na nɛ wa, ya nin leebi Naawunni dinni, dama dina n nyɛ gyeeŋŋu maŋni n‑tiri u. Yan di kyɛ ka duniya wa dima beesigu mugsi ya, ni ya gba bɛ la lala; amaa ya kyɛ ka ya beesigu takki n‑dɔli ya nini ŋɔn neaai n‑nya sɔpaalli la.
Ya tumma Naawunni yuubu tuma nti baŋŋi a gbinni, ni, a veela ka laa n‑nyɛ bunsuma zaa ka Naawunni nini n tigri a. Tɔ; Naawunni ŋɔn pun zaŋŋi u suŋŋsim piini n‑ti ma la zugu, n kpaamni ya zaa yinniyinni nŋɔa: ni, yan di gɔsi ya mammansi yɛla n‑teesi, ni, a veela, halli ka ya lala teesa gaari din siri nyɛ yɛlimaŋni maa.
Ay!
- Ya kyɛ ka ya teesa dɔli la yam maŋni, hoo Naawunni ŋɔn zaŋŋi yɛdda n‑ti ya sɔkam yinniyinni seem.
Ya nyama - ningbiŋŋu maa nyɛ la bummunni yinni, amaa tuga pam bɛ ka ni, ka a seelikam zaa mari la ka tumni, ka tumni.
Di nyɛ la lala n‑ti ti zaa: ti zoaaya halli, amaa ti nyɛ la hoo ningbimmunni, tin ŋɔn bɛ Yisa Kirisita ni la zugu.
Ka ti zaa ŋmanni la u ningbiŋŋu tuga n‑suŋŋni taaba.
Ya bu nya?
Naawunni pun zaŋŋi u piini n‑ti ti zaa, ka a nyɛ la kookooba.
Sɔ yi nyɛ anabi, Naawunni piini maa zugu, ŋɔn tɔ'asima u yɛdda ŋɔn yi ti ti u, ni u ti yɛli seem la.
Sɔ mun yi gyeemni la niriba, Naawunni piini zugu, ŋɔn zɛ yummu u lala tuma maa: ka sɔ mun yi tumni karimba tuma, ŋɔn gba tumma ni nimmoaa.
Yaasa, sɔ yi kpamsiri niriba, di sum ni u kpamsiri ba suŋŋa; sɔ mun yi tɔtti tɔra, ŋɔn tumma ni u sufu zaa; sɔ mun yi su toondaana fukumsi, nimmoosi ka u tumni u tuma; halli sɔ yi ya suŋŋi faradima, ŋɔn mari sufupeelli n‑suŋŋi ba.
Kyɛ ka ya siri wuri la niriba yɛlimaŋni ni, ka di yɔmsira.
Ya yaama Sintaani yɛla, ka gyi din nyɛ bunsuŋŋu.
Zaŋŋi n‑kyaŋŋi mabitirigu wurilim, see ka ya wuri taaba suŋŋa.
Zaŋŋi n‑kyaŋŋi gyirima mun tisibu, see ka ya gyeemni taaba nimmoosi.
Zaŋŋi n‑kyaŋŋi ya tuma ni, yan di mari zinnya'ari; zaŋŋi n‑kyaŋŋi ya sufu ni yɛla, ya kyɛ ka ya nini moaai; ti Dugma ka ya gyeemni sahakam.
Yan mari tama maa zugu, ya kyɛ ka ya sufu maai; yan mun nya namsigu sahanseaa maa, ya kur mari sugru di puuni; ka yan susiri Naawunni maa, ya susima nimbirimoaa.
Ya suŋŋma ya nyaandɔlitaaba ban bɛ wahala ni la, ka sɛ'asi n‑deaari saamma n‑kpeesiri ya yiya ni.
Ya susim bunsuma Naawunni saani n‑tiri seeba ban mugsiri ya: ii!
- ya susim bunsuma, ka pa la bumbeoo n‑tiri ba.
Baseeba ban mari sufupeelli maa, ya paasima ba zugu m‑mari sufupeelli; ban mun sufu sa'am, ya paasima ba zugu sufusa'aŋŋu ni.
Ya la'amma m‑bɛ ni taaba ni sugru.
Yan di duusi ya mansi amaa ka sakki n‑tabli tarimma saani.
Yan di boori ya mansi, bee, n‑yɛtti ni, yɛm daandima n nyɛ ya.
Yan di tum tumbeeri n‑labsi sɔa, ŋɔn tum tumbeoo n‑niŋi ya la zugu.
Ay!
- ya kpaŋŋma ya mansi n‑tumni tunseesi niriba zaa ŋɔn gɔsiri n‑yɛtti, ni, a veela.
Ya kyɛ ka yan ni sɔkam mari la nangbanyinni, halli ya yi ti nyaŋŋi lala.
M mabiwutta, yan di yɔ sɔ tumbeeri samni, amaa ya kyɛ u yoobu yɛla n‑ti la Naawunni, dama ŋɔna n su tubdarigri yɛla zaa.
Dama di sɔbi n‑dooli, ni, ti Dugma yɛliya, ni, labsigu n nyɛ u dinni, ni, ŋɔna nin labsi n‑yɔa.
N‑laa m‑paasi, ni, “Kɔm yi mari i dindaana, nyin tim u diibu ka u di; kɔnyuuri mun yi mari u, nyin tim u koom: i yi niŋi nŋɔ di nin ŋmanni la i moaari la bugunsaala n‑ziinni u zugu.” Di kyɛ ka tumbeoo nyaŋŋi i; see ka i mari tunsuŋŋu n‑nyaŋŋi tumbeoo.
Ya kyɛ ka sɔkam zaa sakki n‑ti tinkpamma, ni ban su fukumsi la zaa.
Dama kpamni ni fukumsi n ka ni m‑bu yi Naawunni saani na.
Ŋɔn Naawunni pun zaali naam fukumsi dima an bɛ ni zaa.
Ka ŋɔnkam za'asi fukumsi dima, di daama za'asi la Naawunni ŋɔn zaali seela.
Ka seeba ban za'asi ba la muna - ba sumsi la tubdarigri.
Yɛlimaŋni, ŋɔni n zɔri fukumsi dima dabeem?
- Di pa la seeba ban tumni tunsuma la, amaa ban tumni tumbeeri la.
I yi boori ni i bɛ ni ka ku zɔri fukumsi dima dabeem, nyin tumma tunsuma ka ba nin pɛ'ai i. Ŋɔn su naam fukumsi la nyɛ la Naawunni tuntumna, i suŋŋsim zugu.
Amaa i yi ti tum din bu tuusi, nyin zɔma u, dama u bu mari naam yiiko maa yɔri; dama u nyɛ la Naawunni ŋɔn zaali sɔ ni u ti zaŋŋi ŋɔn Naawunni sufuyisigri n‑darigri tumbeeri dima tuba.
Dizugu di sum ni ti sakkri n‑tiri naam fukumsi dima, pa dabeem zugu kɔkɔa, amaa ti sufu ni teesa ŋɔn mi, ni, lala veela maa zugu.
Lala zugu gba ka ya yoori lampoo ni faarigu, dama ban deaari maa tumni n‑tiri Naawunni ni nimbirimoaa.
Halli ya tima sɔkam zaa din sum ni u deaai seem.
Di yi zaani toosigu, ya toosima; ka di yi kpa ya ni ya yɔ lampoo bee faarigu, ya yooma; halli ŋɔnkam sum gyirima tisibu, yan tim u gyirima ni tibsiri.
Yan di di sɔ zaa samni.
Sanseaa bu dɔli ya, di yi pa la, ni, ya wuri taaba; dama ŋɔnkam wuri u taraana pun dɔli la zaaligu zaa.
Ya mi zaaligudima la yɛla: ni, “Di tum zina.”, ni, “Di ku ninsaala.”, “Di zu.”, ni, “Di kyɛ ka i sufu kɔrisi kpɛ i kpeaa buna zugu.” - halli ni an kpalim zaa m‑paasi: tɔ, a zaa bɛ la yɛlli yinni wa puuni, ni, “Wuri i taraana hoo nyin wuri i mammaŋŋa seem la.” Wurilim daana ku toaai n‑sa'am u taraana yɛla, lala zugu ka wurilim lu n‑ti zaaligudima la zaa.
Tɔ, ya tumma anŋɔa, dama ya mi saha maa ŋɔn paai seem la.
Saha paaya: yan neaam goom ni, dama ti tuliginsim saha maa ku laa n‑yuui hoo din daa yuui seem tin daa daŋŋi n‑niŋi Naawunni yɛdda sahanseaa la.
Yuŋŋu kyɛnni n‑gatta, ka beoo ya neaai.
Dizugu ya kyɛ ka ti za'asi tunseesi an tumni zibsim ni la zaa, ka zaŋŋi la neesim ni tuma hoo tɔbbiisi ŋɔn zaŋŋi ba neema ni ba ti tuusi tɔppu seem la.
Wuntaŋŋa ni ka ti bɛ ni, dizugu ya kyɛ ka ti beebu dɔli la soori, ka pa la dimaŋŋa ni daam nyuubu, bee, pɔ'agoorilim ni dɔgoorilim ni tumbeeri zaa, bee, zaba ni nyuuri zappu.
Ay, ya kyɛl anŋɔ zaa m‑basi, ka zaŋŋi ti Dugma Yisa Kirisita Masiiya n‑niŋi ya beesigu ni, hoo nira ŋɔn yi yɛ u sutura seem la.
Ka yan di dɔli ya ningbinkɔrisi yuubu tumbeeri maa, halli beela.
Ninvugsɔ yi bɛ ni ka u yɛdda bu kpeem Naawunni dɔligu ni, yan deaam u ya saani, amaa yan di ŋmɛ u nangbankpeemni zaŋŋi n‑kyaŋŋi u kyisigu yɛla.
Dama seeba mari la yɛdda din kyɛ ka ba diri bunseelikam zaa; seeba mun yɛdda bu kpeem, ka ba diri la zɛvaari kɔkɔ di zugu.
Ninvugsɔ ŋɔn nin toaai n‑di bunseelikam zaa la di galim ŋɔn bu diri la, ka ninvugsɔ ŋɔn diri zɛvaari kɔkɔ la gba di galim ŋɔnla, dama Naawunni deaai di daama gba.
I nyɛ la ŋɔni n‑katti sɔ daabri sariya?
Di ti nyɛ la ŋɔn su u maa n nin baŋŋi u nyaŋŋiya, bee, u luya.
Halli u nin nyaŋŋi n‑zɛ yummu, dama u dugma nin toaai n‑kyɛ ka u nyaŋŋi.
M‑paasi yaasa, seeba saani dabsiseesi veela n‑gaari taaba, ka seeba mun saani ka a zaa nyɛ la yimmu.
Sɔkam zaa zaanma suŋŋa u toori teesa puuni.
Sɔ yi gamsiri dabsa, Naawunni yuuri zugu ka u niŋni lala; sɔ mun yi diri seelli zaa, Naawunni yuuri zugu ka u dira, dama u puusiri la Naawunni bundirigu zugu; halli sɔ yi bu sakki n‑diri bundiriseesi, Naawunni yuuri ka ŋɔn gba niŋni lala, ka ŋɔn gba puusiri la Naawunni u bundirigu zugu.
Dama ti sɔ ka ni m‑bɛ u toori zugu, sɔ mun ka ni n‑kpiiri u kɔkɔ zugu.
Ti yi bɛ ni, ti Dugma zugu ka ti bɛ ni; ti mun yi kpi, ti kpi la ti Dugma zugu.
Dinzugu ti yi bɛ ni, bee, ti kpi ni, ti Dugma n su ti yɛla zaa.
Dinŋɔ zugu ka Kirisita daa kpi ka laa n‑yisigi kum ni: ni, u leebi ban pun kpi, ni ban na bɛ ni maa zaa, Dugma.
I nyɛ la ŋɔni?
- nyin ŋɔn galimni i mabiiya n‑zeemni u lala?
Ti zaa nin ti zaani Naawunni maa tooni ka u kari ti sariya.
Dama di sɔbi n‑dooli, ni#:- “ ‘Mani m bɛ ni, ’ - Lala ka ti Dugma yɛli - ‘Ka m pɔ la noori di zugu, ni, Sɔkam zaa nin gbaani n tooni, Sɔkam zaa nin baŋŋi ka sakki, ni, Mani n nyɛ Naawunni.’ ” Dizugu ti sɔkam zaa nin tɔ'asi u toori beebu yɛttɔ'a n‑ti Naawunni.
Dinzugu ti di laa n‑galimni taaba, amaa ya kyɛ ka ti gɔsi tin nin niŋi seem ka ti mabiisi di burigi, bee, n‑lu tumbeeri ni.
Man ŋɔn bɛ Kirisita ni maa kyɛ ka man bu nya ka bundiriseaa kyisiri ka toori; amaa sɔ yi teesi u sufu ni, ni, ka kyisira, dinŋɔna ka siri kyisiri n‑ti di daama.
I yi daamni i mabiiya nyin diri seelli zugu, dinŋɔna i bu tumni la wurilim zugu.
Kirisita daa kpi u zugu, ka nyin di kyɛ ka i bundirigu diibu zugu ti sa'am u yɛla.
Yan di kyɛ ka bunsunseaa yan mari maa ti nya yubeoo.
Dama Naawunni naam maa pa la diibu, ni nyuubu; amaa naam maa nyɛ la yɛlimaŋni, ni sufudoaa, ni nya'asim piiniseaa Naawunni Sii maa ŋɔn tisira.
Ka sɔ yi dɔli la soori wa n‑gyeemni Kirisita, Naawunni nini tigi di daama, ka u yuuri du ninsaalidima saani.
Lala zugu, ya kyɛ ka ti gɔsiri la bunseesi an nin mari sufudoaa ka kyɛ ka ti suŋŋni taaba ka kyɛnni tooni.
Yan di kyɛ ka bundirigu zugu ti sa'am Naawunni ŋɔn maali seelli.
Bundiriseelli bu kyisira, amaa di bu veeli ni i di seelli ka di nin kyɛ ka i mabii maa lu tumbeoo ni.
Ti yi ŋɔbi numni, bee, n‑nyu daam, bee, anŋɔ taabu zaa, ka lala zugu kyɛ ka ti mabii lu tumbeeri ni, dinŋɔna ti di ŋɔbi, bee, n‑nyu a, halli fiiŋ.
Lala n sɔa.
Kur mari i yɛdda wa yɛla suŋŋa, nyin ni Naawunni saani.
Zugsuŋŋu nin bɛ ni n‑ti ŋɔn baŋŋi u sufu ni, ni, ŋɔn niŋni seem wa ka galinsi.
Amaa ŋɔn birisiri ŋɔn di seelli maa zugu, ka naayi di, Naawunni nin galim di daama di zugu, dama u bu dɔli la u yɛdda soori.
Ka seelli zaa din bu dɔli yɛdda nyɛ la tumbeoo.
Tɔ; ka dizugu di sumsi ni tirima ban mari yaa ti yɛdda zugu la ti mari sugru n‑tiri ban ka yaa la: see ka ti maari ba sufu, ka ti di boori ti maari ti mammansi sufu.
Sɔkam niŋma din nin kyɛ ka u taraana sufu maai ka u tumni tunsuma, ka kyɛnni tooni Naawunni saani.
Halli Kirisita gba daa bu maai la u mammaŋŋa sufu, amaa di daa bɛ la hoo din daa sɔbi n‑dooli seem, ni, “Ban n daa boori la Naawunni tuubu la daa tu la mani.” Dama an daa pun sɔbi maa zaa daa sɔbi la ni di wulisi tirima, ni lala zugu ti kyɛ ka ti diri sugru, ka nya kpamsima Litaafi maa ziiya zugu nti mari tama.
Dama Naawunni siri su sugru ni kpamsigu yɛla, ka u nin kyɛ ka ya dɔli Yisa Kirisita ka kpalim m‑mari nangbanyinni ni taaba.
Ka ya nin la'am n‑zaŋŋi nangbanyinni m‑pɛ'ai Naawunni ŋɔn nyɛ ti Dugma Yisa Kirisita Ba la.
Dinzugu ya deaama taaba hoo Kirisita ŋɔn pun deaai ya seem la, Naawunni pɛ'abu zugu.
Dama n yɛtti ya, ni, Kirisita daa leebi la Yɛhudiyadima maa daabri ni u ti wulisi Naawunni yɛlimaŋni ŋɔn nyɛ seem, ni u ti zaali nangbambasiri maa deede - nangbambasiseesi ŋɔn Naawunni ŋɔn daa pun basi n‑ti ti yaadima la.
Ka laa n‑kyɛ ka ban pa Yɛhudiyadima la mun pɛ'ari Naawunni u nambɔzoaa zugu, hoo din sɔbi n‑dooli seem, ni#:- “Dinzugu n nin pɛ'ai nyin Naawunni, N nin pɛ'ai i ban pa Yɛhudiyadima la saani.
N nin yuumni n‑tiri i yuuri.” Ka di laa n‑sɔbi yaasa, ni#:- “Ya mari sufupeelli, yan pa Yɛhudiyadima wa, Ya paasim u niriba zugu m‑mara.” Yaasa, ni#:- “Ya pɛ'ama ti Dugma, yan pa Yɛhudiyadima wa, Ka kyɛ ka sɔkam zaa tiri u gyirima.” Ka Aizaaya gba daa yɛli, ni#:- “Gyɛsi tuŋŋu ni dɔsɔ nin ti bɛ ni n‑doaai na n‑su ban pa Yɛhudiyadima la naam; Ŋɔna zugu ka ba nin ti nya tama.” Naawunni siri su tama yɛla, ka n susiri u, ni, u kyɛ ka sufumaasim ni sufudoaa ti paali ya sufu, yan niŋni yɛdda maa zugu.
Ka Sii Kasi la yiiko nin kyɛ ka ya mari tama pam halli nti yakki.
M mabiisi, m mi halli, ni, ya mari yɛlisuma zaa, ka bamsim kur paali ya ni, ka ya nyaŋŋi n‑kpaamni taaba.
Amaa yɛttɔ'aseesi ziiya ka n niŋi sufukpeemni n‑sɔbi n‑ti ya na beela n‑teaari ya.
Di yi la n yɛlimaŋni piini maa ni na, piiniseaa Naawunni ŋɔn zaŋŋi n‑ti ma la.
U ti ma, ni, n niŋi Yisa Kirisita tuntumna ban pa Yɛhudiyadima maa saani.
N tuma mun nyɛ la Naawunni lahabasuŋŋu tuma, nti kyɛ ka ban pa Yɛhudiyadima la ti la'asi na ka Naawunni Sii Kasi kyɛ ka Naawunni deaai ba la kasikasi.
Ka tuma wa ŋmanni la ŋɔn maanni sara tuma, hoo ban la'asi la puri ni antaam na, m‑maali n‑ti Naawunni seem la.
Dizugu Yisa Kirisita zugu ka m mari soori ni n nyu bara zaŋŋi n‑kyaŋŋi Naawunni yɛla.
Dama n ku ma'asi ni n tɔ'asi seelli di yi pa la Kirisita ŋɔn zaŋŋi ma n‑tum tunseesi la; ka laa n‑yɛli yɛttɔ'aseesi la, ni di kyɛ ka ban pa Yɛhudiyadima maa ti sakki n‑ti Naawunni.
U zaŋŋi lala tunkara ni alahazibu tuma yiiko n‑tum tuma wa n nuu ni, ni Sii Kasi yiiko.
Ka di nyɛ la Gyɛrusalɛm zaŋŋi n‑gyiligi wa'aligu sa, halli nti paai Illirikum tingbaŋŋu ni, ka n mooli Naawunni lahabasuŋŋu maa yɛla zaa.
Ya bu nya?
- M ba'a kur bɛ la timpaala ni, ni n ti mooli lahabasuŋŋu maa luginseaa niriba ban na bu wum Kirisita yuuri la ni.
Lala ka n ku meeri n‑tɔmni sɔ nyeebri zugu.
Amaa di bɛ la hoo din pun sɔbi n‑dooli seem la, ni#:- “Ban na zi n‑wum u lahabaari la, Ban nin nya ka baŋŋi: Ban na zi n‑wum u yɛla maa, Ban nin baŋŋi di gbinni.” Dinŋɔ zugu ka di yuui ka m boori soori ni n ti kyɛ ya saani na n‑guui.
Amaa pampaŋŋɔ n laa n‑ka tunseelli luga wa puuni, ka n yi boori ni n kyɛ ya saani na yuuma seem nŋɔa, m mari tama, ni, n yi ya gaari n‑kyaŋŋi Sipeen tingbaŋŋu ni, n nin nya ya.
Ka n yi ti kaai ya n‑niŋi daba ayi pɔi, ka ti la'am m‑maai taaba sufu, ya nin naayi toaai n‑zaali ma soori ni ka n kyaŋŋi n kyɛnni la.
Pampaŋŋɔ ŋɔna, n wa la Gyɛrusalɛm tiŋŋa, ni n ti suŋŋi Naawunni niriba bɛni.
Dama Masidoonya dima ni Akaaya dima daa gbaai toosigu ni sufupeelli, ni, ba ti toosi n‑suŋŋi fara dimseeba ban bɛ Naawunni niriba sunsukkuni, Gyɛrusalɛm timpuuni la.
Ba daa gbaai lala ni sufupeelli, halli Gyɛrusalɛm dima samni n dɔli ba gba.
Dama Gyɛrusalɛm dima daa zaŋŋi ba Naawunni bunsuma n‑tɔri n‑ti ban pa Yɛhudiyadima maa nti suŋŋi ba siisi, ka lala zugu kyɛ ka di sumsi ni ban ti zaŋŋi ba duniya wa bunsuma n‑tɔri n‑ti Yɛhudiyadima wa n‑suŋŋi ba ningbina.
Dizugu n yi tum dinŋɔ maa, n‑zaŋŋi ban bɔ seelli maa nti ti Gyɛrusalɛm dima maa n‑naai, n nin dɔli ya saani n‑gaari n‑kyaŋŋi n Sipeen la.
M mi halli, ni, n yi kyɛ ya saani na, n ya mari Kirisita bunsuma zaa n‑kyɛ na.
N susiri ya ni, m mabiisi, ti Dugma Yisa Kirisita zugu, ni Sii Kasi wurilim zugu gba, ni, ya suŋŋi ma ka ti susi Naawunni nimmoosi man yɛla zugu.
Ya susima, ni, n nin yi Gyuudii dimseeba ban bu niŋi yɛdda la nuusi ni na, ka Gyɛrusalɛm puuni Naawunni niriba la nini nin tigi n suŋŋsim maa.
Ka lala zugu Naawunni nin ti ma soori ni n kyɛ ya saani na ni sufupeelli, ka man ni yarima nin la'am taaba m‑maai taaba sufu.
Naawunni siri su sufudoaa yɛla; ŋɔn Naawunni bɛ ya zaa saani.
Ammi.
Tɔ, ka m boori ni ya ti deaai ti tunzɔpɔ'a wa ŋɔn yuuri boonni Fiibi.
U nyɛ la sɔ ŋɔn tumni Naawunni tuma n‑tiri u niriba ban la'amni Kyɛnkyiriiya tiŋŋa puuni.
Ya deaam u hoo din sumsi ni ya deaai ya mabii seem la, ti Dugma yuuri zugu.
U yi ti boori seelli ya saani, ya suŋŋma u yan nin toaai seem zaa, dama ŋɔn gba suŋŋi niriba pam halli ni man gba.
Ya puusima Prisila ni Akwila n‑ti ma, dama ba n nyɛ n tuntuntaaba la, Kirisita Yisa saani.
Ba daa zaŋŋi ba nyɔvuya m‑pa talima man zugu, ka di pa la man kɔkɔ m pɛ'ari ba, see ninvugseeba ban pa Yɛhudiyadima ka la'amni ti Dugma yuuri zugu la gba - ban zaa paasi man zugu m‑pɛ'ara.
Ya puusima ban mun la'amni ban Akwila ni Prisila yiri maa puuni n‑gyeemni Naawunni maa.
Ka puusi n zɔsuŋŋu Ɛpeenɛtusi; ŋɔna n nyɛ Ɛseaa tingbaŋŋu ni ninvugsɔ ŋɔn daa daŋŋi ba zaa n‑leebi Yisa nyaandɔla la.
Ka puusi Mariama, dama u tum pam n‑ti ya.
Ni Andirɔnikusi ni Gyuniyasi: n dɔ'ariba n nyɛ ba, ka man ni ban n daa la'am m‑bɛ dansarika ni.
Yisa tuumudima maa tiri ba gyirima, halli ni ba daa daŋŋi ma n‑leebi Yisa nyaandɔliba gba.
Ka laa m‑puusi Ampiliyatusi n‑ti ma, dama n wuri u hoo Naawunni biiya: ni Yuribanusi ti tuntunkpeaa Kirisita Masiiya zugu, ni Siteekyusi n zɔsuŋŋu.
Apɛliisi gba n nyɛ gyirima daana Kirisita yuuri zugu, ya puusima u n‑ti ma; ŋɔn ni Arisitɔbulusi yiri dima la zaa.
Ka puusi n dɔ'ara Hɛroodiyɔni n‑ti ma, ni Naasisusi yiri dima, ban nyɛ ti Dugma niriba la, m‑paasi.
Tirifeena ni Tirifoosa n nyɛ pɔ'aseeba ban tum tunkara n‑ti ti Dugma, ya puusima ba n‑ti ma; ka puusi Pɛrisisi man wuri sɔ la - ŋɔn gba tum tunkara n‑ti ti Dugma.
Ka puusi Ruufusi dama ti Dugma pun yiisi u: ka laa m‑puusi u ma la, ŋɔn nyɛ man gba ma.
Ka puusi Asinkyiratusi, ni Filɛgɔni, ni Hɛrimiisi, ni Patirɔbaasi, ni Hɛrimaasi, ni ti mabiisi ban bɛ ba saani maa zaa.
Ka laa m‑puusi Filɔlɔgusi, ni Gyuliya, ni Neeriyusi ni u tunzɔpɔ'a la, ni Ɔlimpaasi ni Yisa nyaandɔliba ban bɛ ba saani zaa.
Ya puusima taaba suŋŋasuŋŋa ti wurilim puusigu ni.
Kirisita Masiiya nyaandɔliba la zaa puusiri ya na.
N kpaamni ya ni, ni, ya baŋŋma seeba ban wulisiri wulisiseesi an sa'amni yan pun bamsi wulisigu la; ba kur taasiri la nangbankpeemni na, ni ba ti lusi ya.
Ya yim lala niriba maa yɛla ni.
Dama lala niriba bu gyeemni ti Dugma Kirisita, amaa ba maŋtoori kɔrisi yɛla ka ba gyeemna.
Ka ba zaŋŋi ba yɛttɔ'anya'asa ni nangbammalisim la n‑yɔmsiri ninvugseeba ban teesa bu zulima.
Yarim muna - sɔkam mi, ni, ya deaari Naawunni noori, ka dizugu n sufu maasi ya yɛla zugu.
M boori ni ya teesa ti zulima zaŋŋi n‑kyaŋŋi bunsuma, amaa ka laa m‑boori ni a ti kɔŋŋi bumbeeri bamsim, halli fiiŋ.
Naawunni n su sufudoaa yɛla zaa, ka di ku yuui ka u nin kyɛ ka ya nɔ n‑tɔm Sintaani zugu n‑ŋmirigi u. Ti Dugma Kirisita Masiiya wurilim kpalim m‑bɛ ya ni.
Timɔti, n tuntunkpeaa la, puusiri ya suŋŋa, ni n dɔ'ariba m‑paasi - Luusiyusi, ni Gyeesɔni ni Soosipata nla.
(Man Tɛritiyusi, ŋɔn sɔbri gbaŋŋu wa n‑tiri Pɔla la, man gba puusiri ya suŋŋa ti Dugma yuuri ni.)
-Gayusi gba puusiri ya ni; n yirikpɛdaana n nyɛ u, ka laa n‑kyɛ ka Yisa niriba la'amni u yiri maa ni.
Ɛrasitusi gba puusira - ŋɔn su ti tiŋŋa wa ligri yɛla fukumsi la - ni ti mabii Kuwaatusi m‑paasi.
Ya kyɛ ka ti pɛ'ari Naawunni!
Ŋɔna nin toaai n‑kyɛ ka ya nya yaa, ka di yi la man wulisiri lahabasuŋŋu maa ni na, ni Yisa Kirisita yɛla mooligu ni na.
Di nyɛ la din wulisi yɛlisɔ'ara gbinni n‑tiri ya la.
Ba daa sɔ'ai yɛla wa, piiligu ni halli ni zuna, amaa pampaŋŋɔ ba kasigi a gbinni n‑wulisi ti.
Hoo anabidima ŋɔn daa pun sɔbi n‑dooli seem la, lala lahabaari maa ka Naawunni, saha din ka naari la Daana, yɛtti, ni, ba yiisima na n‑wulisiri ya'ari kam, ni duniya zaa niriba ti deaai u noori n‑niŋi Yisa yɛdda.
Naawunni siri bɛ la u kɔkɔ m‑mari yɛm; gyirima zaa nyɛ la u dinni halli ni saha din ka tɔriga.
Ti pɛ'ama u, Yisa Kirisita Masiiya zugu!
Ammi.
Man Pɔla n‑sɔbri gbaŋŋu wa n‑ti ya, man ni ti mabii Sɔsitɛniisi.
Man nyɛ sɔ Naawunni ŋɔn booli ma ni n ti leebi u tuumu, dama lala ka u sufu yuubu daa wulisi.
N sɔbri n‑tiri yarima, yaseeba ban la'amni Kɔrinti tiŋŋa maa ni n‑gyeemni Naawunni: yan bɛ Yisa Kirisita Masiiya saani maa zugu n kyɛ ka ya nyɛ la Naawunni maŋtoori niriba.
Lala zugu ka u boonni ya u saani, ka laa m‑paasiri ya zugu ninvugseeba ban leebi Naawunni dinni tiŋŋa kam zaa ni, ka ba zaŋŋi la Yisa Kirisita yuuri m‑puri ba, dama u nyɛ la ba Dugma, ni ti gba Dugma.
Ti Ba Naawunni, ni ti Dugma Yisa Kirisita, zaŋŋma u piinisuma ni alaafɛ zaa n‑tisi ya.
M puusiri Naawunni barika ya zugu sahakam, ŋɔn daa zaŋŋi u piinisuma n‑ti ya la zugu, ka di nyɛ la Kirisita Yisa saani.
Dama ŋɔn saani ka ya pun deaai bunsuma pam gba - di nyɛ la yɛttɔ'a zaa, ni bamsim zaa, ziiya.
Lala zugu ka ya beebu kur wulisiri, ni, lahabasuŋŋu zaŋŋi n‑kyaŋŋi Kirisita yɛla maa nyɛ la yɛlimaŋni deede.
Dinzugu ya bu kɔŋŋi Naawunni piinisuma, halli yinni gba, ka kpalim n‑guusiri ti Dugma Yisa Kirisita Masiiya yiibu na saha.
U siri nin mari ya suŋŋa halli nti paai di tɔriga, ka ya nin zɛ yummu ti Dugma Yisa dabsiri daari maa ni, galinseelli ka ni.
Naawunni nyɛ la yɛdda daana, ka ŋɔna zugu ka ba daa booli ya, ni ya yi na n‑la'amni m‑bɛ u Bii Yisa Kirisita ti Dugma saani.
Tɔ: ka n susiri ya, m mabiisi, ti Dugma Yisa Kirisita zugu, ni, ya zaa mari nangbanyinni ni taaba; yan di ŋmeeri nangbankpeemni n‑wɔligri ka kyɛri taaba.
See ka ya kpamsiri taaba ka mari sufu yinni ni teesiyinni.
M mabiisi wumma!
N wumni ya yɛla Kloowi yiri dima maa saani, ni, zaba m bɛ ya saani.
Man tɔ'asiri seem maa nyɛ la: ni, ya ninvugsɔ n yɛtti, ni, u dɔli la man Pɔla, ka sɔ yɛtti, ni, u dɔli la Apɔloosi, sɔ mun gba yɛtti, ni, Siifasi Piita ka u dɔla, halli ka sɔ yɛtti yaasa, ni, “Man mun dɔli la Kirisita!” Ammi, ba purigi Kirisita zii bunaasi?
Ba daa kpaasi Pɔla n‑tabli dɔpulli zugu ni ya ti nya tuliginsim, bee?
- Ay!
pa lala.
Bee, ba daa su ya Pɔla koom?
- Ay, halli fiiŋ gba!
Di niŋi ma nya'asim Naawunni zugu, ni, n daa bu su ya ninvugsɔ koom, na'ala Krispusi ni Gayusi kɔkɔa.
Dama lala zugu ya ku toaai n‑yɛli, ni, n daa su ya koom m mammantoori yuuri zugu.
(Ay, n tamna: Sitɛfanasi ni u yiri dima gba ka n daa su Naawunni koom.
M bu laa n‑teaari suŋŋa: ni, n daa su ninvugsɔ m‑paasi ba zugu, bee, n daa bu su.)
Ya bu nya?
- di daa pa la koom suubu yɛla zugu ka Kirisita daa tum ma ya saani na, amaa lahabasuŋŋu mooligu zugu; ka m bu zaŋŋi ninsaala yɛm m‑moonna, dama lala kyɛ ka Kirisita dɔpulli zugu kum yɛla ti basi yɔri.
Dama dɔpulli maa lahabaari muna - ninvugseeba ban bɛ baasiyɔri soori ni maa yi ti wum di, ba yɛtti, ni, gyɛrilim; amaa tirima mun ban bɛ tuliginsim soori maa ni la saani ka di mari la Naawunni yiiko.
Dama di sɔbi n‑dooli, ni#:- “N nin sa'am yɛm dima bamsim maa; N nin gbarigi ba miilinsi.” Tɔ, ka yɛm daana la lee?
Bamsim daana la lee?
Ŋɔn viisiri m‑baŋŋni pampaŋŋɔ duniya beesigu yɛla la bɛ la yani?
Naawunni n zaŋŋi duniya wa yɛm n‑leebi gyɛrilim, bee, m ma'ari ni?
Naawunni mammaŋŋa yɛm zugu daa kyɛ ka duniya wa dima daa zaŋŋi ba toori yɛm ni ba ti baŋŋi u yɛla n‑kɔŋŋi.
Ka u sufu yuubu zugu ka baseeba ban wum lahabaari mooligu din ŋmani hoo gyɛrilim la n‑niŋi yɛdda la muna - ban nyari fa-m‑basi.
Tɔ: Yɛhudiya dima maa boori la alahazibu tuma nyaabu, ka Griika dima maa mun boori yɛm yɛla wumpu; amaa tirima ŋɔn moonni lahabaseaa maa nyɛ la Yisa Kirisita Masiiya yɛla: ni, ba daa kpaasi u n‑tabli dɔpulli zugu.
Ka Yɛhudiya dima maa yɛtti, ni, din kyisiri nla; ka Griika dima maa mun yɛtti, ni, gyɛrilim n nyɛ di.
Amaa Naawunni ŋɔn booli seeba la ŋɔna, u siri nyɛ la Masiiya n‑ti ba, ka laa n‑nyɛ Naawunni yɛm ni u yiiko gba - halli ba yi nyɛ Yɛhudiya dima, ni Griika dima zaa.
Dama Naawunni gyɛrilim mari yɛm n‑gaari saalidima yɛm, ka Naawunni bugsim mari yaa n‑gaari saalidima yaa.
M mabiisi, ya teesima yan daa bɛ seem ka ba daa booli ya.
Ya sunsukkuni ya ka niriba pam ban mari duniya wa yɛm; ya ka niriba pam ban mari yiiko, bee, n‑yi naam zuliya ni.
Amaa Naawunni yiisi la bunseesi an mari gyɛrilim duniya wa dima saani, ka mari a n‑diisiri yɛm dima maa vi: Naawunni yiisi la an nyɛ bumbugsa duniya wa dima saani, ka mari a n‑diisiri yaa dima maa vi.
U yiisi la tarimma, ni niriba ŋɔn zeemni bunseesi, halli bunseesi an ka ni gba, ka mari a n‑kyɛ ka bunseesi an bɛ ni maa ti basi yɔri.
Ka lala kyɛ ka sɔ ku toaai n‑nyu bara ŋɔn Naawunni saani.
Ŋɔn Naawunni zugu ka ya bɛ Yisa Kirisita ni; ŋɔna ka Naawunni kyɛ ka u leebi yɛm n‑ti ti, ni yɛlimaŋni, ka u laa n‑kyɛ ka ti leebi Naawunni mammaŋŋa niriba kasi kasi, ka laa n‑nya fa-m‑basi.
Dizugu - hoo din pun sɔbi n‑dooli - “Ŋɔn ya n‑nyu bara zaa, kyɛ ka u nyuuri a ni Naawunni yuuri zugu kɔkɔa.”
Tɔ: m mabiisi, man daa kyɛ ya saani na maa, ni n ti tɔ'asiri Naawunni yɛligu n‑tiri ya, ni ya ti baŋŋi Naawunni yɛlisɔ'ara - lala saha n daa bu kyɛ na ni n ti zaŋŋi yɛlinya'asa an mari bamsim n‑tɔ'asira.
Ay!
- n daa yɛli, ni, man ŋɔn bɛ ya saani la m bu ya sakki m‑baŋŋi seelli na'ala Yisa Kirisita Masiiya yɛla kɔkɔ ka n nin baŋŋi - halli ban daa kpaasi u n‑tabli dɔpulli zugu gba.
N daa bɛ ya saani ka daa kɔŋŋi yaa ni yiiko, ka n daa zɔri dabeem halli nti gyigi di zugu.
N yɛligu maa, ni man daa mooli lahabaari la gba, daa pa la yɛm yɛttɔ'anya'asa, amaa a daa wulisiri la Naawunni Sii maa yiiko yɛla, ni lala ti kyɛ ka ya yɛdda niŋbu ku bɛ saalidima yɛm zugu, amaa Naawunni yiiko zugu.
Yɛm yɛla ka ti siri yi tɔ'asiri n‑tiri ban gbaai kpamni la saani, amaa di pa la pampaŋŋɔ saha yɛm maa, pa din yi ban su pampaŋŋɔ duniya fukumsi la saani na - ban kur naari yɔri.
Ay!
Naawunni yɛm ka ti tɔ'asira - bunsɔ'arigu din daa bu yi paalu na.
Lala yɛm ka Naawunni daa zaali pɔi ka naayi naam pampaŋŋɔ duniya wa; ka niŋi lala ni u ti kyɛ ka tirima nin nya gyirima.
Yɛm wa muna - ban su pampaŋŋɔ duniya fukumsi la sɔsɔ daa bu baŋŋi di gbinni; halli ba yi daa baŋŋi, ba naa n‑ku kpaasi ti Dugma gyirima daana n‑tabli dɔpulli zugu.
Ba siri daa bu baŋŋi, hoo din pun sɔbi n‑dooli, ni#:- “Bunseesi sɔ nimbiri ŋɔn na bu nya, Bunseesi sɔ tubri ŋɔn na bu wum, Bunseesi ninsaalisɔ sufu ŋɔn na bu teesi a yɛla - Anŋɔ ka Naawunni pun maali siri, U nin zaŋŋi a n‑ti ban wuri u maa.” Tirim muna - ŋɔn Naawunni zaŋŋi anŋɔ taabu n‑wulisi ti; u Sii maa zugu ka u wulisiri a ni, dama Sii maa viisiri la seelikam, halli Naawunni yɛlizulima gba.
Ka saalidima saani, ŋɔni m mi u saalitaraana yɛla deede?
- Ay, sɔsɔ bu mi, na'ala di daama maŋtoori sufu ni sii maa m mi u yɛla.
Lala ka sɔ na zi Naawunni yɛla deede, na'ala Naawunni Siiya.
Pa duniya wa siiya ka ti daa deaai; amaa Sisɔ ŋɔn yi Naawunni saani na.
Ka lala n kyɛ ka ti baŋŋi Naawunni ŋɔn ti ti piiniseesi la zaa.
Tɔ: lala ka ti wulisira.
Di bu yi la duniya wa yɛm wulisigu ni na, amaa hoo Sii maa ŋɔn wulisiri ti seem; ka ti mari n‑suŋŋni Sii maa niriba, ni ba ti baŋŋi u yɛla.
Ninvugseeba ban ka Sii maa bu deaari yɛliseesi an yiiri Naawunni Sii maa ni na, dama a nyɛ la gyɛrilim ba saani.
Ba bu baŋŋi a gbinni, dama sɔ ku toaai m‑baŋŋi, di yi pa la u dɔli Sii maa soori n‑viisiri a. Nira ŋɔn mari Sii maa viisiri la seelikam, amaa sɔ mun bu viisiri ŋɔna.
Ni#:- “Dama ti Dugma sufu ni teesa muna - Ŋɔni n na mi m‑baŋŋi a?
Ŋɔni mun ŋmeeri u saawara?” Tirima mun mari la Kirisita Masiiya sufu ni teesa.
M mabiisi, n ku toaai n‑tɔ'asi n‑ti ya hoo ban mi Sii maa yɛla la, amaa hoo ban mi ninsaala yɛla la kɔkɔa, dama ya na nyɛ la bileesi zaŋŋi n‑kyaŋŋi Kirisita yɛla.
Dizugu n daa mɔ'asiri ya la bisim, pa dikpeema; dama ya daa bu sa'ai ditibsa diibu.
Halli ni zuna ya na ku toaai n‑deaai ninvugkura diibu, dama ya na zi Sii maa yɛla.
Nyuuri zappu ni suuri yisigri ŋɔn na bɛ ya saani, pa duniya wa saalidima yɛla ka ya dɔla?
Ya bu nya?
- sɔ yɛtti, ni, Pɔla ka u dɔla; ka sɔ mun yɛtti, ni, Apɔloosi ka u boora: pa duniya wa ninsaalidima yɛttɔ'a nŋɔa?
Apɔloosi nyɛ la ŋɔni?
Bee, Pɔla nyɛ la ŋɔni?
Ti zaa nyɛ la Naawunni tuntumniba, ka di kyɛ ka yarima niŋni yɛdda dima, amaa bunseelikam yi la Naawunni saani na n‑ti ti.
Zaŋŋi n‑kyaŋŋi ya yɛdda yɛla, mani n daa buri bumbura la, ka Apɔloosi mun daa yɔ'ai bumbula la koom, amaa Naawunni yiiko zugu ka a zoaai na n‑niŋna.
Lala zugu ka ŋɔn butti la pa seela, ka ŋɔn yɔ'ari koom la gba pa seela; din kpa la talasi nyɛ la Naawunni tuma, dama ŋɔna n kyɛ ka di zoaari na n‑niŋna.
Ŋɔn butti ni ŋɔn yɔ'ari koom la zaa tumni la tumni yinni, ka ti Dugma nin yɔ ba zaa hoo ban tumni seem la.
Tirima zaa la'am n‑tumni Naawunni tuma: yan mun nyɛ la Naawunni puu ka ti koora, ka laa n‑nyɛ u yiri ka ti meera.
Mani n nyɛ tammeera ni yɛlimaŋni, hoo man deaai piiniseesi Naawunni saani la, ka n daa nyeebi nyeebri maa; ka sɔ mun deaai m‑meeri n‑tɔmna: tɔ!
see ka sɔkam mari u maŋŋa ka baŋŋi ŋɔn tumni u meebu tuma seem.
Ba daa pun nyeebi nyeebri la suŋŋa, ka sɔsɔ ku toaai n‑nyeebi seaa m‑paasi ka zugu - Yisa Kirisita yɛla ka n tɔ'asiri wa.
Amaa sɔ zaŋŋi salima m‑mɛ m‑pa nyeebri wa zugu, ka sɔ mun zaŋŋi anzulifa m‑pa, bee kugveela; ka seeba gba zaŋŋi daari, bee moori ni kika'a m‑pa.
Amaa sariya karibu daari yi paai na, di nin yiisi sɔkam tuma paalu ni na, n‑wulisi an bɛ seem, dama bugum n ya zamsi sɔkam zaa tuma.
Tɔ; ka bugum yi bu ti nyaŋŋi sɔ tuma, di daama nin deaai u laara sanyoaa.
Amaa bugum yi di sɔ tuma zaa, di daama nin kɔŋŋi marigu; u mammaŋŋa ku baasi yɔri, amaa u nin ŋmanni la hoo ŋɔn kpeeri bugum ni n‑gatta.
Ya bu baŋŋi, ni, yarima n nyɛ Naawunni Gyeeŋŋu Duu, bee?
Halli Naawunni Siiya bɛ ya ni gba.
Ninvugsɔ yi sa'am Naawunni gyeeŋŋu ziiya, Naawunni gba nin sa'am di daama.
Naawunni Gyeeŋŋu Duu nyɛ la u dinni, kan nyɛ bunkasikasi: ka yarim n nyɛ u Gyeeŋŋu Duu wa.
Tɔ: yan di kyɛ ka ya sɔ yɔmsi u maŋŋa; ninvugsɔ yi bɛ ya saani ka teesi, ni, u nyɛ la yɛm daana duniya wa saani, kyɛ ka di daama leebi gyɛrigu; ka lala zugu nin kyɛ ka u leebi yɛm daana ni yɛlimaŋni.
Dama duniya wa yɛm nyɛ la gyɛrilim Naawunni saani.
Lala zugu ka di pun sɔbi n‑dooli, ni, “Yɛm daandima maa muna - Naawunni zaŋŋi ba toori yɛmgɔliŋŋa m‑bɛtti n‑gbaari ba.” Ka di laa n‑sɔbi, ni, “Ti Dugma m mi yɛm dima teesa zaa, ka a nyɛ la yɔri.” Dinŋɔ zugu, di kyɛ ka ya sɔ nyuuri bara ninsaalidima yɛla zugu.
Dama bunseelikam zaa nyɛ la ya dinni.
Ii!
- Pɔla nyɛ la ya dinni, ni Apɔloosi, ni Siifasi Piita; yarima n su beesigu ni kum fukumsi; din bɛ ni pampaŋŋɔ ni din nin niŋi zaa - anŋɔ zaa nyɛ la ya dinni.
Ka ya mun nyɛ la Kirisita Masiiya ŋɔn su ninvugseeba, ka ŋɔn Kirisita nyɛ la Naawunni dinni.
Tɔ, ka dinŋɔna see ka ba nyari ti, ni, Kirisita tuntumniba, ni seeba Naawunni ŋɔn zaŋŋi u yɛlisɔ'ara fukumsi n‑niŋi ba nuu ni.
Din kpalim ka ba boori tuntumniba saani nyɛ la, ni, ba zɛ yummu n‑tumna.
Man mun ba'a ka ni, ni, yarima yi katti n sariya, bee ninsaalidima kootu sɛseelli yi katta; halli m mammaŋŋa gba - man bu katti n yɛla sariya.
M bu nya teesibeeri n sufu ni, amaa lala ku toaai n‑kyɛ ka n niŋi yɛlimaŋni daana; ti Dugma kɔkɔ nin ti kari ma sariya.
Lala zugu yan di daŋŋi n‑kari sariya ka saha maa na bu paai na; halli ni ti Dugma kyɛnni na.
Ŋɔna nin kyɛ ka din sɔ'ai zibsim ni zaa nin ti yi paalu na, ka wulisi saalidima sufu ni teesa an bɛ seem.
Di saha ka sɔkam zaa nin ti nya pɛ'abu din sumsi u, Naawunni saani.
M mabiisi, yarima zugu ka n zaŋŋi man ni Apɔloosi yɛla wa n‑wulisiri ya, ni ya baŋŋi yɛligu wa gbinni ŋɔn nyɛ seem, ni#:- “See ka ya ti dɔli din sɔbi n‑dooli seem, ka ku yakki Naawunni ŋɔn zaali seem.” Ni, yan di gyeemni sɔ ka laa n‑zeemni u taraana.
Bɔ n wulisi, ni, ya wɔligiya ni ka kyɛ ya taaba?
Bɔ ka ya mara, di yi pa la ya daa deaai ka la piini?
Ka ya yi deaai piini maa, bɔ n kyɛ ka ya nyuuri bara, hoo yan bu deaai di zaa?
Ni, bundaandima n nyɛ ya, fa!
Ni, ya tigiya ka bu kɔŋŋi seela.
Ni, ya pun di naam ka kyɛ ti.
Tɔ: ya yi siri di naam, di veela!
- dama ti gba naa n‑la'am n‑di naam maa.
N teesi, ni, Naawunni zaŋŋi tirima, u tuumudima maa, ka labsi ti yɛla nyaaŋŋa.
Ti ŋmanni la hoo ninvugseeba ban kari ti sariya n‑lusi ti, ni, ti sum la kum; ka ti diri lala wahala ni sɔkam ti gɔsira - halli malaakadima ni ninsaalidima zaa gba.
Tirima siri nyɛ la gyɛra, Kirisita zugu; ka yarima mun wulisiri ninneesim Kirisita saani, fa!
Bumbugsa n nyɛ ti, ka ya mun mari kpeeŋŋu.
Ya nyari gyirima, ka ti mun nyari fiiliŋŋu.
Halli ni zuna ti kpiiri la kɔm ni kɔnyuuri, n‑ka bunyeera, ka laa n‑nyari mugsigu ti gyiliŋŋu la puuni.
Ti namsiri n‑tumni tuma ni ti nuusi.
Ka niriba tuuri ti, ka ti mun kaari kasuma n‑tiri ba; ba namsiri ti ni, ka ti mun bu za'asiri ba yuubu.
Ba tɔ'asiri yɛttɔ'abeeri n‑niŋni ti, amaa ti kpaŋŋi ti maŋŋa n‑sakki n‑ti ba baalimm.
Ti ŋmanni la duniya zaa sa'ari, hoo ninsaalidima maa sa'atampuuri, halli ni zuna.
M bu sɔbri wa ni n ti diisi ya la vi, amaa n kpaamni ya ni hoo m biwutta.
Dama halli ya yi mari ya karimbadima tusa tusa zaŋŋi n‑kpa Kirisita ziiya gba, ya ka badima pam, see yinni kɔkɔa.
Yɛlimaŋni, mani n nyɛ sɔ ŋɔn daa dɔ'ai ya zaŋŋi n‑kpa lahabasuŋŋu beesigu ziiya ka di nyɛ la Kirisita Yisa saani.
Lala zugu ka n susiri ya, ni, ya dɔli n beesigu soori.
Dinŋɔ zugu ka n tum Timɔti ya saani na; u nyɛ la m biwuttigu ni yɛlimaŋni, ka laa n‑nyɛ sɔ ŋɔn zɛ yummu ti Dugma yɛla zugu.
Ŋɔna nin toaai n‑teaari ya man Kirisita beesigu sɔya yɛla, hoo man ŋɔn wulisi seem lugri kam man la'amni ni Naawunni niriba zaa.
Man na bu kyɛ ya saani na zugu ka ya seeba mari karimbaani.
Amaa di siri ku yuui ka n nin kaai ya na, Naawunni yi ti ti ma lala soori.
Di saha n nin baŋŋi karimbaani dima maa gbinni, pa ba yɛttɔ'a yɛla kɔkɔa, amaa ni ba yiiko ŋɔn bɛ seem.
Dama Naawunni naam pa la yɛttɔ'a kɔkɔa, amaa yiiko ni gba.
Bɔ ka ya boora?
- N kyɛm na nti darigi ya tuba?
- bee, n zaŋŋi Sii maa wurilim ni nirilim n‑kyɛ ya saani na?
Lahabaari siri yi na, ni, zina m bɛ ya saani - ka ka taabu ka ni, halli ban bu dɔli Naawunni soori la saani gba: ni, dɔsɔ n di u ba pɔ'a.
Ka ya mun nyuuri la bara, fa!
Di da bu sum ni ya sufu sa'am di zugu?
- ka ya yi da zaŋŋi ŋɔn tumni lala maa n‑yiisi ya la'aŋŋu ni, di da sɔa.
Tɔ, halli ni man ka ya saani maa zaa, n siiya bɛ la ya saani, ka m pun kari di daama sariya hoo man bɛ ya saani n‑wumni lala doo wa yɛttɔ'a seem.
Ya yi ti la'am taaba ti Dugma Yisa yuuri zugu, ka n gba sii bɛ la ya saani, ti Dugma Yisa yiiko kur bɛ la bɛni.
Di saha ya zaŋŋma lala doo maa n‑ti Sintaani ka u sa'am u ningbina, ka di yi pa seem lala nin kyɛ ka u sii maa nin nya tuliginsim, ti Dugma dabsiri daari.
Ay!
ya bara nyuubu wa bu veela!
Ya bu mi paanu dabina yɛla - ni, ba zaŋŋi a beela n‑niŋi boroboro zum puuni, ka a nin nyaŋŋi n‑tum m‑pitti paanu n‑fuusiri a zaa gba.
Tɔ, ka dinŋɔna ya yiisim dabinkura la m‑basi, ka ya leebi boroboropaalli, an ka dabina.
Halli, ya siri pun bɛ la lala, dama ba pun kɔrigi Kirisita, hoo ti Yakki-n‑Gaari pɛbila maaligu la - pa paanu kan ka dabina n nyɛ Yakki-n‑Gaari dinni?
Dizugu ya kyɛ ka ti maali Kyuu wa suŋŋa: ti di mari dabinkura paanu an kyisira, bee, tumbeeri ni putoo buna; amaa bumpaala, an ka dabina, an nyɛ la yɛdda ni yɛlimaŋni dina.
N daa pun sɔbi n‑ti ya n gbaŋŋu la ni, ni, yan di la'am m‑bɛ ni ni zina dima.
Tɔ - pa la duniya wa niriba ban tumni zina la yɛla ka n daa tɔ'asi, bee, beem dima, bee, ban yɔmsiri n‑faari niriba, halli baseeba ban gyeemni buga la gba: di yi da nyɛ la lala, ya naa n‑yi la duniya wa ni zaa.
Amaa man yi sɔbri n‑tiri ya wa, ni, ninvugsɔ yi bɛ ni ka boonni u maŋŋa, ni, ya mabiiya Yisa yuuri zugu, ka tumni zina m‑mari beem, halli n‑gyeemni buga gba, bee, n‑zuuri niriba nyaaŋŋa, bee n‑nyuuri daam m‑bugra, bee, n‑yɔmsiri n‑faari niriba - lala tataabu daana ka n yɛtti ya, ni, yan di la'amni ni u n‑diri diibu.
Ammi, m ba'a bɛ la ban pa ti niriba yɛla ni, bee?
- ni n ti kari ba sariya.
Ay, pa lala!
Yan mun katti la ti toori niriba yɛla, bee m ma'ari ni?
Seeba ban pa ti niriba muna - Naawunni nin kari ba sariya.
Ni, “Ya karima putoo daana n‑yiisi ya puuni.”
Ya sɔ yi mari yɛttɔ'a ni u taraana, ka u zaŋŋi lala yɛttɔ'a maa n‑kyaŋŋi ban bu gyeemni Naawunni la saani ka kyɛ Naawunni niriba maa - lala mari soori?
- Ay!
lala ka soori.
Ammi, ya bu mi, ni, Naawunni niriba maa nin ti kari duniya wa zaa sariya?
Ka ya yi ya kari duniya wa sariya, ya ku toaai n‑kari sarabisi?
Bee, ya bu mi, ni, ti nin kari halli malaakadima sariya gba?
Ka ku toaai n‑kari saalidima maa yɛla, fa?
Amaa yarima yi mari yɛttɔ'a anŋɔ taabu, ya kyɛnni seeba saani ni ba kari n‑ti ya, ka ba pa la ninvugseeba Naawunni niriba ŋɔn tiri gyirima.
N yɛtti dinŋɔ la, ni n ti diisi ya vi.
Ammi, sɔ ka ya saani ŋɔn mari yɛm n nin toaai m‑maali ya yɛla maa?
- halli ninvugu yinni gba?
Ka ya ziiri taaba n‑kyɛnni kootu ni, halli seeba ban ka yɛdda saani.
Yan zaŋŋni taaba n‑kyɛnni kootu ni maa kur wulisi, ni, ya pun lu.
Ni, ba tum la taalli ya saani; tɔ, ka wula zugu ka ya ku kyɛ taalli maa m‑pɛŋŋi ba?
Ni, ba fa ya buna yɔri; tɔ, ka wula zugu ka ya ku kyɛ di yɛla m‑basi?
Amaa yarima n tumni taalli ka faari buna - halli ya taaba saani la gba!
Ammi, ya bu mi, ni, ban tumni taalli la ku nya Naawunni naam maa?
Yan di yɔmsi ya mansi: see ka ya baŋŋi, ni, zina dima ku nya Naawunni naam, ka ba'amaanniba gba ku nya, bee gyɛ'amiru dima ni dɔppa ban tumni lala, bee ban zaŋŋni ba dɔtaaba n‑doontira; ni na'ayigsi, ni beem dima, ni danyuuriba, ni minaafigsi, ni ban yɔmsiri niriba - banŋɔ sɔsɔ ku nya Naawunni naam; ba nuu ka lala faari maa yɛla ni, halli beela.
Ya seeba mun daa bɛ la lala.
Amaa ya daa nya koom suubu; ba daa kyɛ ka ya leebi Naawunni niriba kasikasi; ba daa deaai ya, ni, yɛlimaŋni dima, ti Dugma Yisa Kirisita Masiiya yuuri zugu, ni ti Ba Naawunni Vuusim Kasi la saani.
Ni, ‘M mari la seelikam yiiko.’ - tɔ, amaa pa seelikam zaa m paasiri suŋŋsim.
Ni, ‘M mari la seelikam yiiko’ - tɔ, amaa di kyɛ ka seelikam zaa nyaŋŋi ma.
Ni, ‘Diibu nyɛ la puuri dinni, ka puuri mun su diibu yɛla.’ - tɔ, amaa Naawunni nin kyɛ ka abayi wa zaa ti baasi yɔri.
Pa zina n su ningbina fukumsi, amaa ti Dugma n su a; ningbina maa Dugma n nyɛ u. Naawunni yiiko ka u daa zaŋŋi n‑yisigi ti Dugma kum ni, ka u nin yisigi ti gba lala.
Ya bu mi, ni, ya ningbina nyɛ la Kirisita ningbinluga?
Ka n ya niŋi la wula n‑zaŋŋi Kirisita ningbinlugri n‑la'am n‑leebi gyɛ'amiru ningbiŋŋu lugri?
Ay!
- lala ka soori.
Bee, ya bu mi, ni, ŋɔn la'am n‑tabli ni gyɛ'amiru, ni, babayi maa zaa leebi la yummu?
Dama di yɛliya, ni, “Babayi maa zaa nin la'am m‑bɛ ni kaman bunni yinni.” Ŋɔn mun la'am u maŋŋa ni ti Dugma, ba leebi la sii yinni.
Ya zɔma n‑yi zina tuma ni; dama tumbeeri zaa pa la nira ningbiŋŋu puuni yɛttɔ'a, na'ala zina tuma nyɛ lala; amaa ŋɔn niŋi zina tuma zaa niŋni lala tumbeeri u toori ningbiŋŋu ni.
Bee, ya bu mi, ni, ya ningbina maa nyɛ la Sii Kasi gbeebu ziiya?
- u Gyeeŋŋu Duu.
Dama ya daa deaai Sii Kasi maa Naawunni nuu ni, ka u bɛ la ya saani.
Ya bu su ya maŋtoori yɛla; ay!
- ba daa da ya ni.
Dizugu ya zaŋŋma ya ningbina n‑tiri Naawunni gyirima.
Tɔ: ka zaŋŋi n‑kyaŋŋi yɛttɔ'aseesi yan daa sɔbi a yɛla la: di veela ni doo bɛ ni ka bu di pɔ'a.
Amaa zina kɔrisi zugu, ya kyɛ ka doo zaa mari u pɔ'a, ka pɔ'a zaa mari u sira.
Kyɛ ka doo maa tiri u pɔ'a din sumsi u, ka pɔ'a maa gba tiri u sira, hoo din tuusi seem.
Dama pɔ'a maa ningbiŋŋu pa la u toori dinni kɔkɔa, amaa u sira gba dinni; ka lala doo maa ningbiŋŋu pa la u toori dinni kɔkɔa, amaa u pɔ'a gba dinni.
Yan di za'asi taaba, ka di yi pa la ya niŋi la nangbanyinni, ni, ya zaŋŋi lala saha maa n‑susiri Naawunni; ka laa n‑la'am taaba yaasa.
Ka di kyɛ ka Sintaani zamsi ya n‑nyaŋŋi, yan ku toaai m‑mari ya mansi zugu.
Man yɛtti la nŋɔa, di pa la n zaali ya lala zaaligu, amaa ya yi tumni lala, n nin sakki.
Man saani, n da boori la sɔkam dɔli la n toori soori.
Amaa sɔkam mari la u toori soori Naawunni piini zugu: yinni mari la piini kanŋɔa, ka sɔ mari la seaa.
Tɔ: ka n yɛtti n‑tiri seeba ban na bu di pɔ'a, bee, n‑kuli doowa, ni pukɔya gba, ni, ba yi kpalim m‑bɛ hoo man bɛ seem wa, di sɔa.
Amaa ba yi ku toaai n‑gbaai ba mansi, ba dim pɔ'aba, bee, n‑kuli dɔppa.
Ya yi niŋi lala di veela n‑gaari ya kyɛ ka pɔ'aba bee dɔppa yɛla ti mugsi ya.
Ban mun mari pɔ'aba, bee, siridima ka n yɛtti wa - amaa pa mani n‑yɛtta, amaa ti Dugma zaaligu nŋɔa - ni, pɔ'a di yi u sira yiri: amaa u yi yi, ŋɔn di laa n‑kuli dɔsɔa, bee, ŋɔn labma u sira maa yiri.
Ka doo mun di yiisi u pɔ'a.
Ban kpalim muna ka n yɛtti wa - mani n‑yɛtta, pa ti Dugma zaaligu nŋɔa - ni, Kirisita bisɔ yi mari u pɔ'a ka pɔ'a maa pa la yɛdda nira amaa u sakki ni u kpalim m‑bɛ u saani, tɔ, ŋɔn di yiisi u pɔ'a maa.
Ka pɔ'a mun yi mari u sira ka sira maa pa la yɛdda nira amaa u sakki ni u kpalim m‑bɛ u saani, tɔ, ŋɔn di yi.
Dama doo ŋɔn ka yɛdda maa leebi la Naawunni dinni u pɔ'a la zugu, ka pɔ'a sɔ ŋɔn ka yɛdda la gba leebi la Naawunni dinni u sira la zugu: di yi pa lala, ya biisi naa m‑pa la Naawunni dinni, amaa ka ba siri nyɛ la u dinni.
Amaa ŋɔn ka yɛdda la yi ya bakki, kyɛ ka u bakki.
Yɛdda daana la ka taalli dinŋɔ ni: Naawunni m booli ti ni ti bɛ sufudoaa ni.
I bu nya, pɔ'a?
- di bu ta'ai ni i fa i sira m‑basi.
Bee nyini bu nya, doowa?
- di bu ta'ai ni i fa i pɔ'a m‑basi.
Di zaa yɔri, ya kyɛ ka sɔkam kpalim m‑bɛ beesiseaa ti Dugma ŋɔn daa zaali u, sahanseaa Naawunni ŋɔn daa booli u maa.
N zaaligu n‑kur la, man yi bɛ Naawunni niriba la'aŋŋu kam zaa ni.
Dɔsɔ m bɛ ni ka ba daa guni u pɔi ka Naawunni naayi booli u?
- Tɔ, u di kpiisi gunibu maa.
Sɔ mun bɛ ni ka ba daa bu guni u ka Naawunni booli u?
- Tɔ, u di laa n‑kyɛ ka ba guni u. Gunibu bee bu guni zaa nyɛ la yɔri: din kpa talasi nyɛ la Naawunni zaaligu zaa dɔligu.
Kyɛ ka sɔkam kpalim m‑bɛ ŋɔn daa bɛ seem sahanseaa Naawunni ŋɔn daa booli u. I yi daa nyɛ la daabri i booligu saha maa, nyin di kyɛ ka di mugsi i - amaa i yi ti nya soori ni i ti yi daabtiri maa na, kur dɔla ka n‑yi.
Yɛlimaŋni, ŋɔn daa nyɛ daabri u booligu maa saha zaa mari la yɔlisim ti Dugma saani, ka ŋɔn mun daa su u maŋŋa u booligu maa saha leebi la daabri n‑ti Kirisita.
Ba daa da ya ni n‑yɔa; dizugu yan di leebi daaba n‑ti saalidima.
Dizugu sɔkam ŋɔn daa bɛ seem zaa ka Naawunni daa booli u, u kpalimma m‑bɛ lala, Naawunni zugu.
Tɔ; ka ban na bu di pɔ'aba muna, ni pɔ'aseeba ban na bu kuli dɔppa gba - n ka ti Dugma zaaligu zaŋŋi n‑kyaŋŋi ba yɛla; amaa man ŋɔn nyɛ sɔ Naawunni ŋɔn zɔ namboo n‑ti ma la, ka u kyɛ ka n niŋi yɛdda daana di zugu, m mari la saawara n‑ti ba.
Ni, n teesiya, ni, zuna mugsigu ŋɔn bɛ seem zugu, ba yi kpalim m‑bɛ lala, di sɔa.
Ni, i pun di pɔ'a?
- tɔ, di yiisi u. I na ka pɔ'a - tɔ, di bɔ pɔ'a.
Amaa i yi di pɔ'a, i bu tum taalli; ka pɔ'asariga yi kuli doowa, u gba bu tum taalli.
Amaa ban mari pɔ'aba, bee siridima, nin di wahala duniya wa puuni, ka m boori ni n kyɛ ka ya ku di lala wahala.
Man wulisiri seelli maa nŋɔa, m mabiisi: saha maa ku yuui.
Pampaŋŋɔ zaŋŋi n‑wa, see ka ban mari pɔ'aba gba bɛ hoo ban ka.
Lala yaasa, kyɛ ka ban kumni la bɛ hoo ban bu kumna, ka ban mari sufumaasim bɛ hoo ban mari sufusa'aŋŋu, halli ban daari neema gba bɛ hoo ban bu su marigu.
M‑paasi lala, ban mari duniya buna n‑tumna, ba di kyɛ ka ba ba'a zaa bɛ a ni.
Dama duniya kanŋɔ gatti ni maa.
M bu boori ni seelli ti mugsi ya.
Dakoori ba'a zaa bɛ la ti Dugma yɛla ni; ni u baŋŋi ŋɔn nin niŋi seem ka ti Dugma sufu maai.
Pɔ'adaana mun ba'a bɛ la duniya yɛla ni; ni u baŋŋi ŋɔn nin niŋi seem ka u pɔ'a sufu maai; ka u ba'a puri buyi.
Lala ka pukoori, bee, pɔ'asariga ba'a zaa bɛ la ti Dugma yɛla ni; ni u baŋŋi ŋɔn nin niŋi seem ka bɛ kasi n‑ti ti Dugma, u ningbiŋŋu ni, ni u sii ni gba.
Pɔ'a sɔ ŋɔn mari u sira muna - u ba'a bɛ la duniya yɛla ni; ni u baŋŋi ŋɔn nin niŋi seem ka u sira sufu maai.
N yɛtti dinŋɔ la ya suŋŋsim zugu; pa la man ya ta'ari ya yɛla.
N ya wulisiya ya ya nin niŋi seem ka ya teesa ku puri, amaa ka ya tumni din tuusi, ka kur gyeemni ti Dugma la suŋŋasuŋŋa.
Tɔ: ka zaŋŋi n‑kyaŋŋi dɔsɔ ŋɔn su pɔ'asariga yɛla maa: pɔ'a maa yuuma yi paai doo kulibu ka dɔsɔ ŋɔn su u yɛla maa teesi, ni, u bu tumni din tu seem n‑tiri u, kyɛ ka u niŋi u sufu ŋɔn boori seem: ba yi ti niŋi amriya di ka taalli.
Amaa lala doo maa yi niŋi u sufu ni yɛdda, ka sɔ bu mugsiri u, u yi nyaŋŋi u maŋŋa ka gbaai gbaari kirikiri - tɔ, u yi kyɛ ka pɔ'a maa kpalim la pɔ'asariga, lala gba veela.
Dinŋɔna pɔ'a maa yi ti kuli doowa, lala dɔli la soori amaa u yi bu kuli doowa, di sɔa.
Pɔ'a sɔ yi kuli doowa, di sum ni u bɛ la u sira maa saani, halli ni doo maa nyɔvuri tɔriga.
Amaa u sira maa yi ti kpi, u mari soori ni u kuli dɔsɔ ŋɔn boora; amaa see ka doo maa nyɛ la ti Dugma nira.
Di zaa yɔri, u yi kpalim la pukoori u nin mari sufumaasim n‑gaari lala - man teesi seem nŋɔa, ka m mi, ni, n gba mari Naawunni Siiya.
Tɔ; ka zaŋŋi n‑kyaŋŋi bunseesi ban zaŋŋi m‑maali ba'a la yɛla: ni, ‘Ti zaa mari la bamsim.’ - tɔ, ti siri mi lala halli, amaa bamsim lala taabu zugu ka niriba kur duusiri ba mansi; wurilim mun nyɛ la din paasiri niriba beesisuŋŋu.
Ka nira ŋɔn teesi, ni, ŋɔn mi la seelli la - di daama na ka miilinsi din dɔli soori.
Amaa nira ŋɔn wuri Naawunni, Naawunni mi u yɛla.
Tɔ: zaŋŋi n‑kpa ba'a bundira diibu ziiya, ti mi, ni, ba'ari pa la bunseelli kam duniya wa ni, ka wunni ka ni di yi pa la Naawunni kɔkɔa.
Ba yi tɔ'asi ba'a ni wuna yɛla duniya wa puuni, saazugu bee tingbaŋŋu ni - halli ka ba siri tɔ'asiri la wuna ni dugmadima pam yɛla - di zaa yɔri, dama tirima saani ka Naawunni yinni bɛ ni.
Ti Ba Naawunni n nyɛ u, ka bunseelli kam yi la u saani na, ka ti gba bɛ ni n‑tiri u. Ka ti Dugma yinni gba bɛ ni: Yisa Kirisita n nyɛ u, ka bunseelli kam bɛ ni ŋɔn Yisa zugu, halli ŋɔn zugu ka ti gba bɛ ni.
Yɛlimaŋni nla: amaa pa sɔkam zaa m mari bamsim wa.
Seeba na kpalim m‑miili la ba'a yɛla, halli ka ba yi ti di lala diibu ba teesiri, ni, ba diri a ni n‑tiri ba'ari maa.
Lala ka ban bu mi taalli ni din tu la yɛla galimiya ni.
Pa diibu zugu ka ti pɔtti Naawunni saani na: ti yi bu di, ti ku pɔsigi seelli; ti mun yi di, lala ku paasiri ti seelli.
Amaa ya baŋŋma ka ya yuubu niŋbu di kyɛ ka ban yɛdda bu zɛ deede la ti burigi n‑lu.
Ya bu nya?
- ŋɔn bu mi taalli ni din tu la yi ti nya ka nyini bamsim daana wa bɛ la ba'a duri ni n‑diri diibu, ammi, lala ku kyɛ ka u di ba'a diibu?
- Ii, u nin di.
Ka lala nin kyɛ ka ŋɔn na zi yɛla suŋŋa wa baasi yɔri nyin bamsim maa zugu - halli ni u nyɛ la i mabiiya, ka ŋɔn gba zugu ka Kirisita daa kpi.
Ya yi tum taalli wa taabu n‑niŋi ya mabiisi, ka kyɛ ka ba burigi ban na zi soori deede zugu, ya tumni la taalli n‑niŋi Kirisita.
Dizugu n numni wa ŋɔppu yi nin kyɛ ka n taraana burigi, dinŋɔna n ku laa n‑ŋɔbi numni yaasa, dama di nin kyɛ ka n taraana burigi n‑lu.
Man bu su m mammaŋŋa?
Pa tuumu n nyɛ ma?
Bee, m pun bu nya ti Dugma Yisa?
Ay!
- n daa nya u ka leebi u tuumu, ka ŋɔna n ti ma yɔlisimma: halli n tuma zugu ka yarim gba leebi Naawunni niriba.
Dizugu n yi pa la tuumu n‑ti seeba, n nyɛ la tuumu n‑ti yarima - man zugu ka ya nyɛ la Naawunni niriba, ka lala zugu kyɛ ka ba baŋŋi, ni, tuumu n nyɛ ma.
N labsigu nŋɔa, n‑tiri ban ya boosi ma boosa.
Ammi, tirima ka soori ni ti nya ti bundira ni bunnyuura?
Halli tirima kɔkɔ n ka soori ni ti di pɔ'a ŋɔn nyɛ yɛddaniŋna, ka kyɛ ka u dɔli ti ti gyiliŋŋu ni, bee?
- hoo tuumuseeba la ŋɔn tumni seem, ni ti Dugma tunzɔppa la, ni Siifasi gba.
Bee, kulla man ni Baanabasi kɔkɔ n ka soori ni ti ku ti bukaata, see ka ti tumni ti toori nuusi tuma?
Sɔ m bɛ ni m‑mari u toori samni n‑tumni soogya tuma?
- Ay, ba yoori ba zaa!
Bee, sɔ bɛ ni n‑sa tiisi ka ku di a wala?
- Ay, ŋɔn saari zaa n deaari wala!
Yaasa, sɔ m bɛ ni n‑guri bunkɔbri ka ku nyu ba bisim?
- Ay, ba zaa nyuura!
M bu tɔ'asiri lala n toori ninsaala teesa zugu, amaa Naawunni zaaligu gba yɛtti la lala.
- Bee, m ma'ari ni?
Dama di sɔbi n‑dooli Musa zaaligu sɔppu ni, ni, “Nigi yi tumni kyi buubu tuma, yan di lɔ ba nɔya.” - Tɔ, nigi yɛla m mugsi Naawunni, bee?
Ay!
- U yɛtti dinŋɔ zaa n‑ti la tirima, bee wula?
Ii!
- tirima zugu ka ba daa sɔbi a zaa, ni lala kyɛ ka ŋɔn koora ni ŋɔn buuri kyi zaa nin la'am m‑mari tama, ni, ba nin deaai ba tɔra.
Tɔ; ka tin daa tum ya saani seem la ŋmanni la hoo kyi koobu tuma ka di bɛ la ya siisi ziiya; ka di yi bɛ lala, ammi, ti ka soori ni ti nya anfaani ya saani duniya wa ziiya?
Soori mun yi bɛ ni ka baseeba nyari lala anfaani ya saani ka di bu sum ni tirima gba nya?
Amaa di zaa yɔri, ti daa bu zaŋŋi lala soori maa.
Ti daa yɔ ti toori samni zaa, dama ti daa bu boori ni Kirisita lahabasuŋŋu tuma labi nyaaŋŋa.
M‑paasi lala, ya bu mi, ni, ban tumni Naawunni Gyeeŋŋu Yiri ni maa nyari ba diibu la lala tuma zugu?
Ii!
- ban deaari bunkɔbri niriba saani m‑maanni n‑tiri ba kur mari ba tɔra.
Lala taabu ka ti Dugma zaali, ni, ban tumni u lahabasuŋŋu tuma maa nin nya lala tuma maa yoori.
Soori bɛ ni, amaa man mun daa bu deaai lala anfaani.
M bu sɔbri yɛla wa ni ya ti niŋi lala n‑ti ma.
Ay!
- n yi da kpi di naa n‑sɔa!
M bu boori ni ba ta'ari m bara nyuubu.
Ya bu nya?
- n yi mooli lahabasuŋŋu maa yɛla, lala bu ti ma soori ni n ti nyuuri bara.
Yɛlimaŋni, di nyɛ ma la talasi - halli n yi bu moonna, n nin di wahala.
N yi tumni lala tuma maa m mammaŋŋa sufu yuubu zugu, n nyari anfaani di ni; amaa di yi pa la n yuubu zugu, n kur kpalim n‑tumni tunseesi ban zaali ma la.
Ka n yoori anfaani nyɛ la bɔa?
Dinŋɔ kɔkɔa: ni, n yi moonni lahabasuŋŋu maa ka ba deaari yɔri, man ŋɔn bu boori ligri zugu, anfaani nla n‑ti ma.
Tɔ: ni man su n toori maa zaa, n sakki, ni, n leebi la daabri n‑ti sɔkam, ni lala ti kyɛ ka n nya niriba pam ka ba ti tuligi.
Yɛhudiya dima maa saani ka n daa leebi hoo Yɛhudiya doowa, ni lala nin kyɛ ka n nya ba ka ba ti tuligi; n siri pa la zaaligu ŋɔn su sɔ fukumsi, amaa n leebi la hoo lala nira n‑tiri zaaligu ŋɔn su seeba fukumsi la, ka lala ti kyɛ ka zaaligu niriba wa ti nya tuliginsim.
Ban mun ka zaaligu la saani ka n yi leebi ba taraana n‑gba kɔŋŋi zaaligu: n siri pa la sɔ ŋɔn bu dɔli Naawunni ŋɔn zaali soori la, dama Kirisita zaaligu su n yɛla zaa, amaa lala kyɛ ka n nya ban ka zaaligu la ka ba ti tuligi.
Halli ban ka yaa la saani n daa sakki n‑leebi ŋɔn gba ka yaa; yɛlimaŋni, saalidima zaa ŋɔn bɛ seem man gba daa sakki, ni, n ti leebi lala; ka lala ti kyɛ ka n nyaŋŋi n‑fa seeba m‑basi.
Anŋɔ zaa ka n niŋna, Naawunni lahabasuŋŋu zugu, ni man gba nin toaai n‑la'am n‑di ka bunsuma.
M‑paasi, ya bu mi zoaa yɛla?
- ni, ban zɔri zoaa ni la saani, zɔzɔttiba maa zaa zɔra, amaa yinni kɔkɔ n yi zɔ n‑di.
Dizugu ya kpaŋŋma ya mansi n‑zɔ suŋŋa din nin kyɛ ka ya zɔ n‑di.
Ŋɔn ya zɔ zoaa ni, bee, n‑ŋmɛ bɔla muna - ba zaa yi mugsiri la ba mansi ni nimmoaa m‑bamsiri deema maa.
Ba niŋni la lala ni ba ti di n‑deaai yaanni kan bu yuura; tirima mun ya di seaa kan bu naara.
Dizugu man mun bu zɔri zoaa la ni hoo ŋɔn zɔri yɔriyɔri; m bu zabri hoo ŋɔn buuri pɛsigu.
Ay!
- n mari n toori ningbiŋŋu ka gbaari ka ni nimmoaa, ni lala zugu kyɛ ka m pa la sɔ ŋɔn yiisi wa'azu n‑ti seeba, ka m mammaŋŋa kɔŋŋi nyaabu.
M mabiisi, m bu boori ya kpalim ziilinsi ni, see ka ya baŋŋi, ni, ti badima zaa daa la'am m‑bɛ sangbaŋŋu la lɔŋni, ka ba zaa daa la'am n‑kpɛ teeku maa puuni n‑lɔŋŋi.
Tɔ, lala n daa nyɛ di: ka di ŋmanni la hoo ban daa su ba zaa koom n‑ti Musa, sangbaŋŋu ni teeku la puuni.
Ba zaa daa la'am n‑di diseebu din daa pa duniya wa diibu, ka daa nyu bunnyuuriseebu bun daa pa duniya wa dinni.
Ni, tampii maa daa dɔli ba - pa duniya wa tampii n‑daa la - ka koom daa yi ka ni na; ka lala tampii maa daa nyɛ Kirisita Masiiya.
Di zaa yɔri, ba pam n daa nyɛ seeba Naawunni sufu ŋɔn daa bu maai ba zugu; ka ba daa kpi n‑kpalim n‑dɔya yoo maa ni.
Tɔ, ka anŋɔ n nyɛ an kpaamni tirima n‑wulisiri ti, ni, ti di dɔli kɔribeeri hoo ban daa dɔli seem.
Halli yan di leebi ban maanni ba'a, hoo ban seeba daa maanni la - hoo din pun sɔbi n‑dooli seem, ni, “Niriba maa daa zinni ni ba ti di ka nyu, ka naayi doaai na nti deemna.” Ti di laa n‑niŋi zina tuma, hoo ban seeba ŋɔn daa niŋi seem, ka ba niriba tusa pisi ni ata daa kpi dahinyinni la.
Ka ti di zamsiri ti Dugma, hoo ban seeba ŋɔn daa zamsira ka wigi daa ku ba.
Yaasa, ti di nyurimna, hoo ban seeba ŋɔn daa nyurimni maa ka malaaka kum daana daa kyɛ ka ba baasi yɔri.
Tɔ: anŋɔ zaa daa paai ba na, ka a wulisiri ti yɛla, ka ba daa sɔbi a n‑dooli ni ba ti kpaamni ti a zugu - tirima ban kpalim nti nya duniya naari saha paari na.
Dizugu, i yi teesi, ni, i zɛ la deede, nyin baŋŋma ka di lu!
Yan nya zamsigu seem, di bu yakki n‑gaari ninsaalidima ŋɔn nyari seaa.
Yɛdda daana n nyɛ Naawunni, u ku kyɛ ka zamsigu seaa kan gaari ya paai ya.
Halli zamsigu yi ti paai ya na, u nin bɔ sɔseaa kan nin kyɛ ka ya nyaŋŋi.
Dinŋɔna, m mabiwutta, ya zɔm ka yi ba'a ni buga gyeeŋŋu ni.
Ya nini n neaai, ka di zugu ka n tɔ'asiri lala n‑tiri ya.
Ya mammansi kur baŋŋma n yɛttɔ'a maa gbinni ŋɔn nyɛ seem.
Ti yi mari bunnyuura kɔbeaa la m‑puusi Naawunni barika, pa la tin la'amni n‑tɔtti Kirisita ziim la zugu?
Ti mun yi zaŋŋi diibu la n‑ŋmaari n‑tiri taaba, pa la tin la'amni n‑tɔtti Kirisita ningbina zugu?
Tɔ, ka diibu yinni m bɛ ni, ka tirim ban zoaai la'amni n‑ŋɔbra, ka ti ti leebi ninvugyinni ningbina, dama ti zaa la'am n‑diri diibu yinni.
Ya bu ya teesi Izraɛli dima maa yɛla?
Ban nyɛ Izraɛli dima duniya wa soori zugu la, niriba zaa ban la'amni m‑maanni sara la, ba laa n‑la'amni n‑tɔtti numni maa n‑ŋɔbra.
Bɔ ka n wulisiri wa?
- Ni, ba'ari numni nyɛ seelli?
bee, ni, ba'ari nyɛ seelli?
Ay!
- amaa ba'amaanniba bu maanni Naawunni, arizimbeeri ka ba maanna.
Ka m bu boori ni ya la'amni n‑deaari arizimbeeri yɛla tɔra.
Yɛlimaŋni, ya ku toaai n‑nyu ti Dugma bunnyuura kɔbeaa ni, ka laa n‑nyu arizimbeeri dinni m‑paasi - lala ka soori.
Ya ku toaai n‑di ti Dugma laa ni, ka laa n‑di arizimbeeri dinni ni - lala gba ka soori.
Bee, ti ya kyɛ ka ti Dugma nyuuri yisigi?
Ammi, ti mari yaa n‑gaari u?
Ay - ti ka, walla!
Ni, ‘M mari la seelikam yiiko.’ - tɔ, amaa pa seelikam zaa m paasiri suŋŋsim.
Ni, ‘M mari la seelikam yiiko.’ - tɔ, amaa pa seelikam zaa m paasiri niriba beesisuŋŋu.
Yan di kyɛ ka sɔkam bɔ u mammaŋŋa yɛla, amaa u taraana yɛla ka u boora.
Ya ŋɔbma nakoosidima numkoosa zaa, amaa di boosiri numseesi yɛla ni ya ti nya galinsi a zugu.
Dama di sɔbiya, ni, “Duniya wa, ni din bɛ ka ni maa - a zaa nyɛ la ti Dugma dinni.” Tɔ.
Sɔ ŋɔn bu niŋi yɛdda yi ti zuusi ya u bundirigu ka ya boori kyɛnni, yan dima ban zaali seelli na zaa; yan di boosiri a yɛla ni ya ti nya galinsi a zugu.
Amaa sɔ yi ti yɛli ya, ni, “Ba'ari numni nŋɔa.”, dinŋɔna yan di di, ninvugsɔ ŋɔn yɛli ya lala maa zugu, ni yan ku ti galim sɔ sufu ni teesa zugu.
- Tɔ, lala nira maa sufu ni teesa yɛla ka n tɔ'asiri maa, pa ya mammaŋŋa dina.
Mani n su m mammaŋŋa yɛla, ka dizugu n ku kyɛ ka sɔ zaŋŋi u sufu ni teesa n‑galim ma ka di mugsi ma.
N yi puusi Naawunni ka di diibu maa, ba ya niŋi la wula n‑galim ma, diibu wa zugu?
- dama m pun puusi Naawunni di zugu.
Dizugu ya yi diri diibu, bee, n‑nyuuri bunnyuura, bee, ya yi niŋni seelli zaa, ya kyɛ ka ya tumni lala n‑tiri Naawunni gyirima.
Yan di kyɛ ka sɔsɔ burigi n‑lu ya yɛla zugu - pa Izraɛli dima, bee ban pa Izraɛli niriba, halli Naawunni niriba gba.
Lala ka man moora, ni n kyɛ ka sɔkam sufu maai n yɛla zugu.
M bu boori m mammaŋŋa anfaani yɛla, see din mari anfaani n‑tiri sɔkam - di nyɛ la: ni, ba nya tuliginsim.
Ya dɔli n soori maa, hoo man gba dɔli Kirisita Masiiya soori seem la.
Tɔ: ka m pɛ'ari ya, dama ya teaari n yɛla sahakam ka kpalim n‑dɔli wulisigu maa zaa, hoo man daa zaali ya seem la.
Amaa m boori ni ya baŋŋi, ni, dɔppa saani sɔkam zaa zuguraana n nyɛ Kirisita Masiiya, pɔ'a mun zuguraana nyɛ la u sira, hoo Kirisita zuguraana ŋɔn nyɛ Naawunni.
Dɔsɔ ŋɔn pili u zugu ka susiri Naawunni, bee, n‑tɔ'asiri anabitiri yɛttɔ'a, di daama diisiri u maŋŋa vi.
Amaa pɔ'asɔ ŋɔn mun bu pili u zugu ka susiri Naawunni, bee, n‑tɔ'asiri anabitiri yɛttɔ'a, lala pɔ'a diisiri u maŋŋa vi.
U yi ti niŋi lala, di ŋmanni la hoo ŋɔn laa m‑puni u zugu ka doaai ni zugkoaa n‑tɔ'asira.
Dama pɔ'a yi ku sakki, ni, u bɔbi u zugu, dinŋɔna ŋɔn kyeema, bee, m‑puni ka doaai n‑zaani zugkoaa.
Ka lala mun yi nyɛ la vi, dinŋɔna see ka u bɔbi u zugu.
Doo bu sum ni u pili u zugu, dama Naawunni ŋmaari n nyɛ u, n‑tisiri Naawunni gyirima; pɔ'a mun tisiri doo maa gyirima.
Dama ba daa bu zaŋŋi pɔ'a m‑maali doowa, amaa ba daa naam doowa pɔi ka naayi yiisi pɔ'a u saani na.
Dizugu pa pɔ'a zugu ka doo daa bɛ ni, amaa doo maa zugu ka ba daa maali pɔ'a maa.
Dinŋɔna see ka pɔ'a maa bɔbi u zugu suŋŋa, ban su u fukumsi zugu, ni malaakadima la zugu.
Ni dinŋɔ zaa, ti Dugma saani pɔ'a pa u kɔkɔa ka kyɛ doowa, ka doo gba pa u kɔkɔa ka kyɛ pɔ'a.
Ba daa naam doo ka yiisi pɔ'a u saani na, ka pɔ'a mun yi laa n‑dɔ'ari doowa.
Ka seelikam yi la Naawunni saani.
Ya mammansi teesim din sumsi ni: pɔ'a yi bu pili u zugu ka susiri Naawunni - di mari soori?
Duniya wa beesigu kaari wulisiri ti lala - ni, doo yi mari zɔbwɔ'ala, di mari la vi.
Pɔ'a mun yi mari u zɔbwɔ'ala, di mari la gyirima n‑ti u. Ba ti u lala zɔbri ni a ti leebi bɔbsuŋŋu n‑ti u. Sɔ yi ya laa n‑ŋmɛ nangbankpeemni dinŋɔ zugu, kyɛ ka n yɛli ya, ni, tirima bu dɔli lala soori, halli ya'aseelikam Naawunni niriba ŋɔn la'amni n‑gyeemna.
Tɔ: ka man ŋɔn ya tɔ'asi yɛliseesi n‑ti ya wa, di pa la pɛ'abu zugu ka n nin tɔ'asi.
Dama yan la'am taaba sahanseaa la, di bu kyɛ ka ya yɛla maa kyɛnni tooni: ay!
- amaa a labri la nyaaŋŋa.
Dama, daŋŋni, n wum ya lahabaari, ni, ya yi la'am taaba ni ya gyeem Naawunni, ya mari la nangbanwala - ka n sakki n sufu ni, ni, di bu ta'ari ni ya bɛ lala.
Dama see ka nangbanwala bɛ ya ni, ka lala nin kyɛ ka Naawunni nini ŋɔn tigi seeba la yɛla ti yi paalu ni.
Tɔ, ka dizugu ya yi la'am taaba, di pa la ti Dugma diibu ka ya dira.
Dama ya yi diri ni, sɔkam diri la u mammaŋŋa diibu n‑daŋŋni u taraana; ka kɔm mari seeba, halli ka seeba mun nyuuri nti bugra.
Wula?
Ya ka yiya n‑nin toaai n‑di ka nyu a puuni, bee?
Bee, Naawunni niriba gyeeŋŋu la'aŋŋu maa ka ya gɔsi yɔri, halli nti zeemni ban ka, ka diisiri ba vi?
Ammi, n nin pɛ'ai ya di zugu?
- Ay!
n ku pɛ'ai ya, walla!
Dama man daa deaai seelli ti Dugma saani la ka n daa zaŋŋi n‑wulisi ya: ni, yunseaa ban daa figsi ti Dugma Yisa maa, u daa daŋŋi n‑zaŋŋi diibu la m‑puusi Naawunni pɛ'abu n‑yɛli, ni, “N ningbina nŋɔa n‑ti yarima; ya niŋma lala ka teaari n yɛla.” Ka ban daa di n‑naai maa, u daa zaŋŋi kɔbeaa gba lala, ni, “Naawunni nangbanyinni zaalipaalli maa nŋɔa; n ziim nin maali lala zaaligu maa n‑ti ya.
Ya yi kur ti nyu kanŋɔ sahanseaa zaa, yan teaama n yɛla.” Tɔ, ka sahanseaa kam ya yi ti di bundira wa ka nyu kɔbeaa wa bunnyuura, ya moonni la ti Dugma kum yɛla, halli ni u lappu na.
Dizugu ŋɔn mi, ni, u bu dɔli soori, ka laa n‑di bundira wa, bee, n‑nyu bunnyuura wa, u galimni la ti Dugma ningbina ni u ziim maa.
See ka nira viisi u maŋŋa suŋŋa pɔi ka naayi di bundira maa ka nyu kɔbeaa maa bunnyuura.
Dama ŋɔnkam di ka nyu ka bu baŋŋi di gbinni, ni, ti Dugma ningbina ni u ziim maa nŋɔa, di daama bɔ la sariya karibu m‑basi u maŋŋa zugu.
Lala zugu kyɛ ka ya niriba pam kɔŋŋi yaa ka beera; halli ya seeba mun pun ka ni.
Amaa ti yi viisi ti mansi ka kari ti toori sariya, ba ku ti laa n‑kari ti sariya n‑lusi ti.
Amaa ti Dugma yi viisiri ti yɛla ka kari ti sariya, u wubsiri ti n‑zaanni ti soori ni, ni lala ti kyɛ ka ba ku la'am ti ni duniya wa dima n‑kari ti sariya n‑lusi ti.
Ka dinŋɔna, m mabiisi, ya yi la'am taaba ni ya ti di, see ka ya guri taaba.
Kɔm yi mari sɔa, ŋɔn dima u yiri ni pɔi, ka lala nin kyɛ ka ya yi la'am taaba ya ku nya galinsi di zugu.
Tɔ: n yi ti kyɛ ya saani na, n nin laa n‑wulisi ya din kpalim la zaa.
Tɔ; ka n ya tɔ'asi Sii Kasi piini yɛla n‑tiri ya: m mabiisi, m bu boori ni seelli ti kpalim ka ya bu baŋŋi di.
Ya mi halli, ni, yan daa na bu niŋi tuuba la, ba daa yɔmsi ya ka ya dɔli ba'a an bu nyaŋŋi n‑tɔ'asira.
Dizugu n yɛtti ya, ni, Naawunni Sii ŋɔn bɛ sɔ saani zaa, di daama ku toaai n‑yɛli “Yisa baasima yɔri!” Ka di yi pa Sii Kasi maa zugu, sɔ mun ku toaai n‑yɛli, ni, “Yisa nyɛ la ti Dugma!” Tɔ: ka piini balibubalibu m bɛ ni, amaa Sii yinni maa bɛ ni n‑tisira.
Gyeeŋŋu sɔya balibubalibu m bɛ ni, amaa ti Dugma yinni ka ti gyeemna.
Tuma balibubalibu gba bɛ ni, amaa Naawunni yinni maa n tumni a zaa sɔkam puuni.
Sii maa wulisiri u maŋŋa n‑tiri sɔkam zaa, ni di zaa ti maali ka kyaŋŋi tooni.
Sii maa zugu ka ninvugsɔ mari yɛm yɛttɔ'a; ka sɔ mun mari bamsim, lala Sii yinni maa zugu.
Sɔ yaasa mari la yɛdda lala Sii maa zugu, ka sɔ mun bɛ ni ka u deaai baaridima tippu, Sii yinni maa zugu.
Seeba yaasa deaari la alahazibu tuma yiiko, bee, anabitiri yɛttɔ'a, bee, m‑baŋŋi siisi yɛla viisigu, bee, n‑tɔ'asiri yɛttɔ'a balibubalibu, bee, m‑baŋŋi lala yɛttɔ'a maa gbinni n‑wulisira.
Anŋɔ zaa nyɛ la Sii yinni maa tuma, ka u mari n‑tisiri u sufu ŋɔn boori seem.
Di ŋmani la hoo ninsaala ningbiŋŋu ŋɔn nyɛ seem: ka nyɛ la bunyinni, amaa ka mari la luga pam; ka luga mun zaa, halli ni an zoaai seem maa zaa, a la'amni n‑niŋi ningbiŋŋu yinni.
Tɔ: ka Kirisita Masiiya bɛ la lala.
Sii yinni maa zugu ka ti zaa daa su Naawunni koom, ka di daa kyɛ ka ti la'am n‑niŋi ningbiŋŋu yinni; halli ni ti seeba daa nyɛ Yɛhudiyadima ka seeba mun daa nyɛ Griikadima gba; ka seeba daa nyɛ daaba, seeba mun daa su ba mansi; ti zaa daa la'am n‑nyu Sii yinni maa.
Tɔ, ka ningbiŋŋu muna - pa lugri yinni kɔkɔ nla, amaa luga pam.
Ya bu nya?
- Sɔ nɔbri yi ti yɛli, ni, “Tɔ, m pa la nuu, dizugu m pa ningbiŋŋu maa lugri, halli fiiŋ gba!”, lala maa ku kyɛ ka ka siri pa ningbiŋŋu maa luginseaa.
Bee, sɔ tubri yi ti yɛli, ni, “Tɔ, m pa la nimbiri, dizugu m pa ningbiŋŋu lugri kɔtaa!”, lala maa ku kyɛ ka ka siri pa ningbiŋŋu maa luginseaa.
Ya bu nya?
- ningbiŋŋu zaa yi da nyɛ la nimbiri, ba ya niŋi la wula n‑wumna?
Bee, ka zaa yi da nyɛ la tubri, ba ya niŋi la wula n‑wumni nyuu?
Amaa din nyɛ seem maa, Naawunni daa niŋi luga maa zaa la a lugri a lugri, hoo ŋɔn Naawunni ŋɔn boori seem.
Yɛlimaŋni, a zaa yi da nya lugri yinni kɔkɔa, yani ka ningbiŋŋu da ya bɛ ni?
Din nyɛ seem maa, luga maa zoaai ni, amaa a la'amni n‑niŋi ningbimmunni.
Nimbiri ku toaai n‑yɛli nuu, ni, “I ka bukaata man saani!”, bee, zugu yɛli nɔba, ni, “Ya ka ma bukaata!” Ay!
- halli luginseesi an ka yaa mari la bukaata gba.
Ka luginseesi tin yɛtti, ni, an ka gyirima la n nyɛ a, ana ka ti gɔsiri suŋŋa; ka a seesi an bu veela la, ana ka ti mari suŋŋa vi zugu - halli ka a bunveela la bu boori lala suŋŋsim.
Amaa Naawunni ŋɔn maali ningbiŋŋu seem maa, u zaŋŋi la gyirima n‑ti luginseesi an yɛla bu mugsi pam la.
Naawunni tum lala ni u ti kyɛ ka nangbankpeemni ni wɔligri ka ningbiŋŋu maa ni, amaa ka luga maa zaa ti suŋŋni m‑mari taaba.
Lugri yinni yi ti namsi, a zaa yi la'am n‑namsi ni; lugri yinni mun yi nya pɛ'abu, sufu maari n nyɛ di n‑tiri a zaa.
Tɔ: yarima mun n la'am n‑nyɛ Kirisita ningbiŋŋu, ka ya zaa yinni yinni n nyɛ u ningbinluga.
Ka Naawunni daa yiisi u niriba ka ba tumni tuma balibubalibu n‑tiri taaba: u daa daŋŋi n‑zaali seeba ni ba ti niŋi u tuumudima maa; ka laa n‑zaali seeba m‑pa anabidima; nta karimbadima, m‑paasi ban tumni alahazibu tuma, ban tibri baaridima, ban suŋŋni niriba, ni Naawunni niriba toondaandima, ni ban tɔ'asiri yɛttɔ'a balibubalibu.
Sɔkam zaa nyɛ la tuumu?
- Ay!
Sɔkam nyɛ la anabi, bee, karimba?
Sɔkam n toaai n‑tumni alahazibu tuma?
- Ay!
di pa lala.
M‑paasi yaasa: sɔkam tibri la baaridima?
Sɔkam n toaai n‑tɔ'asiri yɛttɔ'a balibu?
Bee, m‑baŋŋi lala yɛttɔ'a gbinni?
- Ay!
Tɔ: ka dinŋɔna ya booma piiniseesi an tibsa la.
Halli ya kyɛ ka n wulisi ya sɔseaa kan veeli n‑gaari zaa#:-
N yi nyaŋŋi n‑tɔ'asiri ninsaalidima yɛttɔ'a kam zaa, halli ni malaakadima yɛttɔ'a gba, ka mun ka wurilim, dinŋɔna n ŋmanni la gbiliŋŋa bee feeŋŋa n‑kumni yɔri.
N yi niŋi anabitiri, ka laa m‑mari bunsɔ'ara zaa bamsim, m‑mari yɛdda halli nti kyɛ ka zɔya vuui m‑paai seela, ka mun ka wurilim, dinŋɔna m pa seelli.
Halli n yi zaŋŋi n ligri ni n neema zaa n‑tɔri fara dima, ka laa n‑zaŋŋi n ningbiŋŋu n‑kyɛ ka ba nyɔ ka bugum, ka mun ka wurilim, n ka anfaani anŋɔ zaa zugu.
Wurilim mari la sugru ni nambɔzoaa; wurilim bu zabri nyuuri; ka mun bu nyuuri bara, bee, m‑mari karimbaani.
Wurilim bu tumni gyɛrilim; di bu boori di mammaŋŋa yuubu, bee, n‑gyɛ suuri yooma: wurilim bu teaari taalli n‑guri ni di ti boosi.
Wurilim sufu bu maara ninvugseeba tumbeeri zugu; amaa ka mari la sufumaasim yɛlimaŋni zaa zugu.
Wurilim ta'ari ni, m‑mari yɛdda seelikam puuni, ka laa m‑mari tama ka diri sugru seelikam puuni.
Wurilim bu naara: amaa anabitiri yɛla yi bɛ ni, a nin paai a tɔriga; ka ba yi ti tɔ'asiri yɛttɔ'a balibubalibu, ba nin naa n‑sini ba noori; bamsim gba nin paai di naari.
Dama ti bamsim maa pa la bamsimunni, ka ti anabitiri gba pa la bummunni.
Ka din nyɛ bummunni deede la yi ti paai na, lala saha ka an pa bummuna la nin gaari n‑naai.
Ya bu nya?
man daa nyɛ bibila sahanseaa la, n daa mari la biilim n yɛttɔ'a puuni, ni n teesa ni n yɛm yɛla zaa ni.
Amaa man daa leebi bunkurigu maa, n daa zaŋŋi biilim yɛla maa zaa m‑basi.
Dama pampaŋŋɔ ti nyari liisaliisa hoo mansɔ'asi ni, amaa ka ti nin nya kasi hoo nini ŋɔn kpa taaba, din daari maa.
Pampaŋŋɔ n na bu mi yɛla zaa suŋŋa, a seesi kɔkɔ ka m mi; amaa din daari maa n nin ti baŋŋi di zaa kasi, hoo ban baŋŋi ma seem la.
Dizugu an kpalim m‑bɛ ni n nyɛ yɛdda, ni tama, ni wurilim, abata wa; amaa din gaari a zaa nyɛ la wurilim.
Ka dinŋɔna ya dɔli wurilim sɔya, ka bɔ Sii maa piini; ka kan daŋŋi tooni la nyɛ la anabitiri yɛla piini.
Dama ŋɔn tɔ'asiri yɛttɔ'a balibubalibu maa bu tɔ'asiri n‑tiri saalidima, amaa Naawunni ka u tɔ'asira.
Halli sɔsɔ bu baŋŋni a gbinni, ka u kpalim n‑yɛtti yɛlisɔ'ara u siiya puuni.
Ŋɔn mun tɔ'asiri anabitiri yɛttɔ'a maa yi tɔ'asiri n‑tiri niriba, di paasiri ba beesigu ka kpamsiri ba.
Ii - ŋɔn tɔ'asiri yɛttɔ'a balibu maa paasiri u maŋtoori beesigu, ŋɔn mun yɛtti anabitiri yɛla la paasiri Naawunni niriba zaa beesigu.
Tɔ, n da boori la ni ya zaa toaai n‑tɔ'asiri yɛttɔ'a balibubalibu, ka laa m‑boori ni ya yɛtti anabitiri yɛla, ka lala yi sɔa.
Anabi gaari ŋɔn tɔ'asiri yɛttɔ'a balibu, di yi pa la sɔ bɛ ni n‑wulisiri yɛttɔ'a balibu maa gbinni ka lala nin paasi Naawunni niriba beesigu.
Tɔ, m mabiisi: n yi kyɛ ya saani na n‑tɔ'asiri yɛttɔ'a balibubalibu, n suŋŋni ya la wula?
Ay, zaalim!
- ka di yi pa la n laa m‑mari yɛlisɔ'ara kasigri, bee, bamsim yɛla, bee, anabitiri yɛla, bee, wulisigu n‑ti ya na.
Halli bunseesi an ka nyɔvuri saani di kur bɛ la lala: ya bu nya?
- bunŋmeera hoo yiiya bee goongyi yi bu ŋmɛ n‑gɔligi suŋŋa, wula ka nira ya baŋŋi ŋmeebu maa gbinni?
Ka bunseaa ban ŋmeeri m‑moonni tɔppu yɛla la muna - ka yi bu ŋmɛ n‑gɔligi, wula ka ba ya baŋŋi n‑niŋi tɔppu siri?
Ya mammansi yɛttɔ'a ni gba, ya yi bu kyɛ ka ya yɛla yiiri suŋŋa, wula ka sɔ ya niŋi m‑baŋŋi yan yɛtti seelli maa gbinni?
Ay!
- lala kur ŋmanni la yan tɔ'asiri n‑tiri pɛsigu.
Yɛttɔ'a balibu pam siri bɛ duniya wa puuni, ka a seelikam zaa mari ka gbinni.
Amaa sɔ yi ti tɔ'asi n‑ti ma ka m bu wum u yɛttɔ'a maa, u nin gɔsi ma, ni, tinzunnira, ka man mun gɔsiri u gba lala.
Tɔ: dizugu ya mansi ŋɔn boori Sii maa piini la, ya kpaŋŋma n‑nya an paasiri la Naawunni niriba beesigu, ka ya zaa ti kyaŋŋi tooni.
Dinŋɔna, kyɛ ka ŋɔn tɔ'asiri yɛttɔ'a balibu zaa la ti susiri Naawunni ni u kyɛ ka u toaai n‑wulisiri di gbinni gba.
Dama n yi tɔ'asi yɛttɔ'a balibubalibu m‑puusi Naawunni, n sii maa puusiri ni, amaa n yɛm ka anfaani di puuni.
Dinŋɔna - n ya niŋi la wula?
N nin zaŋŋi n sii maa m‑puusi Naawunni, ka laa n‑zaŋŋi n yɛm m‑puusi u; n nin zaŋŋi n sii maa n‑yuum yuuma n‑ti Naawunni, ka zaŋŋi n yɛm n‑yuumni m‑paasi.
Bee, i yi puusiri Naawunni i sii puuni, wula ka ninvugsɔ ŋɔn bɛ bɛni nin niŋi m‑baŋŋi n‑niŋi “Ammi!” n‑ti i puusigu maa?
- dama ŋɔn bu wumni nyin yɛtti seelli wa.
Nyin ŋɔn puusiri suŋŋa maa zaa yɔri, di ku toaai m‑paasi i taraana beesigu.
Halli man tɔ'asiri yɛttɔ'a balibubalibu n‑gaari ya zaa, ka m puusi Naawunni di zugu.
Ni di zaa yɔri, n yi bɛ la Naawunni niriba sunsukkuni, m boori ni n zaŋŋi n yɛm n‑tɔ'asi beela ni n ti wulisi n taaba, ka di gaari n yi tɔ'asi pam yɛttɔ'azuna ni ka ba bu wumna.
Tɔ, m mabiisi: yan di teesiri hoo bibisi: yɛlibeeri ziiya ka ya siri nin bɛ ni hoo bileesi, amaa yɛm ziiya see ka ya nin bɛ ni hoo ninvugkura.
Di sɔbiya, Naawunni zaaligu maa ni, ni#:- “N nin zaŋŋi yɛttɔ'azuna Ni yan bu mi seeba maa yɛligu N‑tɔ'asi n‑ti butiri wa niriba, Ni di zaa ba ku wum n‑ti ma.
- Lala ka ti Dugma yɛli.” Dinŋɔna yɛttɔ'azuna bulisiri yɛla n‑tiri ban ka yɛdda la, pa ban mara; anabitiri yɛla mun bulisiri yɛla n‑tiri ban mari yɛdda, pa ban ka.
Ya bu nya?
- Naawunni niriba yi la'am n‑gyeemna, ka ba zaa tɔ'asiri yɛttɔ'a balibubalibu, ka saamma bee ban ka yɛdda dima kpɛ na, ba ku yɛli, ni, ya kpɛ la yinyaari?
Amaa ya zaa yi tɔ'asiri anabitiri yɛla ka lala nira ti kpɛ na, ya zaa zugu ka u nin ti baŋŋi u taalli ŋɔn bɛ seem, ni, ba kari u sariya ka lusi u.
Di saha ka u nin yɛli u sufu yɛlisɔ'ara an bɛ seem zaa, ka gbaani tiŋŋa n‑gyeem Naawunni ka yɛli, ni, “Naawunni siri bɛ ya saani.” Bɔ n yi kpalim, m mabiisi?
- Ya yi la'am taaba, sɔkam mari u yuumni, bee, u yɛliwulisira, bee, u bunsɔ'ara kasigri yɛla, bee, u tɔ'asiri yɛttɔ'a balibu bee n‑wulisiri lala yɛttɔ'a gbinni.
Tɔ - ya kpaŋŋma ya mansi n‑kyɛ ka anŋɔ zaa nin paasi Naawunni niriba beesigu.
Seeba yi ya tɔ'asi yɛttɔ'a balibu yɛla, kyɛ ka di nyɛ la babayi-ata kɔkɔa, ka ba tɔ'asi yinniyinni n‑deaai taaba; ka laa n‑kyɛ ka sɔ bɛ ni n‑wulisiri a gbinni ŋɔn nyɛ seem.
Amaa sɔ yi ka ni n‑wulisiri a gbinni, kyɛ ka yɛttɔ'a balibu daana sini Naawunni niriba la'aŋŋu ni, ka naayi tɔ'asi n‑tiri u maŋŋa ni Naawunni.
Anabidima maa muna - ya kyɛ ka ba gba ti tɔ'asi ba niriba ayi-ata, ka ban kpalim la kpasi ba yɛttɔ'a maa.
Ka yɛttɔ'a yi kyɛ sɔ ŋɔn ziya saani na, kyɛ ka ŋɔn pun tɔ'asiri la ti tɔ'asi n‑naai pɔi, ka ŋɔnla naayi deaai yɛttɔ'a.
Dama ya zaa nin toaai n‑tɔ'asi ya anabitiri yɛla n‑deaari taaba yinniyinni, ka sɔkam bamsi ka di kpamsi ba.
Anabidima maa n su ba mammaŋŋa anabitiri yɛla fukumsi, dama Naawunni pa la ŋɔn burimna, amaa ŋɔn maanna.
See ka ya dɔli ban la'amni n‑gyeemni Naawunni la zaa kaari, ka kyɛ ka pɔ'aba kpalim m‑bɛ surimm ya la'aŋŋu maa ni.
Ba ka soori ni ba tɔ'asira, see ka ba dɔli soori hoo zaaligu maa ŋɔn yɛli seem la.
Pɔ'a yi boori ni u baŋŋi yɛttɔ'aseaa gbinni, see ka ba naayi kuli yiri ni ka u ti boosi u sira.
Pɔ'a yi ti tɔ'asiri Naawunni niriba la'aŋŋu ni, di mari la vi.
Wula!
Naawunni yɛligu daa piili yarima saani, bee?
Bee, ya kɔkɔ saani ka di paai?
Sɔ yi yɛli, ni, u nyɛ la anabi, bee, ŋɔn mi Sii maa yɛla, di daama nin sakki, ni, man ŋɔn sɔbri seelli n‑tiri ya wa nyɛ la ti Dugma zaaligu.
Sɔ mun yi bu wumni n‑tiri yɛligu wa, yan di wumni n‑tiri di daama gba.
Tɔ, ka dinŋɔna, m mabiisi, ya boom suŋŋa anabitiri yɛla, amaa ka di ta'ari yɛttɔ'a balibubalibu yɛla.
See ka bunseelikam niŋi suŋŋa ka dɔli soori deede.
Tɔ, m mabiisi, n ya teaai ya la man ŋɔn daa mooli lahabasuŋŋu maa n‑ti ya seem.
Lahabaari wa ka ya daa deaai, ka lahabaari maa zugu ka ya kpalim n‑zɛ yummu.
Halli lala lahabasuŋŋu zugu ka ya nya tuliginsim, ya yi kpalim n‑dɔla wulisiseaa man daa mooli n‑ti ya la suŋŋa.
Di yi pa lala, ya yɛdda bɛ la yɔri.
Lahabaari wa ka n daa deaai seeba saani ka laa n‑zaŋŋi n‑ti ya, ka di yɛttɔ'akpanni nŋɔa: ni, Kirisita Masiiya daa kpi ti tumbeeri zugu, hoo Litaafi maa ŋɔn daa pun wulisi seem.
Ka di laa n‑wulisi, ni, ba daa sɔ'ai u, ni, dabsa ata daari ka u daa neaai kum ni, hoo Litaafi maa ŋɔn daa pun wulisi seem.
Ni, u daa kyɛ ka Siifasi Piita nya u pɔi, ka u nyaandɔliba pii ni ayi gba daa naayi nya u.
Di nyaaŋŋa ka u daa kyɛ ka ti mabiisi bɔbgu daa nya u, ka ba daa zoaai n‑gaari ninvugkɔbsinu.
Niriba wa pam na bɛ ba nyɔvuya ni, amaa baseeba laa n‑ka ni.
Ka u daa laa n‑kyɛ ka Gyeemsi nya u, ka u tuumudima zaa gba daa nya u. Anŋɔ zaa nyaaŋŋa, u daa naayi kyɛ ka n gba nya u, hoo ban gbirigi n‑dɔ'ai sɔa.
Dama mani n kpalim tuumudima maa zaa nyaaŋŋa, halli m bu sum ni ba booli ma Naawunni tuumu gba, dama n daa katti Naawunni niriba n‑namsiri ba.
Amaa Naawunni piini zugu kyɛ ka m bɛ la man bɛ seem; ka lala piini maa bu basi yɔri, dama n daa tum tuma n‑gaari ba zaa - halli di pa la mani n‑tumna, amaa Naawunni piini ŋɔn mari ma n‑tumna.
Tɔ, di yi nyɛ la mani bee bana, lala ka ti moonna, ka lala ka ya daa niŋi yɛdda.
Tɔ: ti moonni n‑yɛtti, ni, Kirisita daa neaai kum ni; ka wula ka ya seeba yɛtti, ni, kum neaari ka ni?
Kum neaari yi ka ni, dinŋɔna Kirisita daa bu neaai.
Kirisita mun yi daa bu neaai kum ni, dinŋɔna ti moonni la lahabaari maa yɔri, ka ya yɛdda niŋbu gba nyɛ la yɔri.
M‑paasi lala, ba nin nya ti la, ni, zirima'ariba zaŋŋi n‑kyaŋŋi Naawunni yɛla.
Dama ti yɛtti, ni, Naawunni n daa neaai Kirisita kum ni: amaa ban kpi la yi ku toaai n‑neaai kum ni, dinŋɔna u daa bu neaai u. Ii!
- ban kpi yi ku toaai n‑neaai kum ni, dinŋɔna Kirisita gba daa bu neaai.
Kirisita mun yi bu neaai kum ni, dinŋɔna ya yɛdda ka gbinni ka ya na kpalim m‑bɛ ya tumbeeri ni.
Ka lala naa n‑kyɛ ka Kirisita niriba ban ka ni la gba baasi yɔri.
Di yi nyɛ la: ni, ti ka tama Kirisita ni, di yi pa la duniya wa ni kɔkɔa, dinŋɔna ti wahala gaari sɔkam zaa dinni.
Amaa yɛlimaŋni ka Kirisita daa siri neaai n‑yisigi kum ni; u pun daŋŋi ban kpi la zaa lala - hoo ban daŋŋi n‑kyɛ naara pɔi ka naayi nya puri antaam maa zaa seem la.
Ya bu nya?
- ninsaalisɔ zugu ka kum daa paai ti zaa na, ka dizugu kum ni neaari gba daa paai ti na ninsaalisɔ zugu.
Ii!
- Adam zugu ka sɔkam kpiira; Kirisita mun zugu ka sɔkam nin neaai kum ni.
Amaa sɔkam ni u saha: Kirisita daŋŋi hoo naara ŋɔn daŋŋi seem la, ka ban pa nyɛ la Kirisita niriba - ba saha nyɛ la u lappu na dabsiri daari.
Di nyaaŋŋa ka di nin naai: Kirisita nin sa'am yiiko dima ni fukumsi dima zaa yɛla ka kyɛ ka ba baasi yɔri pɔi, ka naayi zaŋŋi naam maa yɛla n‑niŋi u Ba Naawunni nuusi ni.
Dama see ka u di naam halli nti nyaŋŋi u dindaandima zaa.
Ka u dindaansɔ ŋɔn ti ya kpalim nyaaŋŋa ka u sa'am u yɛla nyɛ la kum.
Ni, “U zaŋŋi bunseelikam n‑kyɛ ka u nyaŋŋi ka su a fukumsi.” Tɔ, ka ŋɔn Naawunni yi ti zaŋŋi ‘bunseelikam’ n‑ti u, di wulisi, ni, di pa la ŋɔn Naawunni fukumsi ka u su.
Ka Naawunni Bii maa muna - u yi ti nyaŋŋi n‑naai, u mammaŋŋa gba nin kpɛ u Ba maasim ni, sɔ ŋɔn zaŋŋi seelikam n‑ti u ni u ti nyaŋŋi; ka lala nin kyɛ ka Naawunni naayi leebi seelikam sɔkam saani.
Tɔ: ka ba yi yɛtti, ni, kum ni neaari ka ni, ka ban suuri Naawunni koom n‑tiri ban pun kpi la ya niŋi la wula?
Ban kpi maa yi bu neaari fass, wula zugu ka ba suuri koom n‑tiri ba?
Tirima muna - wula zugu ka ti diri wahala sahakam?
N kpiiri ni beoo kam - lala n siri nyɛ di, m mabiisi - hoo man mari sufumaasim n‑duusiri m maŋŋa ya zaa yɛla zugu seem la, ti Dugma Yisa Kirisita saani la.
Halli n daa bɛ la Ɛfɛsusi timpuuni n‑zabri ni mooni bunkɔbbeeri.
Tɔ, di yi nyɛ la kulla ninsaala beesigu wa yɛla zugu kɔkɔa, n ku nya anfaani di zugu.
Ban kpi yi bu neaara, ni, “Ya kyɛ ka ti diri ka nyuura, Dama beoo ti sa nin kpi.” Yan di kyɛ ka ba yɔmsi ya: ni, “Zɔbeoo sa'amni la halli beesisuŋŋu gba soori.” Ya maalima n‑teesi yɛlimaŋni yɛla, ka di laa n‑tumni tumbeeri.
Yaseeba bɛ ni m‑bu mi Naawunni yɛla.
Ya vi yɛttɔ'a ka n yɛtti wa.
Tɔ: di yi pa seem sɔ nin boosi n‑yɛli, ni, “Kpiimma neaari la wula n‑doaari na?
Wula, ningbimbɔ ka ba ya zaŋŋi n‑yisigi?” Nyin gyɛrigu wa!
I yi buri bumburiseelli, ka ku toaai m‑buli na n‑niŋi di yi pa la ka daŋŋi n‑kpi.
I yi buri, pa kan ya buli n‑yi na la ka i butta, kulla bumburli hoo kawanni, bee, kyi bumburiseaa.
Amaa Naawunni n yi tiri ka ningbinseaa ŋɔn boori maa; bumbutiri zaa ni ka u tisiri ka ningbiŋŋu.
Ningbina zaa pa yummu: ninsaala ningbiŋŋu m bɛ ni, ni bunkɔbri dina ŋɔn bɛ ni, niinsi gba dina bɛ a kɔkɔa, ni zimi gba dina.
Saazugu ningbina bɛ ni, ka kyɛ duniya wa ni ningbina, ka a zaa mari a veelim, ka a nyɛ la a kookooba.
Wuntaŋŋa mari ka veelim, ka namboaa mun mari ka dinni, ni saŋmariwuusi gba mara; ka saŋmariwuseaa veelim bu ŋmanni la ka taraana dinni.
Tɔ: ka kum ni neaari nin nyɛ la lala.
Ba zaŋŋi bunseesi an sa'amni ni la n‑sɔ'ai, ka bunseesi an nin bɛ ni sahakam la nin doaai na.
Ban zeemni seelli la ka ba sɔ'ara, ka ka nin doaai na n‑nya gyirima.
Bumbugsiri m butti tiŋŋa, bunkpeeŋŋu mun nin buli n‑doaai na.
Ba zaŋŋi duniya wa ni ningbina n‑sɔ'ara; ka ka nin neaai na hoo ningbinseaa Sii maa ŋɔn zaŋŋi nyɔvuri n‑tiri ka maa.
Duniya wa ni ninsaala ningbina siri bɛ ni, ka ningbina laa m‑bɛ ni seesi Sii maa ŋɔn zaŋŋi nyɔvuri n‑tisiri maa.
Di sɔbi n‑dooli, ni, “Daŋŋni nira la, Adam, daa leebi la ninsaala.”, sɔ ŋɔn vu la: halli ka Adam sɔ naayi kyɛ na nti leebi siiya n‑tiri sɔkam nyɔvurimaŋni.
Amaa sii maa daana daa bu daŋŋi na: ay!
- duniya dinni la n daa daŋŋi n‑kyɛ na ka sii maa daana la naayi pa. Ba daa zaŋŋi tanni m‑maali daŋŋni ninsaala maa, amaa ŋɔn mun pa buyi la ŋɔna, u yi la arizana ni na.
Hoo tanni daana ŋɔn daa bɛ seem la, lala ka u duniya wa taaba gba bɛ ni; ka arizana niriba mun bɛ la hoo ba mun toondaana, arizana ni doo la.
Dizugu ti pun mi tanni doo wa beesigu beebu, n‑ŋmanni hoo ŋɔna ŋɔn bɛ seem; ka lala yaasa ti nin ŋmanni hoo arizana doowa nti bɛ u gba beesigu.
M mabiisi, n yɛtti ya wa, ni, duniya wa ningbina kur nyɛ la numni ni ziim, a ku toaai n‑nya Naawunni naam beebu; halli ka kan sa'amni ni la ku toaai n‑di faari kan bu naara.
Ya wumma!
N yɛtti ya la yɛlisɔ'ara yɛla: pa ti zaasa n nin kpi, amaa ba nin takki ti zaa.
Ba nin takki ti yoomyooma, hoo nimbiri kamsigu saha.
Lala saha ka ba nin kyɛ ka kikaa ti kum n‑wulisi duniya naari saha paari na.
Dama ba nin peebi, ka ban kpi la zaa nin doaai ka ku laa n‑kpi; ka tirima mun nin takki.
See ka kan sa'amni la ti deaai beesigu din bu naara, hoo ban deaari sutura n‑yeeri seem la.
Ka kan kpiiri la nin deaai beesigu din bu kpiira n‑yɛa.
Lala saha maa ka kan sa'amna ka kpiiri la ti deaai kan bu laa n‑kpiira n‑yɛ, ka di siri nin niŋi hoo ban daa pun sɔbi n‑dooli seem la, ni#:- “Ba vɔli kum n‑nyaŋŋi.” ni#:- “Ha!
Kum, i nyaŋŋsim bɛ la yani?
Ha!
Kum, i dumpu yiiko lee?” Dama dumpu seaa kum ŋɔn mari n‑dumni ti la nyɛ la tumbeeri taalli; ka taalli maa yiiko bɛ la zaaligu la ni.
Dinŋɔna ti puusiri Naawunni barika!
Dama ŋɔna n kyɛ ka ti nyaŋŋi, ti Dugma Yisa Kirisita Masiiya zugu.
Lala zugu, m mabiwutta, see ka ya bɛ yummu deede; yan di bɛ kpa, ka bɛ kpa.
Ya zaŋŋma ya mansi zaa n‑ti ti Dugma tuma maa sahakam, dama ya mi halli, ni, ya yi tumni pam n‑tiri ti Dugma, ya bu tumni la yɔri.
Tɔ: zaŋŋi n‑kyaŋŋi toosigu n‑ti Naawunni niriba la yɛla: man daa wulisi Galɛseaa dima maa seem la, ya gba niŋma lala.
Di nyɛ la: ni, bakwai piiligu dabsiri daari zaa, see ka ya sɔkam yinniyinni yiisiri beela n‑zaali m‑mara, hoo Naawunni ŋɔn lɔrigi u yɛla seem maa; lala nin kyɛ ka man yi ti kyɛ na sahanseaa la, toosigu yɛla ku laa m‑bɛ ni yaasa.
N yi ti paai na, n nin sɔbi gbana n‑zaŋŋi a n‑ti yan yiisi seeba la, ni ya piini la m‑paasi, ka tum ba ni ba ti zi a n‑kyaŋŋi Gyɛrusalɛm.
Di mun yi sum ni man gba kyaŋŋi, ba nin beeli ma ka ti kyaŋŋi.
N yi dɔli Masidoonya tingbaŋŋu n‑gaari, n nin kyɛ ya saani na.
Ii, n siri ya n‑dɔli Masidoonya pɔi, ka di bu ya'ai ka n niŋi dabsa ayi ya saani, bee, n nin kpalim ya saani halli ni waari saha ti naai.
Lala ka ya nin nyaŋŋi n‑zaali ma soori ni, ni n ti kyaŋŋi n kyɛnni maa, di yi nyɛ Gyɛrusalɛm bee seela zaa.
Dama m bu boori ni n nyɛ ya ka n nɔba n zɛ saazugu ka gaari yooma; m boori ni Naawunni yi sakki, ni, n niŋi la dabsa ayi ya saani.
Amaa n nin kpalim m‑bɛ Ɛfɛsusi halli ni DaPisinu Daari Pɛntikoosi Kyuu la saha.
Dama ba lɔrigi soori n‑ti ma ni n tum tunsuma pam, amaa ka niriba pam ta'ari ma di ni.
Timɔti yi ti paai ya na, yan kyɛ ka u bɛ ya saani ka dabeem ka u, dama u tumni la ti Dugma tuma maa hoo man gba ŋɔn tumni seem la.
Ya sɔ di zeem u.
Ya zaalima u soori zugu ni sufu maasim, ka u ti labi n saani na.
Dama n guri la u kyɛnni na, ŋɔn ni ti mabiisi zaa.
Ti mabii Apɔloosi ŋɔna - n daa susi u nimbirimoaa, ni, u kpaŋŋma u maŋŋa n‑dɔli ti mabiisi wa n‑kyɛ ya saani na; amaa u daa bu boori ni u kyɛ na pampaŋŋɔ, halli fiiŋ: ni, u yi ti nya sahasuŋŋu, u nin kyɛ na.
Tɔ: ka dinŋɔna ya baŋŋma suŋŋa!
Ka zɛ deede ya yɛdda ni, m‑mari sufukpeemni ka kpamsiri ya mansi.
See ka ya niŋi bunseelli kam wurilim zugu.
Ma mabiisi, ya pun mi Sitɛfanasi yɛla: ni, ŋɔn ni u yiri dima maa daa niŋi Yisa yɛdda n‑daŋŋi Akaaya dima zaa; ka ba zikki zaa bɛ la yɛdda dima la suŋŋsim ni.
Dizugu ya kpaŋŋma ya mansi, m mabiisi, ni ya wumni n‑tiri lala niriba, ni ba nimmoosi tuntuntaaba zaa.
Sitɛfanasi ŋɔn daa paai ma na, ŋɔn ni Fɔtunaatusi ni Akaayakusi, n sufu daa maai, dama ba nin zɛ ya zaazii maa ni, yan ka n saani maa zugu.
Dama ba daa labsi n sii na, ni ya gba siisi m‑paasi.
Yan di tam lala niriba yɛla.
Ti kpa wa mabiisi m puusiri ya ni - Naawunni niriba ban la'amni m‑bɛ ni Ɛseaa tingbaŋŋu tinsi ni zaa.
Akwila gba puusiri ya na, ni u pɔ'a Prisila, ni ban la'amni ba yiri maa ni n‑gyeemni Naawunni la.
Halli ti mabiisi zaa puusira.
Ya puusima taaba suŋŋasuŋŋa ti wurilim puusigu ni.
Ya nyam sɔppu wa - man sɔbri m‑puusiri ya n toori nuu ni sɔppu: Pɔla.
Sɔ yi bu wuri ti Dugma, mbusu bɛ di daama zugu.
Marana ta!, ni, Kyɛm na, ti Dugma!
Ti Dugma Yisa piinisuma bɛ ya saani.
N wurilim bɛ ya saani, Kirisita Yisa Masiiya saani.
Man Pɔla n‑sɔbri gbaŋŋu wa - man ŋɔn nyɛ Yisa Kirisita Masiiya tuumu, Naawunni yuubu zugu - man ni ti mabii Timɔti: ti sɔbri n‑tiri ya, yan bɛ Kɔrinti tiŋŋa n‑la'amni n‑gyeemni ti Dugma la, ni Naawunni niriba zaa ban bɛ Akaaya tingbaŋŋu ni.
Ti Ba Naawunni, ni ti Dugma Yisa Kirisita, zaŋŋma u piinisuma ni alaafɛ zaa n‑ti ya.
Kyɛ ka ti pɛ'ai Naawunni, ŋɔn nyɛ ti Dugma Yisa Kirisita Ba la, ti Ba Nambɔzoaa Daana, ka ŋɔn Naawunni n su sufumaasim n‑kpamsiri sɔkam.
Ŋɔna n siri kpamsiri ti sufu ti yɛlibeeri zaa puuni, ka lala nin kyɛ ka ti gba nin toaai n‑kpamsi ban mari yɛlimugsa zaa sufu, hoo tin gba ŋɔn daa deaai sufumaasim Naawunni saani seem la.
Hoo tin kur la'am n‑diri Kirisita wahala wa, lala ka ti nin la'am n‑diri u sufumaasim kpamsigu gba, halli nti yakki.
Ti yi nya toom, di nyɛ la ya sufumaasim ni ya fa-m‑basi zugu; ti mun yi ti nya ti sufu kpamsigu, di bɛ la lala ka di nin kyɛ ka ya gba sufu kpamsi, halli ka ya nin bamsi sugru di zugu n‑zɛ yummu, sahanseaa yan nya namsi hoo ti dina wa la.
Dizugu ti mari tama ya zugu ka ka birisigu, dama ti mi halli, ni, yan la'am n‑diri ti wahala wa seem la, lala ka ya nin la'am n‑nya ti sufumaasim gba.
Dama ti bu boori ni ya kpalim n‑zi ti yɛla, ti mabiisi, tin ŋɔn daa di wahala Ɛseaa tingbaŋŋu wa ni seem: ti siri daa namsi ni halli nti yakki, ka ti daa kɔŋŋi tama zaa zaŋŋi n‑kyaŋŋi ti beebu gba.
Ti daa teesiya, ni, kum kɔkɔ n kpalim ti.
Amaa dinŋɔ daa niŋi ti, ni di ti wulisi ti, ni, ti di niŋni ti mammansi yɛdda, amaa Naawunni ŋɔn toaai n‑neaari ban kpi la.
U daa fa ti m‑basi yɛlibeeri anŋɔ taabu ni, ka u nin laa n‑fa ti m‑basi yaasa.
Halli ti niŋi tama, ni, u nin laa n‑yiisi ti yɛlibeeri ni, yan ŋɔn suŋŋni ti ya wunsusigu zugu la.
Lala nin kyɛ ka niriba pam ti puusi Naawunni tirima zugu, dama ba nin nya Naawunni ŋɔn wum niriba pam wunsusigu seem la ka suŋŋi ti di zugu.
Tɔ: ka dinŋɔna tin nyuuri bara yɛttɔ'aseaa zugu la nyɛ la: ni, ti sufu ni bamsim wulisiri ti, ni, ti bɛ la beesisuŋŋu duniya wa ni.
Ni, di pa la duniya wa yamgɔliŋŋu soori ka ti dɔla, amaa sɔsuŋŋu ka ti dɔli n‑tiri Naawunni kasikasi.
Naawunni ŋɔn daa suŋŋi ti seem la, lala ka ti bɛ ni, halli yarima saani ka ti beesigu siri daa pun bɛ lala.
Ti bu sɔbri bunseelli yan ku toaai n‑karim ka baŋŋi di gbinni.
Ka m mari tama, ni, ya nin baŋŋi di zaa halli ni di tɔriga, dama ya pun baŋŋi ti yɛliseesi gbinni.
Ka lala nin kyɛ ka ya nin toaai n‑nyu bara tirima zugu, hoo tin ya n‑nyu bara yarima zugu seem wa, ti Dugma Yisa dabsiri daari maa.
N daa pun niŋi yɛdda, ni, di bɛ la lala: ka dizugu n daa gbaai gbaari, ni, n ya n‑daŋŋi n‑kyɛ ya saani na pɔi, ka lala ti kyɛ ka ya nya sufumaasim buyi.
N daa yɛli, ni, n ya n‑dɔli ya saani na n‑gaari n‑kyaŋŋi Masidoonya tingbaŋŋu ni, ka laa n‑yi bɛni n‑labi ya saani na yaasa, ka ya zaali ma soori ka n kyaŋŋi Gyuudiiya.
Tɔ; man ŋɔn daa yɛtti lala maa, n daa birisiri n‑yɔmsira, bee?
Bee, n daa gbaai n yɛla hoo duniya wa nira, n‑yɛli ‘Ii!’ ka labi n‑yɛli, ‘Ay!’ Ay!
- Naawunni ŋɔn nyɛ yɛdda daana zugu ka ti na zi n‑yɛli ya, ‘Ii!’ ka labi n‑yɛli, ‘Ayi!’ Dama Naawunni Bii Yisa Kirisita yɛla ka ti daa mooli n‑ti ya - man ni Sailivanisi ni Timɔti - ka ŋɔn mun Yisa pa la ‘Ii!’ ni ‘Ay!’ daana, amaa ka u seelikam kur sakki, ni, ‘Ii!’ Dama nangbambasiseesi Naawunni ŋɔn daa basi la zaa ka ŋɔn Yisa sakki, ni, ‘Ii!’ n‑zaali a ni.
Dizugu ŋɔn Yisa zugu ka ti niŋi ‘Ammi!’ la, n‑tiri Naawunni gyirima.
Tɔ: ka Naawunni n zaŋŋi tirima ni yarima gba n‑zaali deede n‑ti Kirisita; ŋɔna n daa diisi ti naam gba, ka laa n‑zaŋŋi u daalimni m‑pa ti; ka kyɛ ka u Sii la bɛ ti sufu ni, ni di ti wulisi, ni, di zaaniya ka di siri ya kyɛ na.
Ay!
- di daa pa la birisigu zugu ka n daa bu kyɛ ya saani na.
M boonni Naawunni ni u ti di sɛhara n‑ti n sufu yɛlimaŋni yɛla: namboo zugu ka n daa bu kyɛ Kɔrinti na, dama n daa bu boori ni ya nya yɛla.
Pa la ti su la ya yɛdda yɛla m‑mugsira, amaa tin ni yarima la'amni n‑suŋŋni la taaba ya sufumaasim zugu; dama yɛdda zugu ka ya zɛ deede maa.
Dinzugu n daa teesi n‑gbaai n sufu ni, ni, n bu ya kyɛ ya saani na n‑laa n‑nya sufusa'aŋŋu yaasa.
Dama man yi ti sa'am ya sufu, ŋɔni m bɛ ni n‑ya kyɛ ka man mun sufu maai?
- ka di pa la man sa'am seeba sufu maa, di nyɛ la yarima.
N daa sɔbi lala maa, ni n ti kyɛ ka man yi kyɛ ya saani na maa, ya ku sa'am n sufu maa; dama yarima n nyɛ ban sum ni ya kyɛ ka n sufu maai.
Ay!
- n siri daa mari yɛdda, ni, ya zaa nin la'am n‑nya n sufumaasim maa.
Dama sufusa'aŋŋu ni beerim ni nintam zugu n daa kyɛ ka n sɔbi n‑ti ya maa.
Ka di pa la ni n kyɛ ka ya sufu ti sa'am, amaa ni ya ti baŋŋi man wuri ya pam seem.
Ninvugsɔ ŋɔn daa taasi sufusa'aŋŋu na maa, pa man sufu ka u daa sa'am amaa ya zaa sufu - bee, n tɔ'asiri lala n‑yakkri sɔsuŋŋu?
Ya daadam bɔbgu ŋɔn pun darigi u tubri seem la - tɔ di sakkiya!
Dinzugu ya kyɛri u taalli m‑pɛŋŋi u, ka suŋŋi u ka u ti nya sufumaasim: di yi pa lala, di pa seem sufusa'aŋŋu nin nyaŋŋi u.
Di zugu n kpamsiri ya ni, ni, ya kur kyɛ ka u baŋŋi, ni, ya wuri u ni.
Halli din daa kyɛ ka n daa sɔbi n‑ti ya daa nyɛ la: ni, n ti zamsi ya yɛdda yɛla, m‑baŋŋi ya nin deaai n noori seelikam puuni deede, bee, ya bu ya deaai?
Ya yi pun kyɛ sɔ taalli m‑pɛŋŋi u, man gba kyɛ di daama taalli m‑pɛŋŋi u: man mun daa kyɛ taaliseaa m‑pɛŋŋi u la - taalli yi siri daa bɛ ni - n daa kyɛ m‑pɛŋŋi yarima zugu, Kirisita Masiiya tooni.
Ka di nin kyɛ ka Sintaani ku nyaŋŋi ti.
Dama ti pa la seeba ban zi u teesibeeri yɛla an nyɛ seem la.
Tɔ, man ŋɔn daa kyaŋŋi Tirɔ'asi tiŋŋa, ni n ti mooli Kirisita lahabasuŋŋu yɛla maa, n daa nya ka ti Dugma pun yoaai soori n‑ti ma.
Amaa n daa na kpalim n‑ka sufudoaa dama n daa bu nya m mabii Taituusi la bɛni.
Lala zugu ka n daa kyeoosi ba ka gaari n‑kyaŋŋi Masidoonya.
Amaa ti puusiri Naawunni dama u suŋŋni ti sahakam.
Ka Kirisita ŋɔn nyaŋŋi zaa ka kyɛnni u gyirima gyingaari ni kyɛnni sahanseaa la, ŋɔn Naawunni n kyɛ ka ti dɔli la Kirisita nyaaŋŋa.
Halli u kyɛ ka tirima zugu ka ba baŋŋi u bamsim maa seela zaa, hoo nyunya'asiri ŋɔn kpeeri yiri ya'akam zaa puuni la ka niriba zaa wumna.
Ii, ti siri ŋmani la hoo Kirisita turaali n‑tiri Naawunni, ka di nyɛ la ban nyari tuliginsim maa saani, ni ban bɔrigri la gba saani.
Ban mun saani ti ŋmani la kum nyupoosiri, banla saani muna ti ŋmani la nyɔvuri nyunya'asiri.
Ka ŋɔni n nin nyaŋŋi lala tumni maa?
Tirim bu ŋmanni daa biisi, ti bu zaŋŋi Naawunni yɛligu n‑diri daa n‑koosiri m‑boori ligri di zugu.
Ay - ti tɔ'asiri yɛdda ni yɛlimaŋni yɛla: ti tɔ'asiri hoo Naawunni ŋɔn tum seeba la, ka di nyɛ la ŋɔn Naawunni ni Kirisita tooni ka ti tɔ'asira.
Ammi, dinŋɔ wulisi la, ni, ti maali n‑tibgri ti mansi, bee?
Ti nyɛ la seeba ban boori ni ba sɔbi gbana n‑kyɛ ka ya baŋŋi ti, fa?
Bee, ya sɔbri lala gbana n‑ti ti gba?
- hoo seeba ŋɔn boori a seem la.
Ay!
Ti gbana maa n siri nyɛ yarima: ban sɔbi gbanseesi n‑niŋi ti sufu ni n nyɛ ya.
Sɔkam nin toaai n‑karim ti lala gbana maa m‑baŋŋi a gbinni ŋɔn nyɛ seem.
Di kasigi n‑wulisi, ni, Yisa Kirisita mammaŋŋa n sɔbi lala gbaŋŋu maa, di nyɛ la yarima; ka tirima muna - ba tum ti ni ti mari ka na.
Ba bu zaŋŋi inki n‑sɔbi ka, amaa Naawunni Nyɔvuri Daana Sii Kasi la ka ba zaŋŋi n‑sɔbra.
Halli ba bu boaai n‑sɔbi ka kuglama ni, hoo Musa zaaligu ŋɔn daa sɔbi seem la, amaa ninsaalidima sufu ni.
Ti yɛtti dinŋɔ, dama ti niŋi yɛdda ka bu birisiri Naawunni tooni, ka di bɛ la Kirisita zugu.
Seelli ka ti ni din nin wulisi, ni, tirim mammaŋŋa nin toaai n‑tumni tuma maa.
Din kyɛ ka ti nin toaai n‑tumni a maa yi la Naawunni saani na.
Ŋɔn Naawunni n kyɛ ka ti sa'ai ni ti tum u nangbanyinni zaaligu sɔpaalli tuma wa.
Ka ka pa la sɔseaa kan dɔli sɔppu la, amaa Sii maa soori n nyɛ ka.
Sɔppu zaaligu soori mari la kum, amaa Sii maa soori tisiri la nyɔvuri.
Tɔ; amaa zaalikurigu la muna - ba daa boaai ka n‑sɔbi n‑niŋi kuga ni, ka ka daa mari kum na; amaa ka tuma soori daa mari gyirima pam.
Halli di daa kyɛ ka Musa nindaa la daa nya'ari nyain, ka Izraɛli dima daa bu nyaŋŋi n‑gɔsira.
U nindaa neesim daa baligri ni; amaa di zaa yɔri, gyirima n‑daa siri la.
Ka di yi bɛ lala, gyirima pam nin ti dɔli Sii maa zaaligu soori tuma, halli nti yakki: bee, m ma'ai ni?
Daŋŋni soori wa n daa kari niriba sariya n‑lusi ba; halli ni di zaa yɔri, ka daa mari gyirima.
Ka sɔpaalli la muna - sɔseaa kan deaai ba, ni, yɛlimaŋni dima - lala soori bu ya mari gyirima pam n‑gaari ka?
Ay, ka nin mara!
Sɔkurigu gyirima bu laa n‑ŋmani la gyirimamaŋni, dama sɔpaalli gyirima gaari ka halli nti yakki.
Daŋŋni soori neesim daa baligri m‑basira, halli ka di daa piili ni gyirima; dizugu sɔseaa kan kpalim m‑bɛ gyirima ni ka bu naari la mari la gyirima n‑gaari ka.
Lala zugu tin mari tama kanŋɔ maa zugu, ti gbaari ti mansi n‑tumna, ka vi ka ni.
Tirima bu ŋmani la hoo Musa, dama ŋɔna n daa zaŋŋi saariga n‑ligi u nindaa, ni Izraɛli niriba di ti nya gyirima neesim la ŋɔn daa baligri n‑naari seem maa.
Amaa di zaa yɔri, Izraɛli dima maa yɛm na kpalim n‑ligi ni; ba yi kur karimni gbankurigu la, saariga maa na kpalim m‑pili la ba yɛm.
Ka bu piligi m‑basi, dama Yisa kɔkɔ n nyɛ ka piligra.
Halli ni zuna, ba yi ti karimni Musa zaaligu gbaŋŋu la, saariga maa na kpalim m‑pili la ba yɛm.
Amaa ba nin toaai m‑basi ka, hoo Litaafi la ŋɔn yɛli Musa yɛla seem la, ni, “Ŋɔn daa ti ŋmaligi n‑kpa Naawunni saani maa, di saha ka saariga maa daa piligi.” Tɔ: ti Dugma n nyɛ Sii maa, ka ti Dugma Sii yi bɛ seelli zaa, bɛni ka sumaŋŋa nin bɛ ni.
Tirima muna - ti ka saariga kan ligi ti nini: ti kur gɔsiri ti Dugma gyirima maa ka nya'asiri n‑labsiri na.
Di yiiri la ti Dugma, ŋɔn nyɛ Sii maa, saani na, ka takkri ti ni ti kyaŋŋi tooni n‑ŋmani hoo ŋɔn mammaŋŋa ŋɔn nyɛ seem; ti siri yiiri la gyirima zii ni, m‑paari gyirima din zoaai n‑gaari lala.
Ka di nyɛ la Naawunni namboo zugu ka ti tumni wa, ti ku toaai n‑kyɛ tama.
Ay!
- di pa lala.
Ti za'asi yɛlisɔ'ara seesi m mari vi la, ka bu goori n‑yɔmsira, ti mun bu sa'amni Naawunni yɛligu la.
Amaa tin yɛtti yɛlimaŋni maa paalu ni maa zugu kyɛ ka sɔkam baŋŋi ti yɛla suŋŋa u sufu teesa ni, zaŋŋi n‑kpa Naawunni saani.
Halli ni ti lahabasuŋŋu maa ŋɔn ligi la saariga seeba saani maa zaa yɔri, ban baasiri yɔri la saani ka ka ligi.
Dama Sintaani n kyɛ ka duniya wa dima nya u n‑gyeemni u, ni, ba Naawunni.
U siri kyɛ ka ban ka yɛdda la sufu zoomna, ka bu nyari neesimaŋni: lala neesim maa mun yi la lahabasuŋŋu mooligu ni na - lahabaari zaŋŋi n‑kyaŋŋi Kirisita gyirima, ka ŋɔn Kirisita mun ŋmani la Naawunni deede.
Pa ti mammansi yɛla ka ti moonna, amaa Yisa Kirisita Masiiya yɛla, ni, u nyɛ la ti Dugma: ka laa m‑moonni, ni, tirima n nyɛ ban gyeemni ya zaa, ŋɔn Yisa zugu.
Naawunni daa yɛli, ni, “Kyɛ ka neesim neaai zibsim ni!”: tɔ, ŋɔn Naawunni kyɛ ka u neesim neaai ti sufu ni gba, ni di ti ti ti bamsim zaŋŋi n‑kyaŋŋi Naawunni gyirima din bɛ Yisa Kirisita nindaa ni la.
Ti siri mari arizikki anŋɔ zaa, amaa ti saani a bɛ la hoo buna ŋɔn bɛ sinsi puuni seem.
Ka lala zugu nin wulisi yaa din zoaai pam la yɛla - ni, pa tirima saani ka di yi na, amaa di yi la Naawunni saani m‑paai ti na.
Di mugsi ti ya'ari kam, amaa ti bu ŋmirigi.
Ti burimna, amaa ka bu basi tama.
Ba niŋni ti putoo, amaa ti bu basi yɔri; ba ŋmɛ ti n‑lusi, amaa ti bu sa'am zaa.
Tin kyɛnni n‑goori seem wa, sahakam ka Yisa kum yɛla kpalim m‑bɛ ti ningbina ni, ni lala ti kyɛ ka Yisa nyɔvuri beesigu gba bɛ ti ningbina ni, ka niriba ti nya.
Ii - tirima ban nɛ wa, ba kur zaŋŋni ti n‑niŋni kum ziiya, Yisa yɛla zugu; dama lala nin kyɛ ka ŋɔn Yisa nyɔvuri beesigu ti yi paalu, halli ti ningbina an kpiiri la puuni gba.
Tɔ, ka dizugu kum tumni ti puuni, amaa yarima muna - nyɔvuri tumni ya puuni.
Di sɔbi n‑dooli, ni, “N daa niŋi yɛdda; dizugu ka n daa tɔ'asi.” Tɔ, ka tirima gba niŋi yɛdda, ka lala zugu ka ti tɔ'asira.
Dama ti mi halli, ni, Naawunni daa neaai ti Dugma Yisa kum ni.
Ka laa m‑mi, ni, ŋɔna n nyɛ sɔ ŋɔn nin kyɛ ka ti gba neaai, tin ni Yisa ŋɔn la'am m‑bɛ ni maa, ka nin taasi tin ni yarima zaa m‑paai u saani na.
Anŋɔ zaa nyɛ la yarima anfaani zugu; di gbinni nyɛ la: ni, niriba pam ŋɔn deaari Naawunni piinisuma an zoaai nti yakki la, ba nin puusi Naawunni pampam di zugu, ka Naawunni gyirima ti paasira.
Ka dinŋɔna ti ku basi tama.
Halli ni ti ningbina dɔŋŋni maa zaa yɔri, ti mun sufu ni ti maanni n‑leebri bumpaala beoo kam.
Yɛlimugsa mari ti, amaa a bu tibsa ka a mun ku yuui.
Ka anŋɔ zaa nin kyɛ ka ti nya tibsim ni gyirima an gaari zaa ka laa n‑ka naari.
Ti siri bu zaŋŋi ti nini n‑kpa la bunseesi an nyari la, amaa an bu nyari maa ka ti gɔsira.
Dama bunseesi an nyari ni nini bu ya n‑yuui, amaa an bu nyari muna - anŋɔ nin ti kpalim m‑bɛ ni sahakam.
Tɔ: ka ti baŋŋi ti duniya wa ningbina yɛla: ni, a ŋmani la hoo suga, bee, tanti leensi; ni, a yi ti wurim m‑basi, sɔkam mari u dusuŋŋu, Naawunni ŋɔn mɛ seaa n‑ti ti, pa ninsaala; ka lala duu maa zɛ la arizana ni, ka ka nin ti yuui halli saha kan ka naari.
Tin ŋɔn kpalim m‑bɛ kpa wa, ti na nyuusiri ni, dama ti sufu kur boori la ti paai dupaala wa n‑kpɛ a ni, bee, ti nya suturipaala Naawunni saani n‑yɛ a.
Ya bu nya?
- ti yi nya sutura n‑yɛa, dinŋɔ wulisiri, ni, ti ku laa n‑kyɛnni yɔri.
Tin mun na kpalim n‑gbeeri kpa wa sugri la ni, ti kur nyuusiri ni ka fabinna; di pa la tin boori la ni ti kyɛnni yɔri, amaa tin boori ni ti yɛ suturiveela, bee, n‑kpɛ ti duseesi an zɛ arizana ni la.
Di saha ka ti bunseesi an kpiiri la nin ti basi zaa, ka nyɔvuri nin nyaŋŋi a zaa.
Halli lala zugu ka Naawunni daa naam ti m‑maali ti siri; ka u wulisi ti lala, dama u pun daŋŋi n‑zaŋŋi u Siiya n‑ti ti.
Tɔ: ka dinŋɔna ti kpamsiri ti sufu, dama ti mi halli, ni, ti yi na kpalim m‑bɛ ningbina wa puuni, di wulisi, ni, ti na ka Naawunni saani.
Pampaŋŋɔ saha ti mari yɛdda n‑kyɛnna: pa ti nini ka ti mari n‑nyari deede.
Ii, ti siri kpamsiri ti sufu: tin ŋɔn mun boori ni ti yi ningbina wa ni, ni ti ti bɛ Naawunni saani.
Ka dinzugu ti kpaŋŋi ti mansi n‑tumni din kyɛ ka ŋɔn Naawunni nini tigra, halli tin bɛ duniya wa ningbina puuni maa, bee, ti ka a ni.
Dama Kirisita nin ti zi u sariya karibu bimbinni zugu, ni u ti boosi ti zaa boosa zaŋŋi n‑kyaŋŋi ti ningbina wa ni tuma, a yi ti nyɛ bunsuma, bee, bumpoosa.
Soori ka ni ni sɔ za'asi: ti sɔkam zaa nin zɛ u tooni n‑deaai ti laara sanyoaa hoo ti tuma wa ŋɔn sumsi seem.
Ka dinŋɔna ti mi Naawunni yɛla ŋɔn mari dabeem seem: lala zugu ka ti kpaŋŋni ti maŋŋa ni ti moonni Naawunni lahabaari n‑kyɛ ka niriba ti sakki.
Ti beebu bu sɔ'ai Naawunni saani, ka ti laa m‑mari tama, ni, di bu sɔ'ai ya gba sufu teesa saani.
Di pa la ti maali m‑boori ti tibgi ti maŋŋa ya saani yaasa; ay!
- ti ya n‑ti ya la soori ni ya ti nyuuri bara ti yɛla zugu.
Ka dinŋɔna, ninvugseeba yi ya nyu bara zaŋŋi n‑kyaŋŋi bunseesi an nyari wa yɛla, ka pa sufu ni yɛlimaŋni yɛla, ni ba ti zeem ya - tɔ!
yan mun nin nyaŋŋi n‑labsi ba labsisuŋŋu.
Ni, yinyaari mari ti - tɔ, di yi bɛ la lala, di nyɛ la Naawunni zugu ka ti kɔŋŋi yɛm.
Tin mun yi nyɛ ninvugmaŋa, di nyɛ la yarima zugu ka ti mari ninneesim.
Yisa Kirisita Masiiya wurilim bɛ ni m‑mugsiri ti: ti ku toaai n‑yɛli seela, na'ala, ninvugyinni ŋɔn daa kpi n‑ti sɔkam la zugu, lala wulisi, ni, sɔkam mun kpiya.
Ka ŋɔn daa kpi maa gbinni nyɛ la: ni, ban kpalim m‑bɛ ni la, pa ba mammaŋŋa zugu ka ba bɛ ni, amaa ŋɔn Kirisita zugu ka ba bɛ ni, dama u daa kpi n‑ti ba ka laa n‑yisigi.
Ka di zugu pampaŋŋɔ zaŋŋi n‑kyɛnna ti ku laa n‑gɔsiri niriba hoo duniya wa ninsaadima maa ŋɔn gɔsiri ba seem m‑bugsiri ba yɛla: halli ti yi daa gɔsiri Kirisita mammaŋŋa gɔsibu wa, ti ku laa n‑niŋi lala.
Dinŋɔna ninvugsɔ yi bɛ Kirisita saani, ba naam u la bumpaalli: u beesikurigu la gaariya, ka bunseelikam leebi la beesipaalli.
Ka anŋɔ zaa yi la Naawunni saani.
U daa kyɛ ka Kirisita zɔ ti sindaani u saani m‑maali yɛttɔ'a zaa, ka daa laa n‑zaŋŋi sindaani zoobu tuma wa n‑ti ti ni ti ti tumna.
Ni, ŋɔn Naawunni daa bɛ la Kirisita saani n‑zɔri sindaani, ni u ti maali u yɛttɔ'a zaa n‑ti duniya wa dima, ni u ku laa n‑teesi ba tumbeeri yɛla halli beela.
Ka u zaŋŋi sindaani zoobu wa yɛla n‑ti ti ni ti ti moonna.
Dama Naawunni tum ma, hoo ŋɔn tum bisɔ ni u ti mari ŋɔn Naawunni kukɔri n‑kyɛ na n‑susira.
Lala ka u tum ti zaa gba.
Ti susiri niriba nimmoosi Kirisita zugu, ni, ba labi Naawunni saani na n‑niŋi nangbanyinni.
Ŋɔn Kirisita mun daa ka bumbɛseelli u ni, ka Naawunni daa zaŋŋi u n‑kyɛ ka u ti leebi bumbeoo, ka di daa nyɛ la tirima zugu.
Lala ka u daa kyɛ ka tirim tumbeeri dima wa ti leebi yɛlimaŋni dima n‑ti ŋɔn Naawunni.
Naawunni tuntuntaaba n nyɛ ti, ka Naawunni pun zaŋŋi u piini n‑ti ti, halli ka ti bu sumsi lala; tɔ, ka di zugu ti kpamsiri ya, ni, yan di kyɛ ka Naawunni piini wa basi yɔri.
Dama u yɛliya, ni#:- “Sahasuŋŋu maa deede ka n daa wum n‑ti ya, Halli tuliginsim dabsiri daari ka n daa suŋŋi ya.” ka mani n yɛtti ya wa, ni, pampaŋŋɔ n nyɛ Naawunni ‘sahasuŋŋu’ wa, ka ‘tuliginsim daari’ wa n nyɛ zuna.
Ti bu ta'ari sɔ soori, ka lala nin kyɛ ka ba ku galim ti tuma soori wa.
Amaa bunseelikam zaa puuni ti ya n‑wulisiri, ni, Naawunni tuntumniba n nyɛ ti.
Halli di yi nyɛ wahala diibu puuni gba, ti bɛ la lala n‑diri sugru, ni toom ni yɛlimugsa puuni gba.
Ba bu ti, ka kpari ti sarika duri ni; niriba mun daa zabri ti yɛla zugu; ti daa tumni tunkpeema, ka ganni gɔgala, ka kpalim m‑bɛ kɔm ni.
A zaa puuni ka ti tumni la Naawunni tuma.
Ti kur zɛ yummu Naawunni saani, m‑mari yɛm, ni sugru, ni nirilim; ti kpalim m‑bɛ Naawunni Vuusim Kasi saani, ka wuri niriba ni yɛlimaŋni.
Ti mari la yɛlimaŋni yɛligu n‑tumna, ni Naawunni yiiko; ti mari ti tɔppu neema an nyɛ la yɛlimaŋni dina, ka a bɛ la ti nudirigu ni ti nuzaa ni zaa.
Anŋɔ zaa puuni ka ba pɛ'ari ti, ka laa n‑fiilim ti; ba gyeemni ti ka laa n‑zeemni ti; ba yɛtti, ni, ti yɔmsira, ka laa n‑yɛtti, ni, ti tɔ'asiri yɛlimaŋni.
Sɔsɔ bu mi ti yɛla, amaa ti yuuri duya; ti nyɛ la hoo ban kpiira, ka kpalim n‑nɛa; ba namsiri ti, amaa ti bu kpi zaa.
Halli ti bɛ la sufusa'aŋŋu ni, amaa ka mari sufupeelli sahakam; ti bɛ la fara ni, amaa ka kyɛ ka daadam pam leebi la bundaandima; ti ka seela, amaa ka mari bunseelikam.
Ya bu nya, ti zɔdima?
- ti tɔ'asi n‑ti ya Kɔrinti dima wa ka bu mɔŋŋi ya, halli ti yoaai la ti sufu ni teesa n‑ti ya.
Di pa la ni tirima n mɔŋŋni ya ti wurilim; ay!
- amaa yarima n mɔŋŋni ti ya wurilim.
Dinŋɔna see ka ya dɔli soori n‑labsi n‑ti ma hoo man pun tisi seem - n tɔ'asiri n‑tiri ya hoo m biisi la - ka ya gba yoaai ya sufu ni teesa n‑ti ma.
Yan di kyɛ ka yan ni ban ka yɛdda la ti la'amni n‑tumni hoo na'akoora ŋɔn tumni seem.
Ammi, yɛlimaŋni ni tuppuwumni la'amni n‑suŋŋni taaba?
- Ay!
Bee, neesim ni zibsim ya niŋi la wula n‑la'amna?
- a ku toaai, halli beela!
Kirisita siri ku toaai n‑lɔ nangbanyinni ni Sintaani; bee, yɛdda daana ku toaai n‑nyɛ ŋɔn za'asi yɛdda niŋbu la taraana.
Naawunni Gyeeŋŋu Yiri siri bu ŋmanni ba'ari bee bugri ŋɔn bɛ seela.
Amaa tirima n nyɛ gyeeŋŋu yiri n‑ti Naawunni Nyɔvuri Daana maa.
Hoo ŋɔn Naawunni daa yɛliya#:- “N nin kpɛ ba saani n‑gbɛa; Man ni ban nin kyɛnni n‑gyinna; N nin nyɛ Naawunni n‑ti ba Ka ba mun nin nyɛ n niriba.” Dinzugu, ni#:- “ ‘Ya yim na ka kyɛ ba, n‑wɔligi ya mansi m‑bɛ ya kɔkɔa.’ - Lala ka ti Dugma yɛtta.” Ni#:- “Ya di siisi bunda'ariga kan kyisira, Ka n nin deaai ya.
Ka n nin leebi ya Ba, Ka yan mun nin leebi m biisi.
- Lala ka ti Dugma Yiiko Zaa Daana yɛtta.”
Tɔ, m mabiwutta, ba pun basi nangbambasiri wa n‑ti ti na, ka di zugu ya kyɛ ka ti leebi Naawunni niriba kasikasi.
Ka kyɛ ka da'ari ka ti ni, ti ningbina ni ti siisi zaa; ka laa n‑zɔri Naawunni, ni u ti su ti beesigu yɛla zaa.
Ya ku deaai ti suŋŋa?
Ti bu tum sɔ taalli, ti bu sa'am sɔ soori, ti mun bu yɔmsi sɔ n‑fa u.
Man ŋɔn yɛtti lala, di pa la ni n ya n‑wulisi, ni, ya pa la niriba: ya siri bɛ la ti sufu ni, halli ni tin ni yan yi la'am n‑kpi, bee, ti la'am n‑nɛ gba - ti pun yɛli ya lala - bee, ti daa bu yɛli?
N siri niŋi ya yɛdda ka tɔ'asiri pam n‑nyuuri bara ya zugu.
N nya n sufu maasim zaa di zugu; ni ti wahala diibu zaa yɔri, n sufu pɛligiya pam.
Dama tin daa paai Masidoonya sahanseaa maa, ti daa bu nya vuusim, ka daa nyari yɛla pam ya'ari kam zaa.
Daadam saani ka ti daa mari zaba, ka ti sufu puuni ka dabeem daa kur bɛ ni.
Amaa ni di zaa yɔri, Naawunni n nyɛ sɔ ŋɔn gɔsiri ban ka yaa yɛla n‑tiri ba maasim, ka u daa maai ti sufu, ka kyɛ ka Taituusi kyɛ ti saani na.
Ka di pa la u kyɛnni na maa kɔkɔa, amaa yan ni ŋɔna ŋɔn daa mari sufumaasim ni taaba seem la zugu.
U daa yɛtti yan boori ti yɛla seem la, ni yan nyari sufusa'aŋŋu seem, taalli maa zugu; m‑paasi yan zaŋŋi ya sufu zaa n‑niŋni na: ka lala daa kyɛ ka n sufu maai halli nti yakki.
Ni man daa sɔbi gbaŋŋu ka ya sufu sa'am maa zaa, m bu ya takki n‑labi nyaaŋŋa.
Halli n siri daa boori ni n takki, dama n daa nya ka gbaŋŋu kana daa niŋi ya sufusa'aŋŋu, halli ni di daa bu yuui pam gba.
Pampaŋŋɔ muna n yi mari la sufupeelli, pa la ya sufusa'aŋŋu la zugu, amaa, ni, ya sufusa'aŋŋu daa kyɛ ka ya takki ya sɔbeeri, ka taasi ya tooni.
Naawunni zugu sufusa'aŋŋu n‑daa la, ka dizugu ya daa bu labi nyaaŋŋa ti tuma zugu.
Naawunni zugu sufusa'aŋŋu wa zugu siri kyɛ ka ti takkri ti sɔbeeri nti nya tuliginsim, ni ti sufu ku laa m‑miligi; duniya wa sufusa'aŋŋu mun taasiri ti kum ni.
Ya bu nya Naawunni zugu sufusa'aŋŋu wa ŋɔn suŋŋi ya seem?
- ya boori yooma m‑maali yɛttɔ'a maa, ka bu boori galiŋŋu di zugu.
Ya gyɛ la suuri n‑niŋi tumbɛtumna la, ka zɔri tumbeoo la yɛla dabeem; ya boori nimmoosi ni ya maai yɛlli maa, ni ya kari yɛttɔ'a maa sariya ni yɛlimaŋni.
Bunseelli kam puuni ya daa wulisi, ni, ya yi yɛla wa ni, ka ka taalli di zugu.
Man daa sɔbi n‑ti ya na maa gbinni muna, di pa la ŋɔn daa niŋi taalli la zugu, bee, ban daa tum sɔ taalli la zugu gba.
Ay!
- n daa sɔbi ni, ni n ti kyɛ ka ya baŋŋi yan boori ti yɛla nimmoosi maa seem, ka di yi paalu ni, Naawunni tooni.
Dinŋɔ zaa zugu ti sufu kpamsiya.
Ka n‑zaŋŋi m‑paasi ti mammaŋŋa kpamsigu zugu, ti mari sufupeelli Taituusi yɛla zugu, dama u sufu daa maaya, yan daa ti u sufudoaa la zugu.
N daa pun tɔ'asi n‑ti u n‑nyuuri bara zaŋŋi n‑kyaŋŋi ya yɛla, ka ya mun daa bu diisi ma vi.
Tin daa yɛli seelli zaa n‑ti ya la daa nyɛ la yɛlimaŋni, ka lala ka tin daa nyu bara seesi n‑ti Taituusi ya zugu la gba siri daa niŋi yɛlimaŋni.
Din paasiri u wurilim n‑ti ya nyɛ la: ni, u teaari la ya zaa ŋɔn daa wum n‑ti u seem la, ni, ya daa deaai u ka zɔri dabeem pam tumbeeri la zugu.
N nin toaai n‑niŋi ya yɛdda zaa seelikam puuni, ka di niŋi ma nya'asim pam.
Tɔ, m mabiisi, m boori la ya baŋŋi Naawunni ŋɔn daa zaŋŋi piiniseaa n‑suŋŋi Masidoonya dima maa.
Ni, u daa kyɛ ka ba ti zoaai zaŋŋi n‑kyaŋŋi ba tisibu ziiya halli nti yakki: ni ba yɛlimugsa zamsigu maa zaa, ni ban bɛ fara puuni zaa yɔri, ba pun wulisi ba sufumaasim ni ba nirilim ŋɔn nyɛ seem.
Dama mani nŋɔ n‑diri sɛhara, ni, ba daa tisi ban daa nyaŋŋi seem - halli n‑yakki ba kpeeŋŋu tɔriga.
Ba mammaŋŋa yuubu ni ka ba daa bɛlim ti pam, ni, ti kyɛ ka ba la'am n‑tumni tunsuŋŋu wa.
Ba mun daa bu niŋi tin daa teesi seem la, amaa ba daa daŋŋi n‑zaŋŋi ba mansi n‑ti la Naawunni, ka naayi ti ti gba, Naawunni yuubu zugu.
Tɔ: Taituusi daa pun daŋŋi m‑piili lala tuma maa, ka dizugu ti daa susi u, ni, u tumma tunveelli wa n‑naai yarima gba saani.
Ka dinŋɔna yarima ŋɔn kur niŋni seelikam suŋŋa la zugu - di yi nyɛ yɛdda ni, bee yɛttɔ'a ni, bee yɛm, bee nimmoosi tumpu ni, bee wurilim ni, yan wuri ti suŋŋasuŋŋa seem la - kur kpaŋŋma ya mansi m‑moori n‑niŋi suŋŋa n‑gba tisiri lala piini maa.
Di pa la n tiri ya la wadda, amaa m boori la n zamsi ya wurilim ŋɔn paai seem n‑nya, din nin kyɛ ka n zaŋŋi seeba ban wuri nimmoosi maa wurilim m‑ma'asiri ya dinni.
Dama ya mi ti Dugma Yisa Kirisita tunsuŋŋu veelim ŋɔn nyɛ seem maa: ni, u daa su arizikki zaa, amaa yarim zugu ka u daa leebi fara daana, ni lala ti kyɛ ka ya mun leebi bundaandima.
Ka dinŋɔna n saawara maa nŋɔa: ni, yarima n nyɛ seeba ban daa piili lala yɛttɔ'a maa yuumni la sa; ka di daa pa la yan daa daŋŋi n‑tum la kɔkɔa, amaa ya daa daŋŋi m‑piili n‑teesi lala tuma maa yɛla.
Tɔ, ka pampaŋŋɔ see ka ya tum tuma maa halli nti naai; ka lala nin kyɛ ka ya sufu ni teesa zaŋŋi n‑kyaŋŋi tuma maa, ni ya tuma maa gba, nin dɔli la taaba halli nti naai; ka ya nin tum ya marigu tɔriga.
Ya bu nya?
- ninvugsɔ yi ti boori ni u tisi, piini maa deaari dɔli la ŋɔn mari seem, pa ŋɔn ka seelli la.
Di pa la ni ti kyɛ ka seeba vuusiri ka yarim mun nya mugsigu; ay!
amaa ni di ti sa'asi n‑ti sɔkam.
Pampaŋŋɔ ya mara, ka seeba mun ka; ka ya nin suŋŋi ba ban pɔsigi seela maa.
Ban mun yi ti mara, ka ya ka, ba gba nin suŋŋi ya: lala ka ya nin sa'asi taaba.
Hoo din pun sɔbi n‑dooli seem la, ni#:- “Ban daa va pam la dina daa bu zoaai n‑yakki, ka ban mun daa va beela maa dina n daa bu pɔsigi ba.” M puusiri Naawunni ŋɔn daa kyɛ ka Taituusi gba nini moaai zaŋŋi n‑kyaŋŋi ya yɛla zugu.
Dama ŋɔn Taituusi daa wum ti susigu maa ni sufumaasim pam, ka laa n‑gbaai u kyɛnni ya saani na la ni u toori zigizigi boorimma nimmoosi.
M‑paasi u zugu, ti ya kyɛ ka ti mabisɔ gba ti kyɛ ya saani na.
Ŋɔna n nyɛ sɔ ŋɔn tumni lahabasuŋŋu maa tuma, ka Naawunni niriba ban la'amni lugri kam zaa ni kur pɛ'ari u di zugu.
M‑paasi lala, ŋɔna ka ba daa yiisi ni u ti dɔli ti n‑suŋŋi ti, tin taasi piini maa sahanseaa la; piini mun tisibu wa wulisiri ti Dugma gyirima paalu ni, ka laa n‑wulisi tin boori ti suŋŋi niriba nimbirimoaa seem la.
Dama ti bu boori ni sɔ galim ti zaŋŋi n‑kyaŋŋi ligri pam wa yɛla.
Dizugu ti kpaŋŋi la ti mansi n‑niŋni din tu, pa la Naawunni tooni kɔkɔa, amaa saalidima tooni gba.
Ti laa n‑ya tum la ti mabisɔ m‑paasi ba zugu; ti daa pun nya ka doo wa tumni nimmoosi sahakam, ka pampaŋŋɔ u niŋi ya yɛdda pam, ka dizugu u ya tum n‑gaari lala.
Taituusi muna - u nyɛ la n tuntuntaraana ya saani.
Ka ti mabiisi wa mun zɛ la ba taaba zaaziiya, ba taaba mun n nyɛ baseeba ban la'amni n‑gyeemni Naawunni tinsi zaa puuni; ka ban laa n‑nyɛ seeba ban kyɛ ka Naawunni nya pɛ'abu.
Dinzugu ya kyɛ ka niriba wa ti baŋŋi ya wurilim ŋɔn nyɛ seem, ka laa m‑baŋŋi din kyɛ ka ti nyuuri bara ya zugu, ka Naawunni niriba zaa ti nya.
Tɔ: ka ligri toosigu n‑tiri Naawunni niriba la yɛla muna - di pa la yɛlimugsa man saani ni n sɔbi di yɛla n‑ti ya.
Dama m pun mi halli yan boori ni ya suŋŋi lala seem.
Halli n pun tibgi ya yuuri Masidoonya dima saani, ni, ya Akaaya tingbaŋŋu dima wa n pun maali ya siri ni ya tisi ka di yuui, halli yuumni la sa.
Ka ya zigizigi la yɛla daa kyɛ ka ba niriba pam gbaai tuma wa m‑paasi.
Tɔ, ka dinŋɔna n tumni la ti mabiisi wa ni ba daŋŋi n tooni n‑kyɛ ya saani na, ni tin nyu bariseesi ya yɛla wa zugu ku basi yɔri.
Ti daa yɛli ba, ni, ya daa pun maali ya siri, ka m bu boori Masidoonya niriba ti dɔli ma na n‑nya ka ya bu niŋi siri zaa.
Lala nin diisi tirima vi, ka laa n‑diisi ya gba vi, tin daa niŋi ya yɛdda seem wa zugu.
Lala zugu ka n daa teesi, ni, di kpa la talasi ni n kpamsi ti mabiisi wa ka ba daŋŋi ma na n‑suŋŋi ya ni ya ti sɛ'asi ya piiniseesi yan daa pun yɛli, ni, ya nin tisi la.
Lala nin kyɛ ka a siri nyɛ la wurilim piini, pa ban mugsi ya seesi zugu.
Ya teaama dinŋɔa: ŋɔn butti n‑ya'ara ti ya n‑ŋmaari ni n‑ya'ara; ka ŋɔn mun n butti n‑zoaara ti ya n‑ŋmaari ni n‑zoaara.
Amaa see ka sɔkam ti tisi u sufu ŋɔn teesi, ni, u tisima seem, pa la mugsigu zugu, dama Naawunni wuri la ŋɔn tisiri sufupeelim zugu.
Ka ŋɔn Naawunni nin kyɛ ka u piini zaa paari ya saani na, ni ya ti mari yan boori seelli zaa sahakam, ka laa m‑mari m‑paasi ni ya ti zaŋŋni n‑suŋŋni niriba.
Hoo din pun sɔbi n‑dooli seem zaŋŋi n‑kyaŋŋi ninvugsɔ ŋɔn tisiri la, ni#:- “U zaŋŋi piini n‑wurim n‑tisi fara dima, Ka kpalim la yɛlimaŋni daana sahakam.” Ka Naawunni n nyɛ sɔ ŋɔn zaŋŋi bumbura n‑tiri ban butti la, ka laa n‑tiri bundira ni ba ti di.
Ka u siri nin zaŋŋi bumbura n‑tisi yarima, ka laa m‑paasi ya antaam zaa - di nyɛ la: yɛlimaŋni puuni beesigu.
Ya nin bɛ ni hoo seeba bam mara, bunseelikam zaa puuni; ka di nin kyɛ ka ya tisiri ya yuubu sahakam: ka lala nin kyɛ ka ba puusi Naawunni ya tuma wa zugu, tirim mun saani.
Tɔ, ka dizugu yan tumni suŋŋsim wa gbinni pa la, ni, ya nin suŋŋi Naawunni niriba ban pɔsigi bunseesi zii kɔkɔa, amaa ka di laa m‑mari la wulisigu pam ka naayi paasiri Naawunni puusigu.
Ya yi tum suŋŋsim tuma wa n‑naai, di nin wulisi ya beesisuŋŋu beebu yɛla.
Ka niriba nin ti nya; ka pɛ'ai Naawunni, ni, ya deaari ŋɔn Naawunni noori n‑tɔ'asiri n‑wulisiri Kirisita lahabasuŋŋu yɛla yɛlimaŋni ŋɔn bɛ seem.
Ka din paasi lala zugu, ni, ya yiisiri ya sufu yuubu piini n‑tiri ba, ni sɔkam.
Ka ba nin laa n‑susiri Naawunni n‑tiri ya, ka nin boori ya yɛla ni nimbirimoaa, dama Naawunni ti ya u piinisuma pam gba, halli nti yakki.
Pɛ'abu siri bɛ ni n‑ti Naawunni u piini tisibu zugu, halli ni tin ku toaai n‑wulisi u piini wa zaa ŋɔn nyɛ seem la.
Man, Pɔla, n‑sɔbri wa: ka n susiri ya, Kirisita sugru zugu, ni u nirilim zugu.
Halli ban yɛtti n yɛla seem maa yɔri ka n susiri ya - dama ba yɛtti, ni, n yi bɛ ya saani n nyɛ la sɔ ŋɔn zɔri vi ni dabeem, amaa n yi ka ya saani muna m mari la sufukpeemni ni dablim.
N susigu wa gbinni nyɛ la: ni, n di kyɛ ya saani na nti niŋi sufukpeemni, dama n teesiri, ni, di nin kpa la talasi ni n zaŋŋi n sufukpeemni m‑boosi ninvugseeba boosa; dama ba yɛtti, ni, man nyɛ la sɔ ŋɔn tuusi la tɔppu hoo duniya wa dima ŋɔn tuusiri seem maa.
Ni ti bɛ la duniya wa ni maa zaa yɔri, ti bu zabri hoo duniya wa tɔppu ŋɔn tuusiri seem.
Neenseesi tin mari n‑zabra maa pa la duniya wa tɔppu neema: ay!
- a mari la Naawunni yiiko, n‑nyaŋŋi n‑sa'amni kpeeŋŋu ziziisi.
Ti sa'amni la nangbankpeemni yɛla gba, m‑paasi bunseelikam zaa kan duusiri kamaŋŋa ka za'asiri Naawunni yɛla bamsim.
Ti mun zabri ni ti ti gbaasi sufu ni teesa zaa, n‑kyɛ ka a zaa ti wum n‑ti Kirisita.
Ka ya yi ti sakki wumpu n‑naai, ti nin maali siri ni ti darigi ban ku wum la zaa tuba.
Ya nini n gɔsiri yɛla ka ya teesiri, ni, a gɔsibu siri wulisiri la a gbinni zaa ŋɔn bɛ seem.
Ay!
- ŋɔnkam niŋi yɛdda, ni, u nyɛ la Kirisita nira, see ka u maali n‑teesi, ni, tirim gba nyɛ la Kirisita niriba lala.
Di yi pa seem n nin nyu bara zaŋŋi n‑kyaŋŋi ti Dugma ŋɔn zaŋŋi yiikoseaa n‑ti ti la, halli nti yakki sɔsuŋŋu gba; ŋɔn Naawunni siri daa zaŋŋi n‑ti ti, ni ti ti duusi ya beesigu, pa ti sigsi ka.
Amaa vi ku mari ma bara nyuubu wa zugu.
M bu boori di ŋmanni hoo man sɔbri n gbana wa ni n ti vɔlisiri ya.
Dama ninvugseeba ban yɛtti n yɛla, ni, n gbana n nyɛ buntibsa ka mugsira, amaa m mammaŋŋa yi ti bɛ ya saani sahanseaa la n nyɛ la ninvugyɔri, ningbimbaaliga daana; ni, “Ka u yɛttɔ'a wa muna - a ka yaa halli beela!” See ka lala niriba baŋŋma, ni, tin nyɛ seem ti gbana sɔppu maa ni, sahanseaa tin ka ya saani la, lala ka ti nin nyɛ ti tuma maa ni, sahanseaa tin bɛ ni maa.
Niriba wa n nyari ba mansi kɔkɔa, amaa tirima ku toaai n‑zaŋŋi ba yɛla m‑ma'asi ti mansi, bee n‑la'am m‑bɛ ba saani.
Ba zaŋŋi ba mansi yɛla n‑zamsiri taaba; ba zaŋŋi ba mansi m‑ma'asiri la taaba.
Ba siri ka yɛm halli fiiŋ gba!
Tirim mun ku ma'asi ti mansi n‑nyu bara n‑yakki din mari soori.
Ti nin sɛ'ali ti ma'asigu ni zamsigu yɛla ni ya'aseaa Naawunni ŋɔn zaali ti - halli nti paai ya saani na gba.
Ti yi daa bu paai ya na, ti barinyuubu naa n‑ku dɔli soori; amaa di pa lala, dama ti siri daa pun daŋŋi ya saani na n‑taasi Kirisita lahabasuŋŋu n‑ti ya.
Ti mun bu yakkri n‑gatti ti tɔriga n‑nyuuri bara zaŋŋi n‑kyaŋŋi ninvugseeba tuma m‑paasi ti maŋtoori dina zugu.
Amaa ti mari tama, ni, ya yɛdda nin zoaara, ka lala ka ti tuma zii gba nin yɛligi ya saani.
Halli ni ti nin toaai m‑mooli lahabasuŋŋu maa n‑ti ya tooni sa tingbanseesi niriba.
Ti bu boori ti kpɛ sɔ tuma ya'ari ni n‑nyuuri bara tunseesi ŋɔn pun tum n‑naai la zugu.
Ni, “Kyɛ ka ŋɔn ya nyu bara zaa nyuuri a ti Dugma yɛla zugu.” Di siri pa la ŋɔn pɛ'ari u maŋŋa la yuuri ka ba duusira, amaa ti Dugma ŋɔn pɛ'ai sɔ la.
Ay!
- Man ŋɔn tɔ'asiri seem wa nyɛ la gyɛrilim, amaa n susi ya, ni, ya di sugru n‑sakki n‑wum.
Halli ya pun sakki lala gba.
N gɔsiri ya yɛla suŋŋasuŋŋa, ka a dɔli la Naawunni soori.
Di ŋmani la hoo m bii n nyɛ ya, pɔ'asariga, ka m pun basi noori, ni, ya nin kuli sira yinni - di nyɛ la Kirisita.
Lala zugu ka m boori la ni ba taasi ya u yiri hoo pɔ'asarisuŋŋu ŋɔn ka galinsi.
Amaa dabeem mari ma, dama n teaari Hawa yɛla, ni, waafu daa zaŋŋi u putɔyam n‑yɔmsi u n‑nyaŋŋi u; man mun n zɔri, ni, di yi pa seem ya nin burigi n‑yi yɛlimaŋni sɔseaa yan nin mari n‑dɔli Kirisita wa ni.
Dama sɔ yi kyɛ na m‑moonni Yisa sɔ yɛla, ka di pa la tirim Yisa wa, ya nin sakki n‑deaai lala; bee, yan deaai la sisɔ ŋɔn pa yan pun deaai Sisɔ wa, bee, lahabasuŋŋu kan pa yan deaai seaa wa, anŋɔ zaa ka ya nin sakki n‑deaai lala ni nimbirimoaa.
Ba yɛnni, ni, tuumudima tibsim daandima n nyɛ ba, amaa m bu teesi man yɛla, ni, m pɔsigi ka bu paai ban sa'ai seem maa na.
Halli ni n yɛttɔ'a pa la yɛttɔ'azulima maa zaa, man lee m‑mari la bamsim.
Ti daa pun wulisi anŋɔ zaa kasi n‑ti ya, ka di dɔli la sɔya zaa.
Ya bu nya?
- n daa sigsi m maŋŋa ni n ti duusi ya, dama n daa mooli Naawunni lahabasuŋŋu n‑ti ya la yɔri, samni ka ni: tɔ, taalli ka n daa tum maa?
N daa fa la Naawunni niriba ban bɛ tinseesi la ni, dama n daa deaai la suŋŋsim ba saani ni n ti suŋŋi ya.
Ka man ŋɔn daa bɛ ya saani nti pɔsigi seelli maa, n daa bu zaŋŋi n yɛla m‑mugsi ya sɔa; dama ti mabiseeba ban daa yi Masidoonya na la n daa tiri ma man daa pɔsigi seelli zaa.
N daa bu sakki n‑kyɛ ka n yɛla mugsi ya sɔa, ka n ya kpalim m‑bɛ lala.
Kirisita yɛlimaŋni ŋɔn saligi m‑bɛ n saani wa ŋɔna, ya Akaaya tingbaŋŋu ni sɔ ku toaai n‑ta'ai ma bara wa nyuubu ni.
Ka bɔzugu?
- ni, man bu wuri ya zugu, bee?
Ay!
- Naawunni m mi, ni, n wuri ya!
Ka dinŋɔna n ya kpalim n‑tumni la man tumni seem wa.
Dama ninvugseeba m bɛ ni ban boori ba nya soori n‑zaŋŋi ba mansi n‑wulisi, ni, tin ni ban sa'ai taaba: tɔ, n tuma gbinni nyɛ la: ni, n ti nyaŋŋi n‑ta'ai ba, ba barinyuubu ziiya.
Lala niriba nyɛ la ziri tuumudima.
Ba tuma zii la muna, yɛlimaŋni ka di ni.
Ba gyinni m‑ma'ari ziri, ni, ba nyɛ la Kirisita tuumudima.
Ka lala ka alahazibu, dama Sintaani mammaŋŋa gba ma'ari ziri, ni, u nyɛ la malaaka neesim daana.
Dizugu di ka alahazibu, ni, u nyaandɔliba gba yi ma'ari ziri, ni, ba dɔli la yɛlimaŋni nyaaŋŋa.
Amaa ba naari nin nyɛ din dɔli la ba tuma maa.
N laa n‑yɛtti ya, ni, yan di kyɛ ka ya sɔ nya ma la gyɛrigu.
Di yi pa lala, see ka ya di sugru n‑deaai ma hoo gyɛrigu, ka dinŋɔna n nin nyu bara beela.
Nyamaŋŋa bara wa ziiya, m bu tɔ'asiri an dɔli la soori ti Dugma saani; n tɔ'asiri gyɛrilim yɛttɔ'a.
Ni, niriba pam n nyuuri bara ba duniya wa yɛla zugu: tɔ, lala ka man gba ya n‑nyu bara.
Ya bu nya?
- ya diri sugru n‑tiri ban kɔŋŋni yɛm, yan mari yɛm pam maa zugu.
Ninvugsɔ yi ti zaŋŋi ya hoo u daaba n nyɛ ya, tɔ - ya nin di sugru n‑sakki lala: sɔ yi diri ya gba, ya nin sakki, bee, sɔ yi fa ya, bee, sɔ yi ti zaali u maŋŋa ya tooni, bee, sɔ yi lɔbi ya tampɛkka - anŋɔ zaa puuni ya nin di sugru n‑sakki lala.
Man muna, n daa ka yaa ni n ti tum anŋɔ zaa n‑niŋi ya - di yi pa seem n yaa pɔsigri wa nin diisi ma vi.
Amaa nira ŋɔn nyaŋŋi n‑nyu bara seelikam zaa zugu la muna - tɔ, man gba nin toaai n‑nyu di bara: ya nyama, n siri tɔ'asiri la gyɛrilim; bee m ma'ai ni?
Ni, ba nyɛ la Hibruu niriba?
- tɔ, man gba.
Ni, ba nyɛ la Izraɛli dima?
- man gba n nyɛa.
Ni, ba nyɛ la Ibrahim ya'ansi?
Lala ka man gba n nyɛa.
Ni, ba tumni la Kirisita tuma?
- ay!
mani n gaari lala.
Dama man daa tum n‑gaari ba, n‑kpɛ sarika n‑gaari; ba daa bu ma, halli ka n daa ti ya kpi, ka di daa maali m‑maali n‑niŋi ma n‑gaari ba zaa.
Tɔ, pa sɔ ŋɔn zugu n labgi yɛttɔ'a nŋɔa?
- Ay, gyɛrilim n siri nyɛ di!
Napɔmbunu ka Yɛhudiyadima maa daa feebi ma kpaasa pisinaasi yinni ka ni.
Napɔmbuta muna ka ba daa bu ma daari, ka zaŋŋi kuga n‑lɔbi ma yimmu: napɔmbuta ka n daa bɛ nyarintitaari ni ka ka sa'am n‑sim teeku koom ni, halli n daa kpalim m‑bɛ teekuzuliŋŋu ni, n‑yuui yuŋŋu n‑neaai beoo nti paai zaanoori yaasa ka n naayi nya fa-m‑basi.
M bɛ la kyɛnni zugu sahakam.
Bunseelikam zaa ziiya ka yɛttɔ'abeeri yɛla daa ya mugsi ma - n daa lɔŋŋni mɔ'a ka di daa bɛ la lala; ni fafaariba nuusi ni ka n daa nya lala, ni n toori butiri niriba nuusi ni, ni tinzundima gba nuusi ni; halli n daa bɛ la timpuuni, bee, mooni, bee, teeku zugu gba ka di daa mugsi ma; ninvugseeba daa ma'ai ziri, ni, ba n nyɛ ti Kirisita nyaandɔlitaaba, ka daa vɔlisi ma lala gba.
N tumni tunkara n‑namsira, halli sahaseaa m bu gbisira; kɔm m mari ma, ni kɔnyuuri, ni nangbantoo; waari gba mari ma, ka n kyɛnni n‑gyinni yɔri.
Kan paasi anŋɔ zaasa, din mugsiri ma pam dabsa zaa la nyɛ la: ni, n teesiri Naawunni niriba zaa yɛla yɛttɔ'a maa.
Sɔ nin toaai m‑bugsi ka man mun bu la'am m‑bugsi?
- ay, sɔ ka ni!
Bunseelli mun nin toaai n‑lusi Naawunni nira n‑kpeesi u tumbeeri ni ka m bu gyɛ suuri di zugu?
- ay!
di ku toaai n‑niŋi!
Tɔ, ka dinŋɔna n yi ya nyu bara, see ka n nyu a man ŋɔn bugsi seem la zugu.
Naawunni m mi, ni, m bu ma'ari la ziri, ka u nyɛ la ti Dugma Yisa Ba la, ka su pɛ'abu sahakam zaa.
M‑paasi n namsigu la zaa zugu, man ŋɔn daa bɛ Damasikusi tiŋŋa la ka Gɔmna sɔ n daa bɛ ni, ka NaaArɛtasi daa zaŋŋi tiŋŋa maa fukumsi n‑ti u; ka lala Gɔmna maa daa kyɛ ka ba guri tiŋŋa maa sɔya, ni ba gbaai ma.
Amaa ba daa zaŋŋi ma n‑kpeesi kpangyɔkku ni, n‑lɔ ka la miisi, n‑dɔlisi takoro n‑sigsi ma hoo guuga, tiŋŋa maa goomni nyaaŋŋa.
Lala ka ba daa fa ma m‑basi Gɔmna wa nuu ni, ka u daa bu nya ma, bee, n‑gbaai ma.
See ka n kpalim n‑nyuuri n bara wa.
Ni anfaani seaa ka di ni maa zaa yɔri, n nin tugi m‑paai zii nyaabu yɛla, ni ti Dugma ŋɔn kasigi bunseesi n‑ti ma la.
Kirisita ninvugsɔ m bɛ ni ka m mi u yɛla: di daama ka ba daa taasi n‑duusi nti paai arizana zii buta daana ziiya.
Di yuuma pii ni anaasi an gaari n‑daa la; tɔ - di daa nyɛ la u maŋtoori ningbiŋŋu n daa kyaŋŋi, bee, u daa yi u ningbiŋŋu m‑bakki n‑kyaŋŋi, n ku toaai m‑baŋŋi, kulla Naawunni m mi.
Ka n laa m‑mi di daama yɛla - di daa nyɛ la u maŋtoori ningbiŋŋu n‑daa la, bee, u daa yi u ningbiŋŋu m‑basi maa, n ku toaai m‑baŋŋi, kulla Naawunni m mi - ni, ba daa gbaai u nti du n‑kpɛ Naawunni zisuŋŋu, nti wum yɛliseesi an ku toaai n‑yɛli; soori ka ni ni ninsaala ti tɔ'asi a taabu, halli beela.
Tɔ: lala doo taabu yɛla zugu ka n nin nyu bara; n ku nyu bara m mammaŋŋa yɛla zugu, ka di yi pa la n nyu a man ŋɔn bugsa seem la zugu.
Halli n yi ya nyu bara, n ku tumni gyɛrilim di zugu, dama n ya n‑tɔ'asiri la yɛlimaŋni.
Amaa n nin kyɛ ni, ni sɔ di teesi n yɛla pam, n‑gaari ba n nin toaai m‑baŋŋi a seem, ban gɔsiri n tuma ka wumni n yɛligu la sahanseaa la.
Zii ni kasigri yɛla wa daa nyɛ la alahazibu n‑ti ma; dinzugu Naawunni bu boori ni karimbaani mari ma a zugu.
Ka di zugu n daa nya Sintaani tuumu tuma n ningbina wa ni nti mugsi ma hoo goaa ŋɔn yi bɛ ni n‑kusiri ma.
Napɔmbuta ka n daa susi ti Dugma, ni, u nin kyɛ ka ka yi ka kyɛ ma.
Amaa u daa yɛli ma, ni, “M piini la bɛ ni, halli nyin bu sumni di la, ka di nin sa'asi n‑ti i. Dama n yiiko zoaari m‑paari ka tɔriga n‑tiri bugsim daandima maa.” Dinzugu n nin maali n‑nyu bara man bugsa seem la zugu.
Lala nin kyɛ ka Kirisita yiiko nin kpalim m‑bɛ n saani sahakam.
Dinŋɔ zugu n nin nya sufudoaa man yi bugsa sahanseaa la, ni ban tuuri ma sahanseaa, ni wahala diibu saha gba; ka laa n‑nya sufudoaa namsa ni yɛlimugsa ni, di yi nyɛ Kirisita zugu.
Man bukki ni maa, dina ka m mari la yaa.
Tɔ: n leebi la gyɛrigu ka tɔ'asi gyɛrilim n‑naai.
Yarim mun kyɛ ka n niŋi lala: yan daa yi zɛ n nyaaŋŋa di naa n‑sɔa.
Ban boonni seeba, ni, ‘tumudima ban gaari zaa’ la muna - halli ni man pa seelli maa zaa, m bu pɔsigi ba ni.
Bunseesi an wulisiri tuumumaŋni yɛla la ka n daa tumni ya saani, ana ni sugru diibu zaa: an mari alahazibu la, ni makkri yɛla, ni yiiko tuma nla.
Bumbɔ saani ka ya daa fiilim m‑bu paai Naawunni niriba ban bɛ tinseesi la zaa maa ziiya?
- ni, man daa bu zaŋŋi n yɛla m‑mugsi ya la zugu?
Eeh, m badima, ya kyɛ n taalli kanŋɔ m‑pɛŋŋi ma!
Pampaŋŋɔ n laa n‑niŋi siri ni n ti kyɛ ya saani na, din paasiri n kyɛnni buta zugu; ka kyɛnni wa saha gba n ku zaŋŋi n yɛla m‑mugsiri ya.
Dama di pa la m boori ya neema, bee, ya ligri, amaa ya mammansi ka m boora.
Ya bu nya?
- di pa la biisi n ya m‑bɔ n‑zaali n‑ti ba badima ni ba madima, amaa ba badima ni ba madima nin bɔ n‑zaali n‑ti ba.
Dizugu n nin di man mari seelli maa zaa, halli ka seelli laa n‑kpalim n saani gba, ni n ti suŋŋi ya ya beebu ni; lala m mari sufupeelli n‑ti ma.
Ammi, man ŋɔn wuri ya pam la zugu ka yan mun wuri ma beela?
- ay, lala ka soori!
Ni, tɔ!
halli m bu zaŋŋi n yɛla m‑mugsi ya gba, amaa ni dinŋɔ zaa yɔri, man ŋɔn nyɛ yɔmsa zaa daana wa, n daa yɔmsi ya n‑gbaai ya.
Ni, ka dinŋɔna n daa tum ninvugseeba ya saani na.
Tɔ!
- ba sɔ n daa fa ya n‑ti ma?
Ŋɔni n‑daa la?
- Ay, ba sɔ zaa daa bu fa ya!
N daa bɛlim la Taituusi, ni, u kyɛ ya saani na, ka daa tum ti mabisɔ ni u dɔli u na m‑paasi.
Tɔ, Taituusi daa fa ya neema?
- Ay!
u daa bu fa.
Pa Sii yinni ni soori yinni maa ka ti dɔla la - m mammaŋŋa ni ban zaa?
Ka dinŋɔna ya yi teesiri, ni, ti tɔ'asiri ti yɛttɔ'a wa ni yarima ti kari ti yɛlli sariya?
Ay, di pa lala, n zɔsuma!
Ti bɛ la Kirisita saani ka ti tɔ'asiri Naawunni tooni.
Ka tin niŋni seelli zaa nyɛ la din nin kpamsi ya.
Dama n zɔri la dabeem, man ŋɔn teesi, ni, di yi pa seem n nin kyɛ na ka ku paai ya hoo man boori yan nyɛ seem la.
Ka ya gba ku nya ma yan boori m bɛ seem maa.
Ii, dabeem mari ma, ni, nangbankpeemni nin bɛ ni, ni nyuuri zappu, ni nyigbu, ni suuri, ni wɔligri, ni nyaanzum, ni galagala, ni karimbaani, ni basabasa zaa tuma an bu dɔli soori.
Dabeem m mari ma yaasa, ni, n yi kyɛ na ka Naawunni nin laa n‑sigsi ma ya nini ni yaasa, ka n nin nya sufusa'aŋŋu pam ban pun tum tumbeeri la zugu, ka ba ku sakki n‑takki n‑yi lala yɛla ni.
Ba tumbeeri wa bɛ la hoo da'ari tuma la, ni zina, ni kɔribeeri tuma an bu dɔli soori halli zaa.
N kyɛnni kanŋɔ nin paasi buta: ni, “Yɛlli kam zaa nin zaani suŋŋa, niriba ayi-ata yi di di sɛhara n‑dɔli la taaba.” N buyi kyɛnni maa saha ka n daa pun bɛ ya saani nti daŋŋi n‑yɛli n yɛttɔ'a wa, ka man ŋɔn ka ya saani pampaŋŋɔ n ya maali n‑yɛli yaasa.
Ni, n yi labi na n ku kyɛ ban daa pun tum tumbeeri la, ka ku laa n‑kyɛ baseeba ban paasi ba zugu la pampaŋŋɔa.
Di gbinni nyɛ la: ya daa boori la n wulisi ya ka ya baŋŋi, ni, Kirisita tɔ'asiri man yɛttɔ'a wa puuni.
Tɔ: ya baŋŋma, ni, u pa la bumbugsiga n‑ti ya: ay!
- u siri mari la yiiko ya saani.
U siri daa bukki ni ka ba daa kpaasi u n‑tabli dɔpulli zugu; amaa ni lala maa zaa yɔri, pampaŋŋɔ u mari la nyɔvuri m‑bɛ ni Naawunni yiiko zugu.
Lala taabu ti gba la'am u saani m‑bukki, amaa Naawunni yiiko zugu ti nin bɛ u ni n‑tumni n‑tiri ya.
Ya viisim ya mansi n‑nya yan bɛ la yɛdda niŋbu maa ni, bee?
- Ya zamsima ya mansi.
Bee, ya na bu mi, ni, Yisa Kirisita bɛ la ya saani?
Ya yi pa la seeba ban lu zamsigu ni, u bɛ ni.
M mari tama, ni, ya nin ti baŋŋi, ni, tirima bu lu zamsigu ni.
Tɔ: ti susiri Naawunni, ni, ya ku tum din bu tu.
Pa la ni niriba ti nya tirima, ni, ti nyaŋŋi zamsigu maa ni.
Ay!
- tin boori seem nyɛ la: ni, yarima nin tumni din tu, halli ni tirim bɛ la hoo ban lu zamsigu ni gba.
Dama ti ku toaai n‑niŋi seelli n‑galim yɛlimaŋni maa, see ka ti dɔli la yɛlimaŋni soori n‑tumna.
Ti yi ti bukki ka yan mun kpeem, ti mari sufupeelim di zugu.
Ti kur susiri Naawunni, ni, ya nin nyaŋŋi seelikam suŋŋa.
Lala zugu ka n sɔbri anŋɔ man na ka ya saani maa, ni n yi ti kyɛ na n ku mari kukɔri nyiim n‑zaŋŋi n yiiko m‑mugsiri ya.
Ti Dugma zaŋŋi yiiko wa n‑ti ma, ni m maali ya yɛla ka a kyaŋŋi tooni ka ku labi nyaaŋŋa.
Yɛttɔ'a maa naari, m mabiisi, nyɛ la: ni, ya kpalim suŋŋa.
Ya kyɛ ka ya kpaŋŋi ya mansi, kyɛ ka ya sufu kpamsi, ka mari nangbanyinni n‑ti taaba, ni sufudoaa zaa.
Naawunni siri nyɛ la Sufudoaa ni Wurilim Daana, ka u nin bɛ ya saani.
Ya puusima taaba suŋŋasuŋŋa ti wurilim puusigu ni.
Tiŋŋa wa Naawunni niriba puusiri ya zaa na.
-Ti Dugma Yisa Kirisita Masiiya piinisuma bɛ ya zaa saani, ni Naawunni wurilim, ni Sii Kasi la suŋŋsim zaa.
Man Pɔla n sɔbri gbaŋŋu wa n‑tiri ya: mani ka ba booli ma nti leebi tuumu la, ka di daa bu yi ninsaala saani, bee, ninsaala kpaŋmantiri puuni, amaa ka yi la Yisa Kirisita Masiiya saani, ni ti Ba Naawunni ŋɔn daa doaai u kum ni saani na.
Man ni ti mabiseeba ban bɛ kpa m‑paasi n zugu n‑sɔbri n‑tiri yarima - ya Naawunni la'aŋŋu dima zaa ban bɛ la Galɛseaa tingbaŋŋu ni.
Ti Ba Naawunni ni ti Dugma Yisa Masiiya nin ti ya piinisuma ni alaafɛa zaa.
Din yɛ n‑kyɛ ka ti tuligi n‑yi zuna tumbeeri sahabeoo puuni nŋɔa#:- ŋɔn Yisa Kirisita daa zaŋŋi u maŋŋa n‑tisi, ti tumbeeri zugu; ka di daa dɔli ti Ba Naawunni ŋɔn daa boori seem.
Tibgri bɛ la ŋɔn Naawunni saani halli saha din ka tɔriga!
Ammi.
Di gyɛri ma pam ya yɛla zugu!
Dama di na bu yuui ka ya zaa daa ŋmaligi n‑za'asi ninvugsɔ ŋɔn daa booli ya u saani na, u piinisuma la zugu, ka ya daa dee n‑sakki n‑tiri lahabasunseaa.
Yɛlimaŋni, ‘lahabasunseaa’ laa n‑ka ni, amaa n dee n‑yɛtti la lala, dama ninvugseeba bɛ ni n‑gyɛtti ya yɛm ka kpaŋŋni ba mansi ni ba takki Yisa Kirisita lahabasuŋŋu maa.
Amaa di yi ti nyɛ tirima - bee, halli malaaka ŋɔn yi arizana ni na gba - n yi mooli lahabasuŋŋu n‑ti ya ka ka bɛ ka kɔkɔ ka kyɛ tin daa mooli lahabasunseaa n‑ti ya la, ŋɔn sa'amma m‑basi bugum puuni halli saha kan ka naari.
Ti daa pun yɛli lala, ka n laa n‑yɛtti ya wa yaasa: nira kam yi mooli lahabaseaa n‑ti ya ka ka bɛ ka kɔkɔ ka kyɛ yan daa pun deaai seaa maa, di daama ŋɔn sa'amma m‑basi halli saha kan ka naari!
Kala, dinŋɔ ŋmani kaman n boori la ni ninsaalidima nini tigi ma?
Bee, Naawunni nintigri ka m boora?
Ni, n kpaŋŋni n maŋŋa la ni sɔkam ti baŋŋi n yɛla, fa!
Ay!
- N da naa m‑boori n niŋi lala, n da naa n‑ku niŋi Kirisita tuntumna, walla!
Ya kyɛ ka n yɛli ya, m mabiisi, ni, lahabasunseaa man daa mooli n‑ti ya maa pa la ninsaala dinni.
N daa bu deaai ka sɔsɔ saani, bee, sɔ n daa zaŋŋi ka n‑wulisi ma.
Di daa nyɛ la Yisa Masiiya mammaŋŋa ŋɔn daa kasigi ka n‑ti ma.
Ya daa pun wum sahanseaa man daa na dɔli la Yɛhudiyadima addiini soori la yɛla.
Ni, n daa kur namsiri la Naawunni la'aŋŋu dima ka daa bu zɔri ba namboo, ka daa laa n‑kpaŋŋi m maŋŋa ni n sa'am ba yɛla zaa.
N daa bɛ la Yɛhudiyadima addiini soori ni nimbirimoaa n‑gaari n taaba maa, ka kur zaŋŋi saha n‑dɔla ti yaadima addiini kaya deede.
Amaa Naawunni piinisuma zugu, u daa pun yiisi mani pɔi ka ba daa naayi dɔ'ai ma, ka daa ti booli ma ni n tum n‑ti u. Ka sahanseaa ŋɔn daa yi ti boori maa, u daa kasigi u Bii n‑wulisi ma, din yɛ n‑kyɛ ka n moonni yɛttɔ'amaŋa maa lahabaari n‑tisi ban pa Yɛhudiyadima maa.
Lala saha maa n daa bu kyaŋŋi ninsaalisɔ saani nti deaai noori kpaaŋŋu, n mun daa bu kyaŋŋi Gyɛrusalɛm nti nya tuumudima ban daa bɛ ni n‑daŋŋi n tooni tuumu tuma puuni la.
Amaa n daa na'a kyaŋŋi la Arabii tingbaŋŋu la ni, ka naayi labi Damasikusi timpuuni na.
Tɔ: ka di daa niŋi yuuma ata nyaaŋŋa pɔi ka n daa kyaŋŋi Gyɛrusalɛm nti nya Piita ni ti ti baŋŋi taaba; ka man ni ŋɔn daa bɛ ni hoo dapii ni anu saha.
N daa bu nya tuumusɔ yaasa ka di pa ni Gyeemsi kɔkɔa, ti Dugma tunzɔ la.
Man sɔbi seelli wa nyɛ la yɛlimaŋni.
Naawunni gba mi, ni, n bu ma'ari ziri!
Di nyaaŋŋa n daa kyaŋŋi la Siriiya ni Silisii tingbana ya'aseesi.
Lala saha maa ka Kirisita la'aŋŋu ninvugseeba ban daa bɛ Gyuudiiya tingbaŋŋu ni la daa na zi n‑nya ma.
Ba daa na'a kur wumni la lahabaari, ni, “Dɔsɔ ŋɔn daa namsiri ti saha din gaari la - ŋɔna yi moonni la yɛdda yɛla pampaŋŋɔa, halli ŋɔn daa kur kpaŋŋi u maŋŋa ni u sa'am a m‑basi la!” Ka dizugu daa kyɛ ka ba daa pɛ'ai ka tibgi Naawunni man zugu.
Yuumpii ni anaasi nyaaŋŋa, man ni Baanabasi daa laa n‑labi Gyɛrusalɛm, ka n daa zaŋŋi Taituusi m‑paasi ka ti daa kyaŋŋi.
Din daa kyɛ ka n kyaŋŋi daa nyɛ la Naawunni ŋɔn daa kasigi n‑ti ma, ni, n kyɛma.
N daa zaŋŋi n lahabasuŋŋu maa yɛla n‑wulisi ba, Naawunni lahabasunseaa man daa moonni n‑tiri ninvugseeba ban pa Yɛhudiyadima la.
N daa wulisi lala lahabaari m mammaŋŋa, n‑ti baseeba ban daa nyɛ ninvugtibsa la'aŋŋu dima puuni la kɔkɔa, dama n daa bu boori man daa pun tum tunseesi la, bee, man daa na tumni tunseesi maa, daa yi leebi tunyɔya.
Amaa n dɔlinkpeaa Taituusi, halli ni ŋɔn daa nyɛ Griika doo maa zaa yɔri, u daa bu nya mugsi gunibu zugu.
Ay!
- di daa nyɛ la yɔmsigu dima maa zugu, baseeba ban daa ma'ai ziri, ni, ba nyɛ la ban niŋi yɛdda: niriba wa daa kpɛ ti saani na, ni ba ti sɔ'ai m‑baŋŋi ti yɔlisimma yɛla maa - tin mari yɔlisinseaa Yisa Masiiya dɔligu zugu la - dama ba daa boori la ba zaŋŋi ti n‑leebi daaba.
Amaa ti daa bu kyɛ nini n‑ti ba, halli beela, ni ti ti kyɛ ka Naawunni yɛlimaŋni lahabasuŋŋu maa kpalim m‑bɛ ya saani n‑ti ya.
Amaa ninvugseeba ban daa bɛ ni kaman zuguraandima la muna - man mun ba'a ka ba zuguraantiri yɛla ni, zaŋŋi n‑kyaŋŋi ban daa nyɛ seem; dama Naawunni bu gamsiri n‑tibgri niriba - zuguraandima wa daa bu zaŋŋi yɛlipaaliseaa m‑paasi ma.
Amaa ba daa baŋŋiya, ni, Naawunni daa zaŋŋi la lahabasuŋŋu mooligu n‑ti ma, ni n deaai n‑zaŋŋi m‑moonni n‑tiri ban pa Yɛhudiyadima maa, kaman ŋɔn daa pun zaŋŋi mooligu wa n‑tisi Piita, ni u zaŋŋi m‑mooli n‑ti Yɛhudiyadima seem la.
Naawunni daa kyɛ ka u yiiko puuni ka Piita daa niŋi tuumu n‑ti ban nyɛ Yɛhudiyadima maa, ka Ŋɔn daa kyɛ ka man gba daa leebi tuumu lala n‑tisi ban pa Yɛhudiyadima maa.
Ba daa baŋŋiya, ni, Naawunni zaŋŋi la lahabasuŋŋu n‑ti ma, u wurilim zugu - di nyɛ la Gyeemsi, ni Siifasi Piita, ni Gyɔni, ninvugseeba niriba ŋɔn gɔsiri hoo ti la'aŋŋu duu zaantɔlisi.
Ka lala maa zugu ka ba daa gbaai n nuu - man ni Baanabasi zaa - n‑wulisi, ni, tin ni ban nyɛ la bunyinni: ka daa sakki, ni, mani ni Baanabasi yɛ n‑tumni n‑tiri la ban pa Yɛhudiyadima, ka ban mun tumni n‑tisiri ban nyɛ Yɛhudiyadima maa.
Ni, see ka ti teaari ba faradima maa yɛla, din nyɛ man gba ŋɔn boori n niŋi seelli la ni nimbirimoaa.
Amaa Siifasi ŋɔn daa ti kyɛ Antiyɔkku na, n daa galim u pam paalu ni, dama ŋɔn daa siri kur tumni seem maa daa bu tu.
Halli ŋɔn Siifasi daa la'amni n‑diri ni ti mabiseeba ban pa Yɛhudiyadima maa pɔi, amaa Gyeemsi ŋɔn daa tum dɔseeba na la, ka ba daa ti paai na, di saha ka u daa zɔri la dabeem zaŋŋi n‑kyaŋŋi ban daa boori gunibu yɛla la zugu, ka daa naayi labi nyaaŋŋa n‑wɔligi u maŋŋa ka kyɛ ti mabiisi wa.
Ka lala daa kyɛ ka ti mabiisi ban nyɛ Yɛhudiyadima maa m‑paasi u zugu daa la'am m‑bɛ u birikɔnsi beebu ni; halli ka Baanabasi gba daa dɔli ba birikɔnsi soori maa.
Man ŋɔn daa ti nya ka ba daa bu dɔli lahabasuŋŋu maa soori ni yɛlimaŋni, n daa zɛ la ba zaa tooni nti yɛli Siifasi, ni, “Nyin nyɛ la Yɛhudiya nira, amaa ka i bɛ la ban pa Yɛhudiyadima maa beesigu, ka bu ŋmani Yɛhudiyadoowa.
Ka di kyaŋŋi la wula ka i boori i mugsi ban pa Yɛhudiyadima maa ka ba bɛ ni kaman Yɛhudiyadima?” Tirim muna - ba dɔ'ai ti la Yɛhudiyadima, ka pa la ban pa Yɛhudiyadima, tin boonni seeba, ni, ‘ala'akyi dima’ la.
Ti baŋŋiya, ni, nira m bɛ yɛlimaŋni daana Naawunni tooni la ŋɔn kur niŋi Yisa Masiiya yɛdda zugu, ka pa la fukumsi zaalikpana ŋɔn wulisi seem dɔligu zugu.
Ka dizugu ti niŋi Kirisita Yisa yɛdda, ni ti leebi la yɛlimaŋni dima lala yɛdda zugu, pa zaalikpana dɔligu zugu: dama sɔsɔ ku toaai m‑bɛ yɛlimaŋni daana kasikasi, zaalikpana dɔligu zugu.
Tɔ, ka dinŋɔna ti kpaŋŋni ti mansi ni ti yi taalli ni Naawunni saani hoo yɛlimaŋni dima, ka di nyɛ la tin la'am ni Kirisita la zugu; ka di saha ka ti nya m‑baŋŋi, ni, ti nyɛ la ala'akyi dima, kaman ban pun pa Yɛhudiyadima la ŋɔn nyɛ seem.
Kala, dinŋɔ wulisiya, ni, Masiiya zɛ la ala'akyi tumpu nyaaŋŋa?
Ay - soori ka ni gba!
Ka n yi piili n‑yɛ m‑mɛ man daa pun tɛ zaalikpanseesi m‑basi la, dinŋɔna n wulisiri m mammaŋŋa yɛla, ni, n nyɛ la ŋɔn burigi zaaligu.
Fukumsi zaaligudima ŋɔn bɛ ni zugu, n daa kpi n‑ti zaaligu wa yɛla; din yɛ kyɛ ka n ti bɛ ni n‑tiri Naawunni.
Man pun la'am n‑kpi Kirisita Masiiya dɔpulli maa zugu.
Dinzugu di laa m‑pa la mani m bɛ ni, amaa di nyɛ la Kirisita m bɛ ma ni zugu.
Nyɔvuriseaa ni man bɛ duniya wa ni pampaŋŋɔa, Naawunni Bii maa yɛdda zugu ka m bɛ ni, dama u wuri ma pam ka daa yiisi u nyɔvuri n‑tisi man zugu.
Man mun ku sakki, ni, n za'asi Naawunni piini suma wa.
Amaa di yi nyɛ la fukumsi zaaligudima zugu ka nira nin toaai n‑yi taalli puuni Naawunni saani hoo yɛlimaŋni daana, dinŋɔna Kirisita Masiiya kum maa daa ka gbinni!
Yarim Galɛseaa dima wa!
Yan gyɛra dima wa!
Ŋɔni n lee n‑zaŋŋi u tiima n‑kyirim ya wa?
Ya mammantoori nini n daa nya m‑baŋŋi Yisa Masiiya kum maa yɛla, ni, ba daa kpaasi u n‑tabli dɔpulli zugu!
Ya yɛlim ma yɛlli yinni wa: ammi, ya daa deaai Naawunni Siiya Vuusim Kasi yan daa tum la zaaligudima ŋɔn wulisi seem tuma zugu, bee, yan daa wum lahabasuŋŋu la ka daa niŋi ka yɛdda zugu?
Wula zugu ka ya lee n‑nyɛ gyɛra lala?
Ya daa piili la ni Naawunni Sii Kasi maa; ya boori la ya ti naai ni ya mammantoori yiiko?
Ammi, yan daa di wahala seem wa, di daa ka gbinni halli beela?
Di yi ti nyɛ la, ni, di siri daa ka gbinni!
Naawunni ŋɔn zaŋŋi u Sii Kasi n‑ti ya la, ka tum alahazibu tuntumsa n‑ti ya, zaaligudima tumpu zugu n‑daa la?
bee, yan daa wum la Naawunni lahabasuŋŋu la ka niŋi ka yɛdda la zugu?
Ibrahim muna - kaman Litaafi ŋɔn pun yɛli, ni, “U daa sakki n‑niŋi ti Dugma yɛdda, ka u yɛdda maa zugu daa kyɛ ka Naawunni daa yɛli, ni, u nyɛ la yɛlimaŋni daana.” Dinŋɔna ya baŋŋma, ni, Ibrahim ya'ansi ni yɛlimaŋni n nyɛ ninvugseeba ban mari yɛdda la.
Litaafi wulisiya, ni, Naawunni nin ti deaai ban pa Yɛhudiyadima maa hoo yɛlimaŋni dima ba yɛdda niŋbu maa zugu.
Ka dizugu ka Litaafi daa daŋŋi m‑mooli lahabasuma maa n‑tisi Ibrahim, ni, “Nyin zugu ka duniya wa niriba zaa nin nya zugsuŋŋu”.
Ibrahim daa nyɛ yɛdda daana ka daa nya bunsuma nangbambasiri maa di zugu, ka lala ka ŋɔn kam zaa niŋi yɛdda nin ti nya bunsuma la, kaman Ibrahim ŋɔn daa nya seem maa taabu.
Ban kur zaŋŋi ba mansi n‑sakki n‑tiri zaaligudima tumpu la yɛla, ban m bɛ la mbusu yɛla puuni.
Dama Litaafi pun yɛli, ni, “Ŋɔn kam bu kpalim n‑sakkri n‑deaari bunseelli kam din sɔbi n‑dooli zaalikpana gbaŋŋu la puuni n‑niŋni a ni, mbusu bɛ di daama zugu.” Dinŋɔna di wulisiya, ni, sɔsɔ ku yi taalli Naawunni saani hoo yɛlimaŋni daana, fukumsi zaaligudima zugu: dama Litaafi yɛliya, ni, “Yɛlimaŋni daana nin nya nyɔvuri u yɛdda niŋbu zugu.” Amaa zaaligu yɛla bu dɔli la yɛdda soori; ay!
- di nyɛ la hoo Litaafi ŋɔn pun yɛli la, ni, “Ŋɔn kam zaa tum bunseela zaa zaaligu ŋɔn wulisi seem maa nin ti vu.” Amaa Kirisita Masiiya mammaŋŋa daa leebi la mbusu tuuri, ni u ti suŋŋi ti ka yiisi ti mbusu galinsi ni na - seesi zaaligu ŋɔn daa mari ti a puuni la; dama Litaafi yɛliya, ni, “Ban zaŋŋi ninvugsɔ zaa n‑yuli doo zugu ni u ti kpi la - Naawunni mbusu bɛ la di daama zugu.” Ŋɔn Kirisita daa niŋi lala, ni u kyɛ ka di ti paai ban kam pa Yɛhudiyadima la - Naawunni zugsuŋŋu bunseesi ŋɔn daa pun basi nangbambasiri n‑tisi Ibrahim la nin paai ba na.
Ŋɔn Yisa Masiiya zugu ka ba ti deaai a. Dinzugu ti yɛdda puuni ti nin toaai n‑deaai Vuusim Kasi maa, hoo Naawunni ŋɔn daa pun basi nangbambasiri maa.
M mabiisi, n yɛ zaŋŋi la ti beoo kam yɛla n‑ŋmansi n‑wulisi ya#:- tɔ, niriba ayi yi ti zaali yɛttɔkka ka sakki n‑ti taaba, sɔ ku toaai n‑kpiisi ka, bee, m‑paasi ka seela.
Tɔ; ka Naawunni daa basi nangbambasiri n‑tisi, ni, ‘Ibrahim nyaaŋŋa’.
Litaafi bu tɔ'asiri la nyaaŋŋa dima pam yɛla amaa, ni, ‘nyaaŋŋa’ - ninvugyinni kɔkɔa.
Di nyɛ la: ni, Kirisita Masiiya maa.
Man ŋɔn boori n yɛli seem la nyɛ la nŋɔa#:- Naawunni daa pun lɔ la nangbanyinni yɛliseaa n‑ti Ibrahim ka daa basi nangbambasiri n‑zaali ka.
Di nyaaŋŋa di daa yuui m‑paai yuunkɔbsinaasi ni pisita pɔi, ka zaaligu daa yi na.
Tɔ!
Lala zaaligu ku toaai n‑nyaŋŋi n‑sa'am daŋŋni yɛlli maa ka kpiisi Naawunni nangbambasiri la.
Dama Naawunni piini yi da dɔli fukumsi zaaligudima maa, dinŋɔna di daa bu naa n‑dɔli u nangbambasiri maa yaasa.
Amaa u nangbambasiri basibu zugu ka Naawunni daa zaŋŋi piini maa n‑tisi Ibrahim.
Tɔ, ka fukumsi zaaligu maa gbinni?
Ka daa paasiya, ni ka yɛ n‑wulisi tumbeeri ŋɔn nyɛ seela, ka laa n‑wulisi, ni, ka yɛ m‑bɛ ni n‑guusira, halli ka Ibrahim ‘nyaaŋŋa’ la ti yi na, ban daa basi nangbambasiri maa n‑ti sɔ la.
Malaakadima saani ka lala fukumsi zaaligu maa daa paai na ka di bɛ la sindaanzɔtta nuu ni.
Tɔ: ka sindaani daana yɛttɔ'a pa la ninvugyinni kɔkɔ saani; Naawunni mun n nyɛ yinni.
Kala, di wulisiya, ni, lala fukumsi zaaligudima maa galim la Naawunni nangbambasiri maa?
Ay, halli beela!
Dama ninsaala yi daa nyaŋŋi n‑deaai zaaligu seaa kan mari nyɔvuri, dinŋɔna sɔkam siri da naa n‑niŋi yɛlimaŋni daana, zaaligu maa zugu.
Amaa Litaafi yɛliya, ni, duniya wa zaa bɛ la ala'akyi tumbeeri yiiko suulinsi puuni; ka dizugu kyɛ ka piiniseesi an bɛ nangbambasiri maa puuni, zaŋŋi n‑kpa yɛdda zugu la, nin nyɛ la ninvugseeba ban mari yɛdda la dina.
Amaa yɛdda saha maa ŋɔn daa na bu paai na, fukumsi zaalikpana maa daa kur guri ti kaman dansarika dima, halli ka yɛdda yɛla kyɛnni na ti yi paalu.
Dinzugu zaaligu maa daa su ti yɛla zaa kyappi, halli ka Kirisita ti paai na, din ti yɛ kyɛ ka ti yi Naawunni taalli puuni hoo yɛlimaŋni dima, ti yɛdda niŋbu zugu.
Pampaŋŋɔ yɛdda saha ŋɔn yi paai na wa, ti bu laa m‑boori fukumsi nti su ti n‑gura.
Di nyɛ la Kirisita Yisa yɛdda la zugu ka yarima zaa n nyɛ Naawunni biisi.
Ya ninvugseeba zaa ban daa su Naawunni koom la Yisa Masiiya puuni, ya daa zaŋŋi u n‑yɛ hoo ban yeeri sutura la.
Ka dinzugu Yisa saani ka Yɛhudiyadima ni ban pa Yɛhudiyadima yɛla laa n‑ka ni, bee, daaba ni ban su ba mansi yɛla, bee, dappa ni pɔ'aba yɛla - anŋɔ zaa laa n‑ka ni.
Ya zaasa nyɛ la bunyinni Kirisita Yisa Masiiya puuni.
Ya yi nyɛ la Kirisita ŋɔn su seeba, tɔ, ka dinzugu ya nyɛ la Ibrahim nyaaŋŋa dima, ka ya nin ti deaai Naawunni ŋɔn daa basi nangbambasiseesi maa.
Amaa n yɛtti ya wa, ni, bisɔ yi di u ba faari ka na nyɛ bipɔlli, lala saha maa u yi bɛ la kaman daabri ŋɔn bɛ seem la, halli ŋɔn kur su bunseelli kam maa zaa yɔri.
Ŋɔn yi na nyɛ bipɔlli sahaseaa maa, seeba n yi su u fukumsi ka maanni u yɛla kam zaa n‑tiri u, halli ka u ba maa ŋɔn daa zaali sahaseelli maa yi ti paai.
Lala maa taabu n daa nyɛ di n‑tiri tirima, ka ti gba daa bɛ hoo daaba n‑tisi siseeba ban su duniya wa fukumsi pɔi, ka ti daa ti zoaai na n‑sa'ai m‑paai niriba ni yɛlimaŋni.
Amaa nimbirimoaa saha ŋɔn daa ti paai, Naawunni daa tum la u Bii na.
U daa kyɛ na kaman ninsaala ka u ma daa dɔ'ai u ni u ti bɛ Yɛhudiyadima zaalikpana la suulinsi ni.
U daa niŋi lala ni u ti suŋŋi ban daa bɛ zaalikpana maa suulinsi puuni la, ni di kyɛ ka tirima ti leebi Naawunni biisi.
Dinŋɔ n wulisi, ni, ya siri nyɛ la u biisi, ni, Naawunni daa tum u Biiya Sii Kasi na n‑kpeesi ti sufu ni.
Ŋɔna n nyɛ Sisɔ ŋɔn kaasiri m‑boonna, ni, “Abba!”, bee ‘M Ba, m Ba!’ Ka dinzugu pampaŋŋɔ i laa m‑pa la u daabri amaa u biiya.
Ka nyin ŋɔn nyɛ u bii maa zugu, Naawunni nin zaŋŋi ŋɔn mari bunseela ni u tisi u biisi la n‑ti i. Daadaa la ya daa na bu mi Naawunni, ka dizugu ya daa nyɛ la daaba, halli ka ban daa su ya daa pa la Naawummaŋni.
Amaa pampaŋŋɔ, yan yipa baŋŋi Naawunni wa - bee, ŋɔn Naawunni ŋɔn baŋŋi ya yɛla maa - ka di kyaŋŋi la wula ka ya laa m‑boori ya maali n‑leebi daaba?
Ammi, ya yɛ laa n‑labi duniya fukumsi siisi wa saani?
- siseeba an ka kpeeŋŋu wa, bumbugsa wa, fa!
Bumbɔ n taasi ka ya laa m‑boori lala?
Ya kur dɔli la kaari sɔkurigu, zaŋŋi n‑kyaŋŋi kyuusi yɛla, ka ya tibgri dabseesi, ni gɔriseesi, ni yuunseesi, ni sahaseesi.
Di mugsi ma pam ya zugu!
Ni, ammi, di pa seem man ŋɔn daa tum tunseesi zaa n‑ti ya maa basi la yɔri?
M mabiisi, n bɛlimni ya ni, ni, ya bɛ ni hoo man bɛ seem wa, dama man gba daa bɛ la hoo yan bɛ seem maa.
Ya bu tum ma taaliseaa zaa.
Ya teaama man ŋɔn daa daŋŋi m‑mooli lahabasuŋŋu maa n‑ti ya sahanseaa la; di daa kur nyɛ la dooru ŋɔn daa mari ma la zugu.
Halli ni n ningbina yɛla ŋɔn daa mugsi ya pam maa zaa yɔri, ya daa bu yi n nyaaŋŋa, bee, n‑kari ma.
Amaa ya daa deaai mani kaman yan nin deaai arizana ni malaakasɔ seem, bee, hoo yan daa deaai Yisa Masiiya seem la.
Ya daa mari sufupeelli pam!
Ka bɔ n niŋi?
Man mammaŋŋa nin toaai n‑yɛli, ni, ya yi daa naa n‑toaai n‑fugsi ya toori nimbiya n‑ti ma gba, ya daa naa n‑niŋi lala.
Tɔ, ka man yi leebi la ya dindaana, man daa tɔ'asi yɛlimaŋni maa zugu?
Ninvugseeba wulisiri la ba wurilim n‑ti ya nimmoosi, amaa ka ba sufu ni teesa bɛa.
Ban boori ba niŋi ya seem kur nyɛ la, ni, ba wɔligi ya ka kyɛ ma, din nin kyɛ ka ya gba wurilim nimmoaa ti leebi ba dinni.
Tɔ, di sumsi ni ya mari wurilim ni nimbirimoaa, kan nin mari gbinni din veela: ka mari lala saha kam zaa, ka pa la man ŋɔn yi ti bɛ ya saani maa kɔkɔa.
M bisuma!
Kaman pɔ'a ŋɔn yi bɛ dɔ'am beerima puuni seem la, lala taataabu beerima ni ka m bɛ ni n‑tiri ya, ka n guusiri halli ni Kirisita Masiiya ti kyɛ ya saani na nti bɛ ya ni.
N daa kur boori la n da bɛ ya saani pampaŋŋɔa, din da naa n‑kyɛ ka n takki man ŋɔn tɔ'asiri seem n‑tiri ya.
Di mugsi ma pam ya zugu!
Kyɛ ka n boosi yarim ninvugseeba ban boori ba bɛ zaaligu suulinsi ni la: ya daa bu wum fukumsi zaaligudima maa ŋɔn wulisi seem, bee?
Dama di sɔbi n‑dooli, ni, Ibrahim daa mari la bidibsi ayi; ka yinni daa nyɛ daabpɔ'a biiya, ka ŋɔnla mun daa nyɛ birikyimpɔ'a biiya.
Ba daa kur dɔ'ai u bisɔ ŋɔn daa nyɛ pɔ'adaabri bii maa la hoo pɔ'a ŋɔn kur dɔ'ari bii kam zaa seem maa; amaa u bisɔ ŋɔn daa nyɛ birikyimpɔ'a la bii maa ŋɔna, ba daa dɔ'ai ŋɔnla Naawunni nangbambasiri basibu puuni.
Yɛttɔ'a wa nyɛ la hoo yɛttɔ'anyɛsa, ka a mari la gbinni n‑tiri ya: pɔ'aba ayi wa zɛ la nangbanyinni loobu yɛttɔ'a ayi zaani.
Pɔ'asɔ ŋɔn daa dɔ'ai biisi daabtiri puuni la nyɛ la Hagaara, ŋɔna n zɛ Sainayi zoori la zaani.
Tɔ: Sainayi zoori wa zɛ la Arabii tingbaŋŋu la ni - Hagaara nla.
Ka ka mun zɛ la Gyɛrusalɛm tiŋŋa zaani - pampaŋŋɔ Gyɛrusalɛm la - dama ŋɔn Hagaara daa nyɛ la daabri, ka Gyɛrusalɛm wa niriba kur bɛ la daabtiri ni.
Amaa arizana ni Gyɛrusalɛm la su ka maŋŋa; ti ma maa nla.
Dama Litaafi yɛliya, ni#:- “Nyin pɔ'akundɔ'ara wa, Na kur mari sufupeelim!
Kaasima ka tasiri ni sufumaasim, Nyin ŋɔn na zi n‑nya bidɔ'am beerim!
Pɔ'aziiliŋŋa nin ti mari biisi pam n‑gaari pɔ'asɔ ŋɔn bɛ doo yiri.” Yarim muna, m mabiisi - ya yi nyɛ la Naawunni biisi nangbambasiri basibu zugu, kaman Yisahaaku gba ŋɔn daa nyɛ Ibrahim biiya seem la.
Lala saha maa ka bisɔ ban daa dɔ'ai kaman pɔ'a ŋɔn kur dɔ'ari seem maa daa niŋi la alaka n‑niŋi bisɔ ban daa dɔ'ai Naawunni Sii nangbambasiri puuni la; ka pampaŋŋɔ di kur nyɛ la lala taataabu maa.
Amaa wula ka Litaafi yɛtta?
- Ka yɛliya, ni, “Karim pɔ'adaabri maa ni u bii la m‑basi kpaŋŋa; dama pɔ'adaabri bii maa bu ti yɛ la'am birikyimpɔ'a bii maa saani n‑di ba ba maa faari.” Ka dinzugu, m mabiisi, tirim pa la pɔ'adaabri la biisi amaa ti lee n‑nyɛ la birikyimpɔ'a maa biisi.
Yɔlisimma nyɛ la ti dinni, Kirisita Masiiya ŋɔn daa yɔlisi ti ni!
Dinzugu ya zaanma kaman birikyindima ban su ba mansi, ka di laa n‑zaŋŋi ya mansi n‑leebi daaba yaasa.
Ya wumma!
Man Pɔla n yɛtti ya wa, ni, ya yi sakki ka kyɛ ka ba guni ya, dinŋɔna Kirisita ka bukyi n‑ti ya halli beela.
M‑paasi yaasa, man laa n‑yɛtti ya, ni, dɔsɔ ŋɔn sakki ka kyɛ ka ba guni u, see ka u dɔli la fukumsi zaalikpana la zaa.
Yarima ban boori ya yiisi ya taalli Naawunni saani zaŋŋi n‑kyaŋŋi fukumsi zaaligudima dɔligu zugu la, ya wɔligri ya mansi ka kyɛ Masiiya.
Ya ku laa n‑nya anfaani Naawunni saani.
Amaa tirim ŋɔna, ti mari tama, ni, Naawunni nin yiisi ti taalli u saani; dinŋɔ ka ti guusira ti yɛdda niŋbu zugu, Naawunni Vuusim Kasi la puuni.
Ka tin ni Yisa yi la'am n‑niŋi yinni, sɔ yi guni, bee, u bu guni, a zaa ka yaa halli beela; kulla yɛdda mara, din mun tumni wurilim zugu.
Ya daa tumni la din tuusi!
Ŋɔni n ta'ai ya ni ya di laa n‑wum n‑ti yɛlimaŋni maa?
Di siri pa Naawunni ŋɔn daa booli ya la n‑ta'ai ya lala!
Ni, “Di kur nyɛ la dabina beela kɔkɔ zugu ka boroboro pitta.” Amaa man niŋi ya yɛdda ti Dugma zugu, ni, ya gba nin sakki lala.
Tɔ: ninvugsɔ ŋɔn kyirimni ya wa muna - di daama yi nyɛ la sɔ zaa, u tumbeeri taalli nin kpalim n‑dɔli u. M mabiisi, amaa man ŋɔna - ni, n na kur kpalim n‑gyinni m‑moonni, ni, gunibu nyɛ la bunseela din kpa talasi: tɔ, ka di yi bɛ la lala, wula zugu ka n laa m‑bɛ galinsi ni wahala puuni?
Dama man yi siri moonni lala, Yisa kum dɔpulli yɛla ku laa m‑bɛ n saani ni ba ti yaai ma di zugu.
Ban kyirimni ya muna - man teesa puuni, ba yi boori lala taabu yɛla, see ka ba foaai ba lana m‑basi!
M mabiisi, yarima ŋɔna - ba daa booli ya yɔlisimma zii na, ka mugsigu zaa ka ya saani.
Amaa yan di kyɛ ka mugsigu kaalinsi din bɛ ya saani wa leebi soori n‑ti ya, ka ningbina ni kɔribeeri ti deaai ya beebu zaasa.
Amaa ya lee n‑kyɛ ka di nyɛ la wurilim zugu ka ya tumni n‑tiri taaba.
Dama fukumsi zaaligudima maa la'am n‑niŋi zaalikpanni yinni, ni#:- “Wuri i taraana hoo nyin wuri i mammaŋŋa seem la.” Amaa ya bɛ ni hoo mooni bunkɔbri, ka dumni taaba m‑paari taaba dansi; ya baŋŋma, miri ka ya ti sa'am taaba n‑naai zaa zaa.
Man ŋɔn yɛtti seem nŋɔa#:- ya kyɛ ka Sii Kasi maa wulisiri ya ya beebu zaa soori, ka ya ku tum la ninsaala kɔribeeri boorimma tuma.
Dama ninsaala kɔribeeri ŋɔn za'asiri bunseela ka Siiya Kasi boora, ka Siiya Kasi mun ŋɔn bu boori bunseelli la ka kɔrisi gba boora.
Sɔya ayi wa mari taaba dimni, ka dinŋɔ wulisiya, ni, ya ku toaai n‑niŋi yan boori seem.
Ka ya mun yi dɔli la Sii Kasi maa wulisigu la, dinŋɔna ya ku laa m‑bɛ fukumsi zaaligudima maa suulinsi ni.
Ninsaala kɔrisi tuma ŋɔn bɛ seem kur yi paalu ni.
Zina da'ari tuma n nyɛ a, ni kyɔ'ansi beebu, ni ban bu mari ba mansi suŋŋa tuma zaa: m‑paasi buga gyeeŋŋu, ni soo, ni tiima tuma.
Niriba leebri la dindaandima ka zabri taaba; ba zabri zinyuu, ka kyɛ ka ba suuri yisigra, ka mari tumbeeri teesa ni ba ti duusi ba mansi.
Ba laa m‑boori wɔliginsim.
Halli ba zabri nyuuri; ka laa n‑nyuuri daam m‑bugra; ka tumni tunkyɔ'ama, ni tumbeeri wa taabu baligu kam zaa.
N yɛtti ya ni, kaman man daa pun daŋŋi n‑yɛli ya seem la: ni, ban kam zaa bɛ anŋɔ taataabu beesigu maa ni ku ti di Naawunni naam faari.
Amaa Siiya Kasi beebu ni bɛ la hoo tiseaa kan wanni walisuma: wurilim, ni sufupeelim, ni sufudoaa n‑nyɛ a, m‑paasi sugru, ni nirilim, ni tunsuma tumpu, ni yɛdda niŋbu.
Niriba sigsiri ba mansi, ka mari ba mansi suŋŋa.
Zaalisɛseaa ka ni n‑galimni yɛla wa taataabu.
Ka ban kam zaa nyɛ la Kirisita Yisa dina pun zaŋŋi ninsaatiri teesa n‑kpaasi n‑tabli dɔpulli zugu n‑ku - ana ni kɔribeeri boorimma zaa.
Siiya Vuusim Kasi maa tiri ti la nyɔvuri; see ka u laa n‑su ti nyɔvuya maa sɔya zaa gba.
Faasee ka ti kyɛ ti karimbaani m‑basi; ka ti di laa n‑yisigri taaba sufu, n‑zabri nyuuri ni taaba m‑paasi.
M mabiisi, sɔ yi tumni taalli ka ya baŋŋi lala, see ka yarima ban mari Siiya Kasi maa nin zaŋŋi u n‑zaali n‑wulisi u din tu; amaa faasee ka ya niŋi lala maa baalimm baalimm.
Nyin gɔsim i mammaŋŋa suŋŋa, din nin kyɛ ka nyin gba di kpɛ zamsigu puuni.
Ya suŋŋma n‑zi taaba zitibsa, ka ya yi tumni lala, ya nin dɔlisi Kirisita Masiiya zaaligudima zaa.
Sɔ yi teesi, ni, u nyɛ la bunseelli ka mun siri pa bunseelli, di daama kur yɔmsiri la u mammaŋŋa.
Kyɛ ka sɔkam zaa zamsi m‑baŋŋi u mammaŋŋa tuma an nyɛ seem; an dee n‑yi nyɛ la bunsuma, dinŋɔna u nin toaai n‑nyu bara di zugu: ka mun ku zaŋŋi u yɛla n‑ŋmamsi u taraansɔ gba ŋɔn tum seela.
Dama sɔkam zaa ziiri la u mammantoori ziiri.
Ba yi zaŋŋni Naawunni lahabasuŋŋu maa n‑wulisiri sɔa, ŋɔn purigma u bunsuma n‑tisi u karimba maa.
Yan di yɔmsiri ya mammansi, ka Naawunni pa la ban niŋni sɔ ansarisi; ka nira yi buri bunseela, ana ka u nin ti kyɛa.
Sɔ yi buri ningbina kɔrisi beesigu bumbura, u nin ti nya sa'aŋŋu antaam di zugu; u mun yi buri la Siiya Kasi bumbura, lala nin kyɛ ka u ti nya nyɔvuriseaa kan ka naari.
Dizugu ti di kyɛ ka ti gyɛ tunsuma tumpu zugu; ka ti yi bu kyɛ tuma maa m‑basi, saha kyɛnni na ka ti nin nya ti antaam.
Ka dinzugu, soori ŋɔn kur yoaai n‑ti ti maa zugu, faasee ka ti tumni suŋŋa n‑tiri sɔkam zaa, ka di mun di tam la ti yiri dima maa ban nyɛ yɛdda niŋniba la.
Kur gɔsima man ŋɔn zaŋŋi n mammaŋŋa nuu n‑sɔbri bakyi kɔbkarakara seem n‑ti ya na#:- Ninvugseeba ban kur mugsiri ya ya gunibu zugu maa n nyɛ ban kur boori ni ba wulisi ba mansi ka nyu kafuga zaŋŋi n‑kyaŋŋi ningbina yɛla.
Ban niŋi seem gbinni kur nyɛ la, ni, din nin kyɛ ka niriba ku namsi ba Kirisita dɔpulli maa zugu.
Halli ninvugseeba ban guni maa bu wumni n‑tiri fukumsi zaaligudima maa; ba boori la ya guni ka ba yi nyu bara, ni, ya daa wum n‑ti ba zaŋŋi n‑kyaŋŋi ningbina yɛttɔ'a wa yɛla.
Amaa man ŋɔna, m bu boori n nyu la bara bunseelli kam zugu, di yi pa la ti Dugma Yisa Masiiya dɔpulli la zugu kɔkɔa.
U dɔpulli wa zugu ka duniya wa nyɛ la bunkpiiŋŋu n‑ti ma, ka man gba nyɛ bunkpiiŋŋu n‑ti duniya.
Di pa la mugsigu kaman nira guni, bee, u bu guni; din kur mugsi nyɛ la i kur maali n‑niŋi bumpaalli.
Ninvugseeba ban kur dɔli soori wa, alaafɛ ni sufudoaa nin bɛ ba saani: halli ka laa m‑bɛ niriba zaa saani ban nyɛ Izraɛli dima halaali n‑ti Naawunni la!
Din baasi nyaaŋŋa: sɔ di laa n‑ti ma yɛlimugsa m‑paasi, dama kyisiseesi an bɛ n ningbina ni wa wulisiya, ni, n nyɛ la Yisa Kirisita nira.
M mabiisi, ti Dugma Yisa Kirisita Masiiya zaŋŋma u piinisuma n‑niŋi ya zaa sufu ni!
Ammi.
Man Pɔla n sɔbri gbaŋŋu wa n‑tiri ya.
Mani n nyɛ Yisa Kirisita Masiiya tuumu, Naawunni wurilim zugu.
N sɔbri n‑tiri yarima, Naawunni niriba, yaseeba ban bɛ Ɛfɛsusi tiŋŋa n‑niŋi Kirisita Yisa yɛdda.
Ti Ba Naawunni ni ti Dugma Yisa Kirisita nin ti ti ya piinisuma, ni sufudoaa zaa.
Pɛ'abu bɛ ni n‑ti Naawunni, sɔ ŋɔn nyɛ ti Dugma Yisa Kirisita Ba la: ŋɔn Naawunni tiri ti u bunsuma zaa an yi u Sii maa saani arizana puuni na, tirim ŋɔn bɛ Yisa saani maa zugu.
U daa yiisi ti ni, n‑niŋi ti u maŋtoori dina pɔi, ka naayi naam duniya wa.
U daa yiisi ti lala, ni ti ti leebi u dina, m‑bɛ kasi, ka laa n‑ka taalli u saani.
U wurilim zugu ka u daa pun daŋŋi n‑niŋi din nin kyɛ ka ti leebi u biisi, Yisa Masiiya zugu, ka di dɔli la u yuubu maa ŋɔn boori seem la.
Lala zugu ka pɛ'abu zaa sum la ni ŋɔna, ŋɔn daa zaŋŋi u gyirima piini n‑ti ti la zugu, ka daa niŋi lala u Bii maa saani, dama u wuri la u Bii maa pam.
Ŋɔn Naawunni biwuttigu puuni ka ti mari fa-m‑basi u ziim la zugu; tumbeeri kyɛ-m‑pɛŋŋi ka ti mara, ka di zaa nyɛ la Naawunni piiniseaa tin bu sum ni ka la, ka u ti ti.
Halli u daa ti ti lala piini maa zaa, ka laa n‑ti ti bamsim ni miilinsi zaa.
U daa laa n‑wulisi u yuubu yɛla m‑paasi, nti kyɛ ka ti baŋŋi a yɛlisɔ'ara zaŋŋi n‑kyaŋŋi u beesisuŋŋu la.
Yɛla wa zaa ka u daŋŋi n‑zaŋŋi n‑dɔlisi Kirisita, ka daa maali anŋɔ zaa siri, ni a ti naayi tum n‑naai.
Lala nin niŋi, a saha yi ti paai la.
Ka laa m‑maali siri, ni arizana ni tingbaŋŋu buna zaa ti la'am taaba, ka Yisa naayi su a zaa fukumsi.
Tɔ: ŋɔn Yisa saani ka ba daa yiisi ti gba, hoo Naawunni ŋɔn daa pun zaali di seem la.
Dama u maanni la bunseelikam ni di dɔli u sufu yuubu ŋɔn boori seem.
Ka di nin kyɛ ka tirima nin leebi hoo pɛ'abu ni gyirima n‑ti u - tirim ban daŋŋi m‑mari tama Kirisita saani la.
Ka yarima gba daa wum yɛlimaŋni yɛttɔ'a, Naawunni yɛligu tuliginsim lahabasuŋŋu la.
Ka yan daa niŋi yɛdda la, ya daa deaai Naawunni Sii Kasi la hoo daalimni din wulisiri, ni, Yisa su ya yɛla.
Halli Naawunni daa pun basi noori, ni, u nin niŋi lala.
Lala Sii Kasi maa bɛ la ti saani n‑wulisiri, ni, u nin kyɛ ka ti di faari; ni, u nin kyɛ ka ba yɔ ti samni n‑fa ti m‑basi; ni, u nin kyɛ ka ti yɛla kyɛ ka pɛ'abu bɛ ni n‑tiri Naawunni.
-Dinŋɔ zugu man gba bu kyɛ pɛ'abu ya zugu, man ŋɔn daa wum, ni, ya niŋi ti Dugma Yisa yɛdda sahanseaa la, halli ni zuna.
Ka n laa n‑wum yan wuri Naawunni niriba zaa seem la.
Dinzugu n puusiri Naawunni n‑tiri ya saha kam, ka teaari ya yɛla n wunsusigu ni.
Ti Ba Gyirima Zaa Daana!
- Naawunni n nyɛ u n‑ti ti Dugma Yisa Kirisita; ti mun susiri u, ni, u tim ya u Siiya, ka u wulisi ya yɛm ka kasigi u yɛlitibsa n‑ti ya, ka kyɛ ka ya maali m‑baŋŋi u yɛla m‑paasi.
Ka n laa n‑susiri, ni, ya sufu nin nya ninneesim ka ya baŋŋi tama seaa zugu ŋɔn booli ya la, ka ya laa m‑baŋŋi ya faari ŋɔn ya zoaai seem m‑mari gyirima la, n‑tiri yaseeba ban nyɛ ŋɔn Naawunni dina maa.
M‑paasi, ya nin baŋŋi u yiiko ŋɔn kpeem seem halli n‑ti yakki, n‑tiri tiseeba ban niŋi u yɛdda la.
U lala yiiko wa ka u daa zaŋŋi n‑tumni tunkpeema n‑tiri Kirisita, ka neaai u kum ni.
Ka daa laa n‑zaŋŋi u n‑ziili ŋɔn Naawunni nudirigu zizii maa ni, arizana naam gyirima puuni.
Ka di gaari naam zaa, ni yiiko zaa, ni kpamma ni gɔmnanti zaa fukumsi marigu.
Yuseaa ka ni ka ba putti sɔ n‑gaari ŋɔn Yisa yuuri; ka di pa la beesigu kanŋɔ ni kɔkɔa, amaa ni kan na ya kyɛ na la ni gba.
Naawunni siri zaŋŋi bunseelikam n‑niŋi ŋɔn Yisa napɔna ni, ni u ti noora; ka yiisi u, ni u leebi zuguraana nti su yɛttɔ'a zaa fukumsi n‑ti baseeba ban la'am n‑dɔli Naawunni la.
Ba lala la'aŋŋu maa nyɛ la u ningbiŋŋu; ŋɔn Yisa paali la seelikam, ya'ari kam, ka u niriba la'aŋŋu maa puuni ka u bɛ ni, ka paali ka zaa.
Yarim muna - ya galinsi ni ya tumbeeri taalli daa ku ya.
Anŋɔ zaa puuni ka ya daa bɛ ni, yan daa dɔli duniya wa yɛla soori maa, n‑gyeemni Sibɛsɔ ŋɔn su saazugu ni pɛsigu fukumsi.
Pampaŋŋɔ ka ŋɔna na tumni ban bu wumni Naawunni noori la sufu ni.
Halli tirim zaa gba daa bɛ la ban puuni sahaseaa, n‑tumni la ti tumbeeri beesigu ŋɔn daa boori seem, n‑dɔli ka boorimma ni ka teesa.
Hoo banla, duniya wa ala'akyi dima n daa nyɛ ti gba.
Sɛseelli daa bu sumni ti, na'ala Naawunni sugyeaa ni tubdarigri.
Amaa Naawunni wurilim daa galisi ka u nambɔzɔrigu daa zoaai, ka u mari n‑ti ti.
Ka lala zugu u daa kyɛ ka ti la'am Masiiya saani n‑neaai kum ni, halli ni ti tumbeeri daa ku ti maa zaa yɔri.
Piiniseaa tin bu sumni ka la zugu ka ya nya tuliginsim.
Ka ŋɔn Naawunni daa kyɛ ka tin ni Kirisita Yisa yisigi, n‑zaŋŋi ti n‑ziili ti, ni tirim ni ŋɔn zaa zi ŋɔn Naawunni saani u naam zizii maa ni saazugu.
U niŋi lala ni di ti kyɛ ka yuuma an kyɛnni na la dima nin ti baŋŋi u piiniseesi an ka taabu la yɛla, ni, ŋɔn zɔ ti namboo seem, Kirisita Yisa zugu.
Dama piiniseaa tin bu sumni ka la zugu ka ya nya tuliginsim, ya yɛdda niŋbu zugu.
Ka di pa la ya mammantoori yiiko zugu: piini maa yi la Naawunni saani n‑ti ya na.
Pa ya tuma zugu; dinŋɔna sɔ di nyu bara dizugu.
Dama Naawunni nuusi tuma n nyɛ ti, ka u maali ti la Kirisita Yisa saani.
U maali ti, ni ti tumni la tunsuma - tunseesi Naawunni ŋɔn pun daŋŋi n‑zaali ni ti ti tumni maa.
Ya teaama, ni, sahanseaa sa ya daa pa la Naawunni niriba, ka ninvugseeba ban boonni ba mansi, ni, ‘gunibu dima’ daa tuuri ya, ni, ‘yɔkɔla dima’.
Ya ningbiŋŋu yɛla n‑daa la, hoo ba gunibu la gba nyɛ la ninsaala nuusi ŋɔn guni ba seem la.
Ka laa n‑teaai, ni, lala saha maa ya daa ka Masiiya, ya daa pa Izraɛli butiri niriba, ka pa seeba ban daa su faari diibu yɛla.
Faari wa ka Naawunni daa basi noori, ni, u ti ti bana.
Ay!
- ya daa bɛ la duniya wa ni hoo seeba ban ka tama, ka laa n‑kɔŋŋi Naawunni.
Ya siri daa wa'a ni Naawunni, amaa pampaŋŋɔ ya bɛ la Kirisita Yisa puuni, pampaŋŋɔ ya yi pɔtti Naawunni saani na, ŋɔn Masiiya ziim maa zugu.
Zaŋŋi n‑kyaŋŋi Izraɛli dima ni ban pa Izraɛli niriba yɛla muna - ŋɔn Yisa mammaŋŋa nyɛ la ti sufumaasim ni ti alaafɛa, ŋɔna la'asi babayi maa taaba n‑niŋi nangbanyinni.
U daa sa'am din daa waligi ba ni taaba hoo goomni m‑bɛ ba sunsukkuni la, ka zaŋŋi u maŋtoori ningbiŋŋu m‑maai dimni la.
U daa zaŋŋi u ningbina n‑tum lala ni u ti baasi zaalikurigu maa yɔri, dama ka daa dɔli la zaalikpana ni kaya sɔya.
U daa laa n‑tum lala ni u ti la'am zuliya buyi wa u saani na, m‑maali n‑naam ninvugyinni, bumpaalli, ka lala daa zi sufudoaa ni alaafɛ na.
Ka lala ningbiŋŋu yinni wa ni ka u daa kpaasi n‑tabli dɔpulli maa zugu, ka daa zɔ babayi la sindaani Naawunni saani, dama u daa zaŋŋi u mammaŋŋa n‑kpiisi dimni maa.
U siri daa kyɛ na m‑mooli lahabasuŋŋu, ni, sufudoaa bɛ ni n‑tiri yaseeba ban daa wa'a la, ni ban daa bu wa'a la gba.
Ŋɔna n nyɛ sɔseaa ti bayi zaa ŋɔn la'amni n‑dɔla m‑paari ti Ba Naawunni saani la, ka ŋɔn Naawunni Siiya nyɛ la Sii yinni ka suŋŋni ti.
Dizugu ya laa m‑pa tinzundima, bee, tinseaa saamma: ay!
- ya yi la'am n‑nyɛ la Naawunni niriba, halli u yiri dima n nyɛ ya gba.
U yiri wa mun mɛ n‑tɔm nyeebsuŋŋu zugu, di nyɛ la u tuumudima ni anabidima maa; ka ka sunsukkugri kan gbaari ka zaa la nyɛ la Kirisita Yisa mammaŋŋa.
Ŋɔn Yisa zugu ka yiri maa zaa gbaai taaba n‑du n‑leebi gyeeŋŋu yiri kasikasi, n‑tiri ti Dugma.
Ka ŋɔn saani yaasa ka yarima gba la'amni n‑leebri la ya'aseaa Naawunni ŋɔn nin kpɛ m‑bɛ ni, u Sii Kasi maa zugu.
Dinŋɔ zaa zugu ka man Pɔla gbaantiri n‑susira - man ŋɔn bɛ dansarika duu ni Kirisita Yisa zugu.
Ka di nyɛ la yaseeba ban pa Yɛhudiya dima suŋŋsim maa zugu ka n susira.
- N siri mi halli, ni, ya pun wum Naawunni ŋɔn zaŋŋi tunseaa n‑zaali ma, ni, yarima zugu ka u dɔli la u wurilim soori ka kyɛ ka n suŋŋni ya.
Ka laa m‑mi, ni, kana n nyɛ yɛlisɔ'ariseaa kan yi paalu n‑ti ma, dama m pun sɔbi lala beela n‑ti ya.
Dinŋɔ nin kyɛ ka ya karim man ŋɔn daa sɔbi gbanseaa la, nti baŋŋi man ŋɔn mari bamsim seem zaŋŋi n‑kpa Kirisita yɛlisɔ'ara maa.
Yɛla wa daa bu yi paalu n‑ti ninsaalidima saha din gaari la ni; ay!
- di daa pa la hoo Naawunni Sii maa ŋɔn zaŋŋni a pampaŋŋɔ n‑wulisiri n‑tiri Naawunni tuumudima ni anabidima seem la.
Yɛla wa gbinni muna - di nyɛ la: ni, lahabasuŋŋu maa zugu nin kyɛ ka ban pa Yɛhudiya dima maa ni Yɛhudiya dima maa zaa nin la'am n‑di faari maa.
Ba nin la'am n‑labgi ningbiŋŋu yinni, ba nin la'am n‑nyari bunsuma, bunseesi Naawunni ŋɔn basi noori, ni, u nin tisi la zaa.
Lala lahabasuŋŋu tuma ka man tumna: Naawunni wurilim piini zugu ka n deaai tuma wa ka leebi u tuntumna, pa m mammaŋŋa zugu; ŋɔn Naawunni n daa zaŋŋi u yiiko n‑kpeesi ma, ni n ti tumni lala.
Man muna - halli ni Naawunni niriba zaa ŋɔn gaari ma zaa yɔri, u daa zaŋŋi piini wa n‑ti ma na, ni n ti moonni lahabasuŋŋu n‑tiri ban pa Yɛhudiya dima la.
Ka lala ka ba ti baŋŋi Kirisita nya'asim ŋɔn tibsa seem, halli ni sɔ ku toaai m‑baŋŋi di gbinni zaa yɔri.
Naawunni n daa naam duniya maa zaa, ka yɛla wa soori daa sɔ'ai u saani sahakam: ka yɛlisɔ'ara wa ka n yɛtti paalu ni, ni ya nini ti neaai.
Naawunni daa niŋi lala, ni u ti kyɛ ka pampaŋŋɔ u yɛm nin ti dɔli la u nyaandɔliba ban la'amni n‑gyeemni u la, m‑paai saazugu naama ni yiiko dima.
Di zaa nyɛ la hoo ŋɔn Naawunni ŋɔn daa pun gbaai seem, ka ti Dugma Yisa Kirisita puuni ka u lala sufuyuubu yɛla yiiri paalu na.
Ŋɔn Yisa zugu, ni ti yɛdda ŋɔn bɛ u ni la zugu, ka ti nya soori ni ti nin toaai m‑paai Naawunni saani na ka bu zɔri dabeem, ka vi ka ti.
Anŋɔ zaa zugu ka n yɛtti ya, ni, yan di gbarigri beesigu ni, man ŋɔn namsiri ya zugu la zugu, dama lala nyɛ la duusigu n‑ti ya.
- Tɔ, ka di nyɛ la anŋɔ zaa zugu ka n gbaantiri n‑susiri ti Ba Naawunni.
Ti Ba n siri nyɛ u, ka di zugu ba boonni ŋɔn Naawunni ŋɔn su sɔkam zaa maa lala: arizana ni, ni tingbaŋŋu ni gba, ka ba boonni ba, ni, ‘dɔ'am yinni babiitiri’.
N susiri u ni, ni, u nin kyɛ ka u Sii Kasi maa ti kpamsi ya ya sufu ni, hoo u maŋtoori gyirima ŋɔn tibsa n‑veela seem.
Ka n laa n‑susiri, ni, Kirisita nin bɛ ya sufu ni la, ya yɛdda niŋbu zugu; ka lala nin kyɛ ka wurilim nin kyɛ ka ya zɛ yummu, hoo tiiya kan mari nya'asuma, bee duu kan mari nyeebkpeema.
-Ni, ya nin mari yiiko, yan ni Naawunni niriba zaa, n nin nyaŋŋi m‑baŋŋi Yisa wurilim ŋɔn yɛlima seem, n‑wa'a seem, n‑du seem, n‑zulim seem zaa, halli ni di siri yakki n‑gaari ti bamsim zaa zugu gba.
Lala bamsim nin kyɛ ka Naawunni beesigu zaa paali ya, ka ya mun beesigu nin wulisi Naawunni yɛla zaasa.
Tɔ: ka dinŋɔna Naawunni mari yiiko din nin toaai n‑tumni n‑gaari tin susi seem, bee, tin teesi seem maa zaa, ka u lala yiiko m bɛ ti ni n‑tumna.
Lala gyirima ni duusigu ka u nyaandɔliba la'amni n‑tiri u, Yisa Kirisita Masiiya puuni, beoo kam, yuumni kam, halli ni saha din ka tɔriga.
Ammi.
Man bɛ sarika ni ti Dugma yɛla zugu, ka n bɛlimni ya ni, ni, ya mari beesiseaa din sumsi ya, dama ŋɔn Naawunni booli ya u saani na.
Ya bɛ baalimm n‑sigsi ya mansi, m‑mari sugru ni taaba, ka kyɛri taaba taalli wurilim zugu.
Ya kpaŋŋma ya mansi m‑mari nangbanyinni, hoo Naawunni Sii maa ŋɔn yi zaŋŋi u bansi m‑ba ya ni taaba.
Ti zaa nyɛ la ningbiŋŋu yinni niriba, sii yinni dima, hoo ban daa booli ya na la ni ya ti mari tama yinni.
Ya Dugma yinni ka ya gyeemna, yɛdda yinni ka ya niŋna, Naawunni kɔsuubu yinni ka ba daa su ya.
Naawunni yinni mun n nyɛ ti zaa Ba, ka u gaari sɔkam, ka tumni sɔkam ni, ka bɛ sɔkam zaa ni.
Amaa ti sɔkam deaari u piini u piini, hoo Kirisita ŋɔn putti a n‑tisiri seem la.
Lala zugu ka di sɔbi n‑dooli, ni#:- “Ŋɔna n daa du saazugu; Di saha ka u daa gbaasi niriba pam, Ka daa zaŋŋi piini n‑tisi niriba.” Tɔ.
Daŋŋni, ni, ‘U daa du saazugu’: di gbinni nyɛ la bɔa?
- di pa la, ni, u daa daŋŋi n‑sigi la duniya wa tiŋni na gba?
Ninvugsɔ ŋɔn daa sigi na maa, di daama n daa nyɛ sɔ ŋɔn daa laa n‑du saazugu n‑gaari halli nti kpɛ arizana puuni la, ni u ti paali ya'ari kam zaa.
Din pa, ni, ‘u daa zaŋŋi piini n‑tisi’: di mun gbinni nyɛ la bɔa?
- ni, ŋɔna n daa ti seeba tuumudima tuma, ka laa n‑ti seeba anabi tuma, seeba mun moonni la lahabasuŋŋu maa, seeba yaasa n niŋi kpamma ni karimbadima.
Ba deaari la piini wa, ni ba ti sɛ'asi Naawunni niriba ni ba tumna, ka Kirisita ningbiŋŋu maa nin ti mɛa.
Halli nti paai sahanseaa ti zaa ŋɔn ti ya niŋi nangbanyinni ti yɛdda niŋbu maa ni, ka naayi baŋŋi Naawunni Bii maa yɛla.
Lala ka ti nin kyɛ biilim n‑la'am n‑leebi ninvugkurigu m‑bɛ hoo Naawunni ŋɔn boori zaa, ka naayi ŋmanni la Kirisita ŋɔn bɛ seem la zaa.
Ka ti ku laa n‑nyɛ bileesi, ti ku laa n‑dɔli wulisigu balibubalibu hoo pɛsigu ŋɔn zɛ ti yɔriyɔri seem; ti ku laa n‑kyɛ ka yɔsimyɔmsiriba nin ma'ai ti ziri n‑yɔmsiri ti.
Ay!
- Ti nin lee n‑yɛtti yɛlimaŋni, wurilim zugu.
Ti nin zoaai na m‑paai ŋɔn Kirisita ŋɔn sa'ai seem, dama u nyɛ la ti zaa zuguraana.
Ŋɔn siri nyɛ zugu maa, ka tirim mun nyɛ la u ningbiŋŋu tuga.
Ŋɔn zugu ka ti zaa la'am n‑nyɛ yimmu, dama u siri nyɛ la ti zugu.
Ŋɔn saani ka ti zoaari m‑meeri taaba ka nyari yaa ni kpeeŋŋu di zugu.
Ningbiŋŋu wa ya'ari ni tugri kam zaa mari yiiko n‑tumni ka tuma ŋɔn nyɛ seem.
Ka di zaa nyɛ la lala wurilim zugu.
N yɛtti ya la nŋɔa#:- n kukɔri ka n yɛtti ni, Naawunni zugu, ni, yan di kyɛ ka ya beesigu na bɛ la hoo ban bu mi Naawunni la ŋɔn bɛ seem, ba sufu ni teesiyɔya ziilinsi zugu.
Dama ban bu mi din m bɛ ni; ba bɛ la yɛla ni, ka na zi Naawunni nyɔvuri ŋɔn nyɛ seem, ba ziilinsi ni ba tuppuwumni zugu.
Ba ba'a laa n‑ka ba soori ni, ka yi tuusi, bee, ka bu tuusi?
Ba zaŋŋi ba mansi n‑ti yɛlibeeri balibu kam n‑kpalim m‑boori m‑paasi, dama ba sufu boorimma nla.
Amaa pa lala ka yarima n daa bamsi Kirisita soori maa!
Ay!
- Yan daa wum u yɛla ka daa deaai u wulisigu maa, yɛlimaŋni din bɛ Yisa saani la zugu n‑daa la.
Ba daa wulisi ya, ni, yan daa nyɛ ninvugseeba sahanseaa la, lala niriba daa bɛ la baasiyɔri soori ni, kɔribeeri ni yɔmsa zugu; ni, ya zaŋŋma lala ninvugkura beesigu maa m‑basi.
Ni, ka kyɛ ka ya teesa leebi teesipaala.
Ni, ka lala ya nin maali n‑naam n‑leebi ninvugpaala Naawunni zugu.
Halli ya nin leebi ninvugveela, yɛlimaŋni dima kasikasi.
Dinzugu see ka ya kyɛli ziri; ni, “sɔkam yɛtti yɛlimaŋni n‑tiri u taraana”, dama ti zaa nyɛ la ningbiŋŋu yinni tuga.
Ni, “Halli ni ya sufu yi yisigi, yan di tum putoo.”; yan di kyɛ ka ya sugyeaa yuui halli ka wuntaŋŋa ti lu.
Yan di tiili dariga n‑ti Sintaani.
Ŋɔn yi zuuri zaa kyɛli zuubu ka zaŋŋi u nuusi n‑tumni tunsuma: di nin kyɛ ka u mari bunseesi ka u nin toaai n‑zaŋŋi n‑suŋŋi ban kɔŋŋni la.
Yan di tɔ'asiri yɛttɔ'abeeri; ya tɔ'asim yɛttɔ'asuma an nin suŋŋi yan tɔ'asiri n‑tiri seeba maa, ni seelli din nin niŋi ba anfaani.
Yan di kyɛ ka Naawunni Sii Kasi maa sufu sa'am ya beesiyɔri zugu, dama ŋɔn daa daalim ya n‑wulisi, ni, ya nyɛ la Naawunni dinni, ni, ya maali la siri nti fa-m‑basi dabsiri daari.
Ya yim putoo ni, ni sufu yisigri ni sufugyeaa zaa ni, ni yɛttɔ'abeeri ni nyaanzum ni; halli ya kyɛli yɛlibeeri zaa yɛla.
Amaa ka ya wuri taaba, ka mari nirilim ni taaba, n‑zɔri taaba namboo, ka kyɛri taaba taalli hoo Naawunni ŋɔn kyɛ ya taalli m‑pɛŋŋi ya seem la, Kirisita zugu.
Dizugu ya kyɛ ka ya beebu ma'asiri la Naawunni ŋɔn bɛ seem la, dama u wuri ya hoo u biisi, ka biwuttigu kam ma'asiri la u ba.
Ya kyɛ ka ya beesigu zaa kur nyɛ la wurilim, hoo Kirisita ŋɔn daa wuri ti ka zaŋŋi u maŋŋa m‑maali n‑tisi Naawunni, nti kyɛ ka ŋɔn Naawunni daa wum u sara wa nya'asim.
Amaa yan di kyɛ ka zina bɛ ya ni, bee da'ari tuma bee zinyuu - halli yan di kyɛ ka ba tɔ'asiri m‑boonni anŋɔ taabu yuya ya saani, dama anŋɔ bu sumni Naawunni niriba.
Ya yɛttɔ'a muna - yan di kyɛ ka gyɛrilim bɛ a ni, bee yɛttɔ'abarima, bee deenyɔya - anŋɔ zaa gba bu sumsi ya, amaa pɛ'abu ni puusigu yɛla ka ya yɛtta.
Ya baŋŋma dinŋɔa: zinyuu daana n nyɛ sɔ ŋɔn gyeemni la buga, ka ŋɔna ni zina nira ni da'ari tuntumna - ba sɔkam ku la'am n‑di faari n‑kpɛ Naawunni naam ni, din nyɛ Kirisita dinni la.
Tɔ: ka dinŋɔna yan di kyɛ ka sɔsɔ zaŋŋi u yɛttɔ'ayɔya n‑yɔmsi ya; dama lala zugu ka Naawunni sufuyisigri paari ban bu wumni u noori la.
Dinzugu yan di la'amni lala niriba saani.
Dama ya daa bɛ la zibsim ni saha din gaari la, amaa pampaŋŋɔ ya yi bɛ la ti Dugma neesim ni.
Ya kyɛ ka ya beesigu nyɛ la neesim dima dinni.
Neesim din bɛ ya ni zugu, ya tumni la din veela, ka din mari la yɛlimaŋni ka tu la.
Ka ya booma m‑baŋŋi din pɛligri ti Dugma sufu.
Yan di kyɛ ka ya la'am banŋɔ saani n‑tumni din taasiri zibsim yɛliyɔya na la, amaa ya yiisim tuma wa paalu ni n‑wulisi a beeri ŋɔn bɛ seem.
Dama tunseesi niriba wa ŋɔn sɔ'ari n‑tumni la muna - halli sɔ yi tɔ'asi a yɛla, di nyɛ la vi.
Amaa seelli zaa neesim ŋɔn neaai n‑niŋi maa bɛ la paalu ni, dama neesim n kyɛ ka ti nyari seelikam.
Dizugu ka ba yɛtti, ni#:- “Nyin gɔgbisira wa, doaama!
Neaam kum ni!
- Ka Kirisita nin ti neaai na n‑ti i.” Anŋɔ zaa zugu, ya baŋŋma yan bɛ seem suŋŋasuŋŋa; di tumni gyɛrilim, amaa ka ya tumni yɛm tuma.
Zuna muna - dabsibeeri saha nla, ka dizugu yan zaŋŋma ya saha zaa n‑niŋni suŋŋa.
Dizugu yan di leebi gyɛra, amaa ya baŋŋma ti Dugma ŋɔn boori seem maa ka tumni lala.
Yan di nyuuri daam m‑bugra, dama galagala yɛla nŋɔa, amaa ya kyɛ ka Naawunni Siiya paali ya.
Ya yuumni n‑tɔ'asiri n‑tiri taaba - Naawunni Litaafi la yuuma, ni pɛ'abu yuuma, ni yuunseesi Naawunni Siiya ŋɔn wulisi ya maa ka ya yuumna; ya sufu ni ka ya yuumni lala n‑tiri ti Dugma.
Naawunni nyɛ la ti Ba; ya puusim u ‘taari’ bunseelikam zugu, ni sahakam, ti Dugma Yisa Kirisita Masiiya yuuri ni.
Ya tim Kirisita gyirima, ka wumni n‑tiri taaba#:- Pɔ'aba, ya wumni n‑tiri ya siridima kpaaŋŋu la, hoo yan wum n‑ti ti Dugma seem.
Kirisita bɛ la u niriba saani hoo zugu ŋɔn bɛ ningbiŋŋu saani seem la, ka u nyɛ la ningbiŋŋu maa tuligra: lala ka doowa n nyɛ hoo zugu n‑ti u pɔ'a.
Hoo u niriba ŋɔn wumni n‑ti Kirisita seem, lala ka di sumsi ni pɔ'aba gba wumni n‑ti ba siridima seelikam puuni.
Ya dɔppa muna - ya wuri ya pɔ'aba hoo Kirisita ŋɔn daa wuri u niriba seem, n‑zaŋŋi u maŋŋa n‑tisi ba zugu.
U daa niŋi lala ni u ti kyɛ ka ba leebi Naawunni niriba kasikasi, ka su ba koom m‑peaai ba, yɛligu maa zugu.
Yaasa, u daa niŋi lala ni u ti zaŋŋi ba n‑ti u maŋŋa: ba nyɛ la hoo u maŋtoori pɔ'a, pɔ'aveelli ŋɔn ka lasim, bee da'ari, bee lala yɛlibeoo zaa, nti bɛ u dinni ka ka galiŋŋu.
Lala gba ka di sum ni dɔppa wuri ba toori pɔ'aba, hoo ba mammaŋŋa ningbina.
Ŋɔnkam wuri u pɔ'a wuri la u maŋŋa.
Ya bu nya?
- sɔ n ka ni n‑yaai u mammaŋŋa ningbiŋŋu: ay!
- ba yi lee m‑mari ka la suŋŋa, hoo Kirisita ŋɔn mari u niriba suŋŋa seem la.
Dama tirima, u niriba maa, nyɛ la u ningbiŋŋu tuga, ni ka ya'a.
Ni, “Dinŋɔ zugu ka doo nin kyɛ u ba, ni u ma, ka di pɔ'a ka ba la'am m‑bɛ ni kaman bunni yinni.” Dinŋɔ baŋŋni tɔ ni; man mun yɛtti, ni, di wulisiri la Kirisita ni u niriba yɛla, ni, ba nyɛ la bunni yinni.
Amaa yarim gba, see ka ya sɔkam zaa wuri u pɔ'a hoo ŋɔn wuri u mammaŋŋa seem la, ka u pɔ'a maa mun nin ti u sira gyirima.
Biisi, ya wumni n‑tiri ya ba ni ya ma dima, ti Dugma zugu; dama dinŋɔ n nyɛ din tu.
Ni, “Tim i ba ni i ma gyirima.” - ya yi dɔlisi Litaafi zaalikpana n‑ti paai kanla, kana n di toonni ka mari nangbambasiri zaŋŋi n‑kyaŋŋi laara yɛla.
Dama di laa n‑yɛtti, ni, “Lala ka i nin kpalim i nyɔvuri ni n‑yuui tingbaŋŋu maa ni.” Yarim biisi badima muna - yan di galimni ka tuuri ya biisi ka ba ti gyɛ suuri, amaa ya mari ba la suŋŋa n‑wulisi ba n‑kpaamni ba ti Dugma zugu.
Daaba, ya wumni n‑tiri ya duniya wa dugmadima maa, ni gyirima ni ninzoaa.
Yan zaŋŋma ya sufu zaa n‑wumni n‑tiri ba, hoo yan nin wum n‑ti Kirisita seem la.
Ya gyeemni ba, pa la ban yi gɔsiri ya kɔkɔa, hoo ninvugseeba ban boori ni ba nya duusigu ninsaalidima saani, amaa yɛlimaŋni ni, hoo daaba ban nyɛ Kirisita dinni; ya tumni la Naawunni tuma ya sufu ni.
Ya tumni nimmoosi, hoo yan tumni n‑tiri ti Dugma, pa la saala.
Dama ya mi, ni, ti Dugma nin yɔ sɔkam u tunsuma zugu, di daama yi nyɛ la daabri, bee, u pa daabri gba.
Yaseeba ban mari daaba la muna - hoo man yɛnni, ni, ba tumma n‑tiri ya seem la, lala ka ya gba tumni ni n‑tiri ba; ya kyɛli tulisigu ni mugsigu.
Ya baŋŋma, ni, ya gba nyɛ la Kirisita daaba; yan ni ban zaa mari ya dugma yinni: u bɛ la arizana ni, ka nyɛ sɔ ŋɔn bu gaŋŋni nira ni nira.
Di zaa nyaaŋŋa, ya kpamsim ya mansi ti Dugma saani, ka kyɛ ka u yiiko titaari bɛ ya saani.
Ya yeema Naawunni gba'anu ka deaai u tɔppu neema zaa.
Anŋɔ nin kyɛ ka ya nyaŋŋi Sintaani yɔmsigu putɔyam zaa.
Dama ti bu moori ni ninsaalidima, amaa saazugu yiiko dima ka ti zabra, ni saazugu naam dima, ni seeba ban su duniya wa fukumsi ka bɛ la zibsim ni la - halli siseeba ban bɛ saazugu m‑mari yɛlibeeri yiiko la zaasa.
Dinzugu ya deaam Naawunni tɔppu neema zaa, ka lala nin kyɛ ka ya tuusi dabsibeoo daari tɔppu la n‑zɛ deede; ka di zaa yi ti naai, ya nin nyɛ la ban nin kpalim n‑zɛ ya gbaya zugu.
Dizugu ya zɛ deede.
Ya looma ya seaa suŋŋa - yɛlimaŋni maa nyɛ la ya lala sɛlooriga; ka zaŋŋi gba'anu n‑ta'ai ya nyaari - ya beesigu ŋɔn tuusi seem la nla.
Ya pirima mugrikpeema - di nyɛ la: ya maalim siri ni ya mooli sufudoaa lahabasuŋŋu maa.
M‑paasi, Sintaani nin tɔ ya bugum piima, see ka ya mari bunni n‑ta'ai a n‑kpiisi a - ya yɛdda niŋbu mun nla.
Ka laa m‑pili soogyadima kutti zupiliga - di nyɛ la: tuliginsim din ta'ari ya; ka zaŋŋi takoobi n‑kyeera - Naawunni yɛligu maa ŋmanni la u Sii Kasi suu wa n‑ti ya.
Ya mari wunsusigu sahakam, n‑susiri m‑bɛlimni Naawunni yan boori seelikam, Sii Kasi maa soori ni.
Halli ya galima gɔgala gba, ni ya ti susira; yan bɛlimma u, ka teaai u u maŋtoori niriba zaa yɛla.
Ya laa n‑susiri n‑ti ma gba, n‑yɛli Naawunni ka u ti ma yɛttɔ'a, man ŋɔn tɔ'asi saha kam gba, ni n ti zaŋŋi n sufukpeemni n‑wulisi lahabasuŋŋu maa yɛlisɔ'ara ka a ti yi paalu.
Lahabasuŋŋu maa zugu ka n nyɛ ti Dugma tuumu n‑zɛ u zaani n‑tiri niriba, ka ba lɔ ma la kyɔrimi di zugu.
Amaa ya susima n‑ti ma, ni, n tɔ'asi paalu ni ka dabeem ka ma, hoo din sumsi ni n tɔ'asi seem.
Tikyikusi nyɛ la m mabisuŋŋu, ka laa n‑nyɛ yɛdda daansɔ ŋɔn suŋŋni ma ti Dugma zugu, ka n wuri u pam.
U yi ti paai ya na, u nin yɛli ya din bɛ ni maa zaa, ka ya gba baŋŋi n lahabaari - man ŋɔn nya seem la, ni man tumni seem maa zaa.
Lala zugu ka n tumni u ya saani na, ni u ti kyɛ ka ya baŋŋi ti yɛla, ka kpamsi ya sufu.
M puusiri ti mabiisi zaa: Naawunni paasim ba alaafɛa, ni wurilim ni yɛdda - anŋɔ zaa ka ti Ba Naawunni tisira, ni ti Dugma Yisa Kirisita Masiiya.
Naawunni paasim u piinisuma n‑ti ya zaa ban wuri ti Dugma Yisa Kirisita Masiiya ka ya wurilim bu kpiira.
Gbaŋŋu wa yi la man, Pɔla, saani na - man ni Timɔti gba: tirim mun nyɛ Yisa Kirisita Masiiya daaba, ka ti sɔbri n‑tiri ya Naawunni niriba, yaseeba ban bɛ Filipaai tiŋŋa ka bɛ ni ni Yisa Kirisita taaba, yan ni ya gyeeŋŋu kpamma ni ban suŋŋni ba zaa.
Ti Ba Naawunni tim ya sufudoaa ni alaafɛa, ŋɔn ni ti Dugma Yisa Kirisita.
N pɛ'ari la m Ba Naawunni saha kam zaa, n yi ti teaari ya yɛla sahanseaa maa.
Man yi puusi u saha kam, n susiri zaŋŋi n‑kyaŋŋi ya zaa yɛla; ka n lala susigu bɛ la ni sufumaasim, yan daa la'am n‑suŋŋi ma zugu - ya suŋŋni ma zaŋŋi n‑kyaŋŋi Naawunni lahabasuŋŋu tuma ziiya, piiligu ni halli ni zuna.
Dama n niŋi yɛdda, ni, Naawunni ŋɔn pun piili tunsunseesi ya saani la, u nin kyɛ ka a na kyɛnni tooni lala halli ni a naari, Kirisita Masiiya Dabsiri daari saha.
Ya bɛ la n sufu ni saha kam, ka di zugu di tuya, ni, n niŋi lala yɛdda zaŋŋi n‑kyaŋŋi ya yɛla.
Ya la'amni n‑suŋŋni ma n‑nyari Naawunni piinisuma.
Di nyɛ la lala man ŋɔn lɔ la kyɔrimi seem ziiya, ni man ŋɔn gyɛrigi sarikatta maa tooni ka wulisiri lahabasuŋŋu maa yɛlimaŋni ŋɔn zɛ seem ziiya m‑paasi.
Halli Naawunni mammaŋŋa nin sakki, ni, n sufu siri boori ya yɛla hoo Yisa Kirisita sufu ŋɔn boori ya yɛla nimmoosi seem la.
Ka man susiri Naawunni seem maa nŋɔa: ni, u kur kyɛ ka ya na maali n‑wuri sɔkam pam, ka di dɔli la ya yɛm ni ya sufu ni bamsim an zoaai seem maa.
Lala nin kyɛ ka ya nin toaai m‑baŋŋi din tu, halli nti paai Kirisita Dabsiri daari la; ka lala saha ya nin ti zaani, galinsɛseelli ka ni.
Di saha ka yɛlimaŋni tuma zaa nin paali ya, ka a taabu yi la Yisa Kirisita kɔkɔ saani na: di nin kyɛ ka pɛ'abu ni tibsim ti bɛ ni n‑tiri Naawunni.
Tɔ: ka dinŋɔna, m mabiisi, m boori ya baŋŋi, ni, yɛttɔ'aseesi an paai ma na zaa - ay!
a naari nyɛ la: ni, lahabasuŋŋu yɛla kur kyɛnni tooni.
Dama dinŋɔ n kyɛ ka sɔkam baŋŋi, ni, di nyɛ la Yisa Kirisita zugu ka ba lɔ ma kyɔrimi lala: halli Naaba Kambɔnsi maa ni ban kpalim zaa ti baŋŋi lala.
Ka ban daa lɔ ma maa zugu n kyɛ ka ti mabiisi pam maali m‑mari sufukpeemni nti moonni Yɛligu maa paalu ni, dabeem ka ni: baseeba ban niŋi Yisa yɛdda pam niŋni lala.
Tɔ, seeba m bɛ ni n‑niŋni lala karimbaani ni nyamaŋŋa zugu, ni ba yuuri ti du n‑gaari ba taaba; ka seeba mun moonni Kirisita yɛla ba sufu ni yɛlimaŋni ni yɛdda zugu.
Ii, lala niriba siri moonni ka la wurilim zugu, dama ba baŋŋi, ni, di nyɛ la lahabasuŋŋu zugu ka n zɛya wa, ni n ti wulisi di yɛlimaŋni ŋɔn bɛ seem la.
Banla muna moonni la Kirisita yɛla nyuuri zappu zugu; ba sufu ni teesa bu dɔli soori, ka ba yɛtti, ni, man ŋɔn kpalim n‑lɔ zugu ba nin kyɛ ka n sufu sa'am.
Amaa m ba'a ka ba yɛla maa ni: n nya ka Kirisita yɛla yi paalu, ni niriba ti wum, ka n sufu maai di zugu.
Di yi nyɛ ba sufu ni yɔmsigu zugu ka ba moonna, bee, ba sufu yɛlimaŋni zugu gba, di ka taalli.
Ii, n sufu nin maai dama m mi, ni, di zaa nin naayi kyɛ ka n nya fa-m‑basi, ka di nyɛ la yarim wunsusigu zugu, ni Yisa Kirisita Sii la suŋŋsim zugu gba.
Ii!
- m mari la tama ka bu birisira, ni, n bu ya di vi seelikam zaa puuni.
Ni, n nin mari dablim n‑tɔ'asi yɛligu maa paalu ni pampaŋŋɔa, hoo man daa pun tɔ'asi ka sahakam.
Ka lala nin kyɛ ka Kirisita yuuri du n yɛla zugu, di yi ti nyɛ la man na bɛ ni maa zugu, bee, man ka ni la gba zugu.
Man saani, n yi ti bɛ n nyɔvuri ni, Kirisita nla: man mun yi ti kpi, anfaani n nyɛ di n‑ti ma.
Tɔ - n yi ti kpalim m‑bɛ n duniya wa ningbina la ni, n nin toaai n‑tumni n tuma m‑paasi n‑nyari tuma maa bukyi.
Ay!
- n ku toaai m‑baŋŋi man nin yiisi sɔseaa.
Sɔya ayi wa n dɔya, ka di mugsi ma ka n ku toaai n‑yiisi yinni: m boori n bakki n‑kyaŋŋi nti bɛ Kirisita saani - lala n sɔa: bee, m ma'ai ni?
Amaa di mun kpa la talasi ni n kpalim m‑bɛ kpa, ka di nyɛ la yarima suŋŋsim zugu.
Tɔ: n siri mi halli, ni, lala n nyɛ di.
Ni, ka di zugu n nin kpalim n‑na bɛ ya saani, ni ya ti kyɛnni tooni n‑nyari sufupeelim pam ya yɛdda niŋbu zugu.
Dama n nin laa m‑bɛ ya saani yaasa, ka lala zugu nin kyɛ ka ya sufu maai zaa, ka ya tibgri Kirisita Yisa man yɛla zugu.
Yɛttɔ'a seelikam zaa yɔri, ya na kpalimma m‑bɛ beesisuŋŋu din sumsi Kirisita lahabasuŋŋu niriba la.
Di yi bɛ lala, man yi kyɛ ya saani na n‑nya yan bɛ seem, bee, n na bɛ wa'aligu ka kur wumni ya damni, di zaa nyɛ la yimmu.
Dama n nin baŋŋi, ni, ya la'amni m‑bari n‑zaani Sii maa nangbanyinni ni, n‑tumni lahabasuŋŋu yɛdda tuma ni nimbirimoaa.
Ninvugseeba m bɛ ni m bu boori ya yɛla halli.
Amaa yan di zɔri ba yɛla dabeem seelikam zaa zugu.
Ba zabboobu wulisiri la ya zaa yɛla, ni, ban nin baasi yɔri, yarim mun nin nya tuliginsim, ka di yi la Naawunni saani na.
Ya deaari la piini Kirisita yuuri zugu: di pa la yan niŋi u yɛdda seem la kɔkɔa, amaa halli yan di wahala u zugu gba n nyɛ piinisuŋŋu n‑ti ya.
Ya bu nya?
- yan moori seem la, di nyɛ la yan pun nya ka wumni pampaŋŋɔ, ni, man gba moori lala.
M mabiisi, ya beebu ŋɔn bɛ ni Yisa Kirisita zugu seem n kpamsiri ya sufu, ka u wurilim n tisiri ya sufudoaa; yan mun bɛ ni ni taaba Naawunni Vuusim Kasi zugu, halli ya mari nirilim ni namboo n‑tiri taaba.
Tɔ: ka anŋɔ zaa yi siri bɛ lala, dinŋɔna n susiri ya ni, ni, ya sakkri taaba, ka laa n‑wuri taaba, ka ya sufu la'am n‑leebi yummu, nti mari nangbanyinni ni taaba: lala nin kyɛ ka n sufu maai zaa.
Yan di kyɛ ka beem bee fugbu bɛ ya saani, amaa ya sigsima ya mansi n‑tiri taaba, ka kyɛ ka ya sɔkam gɔsiri u taraana yɛla, ni, u tibsi n‑gaari u mammaŋŋa.
Ya kyɛ ka ya sɔkam ba'a bɛ la u taraana bukyi ni, pa la u mammaŋŋa dinni.
Ya laa n‑kyɛ ka ya sufu ni teesa dɔli la ya taaba beebu Kirisita Yisa Masiiya saani.
Dama ŋɔn Yisa muna#:- U kur mari la Naawunni beesigu saha kam, Ka di zugu u bu yɛli, ni, u faama lala beesigu Ni u ti sa'ai ni Naawunni beebu.
U daa sigsi u maŋŋa n‑kyɛ u toori yuubu yɛla zaa; U daa zaŋŋi u maŋŋa n‑labgi daabri, Ka laa n‑ŋmanni hoo ninsaalidima.
Ka ŋɔn daa baŋŋi, ni, u ŋmanni hoo ninsaala, U daa sigsi u maŋŋa ka daa sakki kum - halli dɔpulli zugu kum gba.
Dinzugu Naawunni daa duusi u n‑tibgi u zaa, Ka ti u yuuri Ka ka gaari yuya zaa.
Dinŋɔ zugu ka sɔkam zaa nin ti gbaani u tooni: Ban bɛ saazugu nin gbaani u tooni, Ban bɛ duniya wa ni gba nin ti gbaani u, Ni ban bɛ tinlɔŋŋu ni gba m‑paasi.
Ka sɔkam zaa nin ti mooli u yuuri Ka sakki, ni, Yisa Kirisita nyɛ la ti Dugma, Ka di kyɛ ka u Ba Naawunni nya gyirima.
M mabiisi, di veeli pam yan daa sakki n‑ti ma, man ŋɔn daa bɛ ya saani la, halli ni man laa n‑ka ya saani wa gba.
Amaa ya kur kpalimma n‑kpaŋŋni ya mansi n‑tumna, ni ya ti paai ya tuliginsim zaa ni nimmoosi.
Dama Naawunni kur kpalim m‑bɛ ya saani, ka ŋɔn la'amni n‑tumna, ni ya ti sakki ŋɔn boori seem ka laa n‑nyaŋŋi n‑tum.
Tɔ; ya kpalimma n‑tumni lala ka di kyɛ ka birisigu ni nangbankpeemni ti bɛ ya saani.
Ka lala zugu nin kyɛ ka galinsi seelli ku paai ya, ka ya nin nyɛ la Naawunni bisuma m‑bɛ duniya wa dima sunsukkuni, halli ni ba zaa n nyɛ tumbeeri dima zaa yɔri.
Ya nin ŋmanni hoo saŋmariwuusi ŋɔn nɛ seem la, ka ba nin nya.
Ya nin ŋmani lala, yan zaŋŋni nyɔvuri lahabaari n‑tiri ba sahanseaa la.
Ya yi niŋi lala, n sufu nin mari yaa Kirisita Dabsiri maa daari, dama din nin ti wulisi, ni, n kpaŋmaŋni ni n tuma maa zaa daa pa yɔri.
Di ŋmanni la yan maanni la sara ka man mun nyɛ ka koom ka ba kpaara - di nyɛ la: ya niŋni yɛdda n‑kyɛnni tooni, halli n kum daari ti paai na.
Ni di zaa yɔri, n sufu yi maai ka n sufumaasim wa nin paai ya.
Lala yaasa, ya gba sufu nin maai ka ya sufumaasim wa nin paai ma na.
Tɔ: di yi nyɛ ti Dugma Yisa yiiko zugu, m mari tama, ni n nin tum ti mabii Timɔti ya saani na pampaŋŋɔa, ka u nin tiri ma ya lahabaya ka n nin mari sufudoaa.
Ŋɔn kɔkɔ n nyɛ ŋɔn suŋŋni ma n yɛla kam puuni, ka laa n‑nyɛ ŋɔn gɔsiri ya zugu ni nimbirimoaa.
Banla zaa ba'a bɛ la ba maŋtoori yɛla ni, pa Yisa Kirisita yɛla ni.
Amaa ŋɔn Timɔti muna, yan mi u beebu ŋɔn nyɛ seem, ni, u suŋŋni ma zaŋŋi n‑kyaŋŋi lahabasuŋŋu tuma hoo biiya ŋɔn suŋŋni u ba seem la.
Dinzugu m mari tama, ni, n tum u ya saani na: ka n nin niŋi lala man ŋɔn mi din kyɛnni seem n‑ti ma sahanseaa.
Halli ni di zaa yɔri, n niŋi Yisa yɛdda, ni, di ku yuui ka n nin kyɛ ya saani na m mammaŋŋa.
M mabiisi, n nya ka di nyɛ la talasi ni n tum ti mabii Ɛpafrɔditusi ni u labi ya saani na.
U nyɛ la sɔ ŋɔn la'am ni ma n‑tumna, hoo soogyadima ayi ŋɔn yi suŋŋni taaba seem la.
Ŋɔna ka ya daa tum n saani na ni u zɛ ya zaani ni n‑suŋŋni ma.
N nin tum u lala, dama u sufu zaa bɛ la ya yɛla ni; ka din paasi lala nyɛ la: u baŋŋiya, ni, ya daa wum u alaafɛ kaalinsi lahabaari, ka di daa niŋi u sufusa'aŋŋu pam.
U siri daa ka alaafɛa, ka di daa bu veeli gba - halli ni u ti ya n‑kpi gba.
Amaa Naawunni daa zɔ u namboo, halli pa la ŋɔn kɔkɔ amaa man gba daa nya lala namboo maa.
Di yi pa lala n naa n‑nya sufusa'aŋŋu m‑paasi n sufusa'aŋŋu ni.
Anŋɔ zaa zugu ka n yɛli, ni, see ka n tum u ya saani na yooma.
Lala nin kyɛ ka ya nin laa n‑nya u ka ya sufu maai di zugu, ka man mun ku laa n‑nya sufusa'aŋŋu u yɛla zugu.
Dinŋɔna ya deaama u ti Dugma zugu, ka kyɛ ka ya sufu maai u zugu.
Halli lala taabu niriba zaa ka ya pun deaari n‑tiri ba gyirima.
Dama ŋɔn Ɛpafrɔditusi daa tumni n‑tiri Kirisita, halli nti pɔri kum; u daa zaŋŋi u nyɔvuri m‑pa talima, ka u daa niŋi lala ni u ti zɛ ya zaani ni n‑suŋŋni ma, sahanseaa yan daa bu nyaŋŋi n‑kyɛ n saani na la.
Tɔ, m mabiisi, din kpalim nyɛ la: ni, ya mari sufupeelli ti Dugma zugu.
M maali n‑sɔbri man pun sɔbi seem n‑ti ya, amaa lala bu tɔ n saani, ka yarima mun nin nya suŋŋsim di zugu, ka yɛttɔ'abeoo ku ti paai ya na.
Ya baŋŋma ninvugseeba ban ŋmani la baasi la, tumbeeri zaa tumniba la, ban boori ningbina ŋmaari yɛla kɔkɔa!
Ya bu nya?
Tirim ŋɔn mari seelli maa nyɛ la gunibu ni yɛlimaŋni - ni, ti mari Naawunni Sii maa suŋŋsim n‑gyeemna, ka zaŋŋi ti sufu zaa n‑tibgri Kirisita ni sufumaasim: di pa la ningbina yɛttɔ'ari, yɛdda niŋbu n nyɛ di.
Halli man nyɛ la sɔ ŋɔn nin nyaŋŋi n‑zaŋŋi yɛdda n‑niŋi ningbina yɛla maa.
Sɔ zaa yi yɛnni, ni, u mari yɛdda u ningbina yɛla zugu, man gaari u. Ii!
- Izraɛli butiri nira n nyɛ ma, ka ba daa dɔli la soori n‑guni ma n dɔ'am dabsa anii daari: Bɛngyamin za'anɔri bii gba n nyɛ ma, Hibrudoowa halaali zaa, ka n daa dɔli la Farisii dima zaaligu bamsim soori la.
Lala soori nimbirimoaa yɛla zugu muna, n daa kari Yisa nyaandɔliba n‑namsi ba; ka Yɛhudiya dima zaaligu dɔligu beesigu ziiya ka n daa bu pɔsigi seelikam.
Anŋɔ zaa daa bɛ la n saani hoo an mari bukyi; amaa di zaa yɔri, pampaŋŋɔ m ba'a ka anŋɔ zaa ni, halli beela, Kirisita yɛla zugu.
M‑paasi lala, m ba'a ka bunseelikam zaa ni, di yi pa la man mari bamsim seaa m‑baŋŋi n Dugma Yisa Kirisita la - lala gaari a zaa halli nti yakki.
Ŋɔn Kirisita zugu ka n gɔsiri bunseelikam hoo sa'ari ni bunkyɔ'ama: m bukyi zaa nyɛ la, ni, n nin nya ŋɔn Kirisita Yisa Masiiya, ka n laa n‑kpalim m‑bɛ u saani.
Ka di pa ni m mari m maŋtoori yɛlimaŋni din yi la n zaaligu soori dɔligu ni na; ay!
- n yɛlimaŋni beebu ni kur yi la n Kirisita yɛdda niŋbu ni na.
Naawunni saani yɛlimaŋni n nyɛ di, yɛdda niŋbu zugu.
M boori m baŋŋi u kum yisigri yiiko ŋɔn bɛ seem, ka laa n‑la'am n‑diri u wahala diibu, ka naayi leebi ŋɔn dɔli u soori, halli nti kpi.
Ka dinŋɔna, di nin kyɛ ka n paai kum yisigri zii la.
Tɔ; ka di pa la m pun deaai a; bee, m pun paai anŋɔ zaa ni na; amaa n kpalim n‑kyɛnni tooni n‑katti a nɔba, ni n ti naayi deaai, hoo Kirisita Yisa ŋɔn pun deaai ma seem maa.
Ii, m mabiisi, m mammaŋŋa bu yɛtti, ni, m pun deaai a. N ka seela, di yi pa la: ni, n tamni la bunseelikam kan pun gaari, ka kyɛ ka ka kpalim n nyaaŋŋa, man mun ŋɔn kyɛnni la tooni ni n ti paai bunsuma maa ziiya.
N ŋmani la hoo ninvugsɔ ŋɔn zɔri zoaa: m moori n‑kyɛnni tooni ni n ti daŋŋi m‑paai tɔriga maa na n‑deaai ŋɔn daŋŋi tooni piini maa.
Ka di nyɛ la: Naawunni ŋɔn booli ma ni m paai u saani saazugu na, Kirisita Yisa zugu.
Ti zaa yi ti kyɛ biilim ni na'akyimni yɛla ka paai ninvugmaŋni ziiya, lala teesa ka ti zaa nin teesira.
Ya sɔ yi bu teesiri lala, anŋɔ gba ka Naawunni nin kasigi n‑wulisi n‑ti u. Amaa tin pun paai zaaziseaa ni, ya kyɛ ka ti bari n‑zaani bɛni.
Ka dinŋɔna ya la'am n‑dɔli beesisuŋŋu sɔseaa man ŋɔn pun wulisi ya la, ka laa n‑gɔsiri ninvugseeba ban dɔli lala taabu soori maa.
Dama m pun yɛli ya, ni, niriba pam beebu pa lala: ka n labi n‑yɛtti ya lala yaasa, halli ni sufusa'aŋŋu gba, ni, niriba wa leebi la Kirisita dɔpulli yɛla dindaandima.
Ban gyeemni wunsɔ la nyɛ la ba bundira kɔrisi, halli ka ban boonni seelli, ni, ‘gyirima’ la nyɛ la vi yɛla, dama ba teesa zaa bɛ la duniya wa buna ni: ba naari nyɛ la baasi yɔri zaa.
Tirim mun nyɛ arizana timbiisi; ti guusi la ti Tuligra kyɛnni na, ka u nin yi arizana m‑paai na - ti Dugma Yisa Kirisita Masiiya nla.
Ŋɔn Yisa ti Tuligra mari la yiiko din nin kyɛ ka u su bunseelikam zaa fukumsi, ka u nin zaŋŋi lala yiiko maa n‑takki ti ningbinkyɔ'ama wa n‑kyɛ ka a leebi hoo u mammantoori gyirima ningbina taabu.
Lala maa zugu, m mabiisi, n wuri ya pampam, ka n sufu bu maai man bu nyari ya la zugu.
Sufumaasim ka ya tiri ma, halli nti kyɛ ka m mari la karimbaani ya zugu gba, hoo n pun di naam ya zugu.
Dinzugu, m mabiisi, lala maa n sumni ni ya zɛ yummu ya beesigu puuni n‑ti ti Dugma maa.
Tɔ; ka nyin, Yuwɔdia, ka n susiri i ni, ni nyin, Sintikyi, gba; n susiri ya ni, ni, ya mari nangbanyinni ni taaba, ti Dugma maa zugu.
Ka nyin gba, n zɔsuŋŋu, nyin ŋɔn daa bɛ n saani n‑tumni la, n susiri i gba, ni, i suŋŋi ba lala.
Dama pɔ'aba ayi wa daa suŋŋi ma pam zaŋŋi n‑kyaŋŋi lahabasuŋŋu tuma, ban ni Klɛmɛnsi ni n tuntuntaaba ban kpalim la m‑paasi.
Naawunni siri pun sɔbi ba yuya n‑niŋi nyɔvuri gbaŋŋu la ni.
Ya kyɛ ka sufupeelli bɛ ya saani sahakam, ti Dugma zugu.
Ii, m maali n‑yɛtti ya, ni, ya mari sufupeelli.
Ya kyɛ ka sɔkam baŋŋi ya nirilim ŋɔn nyɛ seem.
Ti Dugma pɔri ti saani na.
Dinŋɔna yan di kyɛ ka seelli mugsi ya, amaa ya puusim Naawunni ya susigu zaa ni, ka kyɛ ka u baŋŋi yan boori seelikam zaa, ka laa m‑puusi u taari.
Naawunni siri tisiri sugru ni sufudoaa ka di gaari ti nin toaai m‑baŋŋi seem zaa.
U nin kyɛ ka lala sugru ni sufudoaa guri ya sufu yɛla, ni ya sufu ni teesa zaa, yan bɛ Kirisita Yisa saani zugu.
Di naari, m mabiisi, ya kyɛ ka ya teesa zaa paali la ni bunseesi an nyɛ bunsuma, ni an sumni pɛ'abu - di nyɛ la: bunseesi an nyɛ yɛlimaŋni, ni bunveela, ni seesi an dɔli soori, m‑paasi niriba ŋɔn wuri bunseesi n‑tibgri a, ni seesi an mari gyirima.
Ya zaŋŋma man wulisi ya seem maa n‑tumni lala, ka dɔli yan nya ka wum zaŋŋi n‑kyaŋŋi n tuma soori la.
Ka Naawunni nin bɛ ya saani, ka ŋɔn mun nyɛ ŋɔn tisiri sufumaasim maa.
Di daa niŋi ma nya'asim pam ti Dugma zugu, man ŋɔn daa nya ka ya laa n‑teaari n yɛla maa: halli ya daa pun teaai n yɛla, amaa ya daa kɔŋŋi soori.
Di pa la n yɛtti, ni, n kɔŋŋi seela, dama n pun bamsi man nin niŋi seem n‑kyɛ ka man mari seesi la ti sakki ma.
N na mi n‑kɔŋŋi seela, ka laa m‑mi m‑mari halli nti yakki.
Ya'aseaa, bee, sahaseaa, m bamsi yɛm suŋŋa, ka n nin nyaŋŋi bundira diibu, bee, nangbantoo beebu; n nin nyaŋŋi m‑mari pam, bee, m‑mari beela; a zaa sakki ma.
Yisa Kirisita ti ma yaa, ka di kyɛ ka n nyaŋŋi yɛla zaa n beesigu puuni.
Amaa ya daa niŋi suŋŋa pam, yan daa suŋŋi ma n yɛlimugsa puuni la.
Ya mi halli, ya Filipaai dima, man ŋɔn daa daŋŋi n‑yi Masidoonya tingbaŋŋu sa m‑moonni lahabasuŋŋu yɛla maa, yan daa suŋŋi ma seem lala saha maa.
Ka ya mi, ni, lala piiligu saha maa Yisa nyaandɔliba la'aŋŋu seelli daa bu suŋŋi ma zaŋŋi n‑kyaŋŋi tisibu ni deaari yɛla, na'ala yarima kɔkɔa.
Ya laa m‑mi yaasa, ni, ya daa ti ma suŋŋsim halli man ŋɔn daa bɛ Tɛsalɔnika tiŋŋa gba, ka di daa pa la yummu.
Di pa la m boori la piini, amaa n nya ka piini tisibu paasiri ya la nyoori.
Man mun daa pun deaaya, ka di gaari zaa.
N nya man boori seelikam, dama Ɛpafrɔditusi daa mari ya piini maa zaa na n‑ti ma.
Ka di niŋi Naawunni nya'asim, hoo turaali nyoobu nyunya'asiri, bee, hoo ban maanni maaligu n‑ti u ka u deaai ni sufumaasim.
M Ba Naawunni mari la buna ni arizikki zaa, ka a bɛ la Kirisita Yisa gyirima ziiya, ka u nin zaŋŋi yan boori seelikam zaa n‑ti ya.
Ŋɔn Naawunni ti Ba maa nin nya pɛ'abu, saha din ka tɔriga.
Ammi.
Ya puusima Naawunni niriba la n‑ti ma - ninvugseeba ban nyɛ Yisa Kirisita suulinsi.
Ti mabiseeba ban bɛ kpa zaa puusiri ya na.
Naawunni niriba zaa puusiri ya na, halli ban bɛ NaaTitaari yiri maa ni.
Ti Dugma Yisa Kirisita Masiiya piinisuma nin bɛ ya sufu ni sahakam.
Ammi.
-Man Pɔla n‑sɔbri gbaŋŋu wa n‑tiri ya Kɔloosi dima, man ni m mabii Timɔti la; n daa di la Yisa Kirisita Masiiya tuumu, Naawunni sufu yuubu zugu.
Yarima mun nyɛ la Naawunni niriba ka laa n‑nyɛ yɛdda dima ni ti mabiisi, Kirisita zugu.
Tin ŋɔn susiri Naawunni n‑tiri ya sahanseaa zaa, ti teaari ya yɛla ni sufumaasim m‑puusiri ŋɔn ti Dugma Yisa Kirisita Ba la ya yɛla zugu.
Dama ti wum ya yɛla, ni, ya niŋi Yisa Kirisita yɛdda ka laa m‑mari wurilim n‑tiri Naawunni niriba zaa.
Ya bɛ lala ya tama zugu, dama ya siri mari tama, ni, ya guusiri ya faari diibu saha, ka di bɛ la arizana ni.
Ya daa pun wum di lahabaari maa, yan daa wum yɛlimaŋni lahabasuŋŋu maa sahanseaa la.
Lahabasuŋŋu wa siri pun paai ya saani.
Ka bɛ la duniya wa lugrikam zaa ni, n‑wanni ka wala ka zoaara; ka lala ka ka wanni wala yarim gba saani.
Ka daa wanni la lala yan daa daŋŋi n‑wum ka yɛla - dabsiseaa yan daa ti baŋŋi Naawunni piini ŋɔn siri nyɛ seem la - halli ni zuna.
Lahabaari maa ka ya daa wum Ɛpafraasi saani; ŋɔn Ɛpafraasi nyɛ la ti mabisuŋŋu ka ti la'amni n‑tumni Naawunni tuma.
Yɛdda daana n nyɛ u, ka u tumni n‑tiri Kirisita yarim zaa zugu.
Ŋɔna n daa teaai ma yan mari wurilim Naawunni Sii Kasi puuni seem.
Lala maa zugu, tin daa wum ya yɛla maa halli ni zuna, ti bu kyɛ ti wunsusigu ya zugu.
Ti susiri Naawunni, ni, u kyɛ ka ya nya yɛm ni bamsim din nyɛ Naawunni Sii maa dinni zaa, nti baŋŋi u sufuyuubu yɛla zaa gbinni.
Ni, lala nin kyɛ ka ya bɛ beesisuŋŋu din sumsi ti Dugma niriba, ka kyɛnni tooni n‑wanni wala - di nyɛ la: yan tumni tunsuma zaa ka ya Naawunni bamsim gba zoaari sahakam.
Ni, ŋɔn Naawunni nin kyɛ ka ya mari kpeeŋŋu zaa, dama u gyirima mari la yiiko, ka di zugu u nin kpamsi ya kirikiri.
Ni, u kyɛ ka ya maali siri ni ya zɛ yummu bunseelikam puuni n‑di sugru, ka laa m‑mari sufupeelli m‑puusiri ti Ba Naawunni taari, ŋɔn sɛ'asi ti ni ti la'am ni u niriba zaa n‑deaai ti tɔrli, neesim tiŋŋa maa ni sa.
Ii!
- u siri daa pun yiisi ti zibsim yiiko ni na, ka zaŋŋi ti n‑taasi u Biwuttigu naam ni na.
Ka ŋɔn Naawunni Bii maa saani ka ti nyari tuliginsim ka deaari ti tumbeeri kyɛ-m‑pɛŋŋi.
Naawunni Bii wa muna - sɔsɔ bu nyari Naawunni, amaa u Bii wa ŋmanni u ni; ka ba daa daŋŋi n‑dɔ'ai u pɔi ka naayi naam bunseelikam zaa, ka u nyɛ la bikpeema.
Dama ŋɔn saani ka bunseelikam daa naam: aseesi an bɛ arizana ni, ni an bɛ duniya wa ni gba; aseesi an nyara, ni an bu nyari gba; naam ziziisi dima ni suulinsi dima ni zuguraandima ni yiiko dima - Naawunni Bii la zugu ka ba zaa daa naam, ni ba ti bɛ u fukumsi ni.
Ŋɔna siri daŋŋi a zaa tooni ka buna zaa tugi la taaba m‑bɛ ni u zugu.
U bɛ la u niriba ban la'amni taaba n‑dɔli u la saani hoo zugu ŋɔn bɛ ningbiŋŋu saani seem la.
Ba toondaana n nyɛ u, sɔ ŋɔn daa daŋŋi ba zaa n‑doaai kum ni; lala daa niŋi nti kyɛ ka u leebi ba toondaana bunseelikam puuni.
Di mun daa maai Naawunni sufu, ni u ti kyɛ ka u bunseelikam kpalim m‑bɛ u Bii maa ni.
Ka daa laa n‑kyɛ ka u Bii wa ti zɔ sindaani u saani, n‑tiri bunseelikam zaa, ni u ti kyɛ sɔkam taalli m‑pɛŋŋi ba - baseeba ban bɛ duniya wa ni, ni ban bɛ arizana ni gba.
Ba daa zaŋŋi ŋɔn Yisa n‑kpaasi dɔpulli maa zugu ka u ziim daa yi na ka u kpi - lala ka u leebi sindaanzɔtta.
Yarim muna, sahanseaa la ya gba daa za'asi Naawunni yɛla ka yaai u, ka di daa nyɛ la ya teesibeeri ni ya tumbeeri zugu.
Amaa pampaŋŋɔ Naawunni Bii la daa zɔ ya sindaani Naawunni saani ka kyɛ ka nangbanyinni maali n‑niŋi.
U daa zaŋŋi u ninsaatiri ningbiŋŋu n‑niŋi lala, dama u daa mari ka halli nti kpi.
Dinŋɔ zugu ka u mari ya n‑taasi Naawunni saani ka kyɛ ka ya ku mari taaliseaa, ka ya leebi Naawunni niriba kasi, ka ka galiŋŋu u saani.
Ya siri nin kpalim m‑bɛ lala, ya yi bari n‑zaani kpeeŋŋa ya yɛdda maa ni, ka bu birisira.
Ya zɛ lala, ka kur kpalim m‑mari tama.
Ya teaama lahabasuŋŋu la yɛla, yan daa pun wum lahabaseaa maa - ya tama n‑siri la.
Ba daa tɔ'asi lahabasuŋŋu wa yɛla n‑tisi bunvuya zaa duniya wa puuni, halli ka man, Pɔla, leebi la ŋɔn tumni lahabaari maa tuma.
Tɔ: pampaŋŋɔ m mari sufumaasim pam man namsiri ya zugu la.
Ii - di nyɛ la Naawunni niriba zaa zugu ka n diri wahala n ningbina wa ni: halli Kirisita ŋɔn daa namsi ba zugu gba, man nin naai namsigu din kpalim n‑ti ba, dama Naawunni niriba taaba la'aŋŋu nyɛ la Kirisita ningbiŋŋu.
Ka man daa deaai la'aŋŋu maa tuma, dama di nyɛ la Naawunni ŋɔn ti ma tunseaa, u maŋtoori sufuyuubu zugu.
Yarim zugu ka u daa ti ma, ni n ti kyɛ ka ŋɔn Naawunni yɛligu zaa paai ya na.
U yɛligu yɛlisɔ'ara maa nla, ka a na bu yi paalu sahanseaa la, piiligu ni halli ni zuna - duniya wa bura zaa daa bu nya a. Ana ka u naayi yiisi paalu ni n‑tiri u toori niriba la.
Ban muna - ŋɔn Naawunni boori u wulisi yɛlisɔ'ara maa tibsim ni gyirima ŋɔn nyɛ seem maa n‑ti ba, ka a bɛ la ban pa Yɛhudiyadima maa saani gba.
Ka di gbinni nyɛ la: ni, Kirisita bɛ la ya saani, ka di nyɛ la tama n‑tiri ya, ni, ya nin nya gyirima.
Tɔ, ŋɔn Yisa Kirisita nyɛ la ti lahabaseaa tin moonni maa.
Ti kpaamni sɔkam, ka zaŋŋni yɛm zaa n‑wulisiri ba, ni ti ti zaŋŋi ba zaa n‑taasi ŋɔn Kirisita saani na, ni ba ti leebi niriba ni yɛlimaŋni.
Dinŋɔ zugu ka n zaŋŋi yiikoseaa ŋɔn Yisa ŋɔn zaŋŋi n‑ti ma la n‑tumni ni nimbirimoaa zaa.
Dinŋɔna m boori la ya baŋŋi man kpaŋŋni m maŋŋa n‑tumni n‑tiri ya seem, yan ni Leoodisii dima, halli ni ya ninvugseeba ban na bu mi ma la zaa.
N tumni lala ni di ti kyɛ ka ba sufu ti kpamsi, ka ba mari la nangbanyinni ni wurilim ni taaba.
Lala ka ba nin ti baŋŋi Naawunni bunsuma zaa, birisigu ka ni, halli nti baŋŋi Naawunni yɛlisɔ'ara maa gbinni - din nyɛ Kirisita la.
Dama ŋɔn Kirisita saani ka yɛm ni miilinsi zaa sɔ'ai, hoo ninsaalidima ŋɔn sɔ'ari ba arizikki seem la.
N yɛtti ya lala, ni, sɔ di tɔ'asi yɛttɔ'anya'asa n‑yɔmsi ya, dama a siri nyɛ la yɛttɔ'ayɔya.
Ni n ziiya ŋɔn wa'a ni ya beebu zii maa zaa, n sufu ni teesa, ni n sii maa, bɛ la ya saani.
N sufu maaya pam, man nya yan dɔli soori maa suŋŋa seem, ka laa m‑baŋŋi ya Kirisita yɛdda niŋbu ŋɔn zɛ yummu seem la zaa.
Yan daa sakki n‑ti Kirisita Yisa, ni, u nyɛ la ya Dugma la - dinŋɔna, ya kyɛ ka ya dɔli u soori maa.
Ya ŋmani la bumbula m‑baari nya'a u tam maa ni; bee ya ŋmani la u duu, m‑mɛ suŋŋa n‑tɔm u zugu.
Dinŋɔna ya kyɛm tooni n‑kyɛ ka yɛlimaŋni ni yɛdda bɛ ya ni, hoo ban daa wulisi ya seem la; ka ya puusiri Naawunni halli nti yakki.
Yan mari ya mansi ka di kyɛ ka sɔ yɔmsi ya, ni, u yɛttɔ'a maa mari ninneesim: a zaa nyɛ la yɛm yɔri bunkyɔ'ama an dɔli la ninsaadima teesa ni ba yɛm kɔkɔa.
A pa la Kirisita yɛm yɛla, amaa arizimbɛseeba ban su duniya wa yɛla maa yɛm nla.
Ŋɔn Kirisita saani ka Naawunni beebu ŋɔn nyɛ seem zaa deede kpɛ ninsaala ningbiŋŋu ni m‑bɛ ni.
Ka yan mun nyari bunseelli kam u saani ka bu kɔŋŋi seela.
Ŋɔna n su yiiko ni suulinsi zaa fukumsi.
Ŋɔn Kirisita zugu ka ba daa guni ya, pa la ninsaadima gunibu soori ni, amaa yan daa yeaai ya duniya wa ningbina yɛlibeeri m‑basi - Kirisita gunimaŋni nla.
N tɔ'asiri Naawunni koom suubu yɛla: ban daa su ya koom la, di gbinni nyɛ la: ni, ba daa la'asi ya ŋɔn Kirisita saani n‑sɔ'ai ya gballi ni; ka dinŋɔna ya nin laa n‑la'am u saani n‑yisigi, dama ya niŋi Naawunni yiiko maa yɛdda, ni, u daa neaai u kum ni.
Yan daa na bu guni gunibu wa sahanseaa la, ka daa kpalim m‑bɛ ya yɛlibeeri ni la, lala saha ka Naawunni daa la'asi ya Kirisita saani n‑ti ya nyɔvuri.
U daa kyɛ ti tumbeeri maa zaa taalli m‑pɛŋŋi ti.
Ba daa sɔbi ti taalli sama yɛla n‑dooli, ni zaaligu yɛla zaa an galimni ti: amaa ŋɔn mun daa kpiisi a zaa m‑basi.
U daa zaŋŋi ti galiŋŋu gbaŋŋu wa n‑yiisi n‑kpaasi n‑tabli u dɔpulli zugu.
Dɔpulli maa zugu ka u daa nyaŋŋi: u daa gbaasi ban su fukumsi ni yiiko n‑fa ba tɔppu neema, ka daa sigsi ba n‑kyɛ ka ba dɔli u nyaaŋŋa ka sɔkam nini nya, ka u daa bɛ tooni n‑kyɛnni u nyaŋŋni gyingaari ni la.
Tɔ: dinŋɔna yan di kyɛ ka sɔ galimni ya zaŋŋi n‑kyaŋŋi bundira yɛla, bee bunnyuura, bee Kyuusi gɔya ni Vuusim Dabsa yɛla.
Anŋɔ zaa daa bɛ ni, ni a ŋmansiri n‑wulisiri la din ti ya kyɛ na; amaa a gbinni yɛlimaŋni nyɛ la Kirisita mammaŋŋa.
Yan di kyɛ ka ba bugsi ya yɛla n‑yɔmsiri n‑yɛtti, ni, ya lu ni.
Ba sigsiri ba mansi n‑gyeemni malaakadima; amaa di zaa yɔri, yɛlimaŋni ba dɔli la ba suntoori teesa, ka wulisiri ban nya bunseesi la yɛla yinniyinni, ka di kpeesiri ba la karimbaani.
Ba mun bu kpalim n‑tugi Kirisita, ŋɔn nyɛ ningbiŋŋu maa zaa zugu.
Dama ŋɔna n tiri ningbimmunni zaa yaa, ka di dɔli la tuga ni gyiila maa zaa ka a zaa mari kpeeŋŋu n‑tumni ni taaba suŋŋa, n‑zoaari na hoo Naawunni ŋɔn boori seem.
Yarima siri daa la'am Kirisita saani n‑kpi.
Ya kpiya m‑bakki ka kyɛ duniya wa yiiko dima fukumsi: ka wula zugu ka ya na boori ya dɔli la kaya ni kyisa sɔya?
- hoo ban na bɛ duniya wa beebu ni maa ŋɔn dɔli seem la.
Ni, “Yan di di dinŋɔa, ya din lam dinŋɔa, yan di siisi dinla!”, fa!
Ay!
- kyisa wa zaa nyɛ la ninsaadima zaaligu, ni ba wulisigu zaŋŋi n‑kyaŋŋi duniya wa yɛla: amaa yɛla wa zaa baligri ni n‑naara.
Ban tɔ'asiri mangbaari yɛla, ni mansigsigu, ni ningbina mugsigu yɛla la, di ŋmani la yɛlisuma ka ba yɛtta.
Amaa anŋɔ zaa ku toaai m‑mari anfaani zaŋŋi n‑kyaŋŋi ningbina kɔribeeri goaari bee za'asigu.
Ka dinŋɔna ya pun la'am Kirisita saani n‑yisigi: ka di yi bɛ la lala, see ka ya bɔ bunseesi an bɛ saazugu, bɛni ka ŋɔn Kirisita zi u zizii ni, Naawunni nudirigu ziiya.
Ya kyɛ ka ya teesa bɛ saazugu buna wa ni, pa duniya wa buna la ni.
Dama ya kpi ni, ka ya nyɔvuya yi la'amni Kirisita saani n‑sɔ'ai Naawunni beebu zii la ni.
Halli ya nyɔvuri n nyɛ Kirisita la, ka ŋɔn Kirisita yi ti yiisi u mammaŋŋa paalu ni, ya gba nin la'am m‑bɛ u saani n‑yi paalu na ni gyirima.
Lala zugu, see ka ya ku ya duniya wa ni kɔrisi yɛla zaa - zina nla, ni tumpoosa boobu an mari da'ari, ni kɔribeeri, ni ligri ni neema boobu, ka di ŋmani la wuna gyeeŋŋu la, dama ya boori ana n‑gaari ya Naawunni boobu: ya kyɛ ka a zaa basi yɔri.
Dama anŋɔ taabu zaa zugu n kyɛ ka Naawunni sufu yisigra.
Sahanseaa la ya daa bɛ la beesikanŋɔ taabu, ka dɔli lala sɔya la.
Amaa pampaŋŋɔ see ka ya za'asi anŋɔ dima: suuri, ni teesibeeri, ni putoo tuma, halli yan di kyɛ ka ya nɔya tɔ'asiri yɛttɔ'ayɔya n‑tuuri Naawunni ni ninsaala gba.
Yan di laa m‑ma'ari ziri n‑tiri taaba: ya bu nya?
- ba zaŋŋi ya beesikurigu yɛla m‑basi, ni ka tuma zaa, hoo nira ŋɔn yeaai kparibeoo m‑basi seem la; ka laa n‑yɛ kparipaalli, bunveelli.
Ka beesipaalli wa mari yɛmpaalli ka di yi Naawunni ŋɔn naam ka maa saani na, ka kur ŋmanni la Ŋɔna.
Beesipaalli wa puuni ka wɔligri ka ka saani zaŋŋi n‑kyaŋŋi Griikadima ni Yɛhudiyadima, bee ban guni ni ban bu guni saani: di yi ti nyɛ tinzundima ni Sitiiya tingbaŋŋu moo ni niriba, bee daaba ni ban su ba mansi yɛla - ay!
Kirisita nyɛ la bunseelikam n‑tiri ba sɔkam zaa.
Naawunni siri yiisi ya, ni ya ti leebi u maŋŋa niriba; ka laa n‑wuri ya.
Ka lala zugu ya nin zaŋŋi beesipaalli wa kpariveelli n‑yɛa - di nyɛ la: nambɔzoaa ni kuŋŋa, nirilim, mansigsigu, mangbaari ni sugru.
Ya sakkma n‑tisi taaba, ka ya sɔ yi ti nya u taraana taalli, see ka di daama kyɛ u taalli maa m‑pɛŋŋi u. Hoo ti Dugma ŋɔn kyɛ ya taalli m‑pɛŋŋi ya seem la, ya gba kyɛ m‑pɛŋŋi ya taaba.
Anŋɔ zaa n nyɛ bunsuma, amaa see ka ya zaŋŋi wurilim m‑paasi a zugu, ni a zaa ti tɔŋŋni taaba ka niŋi suŋŋa deede.
Ya kyɛ ka Kirisita sufudoaa su ya sufu zaa fukumsi, dama di zugu ka ba daa booli ya, ni ya ti leebi hoo ningbiŋŋu yinni.
Ka laa n‑leebi seeba ban puusiri Naawunni sahakam.
M‑paasi yaasa, ya kyɛ ka Naawunni yɛligu bɛ ya ni, ni ka bunsuma zaasa.
Ya zaŋŋi bamsim zaa n‑wulisiri taaba Naawunni wurilim yɛla, ka kpamsiri taaba sufu.
Ya kur yuumni Litaafi yuuma n‑wulisira, ni wungyeeŋŋu yuuma, ni Sii Kasi yuuma gba; ya yuumni ya sufu ni m‑puusiri Naawunni sahakam.
Ka ya yi ya tumni seelikam, bee, ya tɔ'asi seelikam zaa, ya kyɛ ka ya niŋni a zaa ti Dugma Yisa yuuri zugu.
Ya tim ti Ba Naawunni pɛ'abu ŋɔn Yisa zugu sahakam.
Pɔ'aba, ya wumni n‑tiri ya siridima kpaaŋŋu la; dama lala yi sumsi ban bɛ ti Dugma saani maa.
Yan mun dɔppa, ya wuri ya pɔ'aba ka di yisigri ya suuri n‑niŋni ba.
Ya biisi la muna - ya wumni n‑tiri ya ba ni ya ma dima bunseelikam zaa puuni; dama lala m maari ti Dugma sufu.
Yan mun ninvugkura, yan di kyɛ ka ya biisi beebu tɔ n‑ti ba; ka di yi pa lala ya nin daam ba sufu.
Daaba, ya wumni n‑tiri ya duniya wa dugmadima, ni gyirima ni ninzoaa.
Ya gyeemma ba, pa la ban yi gɔsiri ya kɔkɔa, hoo ninvugseeba ban boori ni ba nya duusigu ninsaalidima saani, amaa ya zaŋŋi ya sufu zaa n‑tumni n‑tiri ba sahakam, ka zɔri Naawunni gba.
Bunseelikam zaa yan niŋna, ya niŋma di ni ya sufu zaa n‑tiri Naawunni, pa la ninsaalidima.
Ya mi halli, ni, ya Dugma nin yiisi ya faari na n‑yɔ ya.
Ya tumma ya daaba tuma la n‑tiri ya Dugma Kirisita.
Ŋɔn yi tumni tumbeeri muna, ba nin niŋi u hoo u tuma wa ŋɔn yi sumsi seem la, dama Naawunni bu gamsira.
Ya ban su daaba la muna, ya dɔli yɛlimaŋni n‑tiri ba, ni an dɔli soori.
Ka mi, ni, ya gba mari ya Dugma ka u bɛ arizana ni.
See ka ya kur pɛ'ari n‑susiri Naawunni ni nimbirimoaa; yan di gbisi ka kyɛ puusigu.
Ka laa m‑puusiri Naawunni barika sahakam.
Ka ya puusigu wa ni, see ka ya susiri Naawunni n‑tiri ti gba: ni, u ti maali soori n‑ti ti ni ti ti tɔ'asi u yɛligu maa n‑tiri niriba, n‑toaai n‑kasigri u yɛlisɔ'ara an bɛ Kirisita ni maa.
Di nyɛ la lala yɛligu maa zugu ka ba lɔ ma kyɔrimi ka n na kpalim m‑bɛ lala.
Ni, Naawunni nin kyɛ ka n nin yiisiri yɛlisɔ'ara wa zaa paalu, hoo din kpa la talasi seem la.
Ya mun kur mari ya mansi ka dɔli yɛm soori n‑tiri ban pa ti niriba la.
Yan di kyɛ ka sahasunseaa ti gaari yɔri.
Ya mari azamsuma an nya'asa, hoo zɛseesi an mari yaarim ŋɔn nya'asa seem la: ka mi yan sɔsiri seem ni niriba, n‑labsiri suŋŋa n‑tiri sɔkam.
Tɔ.
Tikyikusi nin yɛli ya n lahabaya zaa.
U nyɛ la ti mabisuŋŋu n‑suŋŋni ti, ka ti la'amni taaba n‑tumni n‑tiri ti Dugma.
Lala zugu ka n tumni u ya saani na, ni u ti yɛli ya ti lahabaya wa, ka lala ka u nin kpamsiri ya sufu.
Ka n kyɛ ka Ɔneesima gba ti dɔli u n‑kyɛ ya saani na: ŋɔn gba nyɛ la ti mabisuŋŋu, tin mun niŋi u yɛdda n‑wuri u pam gba.
Halli u nyɛ la ya timbiiya, ka u nin yɛli ya ti kpa wa yɛttɔ'a zaa.
Arisitaakusi gba ka ba paasi n zugu n‑kpari sarika duu ni: ŋɔn gba puusiri ya ni.
Maaki gba puusira - ŋɔn nyɛ Baanabasi tunzɔ la.
Ŋɔn Maaki yɛla ka ya pun wum, ni, u yi ti paai ya saani na, see ka ya deaai u suŋŋa.
Yisa sɔ, ban boonni sɔ ‘Gyasitisi’ la - ŋɔn gba puusiri ya.
Ban n nyɛ Yɛhudiyadima ka ba suŋŋni ma Naawunni naam tuma maa ziiya; ba butiri sɔ zaa laa n‑ka ni m‑paasi ba zugu; ban mun kpamsiri ma ni sufudoaa.
Ya timbisɔ gba bɛ ni, Ɛpafraasi, ka ŋɔn gba puusiri ya ni.
U nyɛ la Kirisita Yisa nyaandɔlisuŋŋu.
U moori sahakam n‑susiri Naawunni n‑tiri ya, ni, ya nin zɛ yummu Naawunni soori maa ni n‑dɔli Naawunni yuubu zaa sahakam.
N nin toaai n‑yɛli ya u tuma pam yɛla, ni, u tumni tunkara n‑tiri yarima, ni Leoodisii dima, ni Heerapɔlisi dima gba.
Dɔ'ata Luuki gba puusira - ti wuri ŋɔna pam gba - ŋɔn ni Diimasi m puusira.
Ya puusima ti mabiisi ban bɛ Leoodisiiya la, ka yan di tam Nimfa ni ninvugseeba ban la'amni u yiri maa ni n‑gyeemna.
Ya yi karim gbaŋŋu wa n‑naai, ya kpaŋŋi ya mansi n‑kyɛ ka Leoodisii dima ti deaai n‑karim, ka yan mun deaai ba dinni n‑karim.
Ya yɛlim Akyipusi, ni, u na teesim tunseaa ban daa zaŋŋi n‑zaali u Naawunni zugu la, ni, u tumma n‑naai.
Tɔ, ya nyam sɔppu wa - man sɔbri m‑puusiri ya n toori nuu ni sɔppu: Pɔla .
Ya teaama man ŋɔn lɔ la kyɔrimi seem.
Naawunni piinisuma zaa bɛ ya saani.
Man Pɔla, ni Sailivanisi, ni Timɔti n sɔbri gbaŋŋu wa n‑tiri ya Tɛsalɔnika niriba ban la'amni n‑gyeemni Yisa, yan nyɛ ti Ba Naawunni ni ti Dugma Yisa Kirisita Masiiya ŋɔn su seeba la zugu.
Naawunni niŋma yɛlisuma n‑niŋi ya, ka ti ya sufudoaa.
Ti kur pɛ'ari Naawunni ya zugu, ka kur susiri Naawunni n‑tiri ya zaa.
Ti Ba Naawunni tooni ka ti teaari ya yɛla sahakam, zaŋŋi n‑kyaŋŋi ya yɛdda niŋbu la yɛla, ni ya wurilim tuma nimmoosi yɛla, ni yan mari tama seem n‑zɛ yummu n‑tiri ti Dugma Yisa Masiiya.
Ti mabiisi, Naawunni n wuri ya pam.
Ti mi, ni, ya nyɛ la Naawunni ŋɔn yiisi seeba n‑niŋi u mammaŋŋa niriba.
Dama lahabasuŋŋu wa'azu seaa tin daa yiisi n‑ti ya la daa pa la yɛttɔ'a kɔkɔa, amaa di daa nyɛ la yiiko ni.
Naawunni Sii Kasi siri daa bɛ di ni, nti kyɛ ka ya niŋi di yɛdda zaa.
Ya pun mi tin daa bɛ seem ya saani; ka laa m‑mi, ni, ya suŋŋsim zugu ka ti daa bɛ lala.
Ka ya daa kyɛ ka ya beesigu ŋmanni la hoo ti dinni - hoo ti Dugma beesigu ŋɔn bɛ seem maa.
Halli ni yan daa di wahala pam maa zaa yɔri, ya daa deaai yɛligu la ni sufupeeliseaa din yiiri Vuusim Kasi saani na.
Dizugu ka ya wulisiri beesisuŋŋu ŋɔn bɛ seem n‑tiri yɛddaniŋniba zaa ban bɛ Masidoonya ni Akaaya tingbana maa ni.
Ti Dugma yɛligu ŋɔn daa yi ya saani maa, pa Masidoonya ni Akaaya kɔkɔ ka di paai: amaa ya yɛdda niŋbu yɛla pun mooli n‑gyili luginseelli kam zaa, dizugu di bu laa n‑sum ni tirima yɛli seelli m‑paasi.
Dama niriba maa zaa pun mi ka tɔ'asiri tin daa kyɛ ya saani na ka ya deaai ti suŋŋa seem, ni, yan daa ŋmaligi n‑kyaŋŋi Naawunni saani ka kyɛ buga, ni ya ti gyeem Naawummaŋni ŋɔn nyɛ Nyɔvuri Daana wa.
Ni, ya laa n‑kpalim n‑guusiri ŋɔn Naawunni Bii la kyɛnni na, ni, u nin ti yi arizana ni sahanseaa n‑labi na.
Lala Bii maa nyɛ Yisa, Naawunni ŋɔn daa neaai sɔ kum ni.
U nyɛ la ŋɔn fa ti n‑yiisi Naawunni sufuyisigri kan ya n‑kyɛ na la ni m‑basi.
Ti mabiisi, ya mammaŋŋa mi tin daa kyɛ ya saani na seem la, ni, di daa pa la din kpalim yɔri.
Ya pun mi ban daa feebi ti ka diisi ti vi Filipaai tiŋŋa seem maa pɔi, ka ti daa naayi ti kyɛ ya saani na.
Halli ni ban daa namsiri ti maa zaa yɔri, Naawunni daa ti ti sufukpeemni ka ti zaŋŋi lahabasuŋŋu m‑moori n‑wulisiri ya.
Tin tɔ'asiri ya yɛttɔ'aseesi maa bu yi kyiriŋŋu bee kɔribeeri bee yɔmsigu ni na; amaa ti kur tɔ'asiri la Naawunni ŋɔn boori ni ti tɔ'asi seem, dama Ŋɔna n nyɛ ŋɔn zɛ ti nyaaŋŋa ka zaŋŋi lahabasuŋŋu wa n‑niŋi ti nuu ni.
Ti bu tumni ni ninsaalidima nini tigi ti, amaa ti boori la Naawunni nini tigi ti, dama Ŋɔna n nyɛ ŋɔn mi ti sufu ni teesa zaa.
Ya mi halli, ni, di pa la nangbammalisim yɛttɔ'a ka ti daa mari n‑kyɛ ya saani na; ti mun daa bu zaŋŋi yɛttɔ'ayɔmsa n‑tɔ'asira, ni ti ti di nyoori ya saani - Naawunni mun ya n‑wulisi lala.
Ti daa bu boori pɛ'abu ninsaalisɔ saani, di yi daa nyɛ la ya saani bee seeba saani.
Halli ti daa mari soori ni ti toaai n‑susi bunseesi ya saani, tin nyɛ Masiiya tuumudima la zugu.
Amaa ti daa nyɛ la ban bɛ baalimm ya saani, ka mari ya suŋŋa hoo pɔ'a ŋɔn dɔ'ai ŋɔn mari u bileaa seem la.
Tin boori ya yɛla pam zugu n kyɛ ka ti daa lɔ, ni, ti purigi tin mari seelli n‑ti ya.
Pa Naawunni lahabasuŋŋu la kɔkɔa, amaa zaŋŋi n‑tabli ti mammaŋŋa nyɔvuya gba, ka di nyɛ la tin kur wuri ya maa zugu.
Ti mabiisi, ya teaama tin daa tumni seem la yɛla, halli ni ti yaa tɔriga, ni tin daa di wahala seem la.
Ti daa kur tumni la wuntaŋŋa ni yuŋŋu, ni di kyɛ ka ti yɛla ku mugsi ya, ka ti toaai n‑yiisi lahabasuŋŋu kan yi Naawunni saani la n‑ti ya na.
Ya nyɛ la ti sɛharadima, ka Naawunni gba di ti sɛhara m‑paasi, ti beesigu ŋɔn daa bɛ seem n‑tiri ya yɛddaniŋniba wa: ni, ti daa dɔli yɛlimaŋni soori ka tumni din tuusi, ka galinsi ka ni.
Ya mi halli tin daa tumni seem n‑tiri ya maa, ni, di daa ŋmanni hoo dɔsɔ ŋɔn niŋni u mammaŋŋa bii seem la.
Ti daa kpaam ya, ka kpamsi ya, ka zaali ya noori, ni, ya mari beesiseelli din kyɛ ka Naawunni nini tigra, dama u boonni ya ni, ni yan ni Ŋɔn ti la'am u naam puuni n‑nya u gyirima.
Dinŋɔ zugu ka ti pɛ'ari Naawunni saha kam.
Tin daa zaŋŋi Naawunni yɛligu na n‑ti ya la, ya daa deaai yɛligu maa.
Ya daa bu deaai ka hoo ninsaala yɛligu, amaa hoo Naawunni dinni; ka di siri nyɛ la lala, ka kur tumni ka tuma ya saani - yarima ban nyɛ yɛddaniŋniba wa.
Ti mabiisi, ya daa nya wahala hoo Naawunni niriba ban bɛ Gyuudiiya tingbaŋŋu ni la ŋɔn daa nya seem la - niriba ban nyɛ Yisa Masiiya ŋɔn su seeba la.
Ya daa nya wahala ya mammaŋŋa timbiisi saani, hoo ban gba ŋɔn daa nya wahala ba Izraɛli taaba saani seem la.
Ban Izraɛli dima n daa zaŋŋi ti Dugma Yisa n‑ku u, ni anabidima gba, ka daa kari ti n‑yiisi.
Ba kur tumni la din kyɛ ka Naawunni nini bu tigra, ka kur ŋmeeri nangbankpeemni ninsaalidima zaa saani.
Halli ba daa kpaŋŋi ba maŋŋa ni ba ta'ai ti ka ti ku toaai m‑mooli tuliginsim lahabaari n‑ti ban pa Izraɛli dima maa.
Ba pun tum tumbeeri pam, ka ba ala'akyi tuma wa paasiri tumbeeri anla zugu, ka a paari a tɔriga.
Ka Naawunni sufuyisigri naayi paai ba n‑naai.
Ti mabiisi, tin daa wɔligi ka kyɛ ya daba ayi la puuni - kulla ti ningbina taaba wɔligri ka n yɛtti wa, pa ti sufu ni teesa wɔligri.
Ti sufu zaa daa bɛ la ya nyaabu ni, ni ti teesa zaa, ni ti ba'aba zaa.
Ti siri daa boori ni ti laa n‑labi ya saani na.
Halli man Pɔla daa pun kpaŋŋi m maŋŋa ni n kyɛ na - ka di pa la yimmu kɔkɔa - amaa ka Sintaani kur ta'ari ti soori.
Tama bɔ ka ti ya m‑mari ti Dugma Yisa saani - pa yarima kɔkɔa?
Bee, sufupeelli bɔ ka ti ya n‑nya, u lappu na daari maa ni?
- pa yarima kɔkɔa?
lala saha yi ti paai, bumbɔ zugu ka ti nin baŋŋi, ni, ti nyaŋŋi n‑naai?
- ka laa n‑nyuuri bara di zugu.
Pa yarima zugu?
Ay!
- seelli ka ni m‑paasi?
Yɛlimaŋni yarima zugu ka ti siri nya ti gyirima ni ti sufupeelli.
Dinzugu tin daa nya ka ti ku toaai n‑laa n‑guusi yaasa, ti daa sakki ni ti kɔkɔ kpalim m‑bɛ Ateensi tiŋŋa ka tum ti mabii Timɔti ya saani na, dama u nyɛ la Naawunni tuntumna, ka tin ni ŋɔna la'am n‑tumni Kirisita lahabasuŋŋu mooligu tuma la.
Ŋɔna ka ti daa tum ya saani, ni u ti kpaam ya, ka kpamsi ya yɛdda.
Ni, lala ti kyɛ ka sɔ ku yɔmsi ya n‑labsi ya nyaaŋŋa, wahala wa nyaabu zugu.
Ya mammaŋŋa mi halli, ni, di nyɛ la Naawunni yuubu, ni, ti nya wahala wa tataabu.
Tin daa na bɛ ya saani la, ti daa pun daŋŋi n‑yɛli ya, ni, ti nin nya wahala; ka ya zaa mi, ni, lala n daa siri niŋi.
Dinzugu man daa nya ka n ku toaai n‑laa n‑guusi m‑paasi zugu ka n daa tum Timɔti ya saani na, ni di kyɛ ka n baŋŋi ya yɛdda ŋɔn nyɛ seem.
Dama n kur teesiri, ni, di pa seem ka Sintaani nya sɔseaa ni u ti yɔmsi ya, ka lala zugu nin kyɛ ka ti tuma la kpalim yɔri.
Timɔti mun ŋɔn daa labi na, u daa yɛli ti ya yɛdda ni ya wurilim ŋɔn nyɛ seem.
U yɛli ti, ni, ya na kur teesiri ti yɛla, ka boori ni ya nya ti, hoo ti gba sufu ŋɔn boori ya nyaabu seem.
Dizugu, ti mabiisi, ti namsigu ni ti wahala diibu puuni, ti nyari kpamsigu ya zugu.
Ya yɛdda niŋbu n kpamsiri ti dama ya yi ti bari n‑zaani ya beebu ni, ti Dugma zugu, di nin kyɛ ka ti leebi ban vu.
Ti ya niŋi la wula m‑pɛ'ai Naawunni ya zugu hoo din sumsi ni ti pɛ'ai u seem la?
Tin mari sufupeeliseaa ya zugu la - ka di nyɛ la ti Dugma Naawunni saani - lala zugu ka ti pɛ'ari u. Wuntaŋŋa ni yuŋŋu zaa ka ti zaŋŋi ti sufu zaa n‑susiri u, ni, u kyɛ ka ti laa n‑la'am n‑nya taaba yaasa; ka ya yɛdda yi ti pɔsigi ya'aseelli, ti nin toaai n‑ti ya bunseelli din nin kpamsi ya yɛdda maa m‑paasi di.
Ti susiri Naawunni ŋɔn nya ti Ba la, ni ti Dugma Yisa, ni, u maalima soori n‑ti ti, ka ti kyɛ ya saani na.
Ti laa n‑susiri ti Dugma, ni, u kyɛ ka ya wuri taaba, halli n‑wuri niriba zaa; ka ya wurilim zoaai m‑paasiri sahakam hoo tin gba ŋɔn wuri ya seem la.
Ka dinŋɔna u nin kpamsi ya, ka kyɛ ka ya bari n‑zaani, ni ya ti bɛ kasi ka ka taalli ti Ba Naawunni saani.
Ka di nin ti nyɛ la lala, sahanseaa ti Dugma Yisa ŋɔn ti ya labi na la, ka u toori niriba zaa nin ti dɔli u na.
Ti mabiisi, din paasi nyɛ la: ya teaama din sum ni ya bɛ seem n‑tigi Naawunni nini.
Ya pun bamsi lala ti saani, halli lala ka ya daa kur niŋna; ka ti susiri ya ka kpaamni ya ti Dugma Yisa yuuri zugu, ni, ya kur niŋma lala m‑paasira.
Dama ya mi wulisigu seaa tin daa zaŋŋi n‑wulisi ya, hoo ti Dugma Yisa ŋɔn zaali ti seem la.
Naawunni yuubu ya saani nyɛ la: ya maali n‑leebi u niriba ka bɛ kasi, ka di tum zina.
Ya zaasa mi yan nin niŋi seem m‑mari ya mansi m‑bɛ kasi ka dɔli gyirima soori, ka di pa la ya dɔli ningbiŋŋu kɔri soori, hoo ban bu dɔli Naawunni zaaligu ŋɔn tumni seem la.
Dinŋɔ zugu, sɔ di tum u kpeaa din bu tuusi, bee, u fa u kpeaa.
Ti Dugma nin ti darigi ban tumni din bu tuusi wa tuba, hoo tin daa pun kpaam ya seem la.
Naawunni daa bu booli ti, ni ti tum la ningbiŋŋu kɔri tuma; amaa u daa booli ti, ni ti dɔli kasitiri beesigu soori.
Dizugu ŋɔnkam za'asi wulisigu wa, pa ninsaala wulisigu ka u za'asi, amaa Naawunni ŋɔn ti ti u Sii Kasi la wulisigu ka u za'asi.
Di bu kpa talasi ni n‑sɔbi n‑wulisi ya yan nin wuri taaba seem, dama Naawunni pun wulisi ya yan nin wuri ya mabiisi seem, ka ya bamsi lala u saani suŋŋa.
Ka lala ka ya siri wuri ya mabiisi ban bɛ Masidoonya tingbaŋŋu zaa; amaa, ti mabiisi, ti kpaamni ya, ni, ya kur niŋma lala m‑paasira.
Ya kpaŋŋma ya maŋŋa m‑bɛ baalimm, ka kyɛ ka ya teesa bɛ ya mammaŋŋa yɛla ni, ka bɔ ya mammaŋŋa nuu tuma n‑tumna, hoo tin daa pun wulisi ya seem la.
Ya yi niŋni dinŋɔa, lala nin kyɛ ka ban bɛ kpaŋŋa nin ti ya gyirima, ka ya mun ku pɔsigi bunseelli kam.
Ti mabiisi, ti bu boori ni ya bɛ ziilinsi ni zaŋŋi n‑kyaŋŋi ninvugseeba ban gbisiri kum ni la yɛla, ka di nin kyɛ ka ya ku fabinna ban kpi la zugu hoo ban ka tama ŋɔn niŋni seem la.
Dama ti yi niŋi yɛdda, ni, Yisa daa kpiya ka laa n‑neaai yaasa, ti laa n‑niŋi yɛdda, ni, Naawunni nin ti kyɛ ka Yisa ninvugseeba ban gbisiri kum ni la ti dɔli Yisa n‑labi na.
Ti Dugma yɛligu ŋɔn wulisi seem ka ti yɛtti ya maa: tiseeba ban ya n‑kpalim m‑mari nyɔvuri halli nti paai ti Dugma lappu na saha la muna - ti ku ti daŋŋi ban pun gbisiri kum ni la tooni.
Dama ba nin tasi pampam, ka niriba nin ti wum malaakadima zuguraana kukɔri ni Naawunni kikaa kunkuma.
Di saha ka ti Dugma mammaŋŋa nin ti yi saazugu n‑sigi na; ka Kirisita Masiiya ninvugseeba ban pun kpi la nin ti daŋŋi kum ni neaari.
Ka tiseeba ban kpalim m‑mari nyɔvuri m‑bɛ duniya wa ni - tin ni ban nin ti la'am n‑kyaŋŋi nti kpɛ sangbana ni, n‑tuusi ti Dugma Yisa soori saazugu sa; lala ka ti nin ti kpalim m‑bɛ ti Dugma maa saani halli ni saha din ka tɔriga.
Dizugu ya zaŋŋma yɛttɔ'a wa m‑maari taaba sufu.
Ti mabiisi, di bu laa n‑kpa talasi ni ti laa n‑sɔbi n‑ti ya zaŋŋi n‑kyaŋŋi dabsa ni saha seelli din ti ya n‑niŋi.
Dama ya mammansi mi halli, ni, ti Dugma lappu na saha dabsiri maa nin ti kyɛ na hoo ta'ayiga ŋɔn yi kyɛ na yuŋŋu seem la.
Ni, sahaseaa niriba yi ti yɛtti, ni, sufudoaa ni goom bɛ ni, di saha ka basiyɔri ya m‑paai ba na, ka ba ku toaai n‑fa ba mansi m‑basi.
Di nin ti piili katiŋŋa, hoo pɔ'a ŋɔn yi wulisiri, ni, u dɔ'ai ka beerim seelli mari u la.
Amaa, ti mabiisi, ya pa la ninvugseeba ban bɛ zibsim ni ka dabsiri maa nin ti libgi ya hoo ta'ayiga ŋɔn libgri niriba seem la.
Ya nyɛ la neesim ni wuntaŋŋa ni niriba.
Ti pa la yuŋŋu bee zibsim ni niriba.
Dizugu di bu sum ni ti gbisira, hoo ninvugseeba ŋɔn niŋni seem la, amaa ya kyɛ ka ti neaai goom ni ka mari ti mansi suŋŋa.
Dama yuŋŋu ka gɔgbisiriba gbisira, ka danyuuriba mun nyuuri m‑bugri la yuŋŋu gba.
Amaa tirima n nyɛ wuntaŋŋa ni niriba: di zugu ya kyɛ ka ti mari ti maŋŋa.
Ya kyɛ ka ti zaŋŋi yɛdda ni wurilim n‑leebi ti nyɔta'arigu m‑pa ti nyaari zugu, ka zaŋŋi ti tuliginsim tama n‑leebi tɔbtuusira kutti zupiliga la m‑pili.
Naawunni daa bu maali ti ni u sufuyisigri tubdarigri ti paai ti na, amaa u zaali ti ni ti nya tuliginsim ti Dugma Yisa Masiiya zugu.
Ŋɔna n daa kpi ti zugu, ni di kyɛ ka ti zaa ti la'am m‑bɛ u saani, di yi nyɛ la ti bɛ la ti nyɔvuri ni, bee, ti kpi ni.
Dinŋɔ zugu ya kpamsima taaba sufu ka niŋni din nin suŋŋi ya taaba ka ba zoaai Naawunni dɔligu ni: halli ya siri pun niŋni lala pampaŋŋɔ gba.
Ti mabiisi, ti susiri ya, ni, ya tim ya toondaandima maa gyirima - ban nyɛ ban tumni Naawunni tuma n‑tiri ya, ka kpaamni ya suŋŋa.
Ya gyeemni ba ka tiri ba gyirima, ka laa n‑wuri ba pam ban tumni seelli la zugu; ka mari nangbanyinni ni taaba.
Ti mabiisi, ya kpaamni gbinnya'a dima.
Ka ban sufu miligi la muna - ya maari ba sufu n‑tiri ba: halli ya suŋŋma ban gbarigi la, ka mari sugru ni sɔkam zaa.
Sɔ di boosiri u kpeaa beeri, amaa ya niŋma nirilim n‑tiri taaba - halli n‑tiri sɔkam zaa.
Ya mari sufupeelli sahakam; ya susima Naawunni sahakam; ka pɛ'ari Naawunni seelikam zaa puuni.
Dama lala ka Naawunni boori ni ya niŋni ya beebu ni, Yisa Masiiya zugu.
Yan di kpiisi Naawunni Sii Kasi yɛla hoo bugum ŋɔn kpiisiri seem la; yan di zeem anabitiri yɛttɔ'a yɛla.
Amaa ya bugsima bunseelikam m‑baŋŋi di yɛlimaŋni ŋɔn nyɛ seem; ka mari din veela suŋŋasuŋŋa; ka naayi yi bunseelli kam din nyɛ bumbeoo ni.
Naawunni n tiri sufudoaa: kyɛ ka u maali ya ka ya bɛ kasi zaa, ka mari ya siisi ni ya sufu ni ya ningbina ka a ku ti mari taalli ti Dugma Yisa Kirisita lappu na saha.
Ŋɔn booli ya maa nyɛ la ŋɔn nin niŋi di, dama yɛdda daana n nyɛ u, ka zɛ yummu.
Ti mabiisi, ya susima Naawunni n‑tiri ti gba.
Ya puusima ti mabiisi la zaa mabiitiri puusigu suŋŋa n‑ti ti.
Ya wumma yaa!
Ti yɛtti ya ti Dugma zugu, ni, ya kyɛ ka ba karim gbaŋŋu wa n‑ti ti mabiisi la zaa.
Ti Dugma Yisa Kirisita Masiiya piinisuma kpalim m‑bɛ ya saani.
Man Pɔla, ni Sailivanisi, ni Timɔti n sɔbri gbaŋŋu wa n‑tiri ya Tɛsalɔnika niriba ban la'amni n‑gyeemni Yisa maa.
Ya nyɛ ti Ba Naawunni ni ti Dugma Yisa Kirisita Masiiya ŋɔn su seeba la.
Naawunni niŋma yɛlisuma n‑niŋi ya, ka ti ya sufudoaa.
Ti mabiisi, ti kur pɛ'ari Naawunni ya zugu, ka di sum ni lala, dama ya yɛdda kur zoaari m‑paasira, ka ya wurilim zaŋŋi n‑kyaŋŋi ya taaba saani gba zoaari pam.
Dinzugu ti kur nyuuri la bara n‑yɛtti Naawunni niriba zaa n‑wulisiri ba yan zɛ yummu seem, ni ya yɛdda niŋbu yɛla, halli ni ya nyari namsigu ka diri wahala zaa.
Dinŋɔ n wulisi, ni, Naawunni sariya karibu tuusiya zaa, ni, ya nyɛ la ban sum ni Naawunni naam, halli ni ya diri wahala u naam la zugu.
Naawunni nin niŋi din tuusi.
U nin kyɛ ka ban namsiri ya la ti nya namsigu.
Ka yarima muna, yan ŋɔn nya namsigu la, u nin taasi yɔlisimma na nti ya, ka laa n‑zaŋŋi n‑ti tirima gba.
U nin niŋi lala ti Dugma Yisa ni u malaaka yiikodaandima ŋɔn yi ti yi arizana ni na sahanseaa.
U nin zaŋŋi bugum din dira n‑kyɛ na, ni u ti darigi ban bu mi Naawunni maa tuba, ni ban za'asi ti Dugma Yisa lahabasuŋŋu maa tuba gba.
Ba nin ti yɔ ba ba taalli samni m‑basi ba yɔri, saha kan ka naari; ka ba nin kpalim n‑zɛ wa'aligu n‑kɔŋŋi ti Dugma gyirima ni u yiiko ni beebu maa.
Ti Dugma Yisa nin labi na di daari maa, nti nya gyirima u niriba saani, ni tibgri ban pun niŋi u yɛdda saani.
Ya gba nin ti bɛ niriba wa sunsukkuni, yan daa deaai lahabaseelli tin daa tɔ'asi n‑ti ya la zugu.
Di zugu ka ti kur susiri Naawunni n‑tiri ya.
Ti susiri Naawunni, ni, u ti kyɛ ka ya bɛ beesisuŋŋu hoo ŋɔn booli ya ni ya bɛ seem la, ka zaŋŋi u yiiko n‑suŋŋi ya ka ya tum ya sufu yuubu tuma, ni ya yɛdda tuma, n‑naai; ka bu pɔsigi seela.
Ka ti susiri Naawunni lala, ni, ti Dugma Yisa yuuri nin nya gyirima, ka ya gba nya gyirima u saani, ti Dugma Naawunni ni ti Dugma Yisa Masiiya suŋŋsim la zugu.
N ya n‑tɔ'asi n‑ti ya zaŋŋi n‑kyaŋŋi ti Dugma Yisa Masiiya lappu na, ni tin ti ya la'am n‑tuusi u soori la.
Ti susiri ya ni, ti mabiisi, ni, yan di kyɛ ka ya yɛm ŋmaara, bee, n‑gyigra, seeba ŋɔn yɛtti, ni, ti Dugma lappu na pun gaari la zugu, halli sɔ yi ti tɔ'asi anabitiri n‑yɛli lala, bee, sɔ yi tɔ'asi Yɛligu maa yɛttɔ'a n‑yɛli lala, bee, ba yi ti sɔbi gbaŋŋu, ni, ka yiiri la tirima saani na, n‑yɛli lala ka puuni.
Yan di kyɛ ka sɔ yɔmsi ya seelli ni, dama dabsiri maa ku toaai m‑paai na, di yi pa la niriba pam daŋŋi n‑la'am taaba n‑za'asiri Naawunni noori pɔi, ka ninvugsɔ ŋɔn nyɛ Zaaliguza'asira ni Baasiyɔri Daana maa naayi yi paalu.
Ŋɔnŋɔ nin ti za'asi bunseelikam din zɛ Naawunni zugu, ni Naawunni gyeeŋŋu, ka duusi u maŋŋa n‑gaari seelikam.
U nin ti kpɛ Naawunni Gyeeŋŋu Duu n‑yɛli, ni, ŋɔna n‑nyɛ Naawunni.
Ya bu teaai man ŋɔn daa bɛ ya saani ka yɛli ya seem la?
Ka pampaŋŋɔ ya pun mi din goaari u, ni, di kyɛ ka u ku ti yi paalu see sahasuŋŋu maa deede.
Yɛlisɔ'ara an nyɛ zaaligu za'asigu yɛla pun piili a tuma, amaa ŋɔn goaari a maa kur nin bɛ ni, halli nti paai sahaseaa ban nin yiisi u soori ni.
Di saha ka Zaaliguza'asira maa nin yi paalu.
Di saha ka ti Dugma Yisa nin ti zaŋŋi u vuusim pɛsiŋŋu din yiiri u noori ni na n‑ku u, ka u lappu na gyirima nin ti sa'am u yɛla zaa.
Ŋɔn Zaaliguza'asira maa kyɛnni na nin ti dɔlisi la ni Sintaani yiiko soori, nti mari kpeeŋŋu ni alahazibu tuma balibu kam, ni sisa, ka a zaa nyɛ la ziri.
Ka u nin ti zaŋŋi ala'akyi tuma n‑yɔmsiri ninvugseeba ban baasiri yɔri.
Ba nin baasi yɔri dama ba za'asiya, ni, ba ku wuri yɛlimaŋni maa ka nya tuliginsim.
Dinŋɔ zugu ka Naawunni tum la kyiriŋŋu din mari yiiko nti ba, ka ba niŋi ziri maa yɛdda.
Ka di naari ti ya nyɛ la: ba kari ba sariya n‑lusi ba - ninvugseeba ban ku sakki, ni, ba niŋi yɛlimaŋni maa yɛdda, ka ba sufu boorim nyɛ la ba tum ala'akyi.
Amaa tirima muna - di kpa la talasi ni ti pɛ'ai Naawunni ya zugu, yaseeba ban nyɛ ti mabiisi.
Ka ti Dugma wuri ya, dama piiligu ni ka u daa pun yiisi ya, ni ya ti nya tuliginsim Naawunni Sii Kasi tuma puuni, ni yan niŋi yɛlimaŋni maa yɛdda zugu.
U daa kyɛ ka ti wulisi ya u lahabasuŋŋu, ka lala ka u daa booli ya ni ya ti nya lala tuliginsim; ni yan ni ti Dugma Yisa Kirisita nin ti la'am n‑nya gyirima.
Dizugu, m mabiisi, ya zɛ yummu ka mari wulisigu seelli tin daa zaŋŋi n‑wulisi ya la, di yi daa nyɛ yɛttɔ'a maa ni, bee, ti daa sɔbi nti ya.
-Ti Dugma Yisa Masiiya mammaŋŋa kpamsima ya sufu, ŋɔn ni Naawunni ti Ba zaa, dama Naawunni wuri ti, halli nti tisi ti sufudoaa din ka naari, ni tama suŋŋu wa.
Ka ti Dugma Yisa ni ti Ba Naawunni nin laa n‑kpaŋŋi ya, ya tunsuma ni ya yɛttɔ'asuma kam zaa ni.
Ti mabiisi, din kpalim nyɛ la nŋɔa: ya susim Naawunni n‑ti ti, ka lala nin kyɛ ka ti Dugma yɛligu moonni n‑kyɛnni tooni yooma, ka ba deaai di ni gyirima, hoo yarima ŋɔn daa deaai seem la.
Ka laa n‑susiri Naawunni n‑tiri ti, ni, u yiisi ti putoo dima ni ninvugbeeri nuusi ni, dama pa sɔkam zaa n‑niŋi ti lahabaari maa yɛdda.
Amaa ti Dugma nyɛ la ŋɔn zɛ yummu, ka u nin ti ya yaa, ka ta'ai ya Yɛlibeoo Daana maa nuusi ni.
Halli ti siri niŋi ti Dugma maa yɛdda zaa, ni, ya tumni hoo tin daa wulisi ya seem la, ka kur nin niŋni lala sahakam.
Ti Dugma kyɛ ka ya baŋŋi u wurilim ŋɔn nyɛ seem, ka ya diri sugru hoo Kirisita Masiiya ŋɔn diri di seem la zaa.
Ti mabiisi, ti kpaamni ya ni, ti Dugma Yisa Masiiya zugu, ni, ya gbaam ya maŋŋa ka kyɛ ya mabiseeba ban nyɛ gbinnya'ari dima, baseeba ban bu dɔli wulisigu seelli tin daa wulisi ba la.
Ya mammaŋŋa mi, ni, di sum ni ya niŋi hoo tin daa niŋi seem la.
Ti daa pa gbinnya'a dima, tin daa bɛ ya saani sahanseaa la.
Ti daa bu di diseelli sɔ saani ka bu yɔ di samni.
Amaa ti daa yi tumni ti tuma halli ka di wum ti; ti daa tumni la sahakam zaa, ni ti di ziili ya zitibsiri.
Pa la ti daa ka la soori ni ti deaai suŋŋsim ya saani zugu ka ti daa tumni lala maa, amaa ti daa niŋi lala ni ya nya, ka dɔli ti soori maa.
Tin daa bɛ ya saani, ti daa yi yɛtti ya ni, ni, “Ŋɔn za'asi, ni, u ku tum, ba di kyɛ ka u di!” Ti wumiya, ni, ninvugseeba ban bɛ ya saani n‑nyɛ gbinnya'a dima: ba bu boori ni ba tum seelli, ka na'a gyinni n‑kpeeri la niriba yɛla ni.
Lala taabu niriba ka ti kpaamni ka susiri ba ti Dugma Yisa Masiiya zugu, ni, ba zinnma baalimm ka tum ba tuma n‑gɔsi ba maŋŋa.
Ti mabiisi, yan di gyɛ ya tunsuma tumpu ni.
Ka sɔ yi bu deaai ti wulisigu seelli tin sɔbi wa, yan kpasim u ka di laa m‑puusiri u; lala nin kyɛ ka vi gbaai u. Yan di zaŋŋi u ka u leebi ya dindaana, amaa ya kpaam u hoo ya mabiiya.
Ti Dugma nyɛ la sufudoaa daana: ŋɔn mammaŋŋa tim ya sufudoaa sahakam zaa, ni yɛlikam puuni.
Ti Dugma nin bɛ ya zaa saani.
Tɔ, nyama sɔppu wa - man sɔbri m‑puusiri ya n toori nuu ni sɔppu: Pɔla .
Lala ka n daalim n gbaŋŋu kam.
N nuu sɔppu n‑siri la.
Ti Dugma Yisa Kirisita Masiiya wurilim nin bɛ ya zaa saani.
Man Pɔla n sɔbri gbaŋŋu ŋɔa: Yisa Kirisita Masiiya tuumu n nyɛ ma, ka Naawunni ŋɔn nyɛ ti tuligra wa daa zaali ma lala tuma, ŋɔn ni Yisa Masiiya ŋɔn nyɛ ti tama la.
N sɔbri ka n‑tiri nyini, Timɔti, m bimaŋni ti yɛdda niŋbu soori maa ni.
Ti Ba Naawunni ni ti Dugma Yisa Kirisita nin zɔ i namboo ka niŋi bunsuma n‑niŋi i ni, ka ti i sufudoaa.
Tɔ, teaama man daa gatti n‑kyaŋŋi Masidoonya ka yɛli i seem la.
Ni, see ka i kpalim m‑bɛ Ɛfɛsusi timpuuni sa: ni, ninvugseeba m bɛ bɛni n‑wulisiri ziri wulisigu.
Ka dizugu m boori ni i yɛli ba, ka ba kyɛ lala wulisigu maa.
Ni, ba kyɛli daadaa yɛla bamsigu - lahabaseesi an ka yɛlimaŋni, ni dɔ'am kpamma yuya kaaligu din ka tɔriga la.
Dama a kur taasiri la nangbankpeemni kɔkɔ na, ka bu wulisiri Naawunni yuubu soori, dama dinŋɔ nyɛ la yɛdda niŋbu puuni.
Naawunni yuubu wa daliiri nyɛ la, ni, di kpamsi wurilim; wurilim mun yiiri sufu kasi ni na, ni sufu ni teesa an ka galiŋŋu, ni yɛddamaŋni niŋbu ni na.
Ninvugseeba mun ŋmaligi ni, ka kyɛ anŋɔa zaa; ka bɔrigi n‑kpalim la yɛttɔ'akyɔ'ama tɔ'asigu ni.
Ba sufu kur yɛnni, ni, ba leebi Naawunni zaaligu karimbadima, amaa ka bu baŋŋi ban mari yɛttɔ'aseesi n‑tɔ'asiri maa gbina: halli ni bunseesi ban tɔ'asiri a yɛla maa ni nimmoaa - ba bu mi a gba gbina.
Ti mi halli, ni, Naawunni zaaligu maa veela, nira yi dɔli ka, n‑tumni kan wulisiri seem.
Ka di kpa la talasi ni ti baŋŋi, ni, Naawunni bu zaali u zaaligu dima maa ninvugsuma zugu, amaa u zaali a la zaaligu za'asiriba zugu, ni tuppuwumni dima, ni ban bu gyeemni Naawunni, ni ala'akyi dima zugu.
U laa n‑zaali a la ban beebu bu bɛ kasi ka ba ba'a ka Naawunni yɛla ni la zugu, ni ban nyɛ ninvugkuuriba n‑kuuri ba badima ni ba madima la.
Zaŋŋi n‑tabli ban tumni ningbiŋŋu kɔrisi tuma, ni dɔppa ban doontiri dɔppa bee pɔ'aba ban doontiri pɔ'aba, ni ban zaŋŋni mugsigu n‑gbaasiri niriba, ni ziri ma'ariba, ni ban diri ziri sɛhara - banŋɔ zaa zugu ka Naawunni na zaali u zaaligu dima wa.
A nyɛ la bankam niŋni din kyiisiri wulisimaŋni la zugu.
Wulisigu wa mun bɛ la lahabasuŋŋu ni ka mari gyirima, lahabaseelli Naawunni ŋɔn nyɛ Alibarika Daana wa ŋɔn zaŋŋi n‑niŋi man nuusi ni, ni m moonni ka.
M puusiri ti Dugma Yisa Kirisita ŋɔn tiri ma yaa ni n tum tuma wa.
M puusiri u ŋɔn nya ka yɛdda daana n nyɛ ma, ka dizugu di sumni ni u gaŋŋi ma ka zaali ma u tuma wa ni maa.
Halli ni man daa daŋŋi n‑yɛtti u zulima, ka katti u niriba m‑mugsiri ba, ka tuuri u la zaa yɔri, ŋɔn Naawunni daa zɔ ma namboo, dama n daa niŋni di la ziilinsi zugu, ni man daa na bu niŋi yɛdda la zugu.
Di saha maa ka ti Dugma daa zaŋŋi u wurilim piinisuma, an galisi nti yakki la, n‑ti ma; ka ti ma yɛdda ni wurilim din bɛ Yisa Masiiya ni la.
Yɛttɔkku wa nyɛ la yɛlimaŋni, ka sumni ni nira deaai ka zaa; ni, Yisa Kirisita daa kyɛ duniya wa na ni u ti tuligi tumbeeri dima.
Man muna n nyɛ ŋɔn tum tumbeeri wa n‑gaari sɔkam.
Amaa lala zugu daa kyɛ ka Naawunni daa zɔ ma namboo, ni Yisa Masiiya ŋɔn yi ti kyɛ n taalli m‑pɛŋŋi ma, halli ni man ŋɔn tum tumbeeri n‑gaari sɔkam zaa yɔri.
Ka lala nin kyɛ ka niriba zaa ti nya u sugrudiibu zaa ŋɔn nyɛ seem.
Ka di ti daŋŋi n‑leebi sɔseaa din nin kyɛ ka ninvugseeba ban na yɛ n‑niŋi u yɛdda nin naayi dɔli ka, ka ba nya nyɔvuri kan ka tɔriga la.
Naawunni n nyɛ saha kam zaa naaba, ka ŋɔn kɔkɔ n nyɛ ŋɔn kur bɛ saha zaa ka bu kpiira, ka sɔsɔ ku toaai n‑nya u: ti tim u tibsim ni gyirima, saha din ka naari.
Ammi!
M bii Timɔti, n zaŋŋi zaaligu wa n‑niŋi i nuusi ni ka di mun dɔli la anabitiri yɛttɔ'a ŋɔn daa yɛli seem zaŋŋi n‑kyaŋŋi i yɛla: ni, lala ti kyɛ ka i zaŋŋi ana, ni a ti leebi hoo i tɔppu neema ka i mari a n‑tuusi tɔppu suŋŋa.
Mari i yɛdda niŋbu ni i sufu ni teesa kasi, ka galiŋŋu ka ni.
Ninvugseeba mun pun za'asi sufu ni teesa wa taabu ŋɔn wulisiri seem, ka ba yɛdda niŋbu zaa baasi yɔri di zugu.
Ba puuni seeba n nyɛ Haamɛneesi ni Alɛkzanda.
Ban ka n zaŋŋi n‑niŋi Sintaani nuusi ni, ni di kyɛ ka ba baŋŋi, ni, di bu sum ni ba mɔ Naawunni.
Din daŋŋi tooni ka n kpamsiri sɔkam nyɛ la nŋɔa#:- Yan susim Naawunni n‑tiri ninsaalidima zaa, ka puusiri u ba zugu, ka zɔri ba sindaani u saani.
Ka ya laa m‑puusiri u lala n‑tiri nadima ni bankam su fukumsi la.
Dina nin kyɛ ka ti bɛ baalimm ka yɛttɔ'aseaa ka ti, ka ti kpalim n‑dɔli la Naawunni soori n‑gyeemni u suŋŋasuŋŋa.
Dinŋɔ n veela ka Naawunni nini n tigri di.
Ka ŋɔn Naawunni n nyɛ ti tuligra, ka boori ni sɔkam zaa ti tuligi ka baŋŋi yɛlimaŋni ŋɔn nyɛ seelli.
Dama Naawunni yinni m bɛ ni, ka sindaantumna yinni kɔkɔ mun bɛ Naawunni ni ninsaalidima sunsukkuni; ŋɔna n nyɛ Yisa Kirisita, ka u gba nyɛ la ninsaala.
Ŋɔn Yisa daa zaŋŋi u maŋŋa m‑pa talima sɔkam zaa zugu, ni u yɔlisi ba.
Dinŋɔa n daa niŋi sahasuŋŋu maa deede nti wulisi, ni, di zaa nyɛ la yɛlimaŋni.
Ka lala zugu ka Naawunni daa gaŋŋi ma ka n leebi u tuumu sɔ ŋɔn tum ni m moonni di lahabaari n‑wulisiri n‑tiri ban pa Yɛhudiyadima maa.
U daa niŋi lala ni ba ti baŋŋi yɛdda ni yɛlimaŋni soori maa.
Yɛlimaŋni ka n yɛtti i maa; m bu ma'ari la ziri!
M boori la dɔppa ban bɛ lugri kam zaa n nyɛ Naawunni niriba maa ti wukki ba nuusi saazugu m‑puusiri Naawunni, ka sufugyeaa bee nangbankpeemni ŋmeebu ka di puuni.
N laa m‑boori la pɔ'aba gba yeeri suturiveela an sumni ba, seesi an ka galinsi, bee, vi - pa la zugri paaŋŋu, bee salima ni anzulifa nangɔkɔrisi yeebu, bee, kyinkyina an mari ligri pam soobu.
Ay!
See ka ba zaŋŋi tunsuma m‑maanni ba mansi: lala ka di sum ni pɔ'aba ban gyeemni Naawunni bɛ ni.
Ya kyɛ ka pɔ'aba maa sini baalimm n‑sigsi ba mansi ka bamsira.
M bu ti pɔ'aba soori ni ba leebi karimbadima, bee, ba su dɔppa fukumsi.
Di kpa la talasi ni ba sini la baalimm.
Dama Adam ka Naawunni daa daŋŋi n‑naam, ka naayi naam Hawa.
Ka di pa la Adam ka Sintaani daa yɔmsi, amaa Hawa ka u daa yɔmsi ka u leebi ŋɔn burigi Naawunni zaaligu.
Amaa pɔ'aba yi kur kpalim m‑mari yɛdda, ni wurilim, ka bɛ kasi, ka mari ba mansi suŋŋa, ba nin nya tuliginsim, biisi dɔ'am puuni.
Yɛttɔkku wa nyɛ la yɛlimaŋni.
Ninvugsɔ sufu yi boori nimmoaa, ni, u leebi Naawunni niriba toondaana, ŋɔn boori seelli maa nyɛ la tunsuŋŋu.
Ka di kpa la talasi ni Naawunni niriba toondaana bɛ la beesisuŋŋu ka ka galiŋŋu.
Di sumni ni u mari la u pɔ'a yinni, ka laa m‑mari u maŋŋa suŋŋa, m‑mari mangbaari, ka niriba tiri u gyirima.
Di sum ni u nyɛ la sɔ ŋɔn deaari saamma ka niŋni ba saanni, ka nyɛ ŋɔn nin toaai n‑wulisi niriba suŋŋa m‑paasi.
Di bu sumni ni u nyɛ ŋɔn nyuuri daam m‑bugra, bee ŋɔn nyɛ zabboora; amaa di sumni ni u nyɛ la ŋɔn bɛ baalimm ka pa ŋɔn ŋmeeri nangbankpeemni, bee, ŋɔn sufu wuri ligri nti yakki.
Di kpa la talasi ni u nyɛ la ŋɔn mari u maŋtoori yiri suŋŋa, ka u biisi deaari u noori ka tiri u gyirima bunseelli kam zaa ni.
Dama nira yi bu nyaŋŋi m‑mari u toori yiri maa, u ya niŋi la wula n‑toaai m‑mari Naawunni niriba maa n‑gɔsiri ba yɛla?
Di mun bu sum ni di daama nyɛ la ŋɔn na yooli n‑niŋi tuuba; di yi pa lala u nin nyu bara n‑duusi u maŋŋa ka lala zugu nin kyɛ ka ba kari u sariya n‑lusi u, hoo Sintaani ŋɔn daa lu seem la.
Ka din paasi dinŋɔ zaa zugu nyɛ la, di kpa la talasi ni u nyɛ la sɔ ŋɔn yuuri du ban bɛ kpaŋŋa saani: di yi pa lala, u nin ti tum vi tuma, ka Sintaani kyɛ'ariga gbaai u.
Di bɛ la lala gba ban suŋŋni ya toondaandima saani.
Di kpa la talasi ka ba mari la beesisuŋŋu ka niriba tiri ba gyirima.
Di laa n‑sum ni ba zɛ la yummu ka tɔ'asiri yɛlimaŋni.
Ba di nyuuri daam m‑bugra, bee, ba sufu wuri ligri nti yakki.
Di laa n‑kpa la talasi ni ba sufu ni teesa bɛ deede, ka ba deaai yɛttɔ'azulima an bɛ ti wulisigu puuni la m‑mari suŋŋa.
Dizugu ya kyɛ ka ba ma'asi lala niriba pɔi, ka ba beesigu yi wulisi, ni, ba ka galinsi, yan naayi kyɛ ka ba tum toondaandima suŋŋniba tuma maa.
Ka di laa m‑bɛ la lala pɔ'aba saani gba; di kpa la talasi ka ba mari beesisuŋŋu ka niriba tiri ba gyirima.
Di bu sum ni ba nyɛ seeba ban zuuri niriba nyaaŋŋa, amaa ban gbaari ba mansi suŋŋa ka zɛ yummu bunseelikam zaa ni.
Di sum ni ŋɔn suŋŋni ya toondaandima maa mari la pɔ'a yinni, ka nyaŋŋi m‑mari u biisi ni u yiri dima suŋŋa.
Ninvugseeba ban tumni tuma wa suŋŋa nin nya yusuma, ka nyaŋŋi m‑mari sufukpeemni n‑tɔ'asira, ban niŋi Yisa Masiiya yɛdda seem la zugu.
M mari tama, ni, di bu ya n‑yuui ka n ti kyɛ i saani na nti kaai i. Amaa n sɔbri anŋɔ zaa n‑tiri i, ni lala kyɛ ka, halli n kyɛnni na maa yi ti yuui gba n yɛla wa nin wulisi i Naawunni niriba ŋɔn sumni ni ba bɛ seem, n‑gɔsiri Naawunni yiri maa yɛla n‑tiri u. Ŋɔn Naawunni n nyɛ nyɔvuri daana, ka u lala yiri nyɛ la u toori niriba, ka laa n‑nyɛ zaantɔliga kan mari yɛlimaŋni maa, ka laa n‑nyɛ nyeebri ka ka tɔmni ka zugu n‑zɛ yummu.
Sɔ ku toaai n‑kyiisi, ni, ti Naawunni soori yɛlisɔ'ara wa bu galisi.
Dina n nyɛ, ni#:- “U daa leebi ninsaala n‑yi paalu, Naawunni Sii Kasi mun daa zɛ u nyaaŋŋa: Malaakadima gba daa nya u. Ba daa mooli u yɛla n‑tiri bura kam zaa, Ka niriba daa niŋi u yɛdda duniya wa ni.
Naawunni daa ti duusi u saazugu N‑taasi gyirima zaa ziiya arizana ni.”
Naawunni Sii maa daa pun wulisi ti n‑yɛli, ni, sahanseesi an ti paari nyaaŋŋa, ninvugseeba nin ti kyɛ ba yɛdda niŋbu soori.
Ni, ba nin ti dɔli siseeba ban yɔmsiri niriba, ni bunseesi arizimbeeri ŋɔn wulisiri maa.
Lala wulisigu maa yiiri la ninvugyɔmsiriba saani na, baseeba ban nyɛ ziri dima, ka ba sufu ni teesa bu laa n‑teesiri bunsuma, hoo nira yi ti zaŋŋi kurituulli n‑vuuli u ningbina seem.
Niriba wa taabu wulisigu yɛtti la, ni, di bu tuusi ka nira di pɔ'a, bee, pɔ'a kuli doowa.
Ni, bundiriseesi kyisiri n‑tiri niriba, ka ba di diri a. Amaa Naawunni mun daa naam bundira maa zaa n‑tisi niriba, ni ba ti deaai m‑puusi u a zugu, dama ba laa n‑niŋi u yɛdda ka baŋŋi yɛlimaŋni maa.
Naawunni ŋɔn naam bunseelli kam zaa veela.
Ka di bu sum ni ti za'asiri a ni; amaa ti puusima Naawunni ka deaari a ni; dama Naawunni yɛligu ni wunsusigu nin kyɛ ka a bɛ kasi Naawunni saani.
I yi zaŋŋi yɛla wa zaa n‑wulisiri ti mabiisi maa, i nin leebi Kirisita Yisa tuntunsuŋŋu.
Lala ŋmanni la hoo nyin diisiri i mammaŋŋa n‑kpamsira; nyin ŋɔn daa pun wum yɛlisuma zaŋŋi n‑kyaŋŋi yɛdda soori, ka laa n‑wum yɛlimaŋni wulisigu ka dɔli ka.
Amaa zɔma n‑yi ka kyɛ lahabayɔya ni sɔlinseesi an bu sum ni Naawunni nyaandɔliba.
Kur kpaŋŋma i maŋŋa m‑bamsi Naawunni soori dɔligu.
Dama sɔ yi ti kpaŋŋi u maŋŋa n‑kpamsi u ningbiŋŋu, di mari la anfaani beela n‑tiri u; amaa u yi ti kpaŋŋi u maŋŋa Naawunni soori dɔligu ziiya, lala mari la anfaani zaa n‑tiri u, dama dinŋɔ zugu n kyɛ ka u mi, ni, u nin nya bunsuma pampaŋŋɔa, ka laa n‑nya bunsuma sahanseaa din ti ya kyɛ na m‑paasi.
Yɛttɔkku wa nyɛ la yɛlimaŋni, ka sum ni nira deaai ka zaa, ka niŋi ka yɛdda.
Dinŋɔa zugu ka ti diri wahala ka tumni ni ti yaa tɔriga, dama ti zaŋŋi ti tama zaa n‑niŋi Naawunni Nyɔvuri Daana wa ni.
Ŋɔn Naawunni n nyɛ sɔkam zaa tuligra, halli ni u tuligri ninvugseeba ban niŋi u yɛdda la zaa, halli nti yakki.
Zaŋŋma anŋɔa zaa n‑wulisi ba, ka zaali ba, ni, ba dɔli a.
Di kyɛ ka sɔ zeemni i, nyin ŋɔn bu kurigi zaa zugu.
Amaa kyɛ ka i yɛttɔ'a wulisi yɛddaniŋniba maa din sum ni ba bɛ seem - i yɛttɔ'a, ni i beebu, ni i wurilim, ni i yɛdda niŋbu, ni i tuma kasikasi tumpu la zaa.
Kur kpalimma n‑karimni Naawunni yɛligu maa n‑tiri niriba ni nimbirimoaa, ka kpamsiri ba sufu, ka wulisiri ba, halli ni n ti kyɛ na.
Di tam nyin daa deaai Naawunni piiniseelli la, see ka i kyɛ ka i ba'a bɛ ka ni: ni, ba daa tɔ'asi anabitiri yɛttɔ'a zaŋŋi n‑kyaŋŋi i yɛla, ka toondaandima daa zaŋŋi ba nuusi m‑pa i zugu ka i daa deaai ka.
Dɔli anŋɔ zaa ka zaŋŋi i maŋŋa n‑tiri a. Dina nin kyɛ ka sɔkam nya ka baŋŋi, ni, i tuma maa kyɛnni tooni.
Kur mari i maŋŋa n‑gɔsi i beebu ni i wulisigu suŋŋa.
Kpalimma n‑niŋni anŋɔ dima, dama i yi niŋi lala i nin tuligi i maŋŋa, ni ninvugseeba ban wumni i wulisigu maa gba.
Di tasi ninvugkurigu n‑nyikki u; amaa kpamsim u kaman i ba.
Ka laa n‑deaai na'akyimbisi la hoo i tunzɔppa, ka kyɛ ka pɔ'akura la leebi i madima, ka pɔ'asara mun leebi i tunzɔpɔ'aba, halli ka i dɔli sɔsuŋŋu n‑tiri ba.
Gɔsim pukɔya ban siri boori suŋŋsim la suŋŋa.
Amaa pukɔsɔ yi mari biisi bee ya'ansi, nyin kyɛ ka ba baŋŋi, ni, see ka ba daŋŋi n‑gɔsi ba toori yiri dima suŋŋa.
Ba yi niŋi lala ba nin labsi n‑yɔ sanseaa ba badima ni ba yaadima maa ŋɔn daa tum tunseelli zaa n‑ti ba la.
Lala n kyɛ ka Naawunni nini tigra.
Amaa pukɔsɔ ŋɔn bɛ u kɔkɔ ka ka suŋŋna nyɛ la ŋɔn siri boori suŋŋsim.
Lala pukoori maa zaŋŋi la u tama zaa n‑niŋi Naawunni nuusi ni, ka kur puusiri Naawunni n‑susiri u, yuŋŋu ni wuntaŋŋa zaa.
Pukɔsɔ mun ŋɔn zaŋŋi u maŋŋa n‑ti u ningbinkɔrisi tuma la, ŋɔna pun kpi ni halli ni ŋɔn na nɛ maa zaa yɔri.
Dizugu zaalima yɛla wa gba n‑tiri niriba, ka ba yi ti dɔli a, sɔsɔ ku galim ba.
Ninvugsɔ yi bu gɔsiri u dɔ'ariba, halli m‑bu gɔsiri u toori yiri dima gba, u kyiisiri la u yɛdda niŋbu soori, halli ni ninvugsɔ ŋɔn pa Yisa nyaandɔla n nyɛ bunsuŋŋu n‑gaari u.
Di zaŋŋi pukɔsɔ n‑sɔbi u yuuri m‑paasi pukɔya ni, di yi pa la u pun paai u yuuma pisiyoobu, ka kuli doo yinni kɔkɔa.
See ka sɔkam mi u tunsuma yɛla - tunsuma wa nyɛ la: u wulisi u biisi suŋŋa, n‑deaari saamma, n‑tumni n‑tiri Yisa nyaandɔliba, n‑suŋŋni ban bɛ wahala ni, ka zaŋŋi u maŋŋa zaa n‑tum la tunsuma balibu kam.
Di bu laa n‑sumni ni i zaŋŋi pukɔya ban na bu kurigi la yuya n‑sɔbi m‑paasi pukɔya maa ni.
Dama ba kɔrisi yi ti bɛ dɔppa kulibu ni, ba nin ŋmaligi ka kyɛ Kirisita yɛla; ka lala zugu nin kyɛ ka Naawunni kari ba sariya n‑lusi ba, dama ba za'asiri ban daa pun basi nangbambasiseela n‑ti Naawunni la.
Din paasi dinŋɔ zugu nyɛ la#:- ba bamsiri la gbinnya'ari sɔya, ka sa'amni la ba saha n‑gyinni n‑kpeeri yiya, ka laa n‑zuuri niriba nyaansi, ka kpeeri ba yɛla ni yɔri, ka tɔ'asiri yɛttɔ'aseesi an bu sumni ni ba tɔ'asi.
Dinzugu n kpamsiri pukɔya ban na bu kurigi la, ni, ba kulima dɔppa, n‑dɔ'ai biisi, n‑gɔsiri ba toori yiya.
Dinŋɔ nin kyɛ ka ti dindaandima ku nya soori ni ba tuuri ti.
Halli seeba pun burigi n‑dɔli Sintaani gba.
Ka pɔ'asɔ ŋɔn nyɛ Yisa nyaandɔla yi mari pukɔya u yiri puuni, ŋɔn suŋŋma ba, ka di kyɛ ka mugsigu bɛ Yisa niriba zugu; lala nin kyɛ ka ba nin toaai n‑suŋŋi pukɔseeba ban siri boori suŋŋsim la.
Kpamseeba ban tumni toondaana tuma suŋŋa sumni la ba nya yoori buyi, ka di siri bɛ la lala n‑tiri ban tumni suŋŋa n‑yiisiri wa'azu ka wulisiri Naawunni yɛligu.
Dama Naawunni yɛligu yɛliya, ni, “Di lɔ na'akoorigu noori, u yi tumni puu tuma sahanseaa.” Ni, “Tuntumna zaa sumni u deaai u tuma yoori.” Sɔ yi galim toondaansɔ i saani, nyin di deaai yɛttɔ'a maa, na'ala niriba ayi bee babata n la'am n‑di di sɛhara.
Kpaasima ban tumni ala'akyi la zugri paalu ni, ka lala nin kyɛ ka dabeem gbaai ban kpalim la.
N tɔ'asiri wa ni Naawunni ti wumna, ni Yisa Masiiya, ni malaaka seeba ŋɔn gamsi maa m‑paasi.
N ya zaali i, ni, i dɔli wulisigu wa ka di daŋŋi n‑yɛli, ni, ninvugsɔ galimiya pɔi, ka naayi wum u yɛttɔ'a; bee, n‑gaŋŋi sɔ n‑wuri, ka kyɛ sɔa.
Di boori yooma ni i zaŋŋi i nuusi m‑pa sɔ zugu ni u tum Naawunni tuma.
I mun di kyɛ ka i nuu bɛ i taaba tumbeeri tumpu ni.
Kur mari i maŋŋa m‑bɛ kasi.
I puu ŋɔn beera, ka i ningbina bu tigi alaafɛ sahaseesi la zugu, di laa n‑nyuuri koom kɔkɔa, amaa nyuuma daam beela m‑paasira.
Ninvugseeba tumbeeri yi yi paalu n‑daŋŋi ba tooni m‑paai sariya karibu ziiya; amaa seeba mun dina dɔli la ba nyaaŋŋa.
Lala ka tunsuma gba yiiri paalu ni, ka halli tunsunseaa yi bɛ ni kan bu yi paalu yooma, ka mun kur ku naayi n‑kpalim n‑sɔ'ai.
Di kpa la talasi ka ninvugseeba ban nyɛ daaba la tisiri ba duniya wa dugmadima gyirima, lala ka ya ku kyɛ ka sɔ tɔ'asiri yɛttɔ'aseaa din bɛ n‑sa'amni Naawunni yuuri, bee, ti wulisigu wa yuuri.
Halli daaba ban duniya wa dugmadima ŋɔn nyɛ yɛddaniŋniba maa gba - di sum ni ba tiri ba lala gyirima; ba di zeemni ba, ban nyɛ mabiisi ni taaba zugu.
Ay!
see ka ba tumni n‑tiri ba halli n‑gaari ban dugmadima pa yɛddaniŋniba maa ŋɔn gyeemni ba seem la; dama ban diri ba tuma maa anfaani nyɛ la yɛddaniŋniba ban wuri seeba.
Wulisima ba ka kpamsi ba ka ba niŋni anŋɔ dima zaa.
Ka ŋɔnkam wulisiri wulisigu din bɛ di kɔkɔa, ka bu dɔli ti Dugma Yisa Kirisita yɛligu din mari alaafɛ la, bee, Naawunni soori wulisigu tin dɔli seaa la, di daama nyɛ la karimbaani daana ka na zi bunseela.
U naa n‑nyɛ la kɔribeeri daana ŋɔn sufu kur bɛ la nangbankpeemni ŋmeebu ni, ni zabkyɔ'ama zappu zugu.
Dinŋɔ taasiri la nyuuri zappu na, ni taaba nyaanzum, ni wɔligri, ni zulisigu.
Niriba wa taabu teesa sa'amiya zaa, ka ba daamni la taaba dizugu; ba kɔŋŋni la yɛlimaŋni zaa gba, ka teesiri, ni, Naawunni soori zugu nin kyɛ ka ba nya arizikki n‑niŋi bundaandima.
Tɔ: Naawunni soori siri nyɛ la arizikki titaari n‑tiri ninvugsɔ ŋɔn nini tigi ŋɔn mari seela.
Dama ti daa bu zi bunseelli n‑kyɛ duniya wa ni na; ti mun ku laa n‑zi bunseelli n‑labi.
Ka ti yi mari bundirigu ni sutura, dinŋɔna di sakkiya n‑ti ti.
Ninvugseeba ban sufu kur boori ni ba leebi bundaandima maa pun zaŋŋi ba mansi n‑kpeesi zamsigu ni, hoo kyɛ'ariga ni.
Ba laa n‑zaŋŋni ba mansi n‑kpeesiri la gyɛrilim ni, ni kɔriseesi an lusiri daadam ka basiri ba yɔri.
Dama ligri boobu nyɛ la bumbeeri kam zaa nya'ari.
Ka ninvugseeba ban sufu daa kur bɛ ligri nyaabu zugu daa burigiya ni, ka kyɛ ba yɛdda halli nti zaŋŋi sufusa'aŋŋu pam n‑kusi ba mansi hoo piima la.
Amaa nyin ŋɔn nyɛ Naawunni nira wa, kur gbaam i maŋŋa ka kyɛ anŋɔ zaa.
Kpaŋŋma i maŋŋa n‑dɔli yɛlimaŋni soori maa; ka zaŋŋi yɛdda, ni wurilim, n‑gyeemni Naawunni ka laa n‑zɛ yummu m‑bɛ baalimm.
Kur bari n‑zaani m‑mɔ suŋŋasuŋŋa.
Gbaam nyɔvuri kan ka tɔriga yɛla gba kirikiri.
Naawunni daa booli i, ni i ti mari lala nyɔvuri maa, ka nyin mun daa tɔ'asi n‑wulisi lala paalu ni, ka niriba pam daa wum.
Naawunni zaŋŋi nyɔvuri n‑tisiri bunseelli kam zaa; Yisa Masiiya mun daa zaani Gɔmna Pɔntiyusi Pailiti tooni n‑tɔ'asi n‑wulisi Naawunni yɛla paalu ni: dizugu ka man zaantiri zaaligu wa n‑tiri i, ni, i dɔli soori maa ni beesikasi ka galiŋŋu ka ni, halli ka ti Dugma Yisa ti yi paalu na.
Naawunni nin wulisi u n‑ti ti na, sahaseelli ŋɔn ti gbaai, ni, sahasuŋŋu deede nla.
Ŋɔn kɔkɔ nyɛ la Naawunni Alibarika Daana, ŋɔn su bunseelli kam; u nyɛ la nadima zaa Naaba ni dugmadima zaa Dugma.
Ŋɔn kɔkɔ n laa n‑nyɛ ŋɔn bu kpiira, ka bɛ la neesim ni, halli ka sɔsɔ ku toaai m‑pɔri m‑paai u na, neesim maa gyirima zugu.
Ninsaalisɔ na zi n‑nya u, ka sɔ mun ku toaai nya u. Ŋɔna n sumni ni ba gyeemni u, ka u su yiiko halli ni saha din ka tɔriga.
Ammi.
See ka i kpaam duniya wa bundaandima maa, ni, ba di mari karimbaani, bee, n‑zaŋŋi ba tama n‑niŋi arizikki din bu ya yuui saha zaa.
Amaa ba zaŋŋma ba tama n‑niŋi Naawunni ŋɔn tiri ti bunseelli kam din nin nya'asa n‑ti ti.
See ka i kpaam ba yaasa, ni, ba tumma din veela; ka nyɛ bundaandima tunsuma tumpu ziiya.
Di nyɛ la: ba putti ban mari bunseela la n‑tiri niriba.
Ba yi ti niŋi lala, ba la'amni la arizikki ni ba zaali ni di ti ku ba bukaata, sahaseaa kan kyɛnni na maa.
Lala nin ŋmanni hoo ban dooli nyeebsuŋŋu pɔi ka naayi mɛ ka zugu seem la.
Dinŋɔ nin kyɛ ka ba nyaŋŋi n‑nya nyɔvuri din nyɛ nyɔvurimaŋni la.
M bii Timɔti, mari Naawunni ŋɔn zaŋŋi bunseelli n‑niŋi i nuu ni, ni i guri maa.
Ŋmaligma ka kyɛ yɛttɔ'akyɔ'ama an bu sum ni Naawunni yɛla ni, ka za'asi nangbankpeemni zaŋŋi n‑kyaŋŋi yɛttɔ'aseesi ninvugseeba ŋɔn kyirimni m‑boonni ‘bansim’ la.
Dama, ninvugseeba ban yɛtti, ni, ba mari bamsim wa burigiya ka kyɛ yɛdda niŋbu soori.
Naawunni piinisuma nin kpalim m‑bɛ ya saani.
Mani Pɔla n sɔbri gbaŋŋu wa n‑ti i, man ŋɔn nyɛ Kirisita Yisa tuumu, ka Naawunni daa yiisi ma ni u ti diisi ma lala kpamni maa.
Ŋɔn Naawunni mun daa pun basi nangbambasiri zaŋŋi n‑kyaŋŋi nyɔvuri din bɛ Kirisita Yisa saani yɛla.
N sɔbri n‑tiri nyini, m biwuttigu Timɔti.
Ti Ba Naawunni ni ti Dugma Kirisita Yisa nin zaŋŋi piinisuma n‑ti i ka zɔ i namboo, ka ti i sufudoaa ni alaafɛa!
N gyeemni la Naawunni kaman n yaadima ŋɔn daa gyeemni u seem la, ka n sufu ni teesa bɛ la u saani ka ka galiŋŋu: ka n pɛ'ari ŋɔn Naawunni ka laa n‑teaari i yɛla n wunsusigu ni, yuŋŋu ni wuntaŋŋa zaa.
N yi ti teaai i yɛla, ni, nyin daa kum nintam seem la, n yi kur boori la n nya i, ka di kyɛ ka n sufu maai.
Dinzugu n teaai nyin ŋɔn mari yɛdda seem maa, ka ziri ka di ni.
Halli i yaapɔ'a Loosi daa daŋŋi m‑mari yɛdda wa taabu, ni i ma Yuunisi la; ka m mi, ni, nyin gba mara.
Dinŋɔ zugu m boori la n teaai i, Naawunni ŋɔn daa ti i piiniseaa la yɛla, ni, i tigsima di n‑niŋi hoo nira ŋɔn yi tigsi bugum ka di ti diri seem la.
Dama ka bɛ i ni halli man daa zaŋŋi n nuusi m‑pa i zugu sahaseelli la n‑kyɛnna.
Dama Naawunni daa bu zaŋŋi la u Siiya n‑ti ti, ni u ti kyɛ ka ti zɔri dabeem; amaa u Sii maa nin kyɛ ka ti mari yiiko ni wurilim, ka mari ti mansi suŋŋa.
Dizugu di kyɛ ka vi mari i, nyin tɔ'asiri ti Dugma yɛla zugu, bee, man zugu gba, man ŋɔn bɛ dansarika duu wa ni maa.
See ka Naawunni yiiko kyɛ ka man ni nyin la'am n‑di wahala lahabasuŋŋu maa zugu.
Ŋɔn Naawunni n daa tuligi ti ka booli ti, ni di kyɛ ka ti bɛ kasi.
Di pa la ti tunsuma zugu, amaa di nyɛ la u mammaŋŋa ŋɔn daa pun gbaai seem: dama u daa daŋŋi n‑yiisi u bunsuma, ni u ya n‑zaŋŋi n‑ti ti Kirisita Yisa zugu pɔi, ka sahaseelli din daa pun gaari la daa na bu piili.
Halli nti paai zuna, ka pampaŋŋɔ di yi kasigi n‑wulisi ti, Kirisita Yisa Masiiya, ŋɔn nyɛ ti Tuligra, kyɛnni na la zugu.
Ŋɔna n nyɛ ŋɔn daa nyaŋŋi kum zaa, ka laa n‑kyɛ ka ti nini neaai.
U lahabasuŋŋu puuni u wulisi ti nyɔvuri yɛla, nyɔvuri seaa kum ŋɔn laa n‑ka ni la.
Lahabasuŋŋu wa zugu ka Naawunni daa yiisi ma n‑leebi lahabaari maa tuumu, ni n ti moonni ka n‑wulisiri n‑tiri niriba.
Ka lala zugu ka n diri wahala wa.
Amaa vi bu mari ma, dama n mi man ŋɔn niŋi sɔ yɛdda, ka mi, ni, u nin toaai mari bunseelli man ŋɔn zaŋŋi n‑niŋi u nuu ni la, halli nti paai Zaadaari.
I pun wum yɛttɔ'asuma man saani.
Kur kyɛ ka a wulisi i bunseesi an mari alaafɛ ŋɔn bɛ seem.
Ka kpalim m‑mari yɛdda ni wurilim, dama lala ka Kirisita Yisa boori ni ti tumna.
Naawunni Sii Kasi ŋɔn bɛ ti ni la pun zaŋŋi yɛlimaŋni bunsuŋŋu n‑niŋi i nuu ni; kur kpalimma n‑gura suŋŋasuŋŋa.
I mi halli, ni, Faagyilusi ni Hɛmɔgyiniisi daa bakki ka kyɛ ma, ban ni ban bɛ Ɛseaa tingbaŋŋu zaa m‑paasi ba zugu.
Amaa n susiri ti Dugma Naawunni, ni, u zɔma Ɔneesifɔru ni u yiri dima namboo, dama u daa kur nyɛ la ŋɔn kpamsiri n sufu sahakam; ka vi bu mari u ban kpari ma dansarika duu wa zugu.
Halli ŋɔn daa paai Room na sahanseaa la, u daa bɔ n ziiya ni nimmoaa, halli nti nya ma.
Ti Dugma kyɛ ka u ti nya namboo ŋɔn ti Dugma saani Zaadaari maa!
Ka nyin mun mi ŋɔn daa tum tunsunseesi Ɛfɛsusi n‑suŋŋi ma.
Dinŋɔ zugu m biiya, piinisuma m bɛ la Kirisita Yisa ni; kur kyɛ ka a kpamsi i, ni kpeeŋŋu zaa.
I pun wum Naawunni yɛttɔ'asuma man saani, ka niriba pam gba daa la'amni i saani n‑wumna.
Tɔ: ka dinŋɔna zaŋŋma anŋɔ n‑wulisiri ninvugseeba ban zɛ yummu ka nyɛ ban gba nin toaai n‑zaŋŋi a n‑wulisiri ba taaba.
Nyini n nyɛ Kirisita Yisa tɔbbiiya ka zɛ yummu; dizugu kur paasima ti zugu nti diri wahala.
Tɔ, ka tɔbbisɔ ŋɔn bɛ u tɔppu tuma ni bu zaŋŋni u nuu n‑kpeesiri dabsa zaa yɛla ni, dama u ba'a ka la bunseelli ni, di yi pa la u tum din kyɛ ka u tɔppu toondaana maa nini tigra.
Halli ninvugsɔ ŋɔn zɔri zoaa gba ku deaai zoaa laara na'ala u dɔli la zoaa maa zaaligu soori ŋɔn wulisi seem la.
Ka pukpaara ŋɔn tumni suŋŋa nyɛ la ŋɔn sumni ni u daŋŋi n‑deaai bundiripaala maa seesi n‑di.
Teesima man yɛtti i seem wa yɛla, dama ti Dugma nin kyɛ ka i baŋŋi seelikam zaa gbinni.
Teaama Yisa Masiiya yɛla#:- ni, u daa yi NaaDauda za'anɔri ni na, ka daa kpi n‑neaai kum ni.
Lala ka n daa wulisi n‑ti i, n lahabasuŋŋu mooligu la yɛla ni.
Lahabasuŋŋu wa zugu ka n diri wahala, ka ba ba ma bansi kaman tumbɛtumna n nyɛ ma la.
Amaa sɔ ku toaai m‑ba Naawunni yɛligu bansi, halli beela!
Dizugu ka n niŋni sugru, wahala yɛla zaa puuni.
N niŋni lala ni n ti suŋŋi ninvugseeba Naawunni ŋɔn daa gamsi la, ni di kyɛ ka ba gba nin toaai n‑nya tuliginsim din bɛ Kirisita Yisa saani, ka mari gyirima din ku naai la.
Yɛttɔ'a wa nyɛ la yɛlimaŋni, ni#:- “Tin ni ŋɔna yi daa la'am n‑kpi, Ti nin ti la'am m‑bɛ ni yaasa.
Ti yi kpalim n‑niŋni sugru, Tin ni ŋɔna nin ti la'am n‑di naam.
Ti mun yi za'asi u, Ŋɔn gba nin za'asi ti.
Ti yi bu zɛ yummu, Ŋɔn kur zɛ la yummu, Dama u ku toaai n‑za'asi u mammaŋŋa.” Tɔ'asima n‑tiri i niriba la, n‑teaari ba anŋɔ zaa yɛla.
See ka i kpaam ba, Naawunni zugu, ni, ba zɔma n‑yi yɛttɔ'ayɔya ni.
A ka bukyi; a laa n‑sa'amni la ninvugseeba ban wumni a maa.
Zaŋŋma i maŋŋa n‑ti Naawunni n‑wulisi, ni, i nyɛ la tuntumnisɔ ŋɔn ku di vi u tuma ni, ka tumni suŋŋa n‑wulisiri Naawunni yɛlimaŋni ŋɔn nyɛ seem.
Zɔma ka kyɛ yɛttɔ'akyɔ'ama wa seesi an bu tiri Naawunni gyirima la.
A nyɛ la an kyɛri ka niriba maali m‑burigri ka kyɛri Naawunni soori.
Niriba wa wulisigu maa ŋmanni la nɔriseaa kan diri n‑kpeeri ningbiŋŋu ni la.
Ba seeba n‑nyɛ Haamɛneesi ni Filituusi, ban kyɛ yɛlimaŋni soori m‑burigi: ba yɛtti, ni, kpiimma kum ni neaari saha pun gaari.
Lala ka ba niŋni n‑gbarigri seeba yɛdda.
Amaa Naawunni pun zaali nyeebri, ka ka zaani suŋŋa.
Ba sɔbi yɛttɔ'asuma m‑pa ka zugu, ka a nyɛ daalimni: ni, “Ti Dugma mi u niriba ŋɔn nyɛ seeba.”, ni “Ŋɔnkam zaa yɛli, ni, u dɔli la ti Dugma, ŋɔn zɔma ka kyɛ tumbeeri.” I bu nya?
- Yirititaari puuni ka laasi balibubalibu bɛ ni: pa salima ni anzulifa buna kɔkɔa, amaa a seesi bɛ ni an nyɛ la ban zaŋŋi daari m‑maali, ka seesi mun nyɛ ban zaŋŋi ya'ari m‑mɛa.
Aseesi ka ba mari n‑tumni gyirima tuma, ka mari seesi mun n‑tumni din pa gyirima tuma.
Ka ninvugsɔ yi mari u sufu kasi, ka yi man pun yɛli bumpoosiseesi zaa yɛla ni, dinŋɔna u nin leebi hoo laseaa kan mari gyirima, ka maali siri ni ka tum tunsuma.
Kana n veela, ka ka yiridaana nin zaŋŋni ka n‑tumni u tuma.
Dizugu gbaam i maŋŋa ni na'akyimbisi kɔribeeri tuma; ka kpaŋŋi i maŋŋa n‑dɔli yɛlimaŋni soori, ni yɛdda, ni wurilim, ni sufudoaa.
Ka lala nin kyɛ ka i paasi ban dɔli ti Dugma ka ba sufu ka da'ari la zugu.
Kur yiisima i nuu ka kyɛ gyɛrilim zaa, ni boosa boosigu zaŋŋi n‑kyaŋŋi yɛttɔ'akyɔ'ama yɛla.
I mi halli, ni, a yi taasiri la nangbankpeemni na.
Ka ti Dugma tuntumna mun bu sum ni u ŋmeeri nangbankpeemni.
Di laa n‑sumni ni u mari nirilim zaŋŋi kyaŋŋi sɔkam zaa saani, ka mi wulisigu suŋŋa, ka nyɛ la ŋɔn diri sugru halli bumbeeri puuni gba.
Di laa n‑sumni ni u bɛ la baalimm n‑wulisiri ban ŋmeeri nangbankpeemni, ni, ba ti baŋŋi din tuusi.
Dama di pa seelli ka Naawunni ti kyɛ ka ba takki ba teesibeeri ni ba ala'akyi soori nti baŋŋi yɛlimaŋni ŋɔn nyɛ seelli.
Sintaani daa pun bɛri u kyɛ'ariga n‑gbaai ba, ka kyɛ ka ba tum u sufu yuubu zaa; amaa di yi pa seem Naawunni nin ti kyɛ ka ba labi n‑teesiri teesisuma yaasa.
M biiya, kur baŋŋma, ni, duniya wa yi ti ya naai sahanseaa, wahala ni sufusa'aŋŋu pam nin bɛ duniya wa ni.
Niriba nin ti mari beem, ka wuri ligri n‑gaari ninsaalidima.
Ba nin nyuuri bara n‑duusiri ba mansi ka tuuri Naawunni ni niriba.
Biisi nin ti za'asi ba badima ni ba madima yɛligu ka ba bu ya puusi ban tum tunsuma n‑ti ba.
Ba nin za'asi Naawunni beesikasi yɛla.
Ba bu ti ya boori taaba, bee, n‑kyɛ taaba taalli m‑pɛŋŋni.
Ba nin zuuri niriba nyaaŋŋa, amaa ka ku mari ba mansi.
Ba nin tumni taaba putoo gba.
Ba ku laa m‑boori bunsuma halli beela.
Ba nin ti yi taaba nyaaŋŋa; ba nin luuri n‑tumni basabasa; ba nin tibgri ba mansi ba yɛttɔ'a ni.
Halli ka sɔkam boori la u sufuyuubu bunnya'asa ka za'asi Naawunni yɛla wumpu.
Niriba ti ya n‑dɔli la addiini soori ka niriba ti nya, amaa ka bu dɔli Naawunni yiiko soori ni yɛlimaŋni.
Zɔma lala niriba.
Niriba wa taabu yi kur yɔmsiri n‑kpeeri yiya ni, ni ba ti la'ari pɔ'aseeba ban ka yaa n‑gbaasiri ba ni ba ti leebi ba nyaandɔliba.
Lala pɔ'aba mun dɔli ba, ba maŋtoori tumbeeri yɛla zugu, ni ba kɔribeeri yɛla zugu m‑paasi.
Lala pɔ'aba maa yi kur wumni wulisigu, amaa ba bu ya nyaŋŋi m‑paai yɛlimaŋni yɛla bamsim.
Tɔ, ka niriba wa ŋmanni la Gyansi ni Gyambirisi, ban daa nyɛ Igyipti dɔseeba ban daa kyiisi Musa yɛla la; lala ka niriba wa yi kyiisiri yɛlimaŋni maa.
Lala niriba zaa mari la teesibeeri, ka kɔŋŋi yɛdda soori dɔligu.
Amaa ba yɛla ku toaai n‑kyaŋŋi tooni.
Lala niriba daa kyiisi Musa, ka ba gyɛrilim daa yi paalu ka sɔkam nya, lala ka sɔkam nin ti nya niriba wa dinni paalu ni.
Nyin mun daa pun dɔli man ŋɔn daa wulisi sɔseelli.
I daa pun bamsi n beebu soori, ka mi man ŋɔn daa gbaai gbaari seem la.
I pun mi n yɛdda yɛla, ni n sugru diibu yɛla.
I dɔli la n wurilim soori, ka laa n‑zɛ yummu hoo man daa zɛ seem la.
Halli i laa m‑mi mugsigu ni wahala seesi an daa paai ma na: i mi n dindaandima ban daa niŋi ma seem Antiyɔkku tiŋŋa, ni Aikoonyum ni Lisitira tinsi ni gba.
Amaa ka ti Dugma daa yiisi ma a zaa ni.
Yɛlimaŋni, ninsaala kam ŋɔn boori ni u dɔli sɔsuŋŋu ka gyeemni Kirisita Yisa nin nya namsigu.
Halli ka teesibeeri dima ni ziri dima zaa nin maali n‑gbarigi ba tumbeeri zugu.
Ba yɔmsiri niriba, ka niriba mun yɔmsiri ba gba.
Amaa nyin muna - see ka i kur kpalim n‑dɔli ban daa pun wulisi i bunseesi la, seesi nyin daa pun niŋi a yɛdda; dama i mi halli ban saani ka i daa bamsi a. Ka laa m‑mi, ni, i daa baŋŋi Naawunni yɛligu, nyin daa pun nyɛ bibila sahanseaa la.
Lala yɛligu maa teesa zugu ka i nin ti nya bamsim, ka di zugu i nin niŋi Kirisita Yisa yɛdda nti nya tuliginsim u zugu.
Litaafi yɛligu maa sɔppu zaa ka Naawunni vuusim daa ti ti na; a zaa mari yiiko nti wulisi ti, ka kyiisi ziri, ni ti ti baŋŋi tumbeeri ni din bu dɔlisi yɛla; ka a laa n‑wulisiri ti ŋɔn Naawunni yɛlimaŋni soori ŋɔn bɛ seem.
Dizugu Naawunni nira nin toaai n‑tumni ŋɔn Naawunni sufuyuubu ka laa m‑mari yɛm ni yiiko ni u ti tum tunsuma zaa.
Naawunni zugu ka n ya n‑tɔ'asi yɛttɔ'a wa n‑kpaam i, Kirisita Yisa zugu; dama ŋɔn Yisa nin ti kari ban nɛ ni ban kpi zaa sariya.
Ŋɔn Yisa Masiiya lappu na zugu, ni u naam diibu la zugu, ka n ya n‑yɛli i ni, ni, i niŋma nŋɔa#:- Moolima Naawunni yɛligu; kur yirigma di yɛla sahasuŋŋu, halli ni sahaseaa din pa sahasuŋŋu gba.
Sɛ'asim niriba, kpaasim ba zugri ni; kpaamni niriba suŋŋa; kur dim sugru n‑wulisiri n‑wulisiri ba.
Dama saha kyɛnni na ka niriba ku ti laa n‑deaari yɛlimaŋni wulisigu, amaa ka nin dɔli la ba mammaŋŋa kɔrisi soori.
Ba nin bɔ m‑bɔ karimbadima bɔbgu, seeba ban nin wulisiri wulisiseesi an niŋni ba nya'asim m‑paasira.
Ba nin za'asi yɛlimaŋni wumpu, ka zaŋŋi ba ba'aba zaa n‑niŋi kurimbu ni sa lahabaya an ka yɛlimaŋni.
Amaa nyin muna - kur gbaama i maŋŋa yɛlli kam zaa puuni, m‑mari sugru wahala diibu ni; tumni lahabasuŋŋu mooligu tuma, ka laa n‑tum Naawunni ŋɔn yiisi i, ni i tum tunseaa la.
Man muna - saha maa paaya ni n nyɔvuri leebi hoo sara maaligu: n duniya wa ni yiibu saha pɔtta.
N zabi zabsuŋŋu n‑naai; n pun zɔ nti paai zoaa maa tɔriga; n daa mari n yɛdda niŋbu suŋŋa.
Seela bu laa n‑kpalim n‑ti ma, di yi pa la n yɛlimaŋni tuma wa laara deaari.
Ti Dugma Yɛlimaŋni Daana nin ti kari sariya Zaadaari maa, ka ŋɔn saani ka n nin deaai ka.
Laara n dɔya n‑guri ma, ka di pa la man kɔkɔ ka u ti ya n‑zaŋŋi ka n‑tisi, amaa u nin ti zaŋŋi n‑ti bankam zaa sufu boori u lappu na.
Tɔ: ka kpaŋŋma i maŋŋa n‑kyɛ n saani na yoomyooma.
Dama ba zaa bakki ka kyɛ ma: Diimasi daa kyaŋŋi Tɛsalɔnika, ŋɔn wuri duniya wa buna zugu; Karɛseensi mun daa kyaŋŋi Galɛseaa, ka Taituusi kyaŋŋi Dalimɛseaa.
Luuki kɔkɔ n kur kpalim m‑bɛ n saani.
Zaŋŋma Maaki m‑paasi i maŋŋa zugu n‑kyɛ na, dama u nyɛ la ŋɔn nin toaai n‑suŋŋni ma suŋŋa.
Man mun daa tum la Tikyikusi, ni u kyaŋŋi Ɛfɛsusi.
Ka i yi ti kyɛnni na, kpaŋŋma i maŋŋa n‑zaŋŋi m bunyeerigu la - buntibsiseaa man daa kyɛ m‑basi Tirɔ'asi tiŋŋa maa ni la - ka bɛ la Kaapusi saani: zaŋŋma ka m‑mari na.
Ka zaŋŋi litaafidima la gba m‑paasi na, an sɔbi gbansuma la zugu mari la anfaani n‑gaari zaa.
Alɛkzanda ŋɔn nyɛ mankyeeri la daa tum ma taalli pam: ti Dugma nin boosi u beeri, n‑labsi ŋɔn tum seem maa zugu.
See ka nyini gba mari i maŋŋa u saani, dama u daa zabi n‑kyiisi ti yɛligu la nimbirimoaa.
Man daa pun daŋŋi n‑tɔ'asi n yɛttɔ'a la kootu ni, amaa sɔ daa bu zaani n nyaaŋŋa; sɔkam zaa daa zɔ ni ka kyɛ ma.
Naawunni di zaŋŋi di taalli n‑ziili ba!
Amaa ti Dugma daa zaani n nyaaŋŋa, ka ti ma yaa, nti kyɛ ka lahabasuŋŋu maa mooligu ti yi paalu, ka ban pa Yɛhudiyadima maa zaa wum di.
Ti Dugma daa yiisi ma gbugimni noori ni na ni alaafɛa.
Ti Dugma nin yiisi ma yɛlibeoo kam zaa ni na, ka nin mari ma halli nti paai u arizana naam ni.
Ŋɔna n sum ni tibgri halli ni saha kan ka tɔriga!
Ammi!
Puusima Prisila ni Akwila ni Ɔneesifɔru yiri dima n‑ti ma.
Ɛrasitusi daa kpalim m‑bɛ Kɔrinti.
Ka n daa kyɛ Tirɔfimusi mun Miliitusi timpuuni, ŋɔn daa ka alaafɛ zugu.
Kpaŋŋma i maŋŋa n‑kyɛ na ka waari saha na bu piili.
Yubulusi puusiri i ni, ŋɔn ni Pudɛnsi ni Linusi ni Klɔdiya, zaŋŋi n‑tabli ti mabiisi ban kpalim la zaa.
Ti Dugma kpamsim i sufu!
Naawunni piinisuma nin kpalim m‑bɛ ya ni!
Gbaŋŋu wa yi la man Pɔla saani na.
Man mun nyɛ daabri n‑ti Naawunni, ni tuumu n‑ti ti Dugma Yisa Kirisita Masiiya.
Naawunni n daa gaŋŋi ma ka tum ma ni n‑kyaŋŋi nti kpamsi u ninvuggamsa la yɛdda.
U daa laa n‑tum ma ni n kyaŋŋi nti kyɛ ka ba baŋŋi yɛlimaŋni zaŋŋi n‑kyaŋŋi Naawunni soori ni.
Naawunni n daa daŋŋi m‑basi ti nangbambasiri zaŋŋi n‑kyaŋŋi nyɔvuri kan ka baasigu la pɔi ka duniya naayi piili.
Ka lala nyɔvuri tama zugu ka ti mari ti yɛdda ni bamsim maa n‑zɛ yummu.
Ka saha maa deede ŋɔn daa ti paai, u daa kasigi u yɛligu maa n‑tiri niriba.
Naawunni ŋɔn nyɛ ti tuligra la n daa zaŋŋi lahabasuŋŋu maa n‑niŋi n nuusi ni, ka m moonni ka: ka lala lahabaari puuni ka u wulisiri u yɛligu yɛla.
N sɔbri n‑tiri la nyini, Taituusi, dama i nyɛ la m bimaŋni, ti zaa ŋɔn mari yɛdda yinni zugu.
Ti Ba Naawunni ni Kirisita Yisa nin niŋi bunsuma zaa n‑niŋi i, ka ti i alaafɛa.
Dinŋɔ zugu ka n daa kyɛ i, ni i kpalim m‑bɛ Kyiriti tingbaŋŋu ni, ni i dɔlisi tin daa bu naai tunseesi la ka maali n‑zaanni a. N daa laa m‑boori la i yiisi niriba n‑diisi toondaandima tinkam zaa ni, kaman man ŋɔn daa wulisi i seem maa.
I yi diisi sɔ toondaana, see ka di daama mari la beesisuŋŋu ka ka galiŋŋu.
See ka u mari la pɔ'a yinni, ka u biisi n nyɛ seeba ban niŋni yɛdda, ka niriba ku nya taalli ba saani, ni, ba bu gbaari ba mansi suŋŋa, bee, ba bu deaari ba badima maa noori.
Toondaana ŋɔn su Naawunni yiri dima tuma fukumsi zugu, di niŋi la kamaata ka u mari la beesisuŋŋu ka ka galiŋŋu.
Di bu sumni ni u nyuuri bara, bee, u sufu yisigi yoomyooma.
Di mun bu laa n‑sumni ni u nyɛ danyuura, bee, zabboora bee, ŋɔn ba'a zaa bɛ la ligri boobu ni.
See ka u deaari la saamma u yiri ni, ka wuri din veela.
Toondaana sumni la u nyɛ yɛm daana ni yɛlimaŋni daana, ni ninvugsɔ ŋɔn bɛ kasi ka mari u maŋŋa suŋŋa.
Di laa n‑niŋi kamaata ka u mari Naawunni yɛligu din nyɛ yɛlimaŋni maa kirikiri, hoo ban daa wulisi ti seem la.
Lala zugu nin kyɛ ka u nin toaai n‑kpamsi u taaba ka wulisi ba yɛm ni alaafɛ sɔya ŋɔn bɛ seem; ka dinŋɔna u nin wulisi ban kyiisiri ti yɛla ba buriginsim ŋɔn nyɛ seelli.
Dama niriba pam siri bɛ ni ban mari tuppuwumni ka kur tɔ'asiri yɛttɔ'akyɔ'ama ni ba ti yɔmsiri niriba.
Seeba ban na kur dɔli la Yɛhudiyadima addiini kaya soori maa bɛ la lala halli.
Ba yɛttɔ'a ka soori - see ka i kyɛ ka ba sina, dama ba wulisiri la wulisiseelli din da bu sumni ni ba wulisi.
Lala wulisigu maa ŋmaari la yiya.
Nyoori zugu ka ba niŋni lala maa.
Kyiriti dima maa muna - halli ba maŋtoori anabisɔ gba daa yɛli ba yɛla, ni#:- “Kyiriti dima kur nyɛ la ziri dima saha zaa; Ka nyɛ ninvugbeeri, ka nyɛ gbinnya'adima: Beem dima ban wuri bundirigu pam yɔri.” Yɛlimaŋni n‑kur la.
Dinzugu kpaasim ba zugri ni suŋŋa.
Dinŋɔ nin kyɛ ka ba yɛdda maali n‑kpaŋŋi suŋŋa.
I yi niŋi lala, ba ku laa n‑wumni sɔlinseesi Yɛhudiyadima maa ŋɔn sɔlimni n‑tisiri ba maa; bee, ninsaalidima ban za'asi yɛlimaŋni soori la ŋɔn zaali zaaliseesi maa.
Bunseelli kam zaa nyɛ la kasi n‑ti ninvugseeba ban nyɛ kasi; amaa ban tumni da'ari tuma ka bu niŋni yɛdda la, bunseelli n ka ni n‑nyɛ kasi n‑ti ba.
Ba sufu, ni ba sufu ni teesa zaa nyɛ la da'ari.
Ba yɛliya, ni, ba mi Naawunni, amaa ka ba tuma zaa kyiisiri u ni.
Ba tuma zaa nyɛ la din kyisira, ni noori za'asigu.
Dinzugu ba ku nyaŋŋi n‑tum tunsuŋŋu zaa.
Amaa nyin mun kur wulisima wulisigu seelli din dɔlisi kan nyɛ yɛlimaŋni.
Wulisima ninvugkura la, ni, ba bɛ baalimm, ka ba beebu maa nin sum ni gyirima tisibu.
Wulisima ba ka ba mari yɛddamaŋni ni wurilimmaŋni, ka kur kpalim n‑zɛ yummu, dama anŋɔ zaa tisiri alaafɛa.
Wulisima pɔ'akura la gba ka ba beebu mari gyirima; amaa ka pa ni ba leebi ban zuuri niriba nyaaŋŋa, bee, daam ŋɔn su seeba.
Kyɛ ka ba wulisiri la din veela.
Ba yi niŋi lala, ba nin toaai n‑wulisi pɔ'aseeba ban na bu kurigi la ka ba wuri ba siridima ni ba biisi.
Ni, m‑paasi lala, ni ba mari mangbaari ka bɛ kasi, n‑tumni ba yiya tuma suŋŋa, ka sigsiri ba mansi n‑tiri ba siridima.
Dinŋɔ zaa nin kyɛ ka sɔ ku maali Naawunni yɛligu maa ansarisi.
Di sumni, ni, i kpamsi na'akyimbisi la gba ka ba mari mangbaari.
Bunseelli kam zaasa puuni i maŋtoori tunveela nin wulisi ba din sum ni ba bɛ seem.
I yi wulisiri ba, nyin zaanma deede; ka kyɛ ka i nini m moaai ni i yɛttɔ'a zaa bɛ suŋŋa ka sɔ ku toaai n‑galim i. Dinŋɔ nin kyɛ ka ban bu sakki i yɛligu maa di vi, dama ba ku nya yɛttɔ'abeoo ni ba ti zaŋŋi n‑galim ti beebu soori.
Wulisim daaba la gba ka ba sigsiri ba mansi n‑tiri ba dugmadima bunseelikam zaa ni.
Wulisim ba ka ba tumni din nin kyɛ ka ba dugmadima nini tigra, ka bu ŋmeeri ba nangbankpeemni.
Ka ba di zuuri ba dugmadima neema, amaa ba kyɛ ka ba beebu kasigi n‑wulisi, ni, ba nyɛ la yɛdda dima ka zɛ yummu ni yɛlimaŋni.
Dina nin kyɛ ka Naawunni ŋɔn nyɛ ti tuligra maa yɛla wulisigu la ti nya gyirima, ban n niŋni bunseelikam zaa zugu.
Dama Naawunni n siri wulisi u wurilim paalu ni, ni, u piinisuma zugu ka sɔkam nin toaai n‑nya tuliginsim.
U wurilim piini wa lahabaari n wulisiri ti, ni, ti za'asima din bu dɔli Naawunni soori, ni din nyɛ duniya wa kɔribeeri, amaa ka kur mari mangbaari, ka zɛ deede, ka laa m‑mari beebu seelli din dɔli la Naawunni soori, saha kanŋɔna.
Ti niŋma dinŋɔ ka guusiri ti tama paalu yiibu na - Yisa Masiiya ŋɔn ti ya zaŋŋi u gyirima n‑yi paalu ni na nla, ka u nyɛ la ti Naawuntitaari, ni ti Tuligra.
Ŋɔn Yisa n daa zaŋŋi u nyɔvuri n‑tisi, ni u yɔlisi tirima ni ti ti leebi u toori niriba maa.
Ka u laa n‑yiisi ti tumbeeri kam zaa ni, ka nyeesi ti ka ti leebi kasi, ka ti sufu kur nin boori la ti tumni din veela.
Anŋɔ n nyɛ bunseesi din sumni ni i wulisiri n‑tiri ba.
Mari yiiko zaa n‑kpamsiri ba, ka kpaasiri ba zugri ni.
Nyin mun di kyɛ ka sɔ gɔsi i yɔri.
Teaama i niriba n‑yɛtti ba, ni, ba kyɛ ka ba sufu bɛ nadima ni, ni ba tinkpamma ni, ka wumni ba noori yɛligu ka tumni tunsuma saha kam zaa.
Ka i laa n‑yɛli ba, ni, ba di sa'amni ba kpeaa yuuri, bee, m‑boori zaba; amaa ba mari nangbanyinni ni sɔkam zaa ka sigsiri ba mansi niriba zaa saani.
Tirima mun gba daa zi Naawunni yɛla.
Ka ti daa niŋni gyɛrilim, ka daa dɔli ti mammaŋŋa sufu yuubu ni kɔribeeri, ka burigri n‑yi sɔsuŋŋu ni.
Ti daa za'asi ŋɔn Naawunni yɛligu ka daa sa'amni ti taaba yuya ka laa n‑zabri ba nyuuri.
Ka niriba daa yaai ti, ka ti mun gba daa bu boori ba yɛla.
Amaa Naawunni ti tuligra ŋɔn daa ti wulisi u sufupeelli maa soori, ni u wurilim, ti daa nya tuliginsim.
Di daa pa la ti tunsuma zugu, amaa ŋɔn Naawunni daa zɔ ti namboo zugu.
U daa zaŋŋi u Sii Kasi maa n‑niŋi ti ni, ka zaŋŋi u kɔsuŋŋu n‑su ti, nti peaai ti tumbeeri m‑basi, ni ti ti maali n‑dɔ'ai n‑nya nyɔvuri paalli.
Ka Naawunni daa kyɛ ka u Sii Kasi kyɛ ti saani na n‑suŋŋi ti halli, ka daa niŋi lala, Yisa Kirisita ti Tuligra zugu.
U daa niŋi lala ni u ti deaai ti hoo yɛlimaŋni dima u lala wurilim piini la zugu, ka kyɛ ka ti nin mari tama, ni, ti siri nin di nyɔvuri kan ka tɔriga hoo ti faari tɔrli.
Yɛligu wa nyɛ la yɛlimaŋni ka i nin toaai n‑niŋi ka yɛdda.
M boori la i wulisiri yɛla wa zaa ni nimbirimoaa.
Ka lala zugu nin kyɛ ka ninvugseeba ban pun niŋi Naawunni yɛdda la kur nin teesiri tunsuma tumpu yɛla saha kam.
Dama lala nin suŋŋi niriba ka niŋi sɔkam zaa anfaani.
Amaa di kyɛ ka i ba'a bɛ yɛttɔ'akyɔ'ama nangbankpeemni wa ni, bee, yaadima yuya dɔlisigu ni, bee zaba zaŋŋi n‑kyaŋŋi zaaligu kaari sɔya.
Anŋɔ zaa ka gbinni, ka bɛ la yɔri.
Ninvugsɔ ŋɔn boori wɔligri muna - kur kpamsim u napɔmbuyi pɔi, ka u yi na za'asira, nyin naayi kyɛli u ka di laa m‑puusiri u. Lala nira maa nyɛ la bungɔliŋŋu ka kur tumni la tumbeeri: u katti la u mammaŋŋa sariya ka lusi u maŋŋa.
Tɔ: ka n gbaai la gbaari, ni, n nin kpalim m‑bɛ Nikɔpɔlisi tiŋŋa see ka waari saha ti naai: dizugu n yi ti tum Aritimasi bee Tikyikusi i saani na, nyin kpaŋŋma i maŋŋa ka kyaŋŋi ni i ti paai ma bɛni.
Kpaŋŋma i maŋŋa n‑suŋŋi Looya Ziinasi ni Apɔloosi ka zaali ba soori, ka di kyɛ ka ba bunseelli ti pɔsigi.
Kur kyɛ ka ti niriba maa ti bamsi tunsuma nimmoaa tumpu, ni ba ti ku ba dabsa zaa bukaata ka ku kpalim m‑bɛ yɔri.
Baseeba ban bɛ kpa maa puusiri i ni.
Ka nyin mun puusima ti zɔdima ban niŋi yɛdda maa zaa n‑ti ma.
Naawunni piinisuma bɛ ya zaa saani.
Man Pɔla, ŋɔn daa kpɛ sarika Kirisita Yisa Masiiya yɛla zugu, ni ti mabii Timɔti - ti puusiri i ni.
Mani Pɔla n‑sɔbri gbaŋŋu wa n‑tiri nyini Failiimɔn, tin la'am n‑tumni Kirisita Yisa tuma la zugu.
Ti laa m‑puusiri i pɔ'a Siisita Afiiya, ni i bii Akyipusi, ni Yisa nyaandɔliba ban la'amni i yiri puuni la.
Akyipusi gba nyɛ la ŋɔn moori n‑dɔla Yisa suŋŋa.
Ti Dugma Naawunni ni ti Dugma Yisa suŋŋma i ka ti i sufumaasim.
Tɔ: m mabii Failiimɔn, man ŋɔn susiri wunsusigu sahanseaa zaa, n yi puusiri Naawunni pam i zugu.
Dama m mabiisi yɛtti ma, ni, i wuri ti Dugma Yisa pam, ka laa n‑niŋni u yɛdda, ka boori ban nyɛ Yisa nyaandɔliba zaa.
N laa n‑susiri Naawunni, ni, u kyɛ ka nyin ni ban niŋi yɛdda ka la'am n‑gyeemni Naawunni maa zaa ti mari nangbanyinni.
Lala maa nin kyɛ ka i baŋŋi Naawunni ŋɔn zaŋŋi bunsunseesi zaa n‑ti ti Kirisita zugu.
Nyini Failiimɔn n nyɛ m mabisuŋŋu, ka i boori la Naawunni nyaandɔliba zaa yɛla ka kpamsiri ba sufu n‑tiri ba.
Lala zugu ka man gba nya sufupeelli ni sufudoaa.
Tɔ: ka man ŋɔn su fukumsi seelli Kirisita tuma zugu, m mari soori ni n ti zaali i noori, ni, i tumni din tuusi.
Amaa man ŋɔn wuri i la zugu ka n susiri i ni, ni, i suŋŋi ma.
Ii: man Pɔla, ŋɔn nyɛ Kirisita Yisa kpambari la - halli ka pampaŋŋɔ ba gbaai ma n‑kyaŋŋi nti kpari Yisa yɛla zugu - man Pɔla yi susiri i n‑tiri Ɔneesima.
Ŋɔn daa nyɛ i daabri ka zɔ la zugu ka n sɔbri gbaŋŋu wa n‑tiri i na.
N ya yɛli i, ni, u wum n yɛligu, halli man bɛ la dansarika ni zaa yɔri, ka yi niŋni Yisa yɛdda, di zugu u leebi la hoo m biiya.
Ŋɔn Ɔneesima yuuri maa gbinni nyɛ la ‘anfaani’, amaa u daa ka anfaani n‑ti i; ŋɔn mun yi niŋi tuuba wa, u mari la anfaani n‑tiri mani ni nyini zaa.
Di zugu ka man Pɔla tumni u, ni u labi i saani na, halli ni n wuri u pampam.
Halli m boori u kpalim n saani n‑tumni Naawunni tuma maa; lala ka u laa n‑zɛ i zaazii ni n‑suŋŋni ma, ban daa kpari ma lahabasuŋŋu maa zugu la.
Amaa m bu boori ni n niŋi seelli, see ka nyin mammaŋŋa baŋŋi di gbinni.
I yi ti baŋŋi, i nin tum din tuusi i toori sufu yuubu zugu, pa la man zaali i lala maa zugu.
Di yi pa seem ka lala zugu ka ŋɔn daa zɔ ka kyɛ i beela maa: ni, u yi ti labi na, i nin mari u halli saha din ka tɔriga.
Pampaŋŋɔ u yi leebi la ti mabiwuttigu, u laa m‑pa daabri, ka lala veela n‑gaari zaa.
U nyɛ la m mabiiya, amaa see ka nyin ni ŋɔn lɔ la mabiitiri.
N‑gaari lala, ti wuri u hoo dɔsuŋŋu, ka laa n‑wuri u hoo ti Dugma biiya m‑paasi.
Man ni nyin la'am n‑tumni Naawunni tuma.
Di zugu deaama u hoo nyin deaai ma seem maa.
U yi sa'am la i bunseelli kam, bee, u di la i samni, nyin yɛlima ma ka n yɔa.
I bu nya?
- man Pɔla n sɔbri wa n toori nuu ni: man nin yɔ u samni.
Halli man yɛligu ŋɔn daa kyɛ ka i niŋi Naawunni yɛdda maa, ka di zugu i pun di n samni i maŋtoori nyɔvuri zugu.
Di zugu kpaŋŋma i maŋŋa n‑kyɛ ka n nya anfaani dinŋɔ zugu: kur kyɛ ka n sufu maai, dama ti zaa nyɛ la Yisa nyaandɔliba.
N sɔbri gbaŋŋu wa n‑tiri i, dama m baŋŋiya, ni, i nin wum n noori wa, halli ka tum n‑gaari man yɛtti seem wa.
Din paasi, n susiri i ni, ni, i maalima duu siri n‑zaali ma.
Dama m mari tama, ni, Naawunni nin kyɛ ka ba yiisi ma n‑ti ya na, dama ya susiri Naawunni n‑tiri ma.
Ɛpafraasi gba puusiri i ni.
Ŋɔn gba ka ba daa kpari duu, Kirisita Yisa zugu.
Maaki, Arisitaakusi, Diimasi, ni Luuki dima zaa puusiri i ni.
Man ni ban n la'amni n‑tumni Yisa tuma maa.
Ti Dugma Yisa Kirisita Masiiya piinisuma bɛ ya sufu zaa ni.
Sahanseaa din gaari la, Naawunni daa tɔ'asiri n‑tiri ti yaadima la; u daa niŋi lala anabidima nɔya ni, dama ba niriba pam daa tɔ'asiri ba saha ba saha, ni zii baligubaligu.
Amaa zuna sahanseaa din baasi nyaaŋŋa wa ka u tɔ'asiri n‑tiri ti la u Bii maa noori ni.
U Bii maa ka u daa gaŋŋi, ni duniya wa naari saha yi ti paai na, u nin ti leebi bunseelli kam faditta, dama ŋɔn kɔbri ni gba ka Naawunni daa naam duniya zaa.
Bii maa n wulisiri Naawunni gyirima ŋɔn ŋmanni seem la; ka na mari Naawunni mammaŋŋa beebu, halli ni Naawunni ŋɔn bɛ seem la, ŋɔn gba bɛ la lala.
U yɛligu kan mari yiiko pam maa ka u zaŋŋni m‑mari bunseelli kam.
Ŋɔn daa ti maali soori ni daadam nya ala'akyi kyɛ-m‑pɛŋŋi n‑naai, u daa zinni la Naawunni Ŋɔn Galisi maa nudirigu zizii maa arizana ni.
Dinzugu Naawunni daa zaali u la zaazititaari ni, n‑gaari malaakadima; kaman ŋɔn daa pun ti u yuuri kan gaari ba yuya seem la.
Naawunni daa yɛli Yisa, ni#:- “Nyini n nyɛ m biiya; Zuna n leebi i ba.” m‑paasi yaasa: Naawunni daa yɛli Yisa, ni#:- “N nin leebi i ba, Ka i mun leebi m biiya.” - U daa na mi n‑yɛli malaakasɔ lala?
- Ay, halli beela!
Din paasi yaasa, Naawunni ŋɔn daa ti yɛ n‑tum u bikpeema maa ni u kyɛ duniya wa ni na, u daa yɛliya, ni#:- “Ya kyɛ ka Naawunni malaakadima zaa ti gyeem u!” Ka ŋɔn daa tɔ'asiri malaakadima maa yɛla maa, u daa yɛli la nŋɔa#:- “U maali u malaakadima maa la hoo pɛsiŋŋu, Ka kyɛ ka u tuumudima bɛ hoo bugum peelim.” Zaŋŋi n‑kyaŋŋi u Bii maa yɛla muna ka u daa yɛli, ni#:- “Naawunni, i naam zizii la kpalimna, Ka nin bɛ ni halli ni saha kam.
I naam zangbeaa bɛ la i nuu ni - Sɔsuŋŋu ni yɛlimaŋni naam zangbeaa!
Nyin wuri din tuusi Ka yaai din bu tuusi.
Di zugu ka Naawunni pun diisi i naam - Naawunni ŋɔn nyɛ i Dugma maa - Ka i sufupeelim gaari i taaba dinni zaa.” U naa n‑yɛli yaasa#:- “Piiligu maa ni, n Dugma, Ka nyini n daa nyeebi duniya wa; Sangbana la gba nyin, Naawunni, daa maali.
Anŋɔ zaa nin ti gaari, Amaa nyin kur ya kpalim m‑bɛ ni; A zaa nin ti kpi Hoo sutura ŋɔn kpiiri seem la.
Ka i nin ti kpabi a hoo kparikurigu la, Ka a takki hoo kparigu ŋɔn takkri seem maa.
Amaa nyin kur nin kpalim m‑bɛ lala ka ka takkri, I mun kur ka naari.” Tɔ: ka malaakadima maa ni bandima ka Naawunni daa yɛli lala?
Bee, n‑yɛli, ni#:- “Ti Dugma daa yɛli n‑ti n Dugma maa, Ni, ‘Kyɛm n nudirigu zii na n‑zinni, Halli ka n zaŋŋi i dindaandima zaa N‑niŋi i nuusi ni.’ ” Ay!
- ba sɔ ka u daa bu yɛli lala!
Di zugu malaakadima maa yi dee nyɛ la bɔa?
- Ba nyɛ la siseeba ban gyeemni Naawunni ka laa n‑nyɛ ŋɔn Naawunni ŋɔn tumni seeba ka ba ti suŋŋni u niriba - ninvugseeba ban ti ya nya tiliginsim.
Dinzugu di kpa la talasi ka ti sufu kpalim m‑bɛ tin daa pun wum yɛlimanseelli la suŋŋa; din nin kyɛ ka bunseelli ku zaŋŋi ti m‑miligi ka kyɛ di.
Dama yɛttɔ'aseesi malaakadima ŋɔn daa tɔ'asi la daa zɛ la deede ni yɛlimaŋni, ka ŋɔnkam daa bu dɔli a, bee, n‑deaai zaaligu la, di daama siri daa nya tubdarigri din sumni u. Ka dinŋɔna wula ka tirima nin toaai n‑zɔ n‑yi tubdarigri maa ni, ti ba'a yi ka tiliginsim din galisi wa ni?
Ti Dugma mammaŋŋa n daa daŋŋi m‑mooli tiliginsim wa yɛla, ka baseeba ban daa wum lala daa wulisi ti, ni, di siri nyɛ la yɛlimaŋni.
Ka Naawunni gba daa zaŋŋi makkri tuma ni alahazibu tuntumsa n‑di lala sɛhara, ni alahazibu tuma baligu pam, ka daa tɔri Sii Kasi piini la, hoo u yuubu ŋɔn nyɛ seem.
Pa malaakadima ka Naawunni daa zaŋŋi duniyaseaa kan ti ya kyɛ na suubu fukumsi n‑niŋi ba nuusi ni: lala duniya la n nyɛ tin tɔ'asiri seaa yɛla wa.
Amaa sɔ n daa sɔbi Naawunni yɛligu luginseaa ni, ka yɛli, ni#:- “Ti Dugma Naawunni, ninsaala nyɛ la bɔa?
- Halli ka i teesiri u yɛla?
Bee, daadam bii dee n‑nyɛ la bɔa?
- Ka i ba'a bɛ u ni?
I daa naam u ka u gyirima poaai malaakadima gyirima, Ka di niŋi lala saha beela: Amaa ka daa kyɛ ka u mari pɛ'abu ni gyirima pam, Ka zaŋŋi bunseelli kam zaa fukumsi n‑niŋi u nuusi ni.” Ni, Naawunni ‘zaŋŋni bunseelli kam zaa’ n‑niŋni ninsaala ‘fukumsi’ ni maa; tɔ - u daa bu kyɛ halli bunni yinni din wulisi, ni, ŋɔn ninsaala bu su di.
Amaa di zaa yɔri, ti bu nya ka ninsaala su bunseelli kam zaa fukumsi pampaŋŋɔa.
Kulla Yisa ka ti nya, ka u siri daa ‘poaai malaakadima’ saha beela, ni u ti di wahala n‑kpi.
Ka ti laa n‑nya u, ka u mari gyirima pampaŋŋɔa.
Dama Naawunni wurilim zugu ka u daa sakki, ni, u ti baŋŋi kum toom ŋɔn nyɛ seem, n‑niŋi lala daadam kam zugu.
Naawunni n nyɛ sɔ ŋɔn daa naam bunseelli kam, ka u mari bunseelli kam: ka mun daa yɛnni, ni, u nin zaŋŋi biisi pam ni ba ti la'am n‑nya gyirima.
Di zugu di daa tuusiya ni u kyɛ ka Yisa bɛ beesikasi zaa ka ka galiŋŋu, wahala diibu puuni.
Dama ŋɔn Yisa nyɛ la biisi wa toondaana ŋɔn ziiri ba n‑taasiri tiliginsim ziiya.
Ninvugsɔ ŋɔn kyɛ ka niriba leebi la Naawunni niriba m‑bɛ kasi, ŋɔn ni ŋɔn suŋŋni seeba lala maa - ba zaa la'am m‑mari ba dɔ'am yinni.
Di zugu ka Yisa bu zɔri vi ni u booli ba, ni, u mabiisi.
Dama ŋɔn daa yɛli n‑ti Naawunni seem nŋɔa#: “N nin mooli i yuuri maa n‑ti m mabiisi maa; Ka yuum yuuma m‑pɛ'ai i, ti la'aŋŋu puuni.” Ka daa laa n‑yɛli, “N nin zaŋŋi n yɛdda zaa n‑niŋi u ni.” Ka laa n‑yɛli yaasa, ni, “Nnya ma!
- Man ni biseeba nyin zaŋŋi n‑ti ma la.” Ka biisi maa ŋɔn nyɛ saalidima m‑mari ningbiŋŋu ni ziim la zugu, ŋɔn Yisa gba daa leebi ba taabu, ka ŋɔn ni ban la'am m‑mari ningbiŋŋu yinni.
U daa niŋi la lala ni u kum zugu ti kyɛ ka u sa'am Sintaani ŋɔn mari kum yiiko la.
Ka lala ka u daa yiisi daaba maa m‑basi - baseeba ban daa kpalim m‑bɛ daabtiri ni ba beebu zaa, kum dabeem zugu la.
Di pa la malaakadima maa zugu ka u daa niŋi lala, ni u ti suŋŋi bana, amaa Ibrahim ya'ansi ka u daa suŋŋi.
Dinŋɔ zugu ka di daa kpa talasi ni u bɛ kaman u mabiisi ŋɔn bɛ seem seelikam puuni.
Dina n nin kyɛ ka u toaai n‑leebi Gyeeŋŋu Toondaansɔ ŋɔn zɔri niriba namboo, ka zɛ la yummu u tuma tumpu ni, zaŋŋi n‑kyaŋŋi Naawunni saani; ka naa n‑kyɛ ka u zaŋŋi u maŋŋa n‑zɔri sindaani n‑kpiisiri niriba tumbeeri taalli ni ba ti nya ala'akyi kyɛ-m‑pɛŋŋi.
Ka ŋɔn mammaŋŋa ŋɔn daa di wahala u zamsigu nyaabu puuni zugu, u nin toaai n‑suŋŋi ninvugseeba ban nyari zamsigu pampaŋŋɔa.
M mabiisi, ya nyɛ la Naawunni dinni ka nyɛ kasi; ka ya gba ka Naawunni daa booli ka ya sakki.
Tɔ!
- ya teaama sɔ ŋɔn nyɛ ti toondaana yɛla - di nyɛ la: sɔ tin sakki u yɛla, ni, ti tuumu n nyɛ u, ni ti gyeeŋŋu toondaana - Yisa nla.
U daa zaani yummu n‑ti Ŋɔn yiisi u n‑zaali maa, kaman Musa gba ŋɔn daa zaani yummu u Naawunni gyeeŋŋu duu puuni tuma ni seem la.
Amaa Masiiya nyɛ la ŋɔn sumsi ni u mari gyirima n‑gaari Musa, kaman tammeera ŋɔn mari gyirima n‑gaari yiri seaa ŋɔn mɛ seem la.
Yiri kam mari la ninvugsɔ ŋɔn mɛ ka, amaa Naawunni n nyɛ ŋɔn mɛ bunseelli kam zaa.
Ŋɔn Musa daa zaani yummu hoo kpambari Naawunni yiri maa zaa ni, bee, hoo wuddaana, ni u ti niŋi sɛhara zaŋŋi n‑kyaŋŋi Naawunni ŋɔn ya n‑tɔ'asi yɛliseesi la.
Yisa Masiiya mun bɛ la Naawunni yiri ni hoo yiddaana biiya, ka tirima muna - ti yi ti mari sufukpeemni ni nimbirimoaa - tirima mun nyɛ la hoo yiri dima maa, see ka ti laa n‑niŋi tin mari tamaseaa maa yɛdda, zaŋŋi n‑kyaŋŋi di baasigu.
Dizugu ka Naawunni Sii Vuusim Kasi teaari n‑yɛtta#:- “Ya yi wum Naawunni kukɔri zuna dabsiri wa, Ya miri ka ya mari tuppuwumni, Kaman ya Izraɛli dima ŋɔn daa mari seem, n‑nya galinsi yoo maa ni sahanseaa la, Yan daa zamsi ma la zugu.
Bɛni ka ya yaadima daa zamsi ma, Halli ni ba daa kur nya man Naawunni tuma maa zaa yɔri - N tuma ŋɔn daa nyɛ seem yuumpisinaasi puuni la.
Di zugu n daa gyɛ suuri n‑niŋi ba zamaani maa ni Halli nti yɛli ba yɛla, ni, ‘Ba sufu teesa ni ka ba kur burigri ni, Ka za'asiri n sɔya dɔligu!’ Lala zugu ka n sufu daa yisigi, Ka n daa pɔ noori n‑yɛli#: ‘Ba ku ti nya vuusim ziiya man saani!’ ” Tɔ: m mabiisi, yan di kyɛ ka ya sɔ mari teesibeeri u sufu ni an birisira ka za'asiri yɛdda niŋbu; lala nin kyɛ ka u yi Naawunni nyaaŋŋa - Naawunni sɔ ŋɔn nyɛ Nyɔvuri Daana.
Amaa sahanseaa Naawunni Sii Kasi ŋɔn boonni, ni, ‘zuna dabsiri wa’ la, ya kpamsima taaba sufu dabsiri kam, ka di kyɛ ka ya sɔsɔ mari tuppuwumni ka dɔli tumbeeri yɔmsigu yɛla.
- Dama ti yi ti kpalim m‑mari tin daa daŋŋi m‑mari tamaseaa la halli nti paai seelikam baasigu maa, lala nin kyɛ ka ti nyɛ la baseeba ban la'am m‑bɛ Masiiya saani, ka ti zaa teesa nyɛ yummu.
- Hoo tin na pun yɛli seem la, ni#:- “Ya yi wum Naawunni kukɔri zuna dabsiri wa, Ya miri ka ya mari tuppuwumni, Kaman ya Izraɛli dima ŋɔn daa mari seem, ” Tɔ, ka bandima n‑lee n‑nyɛ ban ‘n daa wum Naawunni kukɔri’ maa ka daa ‘mari tuppuwumni’?
- Pa Musa ŋɔn daa zaŋŋi ninvugseeba n‑yi Igyipti tingbaŋŋu ni na zaa la nla?
Ka bandima zugu ka Naawunni daa gyɛ suuri n‑niŋi ba, yuumpisinaasi puuni la?
- Pa ninvugseeba ban daa tum tumbeeri la nla?
- halli ka ba daa kpi m‑basi yɔri, yoo maa ni.
Ka bandima ka Naawunni daa pɔ noori n‑yɛli ba, ni, ‘Ba ku ti nya vuusim ziiya man saani.’?
- Pa ninvugseeba ban daa mari tuppuwumni maa nla?
Tɔ: ka dizugu ti nya ka di nyɛ la ba yɛdda za'asigu zugu ka ba daa bu kpɛ lala vuusim zii maa ni.
Dizugu vuusim ziseaa Naawunni ŋɔn daa basi ka nangbambasiri maa, lala nangbambasiri maa na kpalim n‑zɛya: dinŋɔna ya kyɛ ka ti mari ti mansi ka ti sɔ ku kɔŋŋi vuusim zii maa paari na.
Naawunni lahabasuŋŋu maa daa paai tirim gba saani na, kaman di daa paai ban saani seem la.
Tɔ, ban daa wum lahabaseaa daa bu ku ba bukyi, dama ban ŋɔn daa wum maa, ba daa bu niŋi di yɛdda.
Amaa tirima ban pun niŋi yɛdda la kpɛ vuusim zii maa Naawunni saani.
Lala zugu ka u yɛliya, ni#:- “Lala zugu ka n sufu daa yisigi, Ka n daa pɔ noori n‑yɛli#: ‘Ba ku ti nya vuusim ziiya n saani.’ ” Naawunni n daa yɛli lala, halli ŋɔn daa pun naam duniya wa, ka naai u tuma maa.
Dama dabsaayɔpɔi daari yɛla ka Naawunni pun yɛli, Litaafi puuni ya'aseaa, ni, Naawunni daa vuusi u tuma zaa puuni dabsaayɔpɔi daari.
Ka daa laa n‑yɛli, ni, ‘Ba ku ti nya vuusim ziiya n saani.’ Di zugu vuusim zii maa nyaabu na kpalim n‑guri ninvugseeba ni ba ti vuusi, amaa ban daa tuui n‑wum lala lahabasuŋŋu maa daa bu paai vuusim ziiya Naawunni saani, ban daa bu niŋi yɛdda zugu.
Ka Naawunni daa laa n‑zaali dabsiseaa kan boonni, ni, ‘zuna dabsiri wa’; ka di daa yuui pɔi, ka u daa kyɛ ka NaaDauda daa yuum n‑yɛli - hoo tin na pun yɛli seem la - ni#:- “Ya yi wum Naawunni kukɔri zuna dabsiri wa, Ya miri ka ya mari tuppuwumni.” Gyɔsuuwa yi siri daa kyɛ ka Naawunni niriba nya vuusimaŋni, Naawunni naa n‑ku laa n‑tɔ'asi ‘vuusim dabsiri’ yɛla yaasa.
Lala zugu, vuusim dabsiri na kur zɛ ni n‑guri Naawunni niriba ni ba vuusi.
Ŋɔnkam kpɛ vuusim ni Naawunni saani pun kyɛ u tuma ka vuusira - hoo Naawunni mammaŋŋa ŋɔn daa tum u tuma n‑naai ka vuusi seem la.
Dizugu ya kyɛ ka ti kpaŋŋi ti maŋŋa m‑paai vuusim ziiya Naawunni saani, ka di kyɛ ka sɔsɔ dɔli la banŋɔ tuppuwumni soori nti kɔŋŋi lala vuusim maa, u yɛdda kɔŋŋsim zugu.
Naawunni yɛligu mari la nyɔvuri, ka tumni ka tuma pam.
Di ŋmani la suuwa, ka diri n‑gaari takoobi kan mari nɔya ayi; ka ŋmaari ni n‑wɔligri ninsaala sii ni u ningbiŋŋu ziiya, ka laa m‑paari u kɔbtuga ni kɔba kpaam.
Lala ka Naawunni yɛligu siri viisiri m‑baŋŋni ninsaala sufu boorim ni u sufu ni teesa zaa ŋɔn nyɛ seem.
Bunseelli ka ni n‑nin toaai n‑sɔ'ai Naawunni saani, dama duniya yɛla ni buna kam zaa dɔ la u tooni, ka ti zaa nin ti vii ti beesigu m‑bulisi u. Tɔ: ka Naawunni Bii Yisa ŋɔn nyɛ ti Gyeeŋŋu Toondaana la n ya kyɛ ka ti gyi ti yɛdda tin sakki seaa maa nuusi ayi.
Ti Toondaana wa n galisi, ka du arizana n‑gaari n‑kpɛa.
Ti Gyeeŋŋu Toondaana wa pa la sɔ ŋɔn zi ti tariŋŋu ni ti kyɔ'ansi zaa - Ay!
- u nin toaai n‑zɔ ti namboo dama u nyɛ la sɔ ŋɔn daa nya zamsigu balibu kam zaa, amaa u daa bu tum ala'akyi halli beela!
Dizugu ya kyɛ ka ti niŋi sufukpeemni n‑vuui m‑pɔri Naawunni naam ziziiya, dama ŋɔna n nyɛ alibarika daana ka tisiri u piinisuma yɔri.
Lala nin kyɛ ka u zɔ ti namboo.
Ka laa n‑niŋi ti alibarika din nin toaai n‑suŋŋi ti sahaseaa tin boori suŋŋsim zaa.
Gyeeŋŋu Toondaana zaa nyɛ la ban yiisi sɔ u ninsaalidima ni n‑diisi, ni u ti gyeemni Naawunni ka zɔri sindaani ba tumbeeri zugu, ka maanni sara n‑kɔrigri bunkɔbri di zugu.
U nin toaai m‑mari ban bu mi soori, ni ban bɔrigri, la ni sugru, dama u gba nyɛ la sɔ ŋɔn ka kpeeŋŋu.
Dinŋɔ zugu ka di mugsi ni u maanni la sara tumbeeri zugu n‑tiri u niriba maa, ka laa m‑maanni u maŋtoori tumbeeri zugu.
Sɔsɔ bu diisiri u maŋŋa lala tuma maa: Naawunni booligu kɔkɔ n nin toaai n‑kyɛ ka nira leebi Gyeeŋŋu Toondaana - hoo ŋɔn Naawunni ŋɔn daa booli Aruuna n‑diisi u seem la.
Lala zugu ka Yisa daa bu wukki u maŋŋa ni u leebi Gyeeŋŋu Toondaana.
Amaa di daa nyɛ la Naawunni ŋɔn daa yɛli u, ni#:- “I nyɛ la m biiya: Zuna ka n leebi i ba.” Ka laa n‑yɛli ya'aseaa yaasa, ni#:- “I nin di Gyeeŋŋu Toondaana nti bɛ ni saha kam, Ka di dɔlisi Mɛlikyizɛdɛkka zuliya soori ŋɔn nyɛ seem.” Ŋɔn Yisa daa puusiri Naawunni: u duniya wa beebu saha u daa susiri wunsusigu ni kunkuma ni nintam.
U daa yɛtti, ni, Naawunni n nyɛ sɔ ŋɔn nin toaai n‑tuligi u kum ni.
Ka Naawunni daa wum n‑ti u, dama u daa sigsi u maŋŋa n‑ti Naawunni.
U daa nyɛ la Naawunni biiya, amaa di zaa yɔri, u daa di wahala ka lala daa kyɛ ka u bamsi u Ba noori deaari.
Ŋɔn daa ti naai seelikam, u daa ti leebi la tiliginsim kan ka naari daana n‑ti seeba ban sakki u yɛligu la.
Naawunni mun daa yiisi u, ni u ti ‘di Gyeeŋŋu Toondaana’ n‑‘dɔlisi Mɛlikyizɛdɛkka zuliya soori ŋɔn nyɛ seem’ la.
Yɛla pam ka ti mara ni ti ti tɔ'asi n‑ti ya, zaŋŋi n‑kyaŋŋi anŋɔ zaa yɛla; amaa di tɔ pam ni ti ti tɔ'asi di gbinni dama ya bu deaari yɛligu yooma.
Di yuuya ni: di da sum ka ya nyɛ la karimbadima pampaŋŋɔa, amaa ya na boori ka sɔ laa n‑wulisi ya Naawunni yuubu yɛla piiligu, ni daŋŋni yɛttɔ'aseesi ban na pun niŋni tuuba la ŋɔn bamsiri maa.
Ya boori la bisim, pa la diibu din tibsa.
Ya bu nya?
- ninvugsɔ ŋɔn bɛ bisim zugu na bu mi din tuusi, dama u nyɛ la bileaa.
Amaa diibu din tibsa nyɛ la bunkura diibu, ka ban yam baŋŋi yɛlisuma ni yɛlibeeri n‑gamsiri la dinni.
Dizugu ti kyɛm tooni ka kyɛ ban daa piili n‑wulisi ti yɛliseesi zaŋŋi n‑kyaŋŋi Yisa Masiiya yɛla maa, yɛliseesi an bu tɔ la.
Ya kyɛ ka ti beebu ŋmanni la bunkura dinni ka bu laa n‑dɔli ti yɛdda piiligu yɛla, hoo ti beebu takkri, tin daa yi ti yɛliyirima sahanseaa la, bee, tin daa daŋŋi n‑niŋi Naawunni yɛdda seem la.
Lala piiligu yɛla sunsukkuni bɛ la kpaaŋŋu din wulisiri tin nin peaai Naawunni koom seem, bee, ban zaŋŋi ba nuusi m‑pa ninvugseeba ban niŋi tuuba la zugu seem, zaŋŋi n‑kyaŋŋi niriba ban nin ti yisigi kum ni, ka Naawunni nin ti kari ba sariyaseaa kan ku naai halli saha kan ka naari.
Tɔ; Naawunni yi ti sakki, ti nin niŋi lala n‑kyɛ anŋɔ zaa.
-Dama ya teesima ninvugseeba ban pun wum lahabaari maa yɛla ka ba pun lam m‑baŋŋi Naawunni yiri nya'asim din nyɛ seem, ka yi leebi la seeba ban la'am n‑deaai Vuusim Kasi maa Naawunni saani.
Ba laa m‑baŋŋi Naawunni yɛligu maa nya'asim suŋŋa, ni yiikoseesi an yi la sahaseaa kan kyɛnni na ni gba.
Lala niriba yi ti mi neesim yɛla wa zaa pɔi ka naayi za'asi Naawunni yɛdda m‑basi, soori ka ni ni ba nin toaai m‑maali n‑niŋi tuuba yaasa.
Ban za'asiri lala maa, ba laa m‑maali n‑kpaasiri Naawunni Bii n‑tabinni dɔpulli zugu yaasa, ka diisiri u vi paalu ni.
Ya bu nya?
- saa yi miiri tingbanseaa zugu saha kam, ka ba koori ka ka ba bumbula niŋni suŋŋa n‑tiri kukpaariba maa, lala tingbanni nyari la kasuma Naawunni saani.
Amaa puseaa kan wali goosi bee wubligu an ka fa'ari, lala puu ka Naawunni kabeeri bɛ ka ni, ka ka baasigu nyɛ la: bugum di ka.
Ti tɔ'asiri lala zaa yɔri, ti mabiisi, dama ti mi suŋŋa, ni, di pa lala ya saani; amaa yarima n niŋni yɛdda ni yɛliseesi an mari tiliginsim.
Dama Naawunni ka putoo din nin kyɛ ka u nini yɔ'ali ya tuma ni ya wurilim ŋɔn nyɛ seem, ni, ya daa gyeemni Naawunni niriba ka suŋŋni ba, halli ka ya na kpalim n‑suŋŋni ba yaasa.
Ti boori ni ya zaa yinniyinni nin kpalim n‑tumni pupeelim tuma lala ni nimbirimoaa, ka laa m‑baŋŋi tamaseaa tin mara, ka niŋi yɛdda zaŋŋi n‑wa saha naari.
Ya yi ti niŋi lala, ya ku tumni gbinnya'ari.
Ay!
- ti bu boori lala.
Amaa ya nin dɔli ninvugsuma soori, ninvugseeba ban daa niŋi yɛdda ni sugru, halli nti di faariseaa Naawunni ŋɔn pun pɔ noori, ni, u nin zaŋŋi n‑ti ti la.
Tɔ: ka Naawunni ŋɔn daa boori ni u ti pɔ noori m‑basi nangbambasiri n‑ti Ibrahim, ni, ‘u daa pɔ u mammaŋŋa yuuri’ - dama sɔsɔ ka ni ka u yuuri galisi n‑gaari ŋɔn Naawunni dinni, ni u ti zaŋŋi lala yuuri m‑pɔa.
M‑basi nangbambasiri n‑yɛli, ni, “N nin zaŋŋi bunsuma zaa n‑ti i, ka kyɛ ka i niriba zoaari ni pampam.” Ka Ibrahim ŋɔn daa niŋi sugru seem maa n daa kyɛ ka u naayi di nangbampɔri yɛla maa.
Tɔ; ninsaalidima yi ti ŋmɛ nangbankpeemni, ba ninvugsɔ yi ti ya pɔ noori, bunseelli kan gaari u ka u nin ti pɔ n‑wulisi u yɛdda, ka lala ka yɛttɔ'a maa naaya.
Naawunni sufu ŋɔn daa ti bɛ ni, ni, u ti kyɛ ka Ibrahim nyaaŋŋa dima maa baŋŋi suŋŋasuŋŋa, ni, u sufu yuubu bɛ la nangbambasiri maa ni, ka di yɛla ku ti takki halli saha kan ka tariga; dizugu u daa zaŋŋi u nangbampɔri m‑pɔa.
Dinŋɔna yɛla ayi wa m bɛ ni, seesi an ku toaai n‑takki, ka Naawunni daa zaŋŋi a n‑wulisi ti, yɛliseesi Naawunni ku ma'ai ziri a zugu; lala nin kyɛ ka ti mari sufukpeemni ti tama puuni.
Dama ti pun zɔ n‑kyɛ duniya yɛlibeeri maa nti deaai tama zaŋŋi n‑kyaŋŋi bunseesi Naawunni ŋɔn zaŋŋi n‑zaali ti tooni la.
Tama kanŋɔ n wulisiri ti nyɔvuya ŋɔn ku baasi yɔri seem, ka ka mari yɛdda ka bu damni halli beela; hoo miseaa ban zaŋŋi n‑loori nyariŋŋu miri ka ka damna.
Ti tama maa ŋmanni la hoo miseaa kan ku lɔrigi, dama ba zaŋŋi ka n‑lɔ luginsuŋŋu ni, hoo dusunseaa kan nyɛ Naawunni Beebu Zikasi la, ka ka zɛ Yɛhudiya dima Gyeeŋŋu Zii maa ni, pateesa maa nyaaŋŋa sa.
Ti zugu ka Yisa daa daŋŋi ti n‑kpɛ lala dukasi maa ni.
Soori ka ni ni sɔsɔ ku ti kpɛ, di yi pa la Gyeeŋŋu Toondaandima; amaa ŋɔn Yisa di la Gyeeŋŋu Toondaana ka ku naai, ka di dɔlisi Mɛlikyizɛdɛkka zuliya soori la.
Lala Mɛlikyizɛdɛkka wa daa nyɛ la Salɛm tiŋŋa naaba, ka laa n‑gyeemni Naawunni Ŋɔn Ka Kpeaa, ka maanni u maaligu m‑paasi.
Ka Ibrahim ŋɔn daa tuusi tɔppu n‑nyaŋŋi nadima maa n‑naai ka kunna, ŋɔn Mɛlikyizɛdɛkka daa yi na n‑tuusi u soori ka daa susi Naawunni bunsuma n‑ti Ibrahim.
Din saha ka Ibrahim daa yiisi bunni pii kam zaa puuni bunyinni zakka n‑ti u. Mɛlikyizɛdɛkka mun yuuri gbinni nyɛ la buyi: u mammaŋŋa yuuri gbinni nyɛ la ‘Yɛlimaŋni Naaba’, amaa ba yɛnni m‑paasi, ni, u nyɛ la Salɛm Naaba, ka di gbinni nyɛ la ‘Sufudoaa Naaba’.
Luginseaa ka ni n‑wulisi, ni, ŋɔn Mɛlikyizɛdɛkka daa mari u ba, bee u ma, bee u yaadima.
Bunseelli mun ka ni n‑wulisi u dɔ'am bee u kum yɛla.
Dinzugu u ŋmani la Naawunni Bii maa.
U kur ya kpalim n‑gyeemni Naawunni ka maanni sara halli ni saha din ka tariga.
Ya kur gɔsim n‑nya ŋɔn daa nyɛ ninvugtitaari seem!
Halli ti yaaba Ibrahim daa zaŋŋi ŋɔn daa deaai bunseelli kam zaa tɔppu la ni n‑yiisi zakka n‑ti Mɛlikyizɛdɛkka.
Tɔ; zaaligu wulisiya, ni, Liivai za'anɔri biisi kɔkɔ nin toaai n‑leebi maaligu maanniba.
Ban kɔkɔ ka zaaligu wulisi, ni, ba deaari zakka Izraɛli dima saani.
Izraɛli dima mun nyɛ ba mabiisi, amaa ba yiisiri zakka n‑ti ba, halli ni ba zaa yaaba n nyɛ Ibrahim maa yɔri.
Mɛlikyizɛdɛkka daa bu yi Liivai za'anɔri ni na, amaa u daa deaai zakka Ibrahim saani.
Ibrahim mun nyɛ sɔ ŋɔn daa deaai Naawunni nangbambasiri, amaa ŋɔn Mɛlikyizɛdɛkka daa susi Naawunni bunsuma n‑ti u.
Di ka birisigu, ni, ŋɔn galisi n susiri Naawunni bunsuma n‑tiri ninvugsɔ ŋɔn poora.
Liivai za'anɔri ni maalimaanniba n nyɛ seeba ban kpiira, ka ba deaari zakka.
Mɛlikyizɛdɛkka mun kum lahabaari ka ni, dinŋɔna u vu.
Litaafi ŋɔn yɛli seem la nla.
Tɔ; Ibrahim ŋɔn daa yɔ zakka n‑ti Mɛlikyizɛdɛkka la, di nyɛ la kaman hoo u bii Liivai gba daa yɔa, halli ni ŋɔn ni u biisi n nyɛ ban deaari zakka.
Dama Ibrahim ŋɔn daa tuusi Mɛlikyizɛdɛkka soori ni sahanseaa la, ba daa na bu dɔ'ai u ya'aŋŋa Liivai.
Tɔ.
Liivai maalimaantiri soori maa zugu ka Naawunni daa zaŋŋi zaaligu n‑tisi u niriba Izraɛli dima.
Amaa ba tuma maa yi daa toaai n‑kyɛ ka niriba zaani Naawunni tooni ka ka galimni, dinŋɔna di daa bu kpa talasi ni maalimaannisɔ kyɛ na yaasa.
Maalimaanna wa nyɛ la sɔ ŋɔn yi la Mɛlikyizɛdɛkka zuliya ni na, pa Aruuna za'anɔri nira.
Dama maalimaantiri soori yi ti takki, di kpa la talasi ni zaaligu gba takki.
-Ban tɔ'asi maalimaannisɔ yɛla maa n nyɛ ti Dugma Yisa.
Amaa u bu yi Liivai za'anɔri ni na, Gyuuda za'anɔri nira n nyɛ u - sɔkam zaa mi lala.
Ka lala za'anɔri maa ni sɔ mun na zi n‑leebi maalimaanna m‑maanni sara Naawunni Gyeeŋŋu Yiri ni.
Yɛlimaŋni Musa ŋɔn daa tɔ'asiri maalimaanniba yɛla la u daa bu purigi Gyuuda yuuri.
Ka maalimaannisɔ hoo Mɛlikyizɛdɛkka yi daa yi paalu na, dinŋɔna tin tɔ'asiri yɛttɔ'aseelli maa nin yi kasi ka sɔkam baŋŋi.
Pa ninsaala zaaligu zugu ka lala maalimaanna daa di u maalimaantiri, bee, u yaadima za'anɔri tuŋŋu zugu, amaa nyɔvuri seaa kan ka naari la yiiko zugu.
Dama Litaafi yɛliya, ni#:- “I nin di Gyeeŋŋu Toondaana nti bɛ ni saha kam, Ka di dɔlisi Mɛlikyizɛdɛkka zuliya soori ŋɔn nyɛ seem.” Zaalikurigu la daa ka yaa, ka ku toaai n‑ku ninsaala bukyi.
Lala zugu ka Naawunni daa kyɛ ka m‑basi.
Bɔ zugu?
- Musa zaaligu maa ŋɔn daa na ku toaai n‑kyɛ ka bunseelli leebi kasi ka ka galimni maa zugu.
Dinzugu ka Naawunni daa zaŋŋi tamapaalli n‑zaali zaalikurigu zaani maa ni.
Lala tama maa n ya kyɛ ka ti paari Naawunni saani.
Din paasi dinŋɔ zugu, Naawunni daa pɔ la pɔri sɔpaalli wa ni.
Zaalikurigu soori ni, ba daa bu pɔ pɔri n‑diisiri maalimaanniba.
Amaa Naawunni ŋɔn daa ya diisi Yisa maalimaanna, u daa daŋŋi m‑pɔ pɔri.
Dama di sɔbi n‑dooli, ni#:- “Ti Dugma n pɔ pɔri wa, Ni, ‘I ya nyɛ la maalimaanna Sahaseaa din ka tɔriga.’ U ku laa n‑takki u sufu yaasa.” Naawunni ŋɔn daa pɔ pɔseaa wa zugu ka ti baŋŋi, ni, Yisa ŋɔn zaali nangbambasipaaliseaa la gaari zaalikurigu la.
Din paasi nŋɔa: maalimaanniba wa pam n daa bɛ ni, dama ba daa kpiiri ni.
Sɔ daa yi naai la u tuma ka sɔ daa deaai u. Yisa mun bɛ la saha din ka tɔriga.
Dizugu u pa la sɔ ŋɔn bakki ka sɔ zaani u zaanni ni m‑maali sara.
Lala zugu ka u mari yiiko ka di nin toaai n‑tuligi bankam paai u ka u zi ba n‑kyaŋŋi Naawunni saani la, pampaŋŋɔ ni saha zaa.
U vu la saha din ka naari n‑zɔri Naawunni sindaani ba zugu.
Yisa ŋɔn yi leebi ti Gyeeŋŋu Toondaana wa - tɔ!
lala kɔkɔ ka ti nin ku ti bukaata zaa.
U nyɛ la kasi.
U ka taaliseaa bee ala'akyi.
U beebu ni ka Naawunni wɔligi u n‑zaali u kɔkɔ n‑kyɛ tumbeeri dima.
Halli gba u daa duusi u saazugu n‑yakki sangbana zugu.
U bu ŋmani la Gyeeŋŋu Toondaandima wa.
Dama dabsiri kam ba yi daŋŋni m‑maanni la sara ba mammaŋŋa ala'akyi zugu, ka naayi maali niriba zugu.
Amaa Yisa daa maali sara yinni, u daa maali yimmu n‑ti ninsaalikam, ŋɔn daa zaŋŋi u maŋŋa n‑tisi la.
Musa zaaligu puuni ba daa gaŋŋni la ninsaala dima, baseeba gbarigi ka mari galimni, n‑diisiri ba Gyeeŋŋu Toondaandima.
Amaa di nyaaŋŋa Naawunni daa pɔ la pɔri ka diisi u Bii maa.
Ŋɔna n ka galimni saha din ka baasigu.
Tin tɔ'asiri seem maa yɛlikpanni ka n ya n‑yɛli ya wa: ti mari la ti lala Gyeeŋŋu Toondaansɔa, ka u pun la'am n‑zini Naam ziiya, arizana ni.
Ka u tumni ti Dugma ziziiya Gyeeŋŋu Duu ni, Sugri maa puuni - sugseaa ti Dugma mammaŋŋa ŋɔn daa ti, ka di pa la saalisɔ ŋɔn daa ti la.
Dama Gyeeŋŋu Toondaana zaa tumni nyɛ la: u zaŋŋni piini m‑maali, ka lala zugu ka di sum ka ti Gyeeŋŋu Toondaana wa gba mari u bunseelli din nin tisi.
U yi da bɛ duniya wa ni, u da naa n‑ku nyɛ halli maalimaanna gba, dama maalimaanniba pun bɛ ni m‑maanni maaligu hoo zaaligu maa ŋɔn wulisi seem la.
Ban daa mari gyeeŋŋu ziseaa kan daa kur ŋmani hoo bummaŋseaa Naawunni ŋɔn daa wulisi ba la.
Lala gyeeŋŋu Sugri mun bɛ la saazugu, Naawunni saani.
Dama Musa ŋɔn daa ya n‑ti Sugri maa, u daa nya kpaaŋŋu, ni, “Gɔsim suŋŋa ka Sugri maa zaa ti hoo nyin daa nya seem zoori zugu la.” Yisa yi deaai la gyeeŋŋu tunseesi an gaari banŋɔ dina.
Ka lala maa zugu n kyɛ ka ŋɔna n zɔri sindaani Naawunni saani ni u ti zaali nangbanyinni zaalipaalli, ka u lala zaaligu maa gba gaari ba dinni, ni ka nangbampɔri la zaa.
Dama zaalikurigu la yi daa ka taalli, di naa n‑ku mugsi ni seaa takki.
Naawunni mun daa nya ba taalli, ŋɔn daa yɛli ba, ni#:- “ ‘Dabsa maa kyɛnni na’ - Ti Dugma n yɛtti lala - ‘Ka n nin ti zaali nangbanyinni zaalipaalli, Ka man ni Izraɛli dima dɔli ka, Ni Gyuuda yiri dima gba.
Ka ku ti ŋmani nangbanyinni zaaliseaa Man daa mari ni ba yaadima maa.
Dabsiri seaa ka n daa gbaai ba nuu n‑yiisi ba Igyipti tingbaŋŋu na la, Lala dabsiri maa ka n daa zaali ka.
Amaa ba na bu kpalim n‑niŋi ka yɛdda Ka dizugu’ - ti Dugma daa yɛliya - ‘n sufu daa ka ba ni.’ ” Ni#:- “ ‘Dinŋɔ ka n nin basi noori n‑ti ba, ni, n nin suŋŋi ba dabsa an kyɛnni na:’ - lala ka ti Dugma daa yɛli - ‘Ni, “N nin zaŋŋi n zaaligu yɛla n‑sɔ'ai ba sufu ni; Di ya n‑niŋi hoo man zaŋŋi la bunni n‑sɔbi n‑niŋi a zaa ba sufu ni seem la.
N nin leebi ba Naawunni, Ka ba gba leebi n niriba.” Ba ku laa n‑wulisiri taaba, bee, ba yɛtti taaba, ni, “Baŋŋma ti Dugma la.”, Dama ba zaa nin ti mi ma, Ba tarimma zaŋŋi m‑paai zuguraandima.
Dama n nin kyɛ ba tumbeeri taalli m‑pɛŋŋi, Ka ku teaai ba tumbeeri maa yaasa.’ ” Ŋɔn tɔ'asiri nangbanyinni seaa, ni, ‘bumpaalli’ maa - tɔ, di wulisiya, ni, daŋdaŋ nangbanyinni la kurigiya ni, ka ku laa n‑yuui.
Daŋdaŋ nangbanyinni zaaligu la muna - halli kan gba daa mari la kyisa zaŋŋi n‑kyaŋŋi gyeeŋŋu soori, ka laa m‑mari duniya wa ni wumpuusigu ziiya.
Dama suga ka ba daa ti, ka ba daa vii pateesa n‑kpɛ sugseaa: ka Sugri wa puuni bunni daa bɛ ni ka ba daa zaŋŋi firila ayɔpɔi n‑tɔm ka zugu; bɛni ka Naawunni boroboro gba daa bɛ ni, ni a teebuli maa.
Sugri wa ka ba daa boonni ‘ziseaa kan tabli Naawunni Beebu Ziiya’.
Ka pateesa ayi daana daa bɛ ni, ka ba daa vii n‑gaari ka nyaaŋŋa yaasa, n‑kpɛ Sugseaa.
Bɛni muna ka ba daa boonni ‘Ti Dugma Beebu Ziiya’.
Sugri wa daa mari salima teebuli, ban daa nyɔ tikubsim turaali seaa zugu; ni nangbanyinni yɛla adakka gba, ka ba zaŋŋi salima n‑tabli ka nyaaŋŋa zaa.
Adakka wa puuni ka salima dukku kan mari ‘Manna’ diibu la daa bɛ ni, ni Aruuna zangbɛseaa kan daa pusi vaari la; m‑paasi kuglama, nangbanyinni yɛla ŋɔn daa sɔbi m‑pa seesi ni la - anŋɔ zaa daa bɛ la adakka maa puuni.
Adakka wa zugu ka buna ayi daa tɔm, ban daa maali seesi ni a ti ŋmani bunvuseesi ban boonni ‘Kyɛruppa’ la, ka a pɛ'abu gaari zaa; ka a wulisiri, ni, Naawunni gyirima bɛ ba saani; Kyɛruppa wa kpunkpama lɔŋni ka Naawunni namboo zii daa bɛ ni.
Amaa ti ku toaai n‑wulisi anŋɔ zaa gbina yinniyinni ŋɔn nyɛ seem pampaŋŋɔ.
Ban daa sɛ'asi lala n‑naai, di daa kyɛ ka maalimaanniba kpeeri daŋdaŋ sugri la ni, n‑tumni ba sahakam tuma.
Amaa sugseaa kan pa abayi la puuni ka Gyeeŋŋu Toondaana kɔkɔ n daa naa n‑toaai n‑kpɛa; n‑kpɛ bɛni yimmu yuumni ni.
Ka daa ka soori ni u kpɛ ka bu mari ziim na; ka u yiisi lala ziim n‑teaari tumbeeri yɛla - u mammaŋŋa ni niriba ŋɔn bu mi ka tum tumbɛseesi la.
Dinŋɔ zugu ka Vuusim Kasi maa daa wulisiya, ni, soori daa ka ni ka ba daa naa n‑dɔli n‑kpeeri ti Dugma maa saani, sahanseaa sugseesi ban daa daŋŋi n‑ti la ŋɔn daa na kpalim n‑zɛya maa.
Dinŋɔ wulisiri zuna yɛla ŋɔn bɛ seem la, ni, ba lala maaligu ni ba piini tisibu zaa ku toaai n‑kyɛ ka gyeengyeemniba maa sufu ni teesa di galimni ba.
Amaa di wulisiri la bundira, ni bunnyuura, ni koom suubu deaari: ningbiŋŋu bunkyisira anŋɔ taabu daa zaani halli ka saha ti paai ka yɛlli kam niŋi suŋŋa n‑naai.
Amaa Yisa daa kyɛ na hoo Gyeeŋŋu Toondaana, ka di nyɛ la yɛlisuma la zugu - yɛliseesi an pun bɛ ni la.
Dinzugu u daa dɔlisi Sugri kan gaari suga zaa; Sugri wa pa la ban zaŋŋi nuusi n‑ti seaa - halli ka pa la duniya wa dinni, halli beela.
Sugri wa ka u daa dɔli n‑kpɛ ti Dugma Beebu Ziiya.
U mun daa bu mari la buusi bee na'abisi ziim n‑kpɛa, amaa u daa mari la u toori ziim, dama u daa pun nya mansuulinsi n‑ti niriba, ka ba ku laa n‑leebi daaba yaasa.
Dama ba zaŋŋi buusi ziim ni nigi ziim m‑miisi n‑niŋi ninvugseeba ban sa'am kyisigu la, ka lala zugu kyɛ ka ba ningbina niŋi kasi.
Dinŋɔna Yisa Kirisita ŋɔn daa ka galimni ka zaŋŋi u maŋŋa n‑ti Naawunni hoo ban maanni bunkɔbri seem maa, u lala maaligu gaari ban dinni.
Naawunni Siiya daa sakki, ni, u zaŋŋi u maŋŋa n‑tisi; ka u tuma wa kyɛ ka ti sufu ni teesa bu laa n‑galimni ti ti tumbeeri zugu, tunseesi an daa kuuri ti la.
Ka ti naayi baŋŋi n‑gyeemni Naawunni Nyɔvuri Daana.
Dinŋɔ zugu ka u leebi la nangbanyinni zaalipaalli la sindaanzɔtta, ni u ti kyɛ ka ban booli seeba la nya nangbampɔri seaa kan faari m‑basira, ka bu naara.
Dama kum daa kuya, ka u daa da ba n‑ti ba mansuulinsi, ni ba ku laa n‑niŋi daaba n‑ti tumbeeri an daa bɛ daŋdaŋ nangbanyinni zaaligu la ni.
Zaŋŋi n‑kyaŋŋi faari diibu, see ka ba nya kum sɛhara pɔi ka naayi tisi.
Kum nyaaŋŋa ka ba diri faari; nira yi na bu kpi, faari diibu ku toaai m‑bɛ ni.
Nangbanyinni zaalikurigu la gba daa bu zaani deede, di yi pa la ba daa yiisi ziim.
Dama Musa ŋɔn daa ti yɛli niriba maa nangbanyinni zaaligu maa yɛla, hoo Litaafi maa ŋɔn wulisi seem la, u daa zaŋŋi la nigi ni buusi ziim, ni koom, ka zaŋŋi hisɔppu tivaari soo ni gaarizeaa, m‑miisi gbanseaa kan m mari zaaligu dima la, ka miisi niriba maa gba.
Ka yɛtta, “Ziim wa nyɛ la ban yiisi seebu n‑kyɛ ka nangbanyinni zaalipaalli zaani - zaaliseaa Naawunni ŋɔn ti ya, ni, ya dɔla.” U daa laa n‑zaŋŋi ziim maa m‑miisi n‑niŋi Sugri la, ni bunseesi ka ba daa mari n‑tumni ka tuma la gba.
Yɛlimaŋni, zaaligu maa zugu yɛla pam leebi yɛlisuma ziim maa zugu, ka ziim maa yi daa bu yiisi, taalli kyɛ-m‑pɛŋŋi daa ka ni Naawunni saani.
Dama buna wa ka ba daa maali ni a ti ŋmani arizana ni buna la.
Ka di daa tu ni ba mari a m‑maanni a zugu, ni ba ti kyɛ ka a nyɛ kasi.
Ka dinŋɔna arizana buna mammansi boori la maaligu kan gaari anŋɔa.
Dama Yisa ŋɔn daa kpɛ gyeeŋŋu ziiya halli n‑ti paai gyeeŋŋu nimbirimoaa zii maa, ka daa pa la ninsaalidima ŋɔn maali ya'aseaa, ka laa m‑pa ban gɔsi bunseesi an nyɛ la bummaŋa n‑zaŋŋi ba nuusi m‑maali buna an nin ti ŋmani lala.
Ninsaala ŋɔn maali bunseaa la n kur wulisiri bummaŋni ŋɔn nyɛ seem.
Ay!
- u daa kpɛ la arizana ni, ni u zaŋŋi u maŋŋa n‑wulisi Naawunni ti zugu.
Di mun pa hoo Gyeeŋŋu Toondaana ŋɔn tumni seem la.
Dama u kpeeri n‑kpeeri Naawunni Beebu Ziiya yuumni kam, ka kur mari ziim bun pa u toori ziim.
Ay!
ŋɔn Yisa bu kpeeri arizana ni n‑zaŋŋni u maŋŋa n‑yiisiri sara sahakam.
Dama di yi daa nyɛ lala, u daa naa m‑bɛ ni n‑kpiiri n‑kpiira, duniya piiligu ni zaŋŋi m‑paai zuna.
Amaa din nyɛ seem pampaŋŋɔa, u kyɛ na yimmu, sahanseaa duniya wa naari ŋɔn pɔtti na la: u kyɛ na ni u zaŋŋi u maŋŋa m‑maali maaliseaa kan nin kyɛ ka Naawunni di sugru n‑ti ti, ti tumbeeri zugu.
Ninsaala ŋɔn kpiiri yummu ka sariya karibu dɔlisiri seem la, lala ka Yisa zaŋŋi u maŋŋa m‑maali yummu maa.
Ka u nin ti labi na yaasa: ka di pa la u kari tumbeeri sariya zugu, amaa ni u tiligi seeba ban ziya n‑guusiri u ni nimbirimoaa la.
Izraɛli dima zaaligu maa daa bɛ la hoo ŋmansigu, ka teaari ti yɛlisuma an kyɛnni na maa.
Ka pa la bunsuma la mammansi.
Dama yuumni kam ka ba maanni sara m‑maanni sara, amaa ba ya n‑niŋi la wula n‑suŋŋi ninvugseeba ban kyɛnni Naawunni saani na maa?
Ay!
- lala ku toaai n‑kyɛ ka ba leebi hoo din sumsi ni ba bɛ seem deede.
Ya bu nya?
- di yi pa lala, ba naa n‑ku laa m‑maanni a, dama ba sufu da naa n‑ku laa n‑galim ba tumbeeri zugu.
Ba ala'akyi taalli zaa yi siri daa kpiisi m‑basi, maaligu balim kam zaa naa n‑ku bɛ ni.
Amaa din nyɛ seem maa, ba maanni la maaligu yuumni kam, ka lala ka ba wulisiri niriba n‑teaari ba ba tumbeeri taalli yɛla.
Dama nigi ni buusi ziim ku toaai n‑ti ti tumbeeri taalli kyɛ-m‑pɛŋŋi.
Dinŋɔ zugu, Yisa ŋɔn daa ya n‑kyɛ duniya wa ni na maa, u daa yɛli, ni#:- “Nyin, Naawunni, bu boori sara maaligu, I bu laa m‑boori koom tisibu: See ninsaala ningbina ka i maali n‑ti ma: Pa bunkɔbri ka ba maali ka bugum di a, Halli sara maaligu ala'akyi zugu gba: - Anŋɔ zaasa zugu i nini bu tigra.
Di saha ka n yɛli#:- ‘Mani nŋɔa - ni n niŋni nyin boori seem: Ii, mani nŋɔ, m Ba Naawunni - Hoo n yɛla pun sɔbi n‑dooli seem la, Litaafi gbaŋŋu maa puuni ka a sɔbi.’ ” Tɔ: u daŋŋi n‑yɛli, ni, ‘pa bunkɔbri ka ba maali ka bugum di a’, ni, ‘halli sara maaligu ala'akyi zugu gba’, ni, ‘anŋɔ zaasa zugu’ ka Naawunni ‘nini bu tigra’.
Amaa anŋɔ taabu zaa dɔli la zaalikurigu soori.
Ka u naayi yɛli, ni, ‘Mani nŋɔa - ni n niŋni nyin boori seem, m Ba Naawunni.’ Ka di gbinni nyɛ la: ni, u basi an daŋŋi tooni la ka zaŋŋi bumpaala an pa nyaaŋŋa n‑zaali a zaaziiya.
Tɔ, ka Naawunni ‘ŋɔn boori seem’ nyɛ la, ni, tirima n yi ti tumbeeri maa ni, n‑leebi ŋɔn Naawunni mammaŋŋa niriba, Yisa Masiiya ŋɔn zaŋŋi u toori ningbiŋŋu n‑tisi yimmu la zugu.
Tɔ; ka dinŋɔna beoo kam zaa ka maalimaanniba kur zɛ la ba tuma tumpu ni, m‑maanni ba sahakam bunkɔbmaaligu, amaa lala maaligu tuma zaa ku toaai n‑taasi tumbeeri kyɛ-m‑pɛŋŋi na.
Amaa Yisa Kirisita ŋɔna, u daa maali maaligu yinni kɔkɔ tumbeeri zaa taalli zugu: lala maaligu maa mari yiiko saha kam.
U daa maali n‑naai pɔi, ka naayi labi n‑zinni Naawunni nudirigu ziziiya.
Bɛni ka u kpalim n‑ziya, halli ni Naawunni ti zaŋŋi u dindaandima zaa n‑dooli tiŋŋa ka u noora.
Yɛlimaŋni, u daa maali maaligu yinni ka tiligi seeba ban bɛ sɔsuŋŋu ni, ni ba ti paai Naawunni saani.
Naawunni Vuusim Kasi la gba wulisiri ti lala.
U daŋŋi n‑yɛli, ni#:- “Ti Dugma yɛliya, ni, ‘Lala ka n daa basi noori n‑ti ba, Ni, n nin suŋŋi ba dabsa an kyɛnni na: Ni, n nin zaŋŋi n zaaligu yɛla n‑sɔ'ai ba sufu ni; Di ya n‑niŋi hoo man zaŋŋi la bunni n‑sɔbi n‑niŋi a zaa ba sufu ni seem la.’ ” Ni#:- “N ku laa n‑teaai ba tumbeeri yɛla, Bee, ba ala'akyi taalli yaasa.” Tɔ!
dinŋɔna anŋɔ zaa ka Naawunni tam m‑basi, ka dizugu sɔsɔ bu laa n‑sum ni ba maali bunkɔbmaaligu u tumbeeri taalli zugu.
Dinŋɔ zugu, m mabiisi, ti mari soori ni ti kpɛ Dukasi maa, ya'aseela din kyisiri da'ari zaasa; n‑kpɛ ka vi ka ti ni, Yisa kum wa zugu.
U yoaai la sɔpaalli n‑ti ti, kan nyɛ la nyɔvuri soori ni yɛlimaŋni, ni ti ti gaari n‑kpɛa.
Ti gaari la pateesiseaa kan daa ta'ai ti ni ti ku paai ya'asuŋŋu wa, Dukasi la puuni.
Soori maa mun nyɛ la u maŋtoori ningbiŋŋu.
Yaasa m‑paasi, ti mari la Gyeeŋŋu Toondaana, ka u su Naawunni Yiri maa yɛla.
Dizugu, ya kyɛ ka ti pɔri na n‑kpɛ Naawunni saani.
Ti yi ya kpɛa, see ka ti sufu zɛ yummu, ka ti niŋi yɛdda ni yɛlimaŋni.
Ya kyɛ ka ti sufu nyɛ sufuveela an bu galimni ti, dama ba pun zaŋŋi kɔsuŋŋu n‑su ti ningbina zaa, ka di ŋmani la hoo ban zaŋŋi ziim n‑niŋi ti, kaman zaalikurigu da'ari peaari soori ŋɔn daa nyɛ seem la.
Ya kyɛ ka ti mari tama wa ni nimbirimoaa, dama ti nin toaai n‑niŋi Naawunni ni u nangbampɔri la yɛdda.
Ya kyɛ ka ti sufu bɛ taaba yɛla ni, n‑suŋŋni taaba ni ti zaa kyaŋŋi tooni n‑wuri niriba ka tumni tunsuma.
Yan di za'asi taaba la'aŋŋu, hoo seeba ŋɔn za'asiri seem la.
Amaa ya kpamsiri taaba sufu.
Ka niŋni anŋɔ zaa ni nimbirimoaa, dama ya nya ka ti Dugma dabsiri kyɛnni na saha bu ya n‑yuui.
Tɔ, ka dizugu ya bu nya?
Ti yi ti mi yɛlimaŋni seaa ban pun wulisi ti pɔi, ka laa n‑kpalim n‑tumni tumbeeri, dinŋɔna bunkɔbmaaligu zaŋŋi n‑kyaŋŋi ala'akyi laa n‑ka ni n‑ti ti.
Ay!
- Din kpalim nyɛ la dabeem zaŋŋi n‑kyaŋŋi sariya karibu din kyɛnni na, ni bugum seelli bun nin di baseeba ban kyiisiri Naawunni yɛla.
Ninvugsɔ ŋɔn daa za'asi Musa zaaligu yɛla, ka niriba ayi- ata di sɛhara, ni, ba wum lala - tɔ, lala nira daa yi kpi ni di zugu, ka ba daa bu zɔ u namboo halli beela.
Tɔ, ka ninvugsɔ yi ti za'asi Naawunni Biiya, bɔ n ya n‑niŋi ŋɔna?
U tu ŋɔn daa kpi u zugu, ka yɛnni ni, u Tiligra ziim pa seela - halli ni lala ziim maa kyɛ ka Naawunni basi nangbanyinni nangbambasiri n‑ti u gba: ka laa n‑zeem Naawunni Sisuŋŋu.
Dama ti mi Naawunni yɛla, ni, u yɛliya#:- “Mani n su labsigu, N nin labsi n‑yɔa.” Ka yɛli m‑paasi, ni#:- “Ti Dugma nin ti kari u niriba sariya.” Di siri mari dabeem pam ni Naawunni Nyɔvuri Daana la ti kari i sariya n‑lusi i!
Ya teaama din daa nyɛ seem ya saani dabsa an gaari la.
Din saha maa ya daa pun deaai Naawunni neesim maa, ka daa nya namsibalibu pam, amaa a daa bu nyaŋŋi ya.
Lala saha maa ka ba daa yi namsiri ya ka zeemni ya niriba tooni; bee, ya daa yi ti sakki n‑zaŋŋi ya mansi n‑zɛ la ya taaba nyaaŋŋa, ban pun di namsi anŋɔ taabu sahanseaa la.
Ya daa teesi dansarika dima yɛla n‑suŋŋi ba; halli niriba ban daa fa ya marigu zaa gba, di daa bu niŋi ya sufusa'aŋŋu; dama ya daa mi, ni, ya mari seelli din gaari lala ka mun ka naari.
Dizugu yan di kyɛ ya sufukpeemni m‑basi, dama sufukpeemni nin ti ti ya yoori pam.
See ka ya mari sugru.
Lala nin kyɛ ka ya nin toaai n‑tum Naawunni ŋɔn boori seem ka naayi deaai bunsunseesi Ŋɔn daa basi noori, ni, u nin ti ti seem maa.
Dama di sɔbi n‑dooli, ni#:- “Di kpalim la beela, Ni ŋɔn kyɛnni na maa ti kyɛ na; U bu ya n‑yuui.” Ni, “Ninvugsɔ ŋɔn ka galiŋŋu n saani, U niŋni ma yɛdda, Ka dizugu u nin nya nyɔvuri.
Amaa, u yi ti labi nyaaŋŋa, N sufu ku maai di daama zugu.” Tirima mun pa la ninvugseeba ban labri nyaaŋŋa nti baasi yɔri, amaa ban niŋni yɛdda nti nya tiliginsim.
Tɔ: zaŋŋi n‑kyaŋŋi yɛdda niŋbu wa muna - yɛdda nyɛ la tin na mari seelli tama, ni, ti nin ti nya tin boori seelli maa.
Yɛdda wa daana na bu nya, amaa u siri mi, ni, u nin nya.
Yɛdda wa taabu zugu ka ti yaadima yɛlisuma yi paalu#:- Yɛdda zugu ka ti baŋŋi, ni, Naawunni yɛligu n daa kyɛ ka duniya naam, ka tin nya seesi wa zaa an daa ti bɛ ni maa, bunseesi an bu nyara saani ka a daa yi na.
Yɛdda zugu ka Eebli daa yiisi sara n‑ti Naawunni, ka ka anfaani gaari u beeri Kyeen sara.
Ka lala daa wulisi, ni, u daa nyɛ yɛlimaŋni daana, dama Naawunni daa deaai u piini.
Eebli daa kpiya, amaa yɛdda zugu ka u kpalim n‑tɔ'asiri ni.
Yɛdda zugu ka kum daa bu paai Inɔkyi, dama “Naawunni n daa zaŋŋi u, ka ba daa bu laa n‑nya u, duniya wa ni.” Niriba daa pun daŋŋi n‑tɔ'asi u yɛlisuma, ni, ŋɔn daa “mi Naawunni suŋŋasuŋŋa, ka dɔli u yuubu zaa”, ka Naawunni na bu zaŋŋi u. Tɔ: yɛdda yi ka ni, sɔ ku toaai m‑mi Naawunni n‑dɔli u yuubu; di yi pa la nira ŋɔn kyɛ Naawunni saani na niŋi yɛdda, ni, Naawunni bɛ ni, ka laa n‑niŋi yɛdda, ni, ŋɔn Naawunni wumni n‑tiri ban boori u ziiya.
Yɛdda zugu ka Nuhu daa sakki Naawunni kpaaŋŋu halli u nini daa na bu nya koom maa gba, ka daa kpaasi nyariŋŋu maa ka ka daa ti tiligi ŋɔn ni u yiri dima maa.
Ka di zugu ba daa kari ninvugseeba ban daa bu niŋi yɛdda lala maa sariya yɛttɔ'a n‑lusi ba, ba yɛdda kaalinsi zugu.
Ka ŋɔn Nuhu daa naayi di faari kan nyɛ la yɛlimaŋni yuuri kan yi yɛdda niŋbu ni na.
Yɛdda zugu ka Ibrahim daa sakki, sahaseaa Naawunni ŋɔn daa booli u n‑wulisi tingbanseaa ŋɔn ya n‑zaŋŋi n‑ti u, ka ka ti leebi u faari la.
U daa sakki, ka daa doaai n‑kyaŋŋi, ka dinŋɔ zaa daa niŋni maa ka Ibrahim na bu mi ŋɔn wa luginseaa maa.
Yɛdda zugu yaasa ka u daa gɔ n‑gɔ u faari tingbaŋŋu maa puuni, hoo saana bee sɔkyɛnna: u daa gbeeri la suga ni, ka Yisahaaku ni Yaakubu gba daa goori n‑gbeeri lala, halli ni Naawunni daa la'am ba Ibrahim saani m‑basi nangbambasiri, ni, u nin ti ba faari maa.
Ŋɔn Ibrahim ba'a zaa daa bɛ la tinseaa kan mari nyeebsuma ni, ka Naawunni su ka fukumsi ka laa n‑nyɛ ŋɔn meeri ka.
Yɛdda zugu gba ka ŋɔn Ibrahim daa nya yaa ni u ti dɔ'ai biiya, halli ŋɔn daa kurigi n‑gaari dɔ'am maa zaa yɔri, ka u pɔ'a Zaraatu gba daa kɔŋŋi dɔ'am.
Dama u daa niŋi yɛdda, ni, Naawunni daa basi noori lala n‑ti u, ka u daa yɛnni, ni, ŋɔn Naawunni n nyɛ yɛdda daana.
Lala zugu ka doo yinni wa, ŋɔn daa yɛtti, ni, u kpiiri ni, ka u dɔ'am daa zoaai hoo saŋmariwuusi ŋɔn zoaai saazugu seem maa, bee, hoo teekuduuri mɔ'abisigu ŋɔn zoaari seem, nti kɔŋŋi kaaligu.
Tɔ: banŋɔ zaa daa niŋi la yɛdda, halli ni ba kum.
Ba daa bu deaai Naawunni ŋɔn daa basi noori, ni, u nin ti ba seelli la; ba daa kur nyɛ a ni ka a bɛ la wa'aligu, amaa ba sufu daa gyaari a. Ba daa sakkiya, ni, ba na bu su tingbaŋŋu maa, amaa ba nyɛ la saamma ni sɔkyɛnniba duniya wa puuni.
Niriba ban tɔ'asiri lala maa wulisiya, ni, ba boori la ba toori tiŋŋa.
Ya bu nya?
- ba yi daa kpalim n‑tɔ'asiri ban daa yi tingbanseaa ni na la yɛla, ba daa naa n‑nya soori n‑labi bɛni.
Ay!
- ba daa boori la tinseaa kan sɔa: saazugu tiŋŋa nla.
Dizugu ka Naawunni bu nya vi ni ba ti boonni u, ni, ba Naawunni; dama u daa maanni tiŋŋa siri n‑ti ba.
Yɛdda zugu yaasa ka Ibrahim daa sakki, sahanseaa Naawunni ŋɔn daa zamsi u la; u daa maali siri ni u maali u bii Yisahaaku.
Ŋɔn Ibrahim ka Naawunni daa tɔ'asi m‑basi noori, ka ŋɔn gba daa zaŋŋi u bigaŋŋa ni u ti maali, halli ni ŋɔn Yisahaaku saani ka Naawunni daa pɔ noori ni, u nyaaŋŋa ni u butiri zaa nin ti yi na.
Ibrahim mun daa yɛnni, ni, Naawunni nin toaai n‑neaai kpiima kum ni ka ba vu, ka di siri daa ŋmanni la hoo Yisahaaku daa neaai kum ni n‑labi vuya ni, ka Ibrahim daa deaai u lala.
Ŋɔn Yisahaaku muna, yɛdda zugu ka u daa ka n‑niŋi u biisi Yaakubu ni Iisɔa, zaŋŋi n‑kyaŋŋi bunseesi an nin paai ba na.
Yɛdda zugu ka ŋɔn Yaakubu gba daa ka n‑niŋi Yisifu biisi la, ŋɔn daa ya n‑kpi sahanseaa la, ka daa danni u zangbeaa zugu ka gyeemni Naawunni.
Yɛdda zugu ka Yisifu kum saha ŋɔn daa ti pɔtta, u daa tɔ'asi Izraɛli dima maa ŋɔn nin ti yi Igyipti tingbaŋŋu ni seem, ka daa laa n‑wulisi ba ban nin ti zaŋŋi u kɔba n‑niŋi a seem.
Yɛdda zugu ka Musa ba ni u ma ŋɔn daa dɔ'ai u maa, ba daa nya ka u veela pam ka daa sɔ'ai u ka di paai gɔya ata, ba mun daa bu zɔri Naaba zaaligu maa.
Yɛdda zugu ka ŋɔn Musa, ŋɔn daa ti sa'ai nira maa, daa bu sakki, ni, ba boonni u, ni, NaaFirawuna bipuŋŋa biiya.
U daa sakkiya, ni, u ti la'am n‑di namsi ni Naawunni niriba la, ka za'asi ala'akyi ŋɔn kyɛ ka beebu nya'asa seem la, halli saha beela.
Masiiya zugu ka u daa sakki, ni, u yi di vi, di sɔa: u daa kyɛ Igyipti bunsuma, dama u daa gɔsiri la u dahinseelli yoori.
Yɛdda daa laa n‑kyɛ ka u daa bu zɔ NaaFirawuna sufuyisigri ka daa bakki ka kyɛ Igyipti tingbaŋŋu.
Dama u daa zaŋŋi u nini n‑kpa n‑gɔsi Naawunni, halli ni Naawunni ŋɔn bu nyara gba.
Yɛdda zugu muna ka u daa kyɛ ka ba di Yakki-n‑Gaari Kyuu la ka daa miisi ziim n‑niŋi maa, ni ŋɔn kuuri Igyipti bikpamma la di siisi Izraɛli dima maa biisi.
U yɛdda niŋbu zugu ka TeekuZeoo koom daa nyuusi, ka Izraɛli dima maa daa sigi n‑nɔ tankuumni n‑gaari; amaa Igyipti niriba la ŋɔn daa ma'asi n‑sigi teeku maa ni, koom daa di ba.
Niriba ŋɔn daa niŋi yɛdda zugu ka Gyɛrikoo gooma zaa daa lu: ba daa kyaŋŋi n‑gyiligi dabsa ayɔpɔi, ka a daa lu.
Halli Reehabu, gyɛ'amiru la, daa niŋi yɛdda; ka di zugu ba daa bu ku u ban daa ka yɛdda la saani, dama ninvugseeba ban daa kyɛ na ni ba ti gɔsi tiŋŋa la daa gbɛ pɔ'a maa saani ka u daa deaai ba suŋŋa.
Tɔ: ka n nin laa n‑yɛli la wula?
N ka saha n nin tɔ'asi Gyidiyɔn yɛla, ni Barakku, ni Samsɔn, ni Gyɛfta, ni NaaDauda, ni Samuwɛli, ni anabidima yɛla maa.
Ba zaa daa niŋi la Naawunni yɛdda, n‑tuusi tɔppu n‑nyaŋŋi nti di naam, ba daa kari sariya ni yɛlimaŋni, ka deaai Naawunni ŋɔn daa pɔ noori, ni, u ti tisi seem la; halli n daa ti kpari gbigma nɔya, n‑kpiisi bugum zilima yaa; niriba ŋɔn daa zaŋŋi takoobi ni ba ti kyɛ ba, ba daa nya fa-m‑basi.
Ba daa nyɛ la bumbugsa ka laa n‑leebi yaa daandima; ba daa nya kpeeŋŋu tɔppu ni, ka daa ta'ai tinzundima tɔbbiisi n‑labsi ba nyaaŋŋa.
Ba daa kyɛ ka seeba neaai kum ni na, ka labsi ba n‑ti ba madima, bee, ba pɔ'aba.
Ba mun daa namsi lala niriba seeba ni ba ti za'asi Naawunni, amaa ka ba daa bu sakki n‑za'asi ni ba ti yi namsigu maa ni.
Ay!
- Ba daa boori ni ba ti yisigi kum ni n‑nya bunsuma an gaari lala.
Ba daa diisi baseeba vi, ka feebi ba; ba daa ba baseeba gba bansi n‑kpari dansarika duu ni.
Ba daa lɔbi seeba kuga n‑ku, ka zaŋŋi sooyadima ni takoobidima n‑ŋmaai seeba n‑ku ba.
Lala niriba seeba mun daa yɛ la peesi ni buusi gbana n‑gyinna; fara daa mari ba, ba daa ka seela; niriba daa namsiri ba ka ba daa di wahala zaa.
Halli ni duniya wa daa bu sum ni lala niriba bɛ ka ni.
Ba daa kyɛnni n‑gyinni yoo ni, ni zɔya ziisi ni, n‑gbeeri tampifeeri ni, ni vɔya an bɛ tiŋŋa.
Banŋɔ zaa - yɛdda zugu ka ba tɔ'asi ba yɛlisuma yɛla, amaa ba sɔ daa bu nya nangbampɔri maa seela.
Di gbinni nyɛ la: ni, Naawunni daa pun daŋŋi n‑gbaai gbaari din nyɛ bunsuŋŋu n‑ti tirima: ni, ban ku toaai n‑nya ba bunsuma m‑maali m‑bɛ deede ba kɔkɔa, see ka tirima gba la'am ba saani n‑nya.
Tɔ, ka dinŋɔna, sɛharadima wa n zoaai, ka ba zɛya n‑gyiligi ti.
Ka di zugu ya kyɛ ka ti yiisi yɛlitibsa an vili n‑tabli ti la zaasa, ni ala'akyi din kpɛ la yooma n‑goaai ti kyɛnni maa.
Ka lala nin kyɛ ka ti nya sufukpeemni n‑zɔri n‑kyɛnni tooni n‑dɔli sɔseaa ban zaali n‑ti ti la.
Ka di zugu ti wukkma ti zugu n‑kyɛ ka ti nini kpa la Yisa.
Ŋɔna n nyɛ ti yɛdda yɛla piiligu, ka laa n‑nyɛ a naari gba.
Ŋɔna n daa di dɔpulli kum wahala ka bu zaŋŋi di ka di nyɛ vi, dama u daa gɔsiri la sufupeelim seaa din dɔ lala wahala maa tooni la.
Ka di zugu pampaŋŋɔ ka u paai la u Naawunni nudirigu zizii maa n‑ziya.
Ya siri teaama u yɛla, ŋɔn daa mɔrigi n‑di wahalaseaa ala'akyi dima ŋɔn daa yaai u yɛla seem la.
Lala nin kyɛ ka ya yɛdda ku gbarigi, bee, ya sufu n‑kyirim.
Yarima ŋɔn moori situusi moobu ni ya ti za'asiri ala'akyi yɛla la, ya na bu mɔ halli nti paai dansi ni kum nyaabu.
Ammi, ya pun tam Naawunni ŋɔn zaŋŋi yɛttɔ'aseesi n‑tɔ'asiri n‑tiri ya ni u ti kpamsiri ya sufu?
U ya n‑kyɛ ka ya baŋŋi, ni, ya nyɛ la u biisi maa, ka yɛtti, ni#:- “M biiya, ti Dugma yi sa'asi i soori, Di teesi, ni, di nyɛ la gɔsiyɔri.
Halli u yi ti darigi i tubri gba, Di kyɛ ka i sufu miligi.
Dama ŋɔn wuri ninvugseeba la ka ti Dugma sa'asiri maa, Ka u feebri ŋɔn zaŋŋi ninvugsɔ n‑leebi u biiya.” Ya deaama lala sa'asigu maa kaman di yi la ya Ba saani na: lala nin bugsi, ni, ya nyɛ la Naawunni biisi.
Ka bii ŋɔni n lee m‑bɛ ni ka u ba bu sa'asiri u?
Ay!
- sɔ ka ni!
Ya yi bu nya Naawunni sa'asigu kaman u biisi zaa ŋɔn nyari seem maa, dinŋɔna di bugsiya, ni, ya pa la u biisi ni yɛlimaŋni, amaa seegyɛbisi n kur nyɛ ya.
Zaŋŋi n‑kyaŋŋi ti duniya wa beebu puuni ti badima n sa'asiri ti, ka ti tiri ba gyirima ka gyeemni ba.
Amaa din gaari lala ka laa n‑kpa talasi nyɛ la: ni, ti deaai ti Ba Naawunni sa'asigu; dama u su ti siisi yɛla fukumsi, ka u nin kyɛ ka ti nya nyɔvuri.
Ti duniya ni badima sa'asiri ti saha beela, ka di dɔli la ba sufu yuubu ŋɔn wulisiri ba seem.
Naawunni mun sa'asiri ti la hoo din sumsi ti, ka di yuui m‑paai saha din ka naari; ni tin ni ŋɔn ti la'am m‑bɛ u beebu kasikasi maa ni.
Tubdarigri saha na mari la beerim, ka ba bu nya di anfaani ŋɔn nyɛ seem; amaa ka di nyaaŋŋa ban deaai lala sa'asigu maa nin nya di nyoori, ka di nyɛ la sufudoaa ni yɛlimaŋni beesigu.
Dizugu ya kpamsima ya nuusi ni ya duna, dama a ka yaa.
Ka kyɛ ka sɔgɔlima maa yi teaai m‑maali suŋŋa.
Ka lala nin kyɛ ka ban nyɛ wɔbsi maa ku burigri soori ni, amaa ka laa n‑nya tippu.
Tɔ: ya kpaŋŋma ya maŋŋa ka nangbanyinni bɛ yan ni sɔkam zaa saani, ka galinsi ku bɛ ni; amaa ya la'amni m‑bɛ beebu kasi n‑tiri taaba, dama di yi pa lala sɔ ka ni n nin nya ti Dugma maa.
Ya mari ya mansi ka di kyɛ ka sɔ kɔŋŋi Naawunni bunsuma, miri ka putoo yɛla kpɛ na ka taasi galinsi na n‑sa'amni niriba pam yɛla.
Halli yan di kyɛ ka sɔ tumni zina, bee, u bɛ kaman Iisɔ ŋɔn ba'a daa ka Naawunni yɛttɔ'a ni, ka daa zaŋŋi u dɔ'am kpamni n‑takki sa'aŋmanni yinni la.
Ka ya mi, ni, di nyaaŋŋa Iisɔ daa ti boori ni u ba ka kasuma n‑ti u, ka daa bu nya sɔseelli ni u ti dɔli n‑takki ŋɔn pun tum seem la, halli u daa yoolim n‑kum nintam la yɔri, soori daa ka ni.
Tɔ; ka yarima bu paai la luginseelli ban nin toaai n‑siisi na, hoo Izraɛli dima ŋɔn daa paai zoori maa seem la, zɔseaa bugum ŋɔn daa dira, ka zibsim ni sangbansabla ni sanzeoo zeebu m bɛ ni, ni kikaa kan daa kumni pampam, ni kukɔri kan daa tasiri ka ka yɛttɔ'a mari dabeem, halli ka ban daa wumni maa daa bɛlim Naawunni, ni, u di laa n‑kyɛ ka ba wumni ka taabu yaasa.
Ba daa bu nyaŋŋi ban daa zaali ba zaaligu seaa maa, ni, “Halli bunkɔbgu gba yi siisi zoori maa, yan lɔbma u kuga n‑ku.” Lala gɔsibu daa mari dabeem pam, halli ka Musa u mammaŋŋa daa ti fabli, ni, dabeem mari u halli ka u daa gyigra.
Amaa yarima ŋɔn paai zɔseelli na nyɛ la Zayɔn zoori; ya paai la Naawunni ŋɔn nyɛ Nyɔvuri Daana la tiŋŋa na - di nyɛ la arizana ni Gyɛrusalɛm la; ya paai la malaakadima maa saani ka ba tusatusa la'amni la taaba ni sufupeelim pam; halli ya paai la bikpamma la'aŋŋu maa na gba, baseeba yuya sɔbi m‑bɛ arizana ni bukku maa ni.
Dinŋɔna ya paai la Naawunni saani na, ka u nyɛ la sɔkam zaa sarikatta: ka naayi paai Naawunni niriba ziiya, ya'aseaa ba nin ti kpalimni m‑bɛ ni, dama ba daa dɔli u soori deede n‑naai.
Ya paai la Yisa saani na gba, ŋɔn nyɛ sindaanzɔtta zaŋŋi n‑kyaŋŋi nangbanyinni sɔpaalli yɛla, ka laa m‑paai u ziim zii na, dama ba zaŋŋi u ziim m‑miisi; ka di wulisiri yɛliseesi an mari anfaani n‑gaari Eebli yɛla maa.
Tɔ, ka dizugu yan di za'asi ŋɔn tɔ'asiri ya yɛttɔ'a wa wumpu.
Dama ban Izraɛli dima maa daa za'asi ninvugsɔ ŋɔn bɛ duniya wa puuni la noori, ka daa bu nyaŋŋi n‑tiligi; ka tirima ya niŋi la wula n‑tiligi, ti yi ti za'asi ŋɔn bɛ arizana ni maa noori wumpu?
Lala saha maa ka Naawunni kukɔri daa kyɛ ka tingbaŋŋu dam, amaa pampaŋŋɔ u basi la noori, ni, “N ku laa n‑kyɛ ka tingbaŋŋu kɔkɔ n dam, amaa n nin laa m‑paasi yummu n‑damni saazugu ni sangbana gba.” Tɔ, ka ŋɔn daa yɛli, ni, ‘n‑laa m‑paasi yummu’ la, di wulisiri, ni, bunseesi an bu zɛ deede nin ti damni m‑basi zaa - di nyɛ la: ban daa naam seesi la.
Ka bunseesi an ku toaai n‑dam ka zɛ deede la mun nin ti kpalim m‑bɛ ni.
Dizugu ya kyɛ ka ti pɛ'ari Naawunni, dama u zaŋŋi la naam n‑ti ti, ka di ku toaai n‑dam.
Ka ya laa n‑kyɛ ka ti zaŋŋi pɛ'abu din mari dabeem ni gyirima n‑gyeemni u, ka lala nin kyɛ ka u nini tigi, dama ti Naawunni siri nyɛ la ‘bugum din dira’.
Ya kyɛ ka ya kpalim n‑wuri taaba hoo mabiisi.
Ya deaama saamma ya yiya ni, dama lala maa taabu zugu ka seeba daa ti deaai malaakadima ka bu mi.
Ya teaama ban kpari dansarika duu ni la yɛla, ka kyɛ ka di ŋmanni hoo yarima ni ban ka ba la'am n‑kpari; ka laa n‑teaai ban bɛ namsi ni la yɛla dama ya gba nyɛ la ninsaalidima, ka di pa seem ya gba nin di wahala.
Ya kyɛ ka doo ni u pɔ'a beebu mari gyirima, ka ba la'am m‑bɛ ni ni yɛdda, ka di veela; di kyɛ ka ba goori hoo dɔgoora bee pɔ'agoora.
Naawunni nin kari lala niriba sariya, ni zina zaa tumniba dinni, n‑lusi ba.
Yan di kyɛ ka ya sufu zaa ti bɛ ligri ni, amaa ya kyɛ ka ya nini nani yan mari bunseesi la; dama Naawunni yɛliya, ni, “N ku bakki ka kyɛ ya, n mun ku za'asi ya.” Dinzugu ti mari sufukpeemni ka yɛtti, ni#:- “Ti Dugma n nyɛ n suŋŋna - Dabeem ku mari ma: Bɔ ka ninsaala nin toaai n‑niŋi ma?” Ya teaama ya tooni dima yɛla, ban daa tɔ'asi Naawunni yɛligu n‑ti ya la.
Ya teesima n‑nya ba beebu ŋɔn daa naayi niŋi seem; ka ma'asiri ba, ya yɛdda niŋbu puuni.
Yisa Kirisita Masiiya siri kpalim n‑nyɛ ŋɔn sa nyɛ seem soosila, n‑kpalim n‑nyɛ lala zuna, ka kur nin kpalim n‑nyɛ lala sahakam.
Yan di kyɛ ka wulisipaala balibubalibu yɔmsi ya ka ya bɔrigi.
Di tuya ni Naawunni piini kpamsi ti sufu, ka pa la bundira kyisigu yɛla, an ka bukaata n‑ti ban dɔli a la.
Dama ti mari maaligu ni ti deaari, ka ban kpalim n‑tumni Gyeeŋŋu Sugri tuma la ka soori ni ba la'am n‑di diibu wa.
Banŋɔ kaari maa ni ka Gyeeŋŋu Toondaana maa n yi mari bunkɔbri ziim n‑kpɛ Naawunni Beebu Ziiya; ka di wulisi, ni, tumbeeri zugu maaligu nla.
Amaa bunkɔbri wa muna - ba daa zaŋŋi a n‑yiisi ba gbeebu ziiya kpaŋŋa sa n‑nyoaai bugum n‑di a. Lala zugu ka Yisa gba daa di namsi tiŋŋa maa za'anɔri kpaŋŋa sa, ni u toori ziim kyɛ ka daadam ti leebi Naawunni niriba.
Dinŋɔna ya kyɛ ka ti doaai tin gbɛ seela, n‑yi kpaŋŋa sa m‑paai u saani, ka tirima ni ŋɔna la'am n‑di vi seesi ŋɔn daa di maa.
Dama ti ka tiŋŋa kan zɛ deede n‑yuui duniya wa ni, na'ala ti boori tinseaa kan kyɛnni na la.
Ya kyɛ ka ti maanni pɛ'abu sara n‑tiri Naawunni sahakam, ŋɔn Yisa yuuri zugu - ti nangbana ŋɔn pɛ'ari u yuuri seem nla.
Yan di tam tunsuma tumpu yɛla, ka tɔtti ya marigu ni taaba, dama lala sara maaligu maari Naawunni sufu.
Ya sakkma n‑tiri ya tooni dima, ka wumni ba noori.
Ban gɔsiri ya zugu ni nimmoosi hoo ninvugseeba ban gali gɔgala, dama ba zuguraandima nin boosi ba boosa zaŋŋi n‑kyaŋŋi ba tuma yɛla.
Ya wumma n‑tiri ba; ka ba sufu maasa ba tuma ni, ka yɛlimugsa ka ni, dama di yi pa lala di ku suŋŋi ya.
Ya susima Naawunni n‑ti ti.
Ti niŋi yɛdda ka zilisigu ka ni, ka mari tama, ni, ti beebu zaa nin sum ni gyirima tisibu.
Din gaari zaa, man kpamsiri ya ni, ni, ya susima Naawunni, ni, di ku yuui ka n nya soori n‑labi ya saani na.
Naawunni nyɛ la Sufudoaa Daana: nangbanyinni zaaligu ziim zugu ka u daa yisigi ŋɔn nyɛ PɛguriZuguraana la kum ni - ŋɔn nyɛ la ti Dugma Yisa.
Ŋɔn Naawunni ti ya bunni kam zaa kan nin kyɛ ka ya niŋni u sufu yuubu la, n‑tumni tunsuma zaa.
U nin bɛ ya puuni n‑tumni bunseelli kam din nin kyɛ ka u nini tigi, Yisa Kirisita yuuri zugu.
Ŋɔna n su pɛ'abu saha kam.
Ammi.
M mabiisi, n kpamsiri ya, ni, ya sakki n‑wumni n kpaaŋŋu wa, dama man ŋɔn sɔbi gbanseaa n‑ti ya wa kur nyɛ la bumbila fiiŋ.
M boori ni ya baŋŋi, ni, ba basi ti mabii Timɔti la.
U yi paai na pampaŋŋɔa, man ni ŋɔn nin kyɛ na nti nya ya.
Ya puusima ya tooni dima maa, ni Naawunni niriba zaa.
Italii dima maa puusiri ya na.
Naawunni tim ya zaa u piinisuma ni alaafɛa.
Mani, Gyeemsi, n sɔbri wa m‑puusiri ya.
N sɔbri n‑tiri ya Izraɛli za'anɔya pii-ni-ayi niriba, yaseeba ban wurim m‑bɛ duniya tingbana la zaa.
Man Gyeemsi mun nyɛ Naawunni ni ti Dugma Yisa Kirisita daabri la.
M mabiisi, sahaseaa zaa ya yi ti bɛ zamsigu zaa puuni, ya kyɛ ka ya kpalim m‑mari sufupeelli; ka baŋŋi, ni, ya yɛdda zamsigu maa kyɛ ka ya nyari sufukpeemni.
Ka ya zɛ yummu n‑kyɛ ka ya sufukpeemni maa kpaŋŋi zaa n‑naai, ka di zugu ka ya nin doaai na suŋŋa ka ku kɔŋŋi bunseelli kam zaa.
Amaa ya sɔ yi ti kɔŋŋi yam, ŋɔn susim Naawunni ka u nin deaai.
Dama Ŋɔna n tiri sɔkam ka bu za'asira.
Amaa see ka di daama mari yɛdda n‑susira, ka di zulisira, dama ŋɔnkam zulisiri ŋmanni la mɔ'ari, pɛbsigu ŋɔn zeeri ka sahanseaa la, ka ka kɔmiisi laanni n‑kyɛnni ka labri na.
Di daama di teesiri, ni, u nin nya bunseelli ti Dugma saani.
Teesa ayi daana n nyɛ u, u ku zɛ yimmu, u laanni ni u yɛla zaa puuni.
Kyɛ ka ya mabitarima mari sufupeelli, dama Naawunni kyɛ ka u yuuri du.
Ka bundaana gba mari sufupeelli, ba yi ti sigsi u n‑labsi u nyaaŋŋa, dama u nin ti kuui m‑basi kaman mɔpuum.
Wuntaŋŋa yi pusi nti bii pam, moori maa kuuri ni ka a puum suui, ka a veelim sa'am; lala ka bundaana gba nin ti suui n‑lu u beesigu puuni.
Zugsuŋŋu bɛ ninvugsɔ ŋɔn mari sufukpeemni n‑zɛ yummu zamsigu puuni la, dama zamsigu nyaaŋŋa u nin deaai nyɔvuri piiniseaa ka ti Dugma basi nangbambasiri, ni, u nin zaŋŋi n‑ti seeba ban wuri u la.
Sɔ yi ti nya zamsigu, ŋɔn di yɛli, ni, Naawunni n zamsiri u, dama bumbeoo ku toaai n‑zamsi Naawunni, u gba mun ku zaŋŋi bumbeoo n‑zamsi sɔ.
Ti mammansi ningbinkɔrisi n kyɛ ka ti nyari zamsigu, sahaseaa ti ningbinkɔrisi yi ti yɔmsi ti n‑kpeesi zamsigu ni maa.
Ningbinkɔrisi mun yi gbaai puuwa, ka dɔ'ari la ala'akyi; ka ala'akyi yi ti zoaai, ka mun dɔ'ari la kum.
Dinŋɔna yan di kyɛ ka ba yɔmsi ya, m mabisuma!
Piinisuŋŋu kan veela zaa yi la saazugu na, n‑yiiri ti Ba saani na, Sɔ ŋɔn su bunseesi an neaari saazugu zaa maa.
Ŋɔn mun bu takkra, u bu ŋmanni la hoo sisiisi an ta'asira.
Ŋɔna n daa yɛli, ni, u dɔ'ai ti ni, ni ti leebi u yɛlimaŋni yɛligu biisi, ka ti niŋi hoo u puu antaam bundira piiligu.
M mabisuma, ya kpasim dinŋɔa: sɔkam gbaam wumpu yoomyooma, amaa u di gbaai yɛttɔ'a yooma, bee, u di kyɛ ka u sufu yisigi yooma!
Dama ninsaala sufuyisigri bu tiri yɛlimaŋni beesiseaa Naawunni ŋɔn boori maa.
Dizugu ya basima dɔgoorilim ni pɔ'agoorilim, ni yɛlibeeri an zoaari pam zuna wa, ka deaai yɛttɔ'aseaa ban pun buri i sufu ni la.
Kana nin fa ya m‑basi.
Yan di kyɛ ka ya wumni la Naawunni yɛligu ka bu tumni hoo din wulisi ya seem: lala maa ya kur yɔmsiri la ya mansi.
Ya tumma din yɛli seem maa!
Ŋɔnkam wumni yɛligu maa ka bu tumni din yɛli seem maa ŋmanni la hoo dɔsɔ ŋɔn gɔsi mansɔ'asi puuni, ni u nya u nindaa, ka yi gɔsi ka bakki, u yi tam la yooma u nindaa ŋɔn bɛ seem.
Amaa dɔsɔ ŋɔn gɔsi zaalisuŋŋu bunsuma soori maa, ni sɔseaa kan tisiri mansuulinsi, ka kpalimni n‑niŋni lala - halli u bu tamni ŋɔn wum seelli maa amaa ka niŋi lala - di daama nin nya anfaani u tuma ni.
Sɔ yi teesi, ni, u nyɛ la zaaligu sɔdɔla amaa ka bu gbaai u zulimni garigɛ suŋŋa, u yɔmsiri la u maŋŋa, ka sɔseaa ŋɔn dɔla maa ka anfaani.
Ti Ba Naawunni ŋɔn sakki sɔseaa, ni, kana n nyɛ bunkasi ka ka lasim nŋɔa#:- ni, ti gɔsim kpibisi ni pukɔya ba wahala ni n‑suŋŋi ba, ka kyɛ ka ti duniya wa yɛla di sa'am ti.
M mabiisi, ti Dugma Yisa Kirisita Masiiya nyɛ la pɛ'abu zaa Daana, ka ti mun niŋi u yɛdda maa; dizugu yan di tibgri niriba n‑gamsiri hoo ya nini ŋɔn nya ba seem maa.
Di pa seem bundaana yi ti piri salima nuntuuwa m‑bɔbi suŋŋa n‑kyɛ ya la'aŋŋu ni na, ka nɔndaana gba bɔbi u neenkyɛra n‑kyɛ na.
Ya yi ti tisi ŋɔn bɔbi suŋŋa la gyirima, n‑yɛli u, “M Ba, i ku zinni zizisuŋŋu wa ni?”, ka yɛli nɔndaana la, “Zaanma kpa sa!”, bee, “Zinma tiŋŋa, n nɔba tooni!” Dinŋɔna, ya tum taalli ya ninvuggaŋŋni la zugu.
Halli ya zaŋŋni ya teesibeeri n‑katti la sariya ka di ka la yɛlimaŋni.
Di pa lala?
N zɔsuma, ya wumma!
Naawunni n daa yiisi duniya wa nɔndaandima ni ba ti niŋi u yɛdda, ka dizugu ba nyɛ la bundaandima u saani.
Ba nin di faari nti su Naawunni naam beebu, hoo ŋɔn daa basi nangbambasiri n‑zaali ban wuri u la seem maa.
Di zaa yɔri, ya na kur zeemni la nɔndaandima!
Yaasa - bandima n namsiri ya ka mari ya n‑yiiri sariya kattiba tooni la?
Pa bundaandima nla?
Ban n tɔ'asiri yɛttɔ'ayɔya an sa'amni ya Dugma yusuŋŋu wa!
Naawunni Litaafi maa mari la Naaba zaaligu yɛla, ka di yɛliya, ni, “Wura i taraana hoo nyin wuri i mammaŋŋa seem la!” Tɔ, ya yi niŋni lala maa, di veela.
Amaa ya yi tibgri niriba ba bɔbri zugu ya tumni la taalli, ka zaaligu maa wulisi, ni, ya galimiya.
Dama ninvugsɔ ŋɔn dɔli zaaligudima zaa, amaa ka galim zaaligu yinni kɔkɔa, lala nira galim la zaaligu zaa.
Dama Naawunni daa yɛli, ni, “Di tum zina!”, ka daa laa n‑yɛli, ni, “Di ku ninsaala!” Dizugu i yi bu tum zina, amaa ka i ku nira, i bu tum la taalli ka galim zaaligu?
Ya kyɛ ka ya yɛttɔ'a ni ya tuma ŋmanni la ninvugmaŋni dina - ninvugsɔ ban nin ti zaŋŋi zaaligu seaa din tisiri la mansuulinsi la n‑kari u sariya, ka u ka taalli kam zaa.
Sariya karibu daari, Naawunni ku ti zɔ namboo n‑ti ninvugsɔ ŋɔn daa bu zɔri u kpeaa namboo; amaa ka nambɔzɔtta nin mari sufupeelli, lala dabsiri maa daari.
Tɔ, m mabiisi, ninvugsɔ yi ti yɛli, ni, u mari la yɛdda, ka mun bu tumni tunsuma, bɔ yɛdda nla?
Lala taabu yɛdda nin toaai n‑tiligi sɔa?
- Ay!
Ya mabisɔa, doowa bee pɔ'a, yi ti yɛli, ni, u ka kparigu bee, bundirigu, ka ya ninvugsɔ yi ti yɛli u, ni, “Bɛ ni suŋŋa ka diri n‑tigra; waari mun di wum i!” ka bu ti u ŋɔn boori seelli maa, suŋŋsim bɔ nla?
Tɔ: yɛdda nyɛ la lala: tunsuma yi ka yɛdda ni, ka kpi ni.
Di yi pa seem ka ninvugsɔ ya n‑yɛli, ni, “Tɔ; nyin mari la yɛdda, ka man mun mari tunsuma.
Di zaa nla!” Tɔ!
- man nin kyɛ ka n tunsuma wulisi i n yɛdda maa ŋɔn nyɛ seem; ka nyin mun ya niŋi la wula n‑wulisi ma i yɛdda ŋɔn nyɛ seem, halli i yi ka tunsuma?
Ni, i niŋi yɛdda, ni, Naawunni yinni m bɛ ni?
Di veela!
Amaa baŋŋma, ni, arizimbeeri gba mari lala yɛdda maa - ka di zugu ba gyigri ni, dabeem zugu.
Nyin yam kaalinsi daana wa!
Baŋŋma, ni, yɛdda, ka tunsuma ka ni, nyɛ la yɔri!
I baŋŋiya, ni, ti Ba Ibrahim tunsuma zugu daa kyɛ ka u leebi yɛlimaŋni daana, ŋɔn daa zaŋŋi u bii Yisahaaku ni u maali n‑tisi Naawunni zugu.
Bɛni ka i nin nya yɛdda ni tunsuma ŋɔn tumni n‑dɔla taaba seem.
U tunsuma zugu daa kyɛ ka u yɛdda maa daa paai di tariga.
Litaafi maa ni ka di yɛliya, ni, “Ibrahim daa sakki n‑niŋi ti Dugma yɛdda, ka u yɛdda maa zugu daa kyɛ ka Naawunni daa yɛli, ni, u nyɛ la yɛlimaŋni daana.” Lala n kyɛ ka ba booli u, ni, ‘Naawunni zɔa’.
Ya bu nya?
See ka tunsuma paasi ninsaala yɛdda ni, u ku toaai n‑niŋi yɛlimaŋni nira.
Lala yaasa ka Reehabu, gyɛ'amiru la, daa deaai saanseeba ban daa kpɛ na ni ba ti baŋŋi tiŋŋa maa kpeeŋŋu ŋɔn daa bɛ seem la.
U daa wulisi ba sɔseaa ka ba yi Gyɛrikoo timpuuni n‑kuli.
Pa u tunsuma zugu ka ba yɛnni, ni, u nyɛ la yɛlimaŋni daana?
Ningbiŋŋu maa yi ti wɔligi ka kyɛ siiya, ka kpi ni; ka di bɛ la lala - yɛdda yi wɔligi ka kyɛ tunsuma maa ka gba kpi ni.
M mabiisi, yan di kyɛ ka ya niriba pam ti leebi karimbadima; dama ya mi, ni, tirima ban tumni lala tuma maa - ti sariya karibu nin ti kpeem pam.
Yɛlimaŋni ti ninsaadima zaa burigri la sɔsuŋŋu ni ka galimna: amaa ka ninvugsɔ yi bɛ ni m‑bu galim u yɛligu maa ni, lala nira nyɛ la ninvugsuŋŋu kasi, ka nyɛ sɔ ŋɔn nyaŋŋi m‑mari u maŋŋa.
Ya bu nya?
Ti yi zaŋŋi garigɛ n‑niŋi yoofu noori, ti nin nyaŋŋi u ka u sakki ti yuubu; ti nin mari u n‑tumni hoo tin boori seem.
Yɛlimaŋni, nyarinkara an bɛ teeku ni maa, a yi kur karigi pampam seem, pɛbsigu m mari a n‑kyɛnni ni kpeeŋŋu.
Amaa ba mari la bumbila fiiŋ kan ŋmaligra, ka nyarintitaari wa dɔli la ninvugsɔ ŋɔn duusiri maa ŋɔn gbaari soori seem maa.
Zulimni gba nyɛ la dinŋɔa: ka n poora pam ningbina ni, ka mari yɛla pam.
M‑paasi yaasa - daari yi zoaai pam n‑dɔya, bugunsaalli yinni kɔkɔ nin toaai n‑kyɛ ka a zaa di.
Yɛlimaŋni, ninsaala zulimni ŋmanni la bugum; ka bɛ la u ningbina maa ni kaman duniya yɛlibeoo n nyɛ ka - bumbeoo halli nti yakki.
Ka sa'amni la u ningbina zaa, ka kyɛ ka u bɛ wahala ni sahakam zaa, hoo bugum puuni beesigu ŋɔn nyɛ seem; halli ka Sintaani bugum ziiya yiiko ni ka zulimni moaari ka dinni.
Bunkɔbri balibu zaa, ni niinsi balibu zaa, ni bunvuura ni koom ni bunni zaa, saala nyaŋŋi ba zaa, ka ba zaa yiiko bɛ la u nuusi ni.
Amaa zulimni ŋɔna, saala ka ka yiiko; ka nyɛ la bumbeoo ka bu vuusira; kan mari lɔkku seebu n kuura.
Ti zaŋŋni la kana m‑pɛ'ari ti Ba Naawunni, ka laa m‑mari n‑tuuri ka galimni ninsaala, halli ka Naawunni daa naam saala ka u ŋmanni la ŋɔn Naawunni.
Nangbanni yinni maa ni ka yɛttɔ'asuma yiiri na, ni yɛttɔ'abeeri m‑paasi.
M mabiisi, lala ka soori halli beela.
Kɔbuliga nimbiri yinni ka kɔsuŋŋu yiiri na, ka kɔbeoo nin laa n‑yi ka ni na m‑paasi, bee?
- Ay!
M mabiisi, kinkaŋŋa nin toaai n‑wali taama?
- bee, gaa nin toaai n‑wali kinkama?
Ay, a ku nyaŋŋi!
Ka dinŋɔna kɔbuliga ku toaai n‑yiisi kɔsuŋŋu ni kɔbeoo m‑paasi saha yinni.
Tɔ; ka ŋɔni m bɛ ya sunsukkuni n nyɛ yamdaana ni baŋŋna?
- Kyɛ ka di daama ti tumni tunsuma n‑sigsiri u maŋŋa, lala nin kyɛ ka ti nya u yam maa ŋɔn bɛ seem.
Amaa ya yi mari nyuuri bee putoo ni zinyuu din yiiri ya sufu ni na, yan di nyuuri bara di zugu ka leebi ban kyiisiri yɛlimaŋni maa.
Dama dinŋɔ taabu pa la yam seelli din yiiri la arizana ni na, amaa di nyɛ la duniya wa yam, din yi la daadam beesigu ni na; halli Sintaani n su di.
Yɛlimaŋni, nyuuri zappu ni zinyuu ŋɔn bɛ seela, bɛni ka kyiisigu ni tumbeeri kam tuma gba bɛ ni.
Amaa yam din yi arizana ni na nyɛ la halaali; ka din pa dinŋɔ zugu nyɛ la din kpamsiri sufudoaa ni baalimm beebu.
Lala yam kyɛ ka nira deaari wulisigu, ka laa n‑nyɛ din kyɛ ka u zɔri la namboo zaa, ka tumni la tunsuma zaasa.
U nin zɛ yummu n‑niŋi yɛdda daana, ka ka birikɔnsi halli beela.
Ninvugsɔ ŋɔn bɛ la sindaani zoobu tuma ni ŋmanni la hoo ŋɔn butti bumbura sufudoaa zugu; lala nira nin ti ŋma u puu maa bundira, ka a nyɛ la taalli kyɛ-m‑pɛŋŋi Naawunni saani.
Tɔ; Bɔzugu ka zaba ni nangbankpeemni ŋmeebu bɛ ya sunsukkuni?
Pa la ya kɔribeeri zugu, ni teesibɛseesi an zabri taaba ya sufu ni?
Ya boori m‑boori ya sufu yuubu, n‑gyɛa, ka dizugu ya kuuri niriba.
Ya zabri niriba nyuuri, ka dizugu ya ŋmeeri taaba nangbankpeemni n‑tuusiri tɔppu.
Amaa ya bu susiri Naawunni ka lala zugu ka ya kɔŋŋna.
Halli ya yi susiri gba, ya bu deaara, dama ya susigu bu dɔli soori; ya boori bunseesi yan nin zaŋŋi n‑di ya maŋtoori kɔrisi nya'asim.
Ya za'asiri Naawunni yɛdda niŋbu hoo pɔ'agoorli ŋɔn za'asiri u sira seem.
Ammi, ya bu mi, ni, duniya wa zoori loobu nyɛ la Naawunni dimni?
N yɛliya, ni, sɔkam zaa ŋɔn boori duniya wa zoori, ŋɔna n leebi Naawunni dindaana.
Bee, ya teesiya, ni, Naawunni Sɔppu la tɔ'asi la yɔri?
Ni, Naawunni kyɛ ka u Siiya bɛ ti saani; ka u ku sakki, ni, ti za'asi u ka wuri sɔa.
Halli u tumni wurilim tuma n‑tiri ti n‑gaari lala gba, ka dizugu ba daa sɔbi n‑dooli, ni#:- “Naawunni za'asiri karimbaani dima, Ka u tumni la wurilim n‑suŋŋni ban sigsi ba mansi.” Dizugu, ya sakkma n‑ti Naawunni.
Ya za'asim Sintaani ka u nin zɔ ka kyɛ ya.
Ya vuum m‑pɔri Naawunni saani, ka u gba nin ti pɔri ya saani na.
Yaseeba ban nyɛ tumbeeri dima, ya peaam ya nuusi da'ari m‑basi; yaseeba ban nyɛ birikɔ'anu dima, ya kyɛ ka ya sufu zɛ yimmu n‑niŋi kasi.
Ya kyɛ ka ya sufu sa'am.
Ya kumma ka kaasira: ya takkma ya laari maa ka di leebi kunkuma, ka ya sufumaasim wa leebi sufusa'aŋŋu!
Ya sigsim ya mansi ti Dugma saani, ka u nin wukki ya saazugu.
M mabiisi, yan di tɛrisiri taaba.
Nira yi tɛrisiri u taraansɔ ŋɔn nyɛ Kirisita biiya, bee, u yi kari u sariya, u tɛrisiri Naawunni zaaligu ka katti zaaligu sariya.
Tɔ, ka dinŋɔna i yi ti katti zaaligu sariya, i laa m‑pa ninvugsɔ ŋɔn deaai zaaligu maa n‑tumna, amaa i leebi la di sarikatta.
Naawunni kɔkɔ n tisiri zaaligu, ka laa n‑nyɛ sariya katta.
Ŋɔn kɔkɔ n nin toaai n‑tuligi nira, bee, u sa'am u yɛla.
Nyin mun teesiya, ni, i nyɛ la ŋɔni, n nin toaai n‑kari i ninsaalikpeaa sariya?
Pampaŋŋɔ, ya wumma man ya n‑yɛli ya seelli wa: yaseeba ban yɛtti, ni, “Zuna bee beoo ti ya gɔ ni n‑kyaŋŋi tinyaakaza ni, m‑bɛ bɛni ka di paai yuumni, n‑tumni dabiiligu tuma n‑nya ligri pam.” Halli ya bu mi yan sa ya nya yɛttɔ'aseaa beoo gba!
Ya ŋmanni la pa'ari din bɛ asuba saha; ka di ku yuui, ka di nin wurimni yooma ka sɔ ku laa n‑nya di.
Ay!
See ka ya yɛli nŋɔa: ni, “Di yi siri nyɛ ti Dugma sufuyuubu, ti nin kpalim m‑bɛ ni n‑tumni nŋɔ, bee, nŋɔa.” Amaa din bɛ seem maa, ya mari la karimbaani, ka kuunna; kuula anŋɔ zaa bu veela.
Dizugu, ninvugsɔ yi mi din tuusi ni u tum, ka bu niŋi di, di daama tumni la tumbeoo.
Pampaŋŋɔ, ya wumma man ya n‑yɛli ya seelli wa, yaseeba ban nyɛ bundaandima maa: ya kumma ka kaasira, dama wahala kyɛnni ya zugu na.
Ya marigu maa zaa poaai, ka leelisi ŋɔbi ya neema maa zaa n‑yoosi.
Ya salima ni ya anzulifa maa zaa nyamiya, ka a nyaŋŋu maa nin ti wulisi ya galiŋŋu ŋɔn bɛ seem.
Di nin kpɛ ya ningbina ni n‑vuunni n‑dira hoo bugum.
Ya boori la buna ni nimmoaa n‑zaanni a ni, amaa naari dabsa maa pun paai ti na.
Tuntumniba daa tum ya tuma, amaa ya daa nyɛri ba; ya wumma!
- ya lala tumbeeri damni ŋɔn paai saazugu seem!
Ba daa la'asi ya puri antaam n‑ti ya na, ka bu deaai sɛseela: ban kumni seem n‑niŋni ya, ya baŋŋma ka ba kunkuma maa lu la ti Dugma Naawunni Ŋɔn Ka Kpeaa tuba ni.
Duniya wa puuni ya daa bɛ la beesisuŋŋu ka daa diri ya sufu yuubu bundira.
Ya diri n‑karigri zaŋŋi n‑kyaŋŋi ya kɔribu daari.
Halli ya daa kari ban ka galiŋŋu sariya n‑lusi ba, ka ku ba, ka ba daa bu ta'ai ya sufu ni teesa.
Dizugu, m mabiisi, ya mari sugru ka gbaai ya mansi n‑guri ti Dugma kyɛnni saha na.
Ya teaam pukpaara tuma soori, ni, u mari sugru n‑guri u puu bundira ŋɔn ya niŋi seem.
Ni, u mari saha n‑guri siga saa maa, ni u ti buri; ka laa n‑guri bundira niŋbu saha saasi maa gba.
Lala zugu ya gba mari sugru ka di koaai tama, dama ti Dugma nin kyɛ na, u bu ya yuui.
Dizugu yan di fabinni ni taaba zaŋŋi n‑kyaŋŋi yɛttɔ'abisibisi.
Ya baŋŋma, ni, ba nin kari ya sariya di zugu.
Sariya Katta ni yɛlimaŋni la nin paai ti na - halli u pun bɛ la za'anɔri ziiya!
M mabiisi, ya baŋŋma anabidima ban daa tɔ'asi ti Dugma yuuri zugu la yɛla.
Ba daa zɛ yummu wahala pam puuni.
Lala nin ti wulisi ya sugru ŋɔn nyɛ seem.
Ya teaama, ni, di nyɛ la seeba ban mari ba maŋŋa maa ka ti yɛtti, ni, ba nya zugsuŋŋu Naawunni saani.
Ya pun wum Ayuuba ŋɔn daa gbaai u maŋŋa n‑di sugru seem maa; ka ya mi halli, ti Dugma Naawunni ŋɔn daa naayi tum seem n‑ti u. Dama ti Dugma Naawunni maa nyɛ la wurilim zaa daana ka zɔri niriba namboo.
Di zaa nyaaŋŋa, m mabiisi, yan di poori noori: di pɔ arizana, bee, tingbaŋŋu, bee, seelli kam zaa.
Ya kyɛ ka ya ‘Ii’ nyɛ la ‘Ii!’ ka ya ‘Ay!’ nyɛ la ‘Ay!’: di yi pa lala, ba nin kari ya sariya n‑lusi ya.
Ya sɔ bɛ mugsima ni, bee?
U susim Naawunni!
Ya sɔ mari sufumaasim, bee?
U yuumma pɛ'abu yuuma n‑ti Naawunni!
Ya sɔ beera?
U boolim Naawunni niriba kpamma ka ba susi n‑ti u, ka niŋi kpaam n‑soosi u zugu, ti Dugma yuuri maa ni.
Ka wunsusigu yi susi la ni yɛdda, di nin kyɛ ka dooru daana maa nya alaafɛa; ti Dugma nin doaai u. Halli u yi tum la tumbeeri, u nin nya kyɛ-m‑pɛŋŋi.
Dizugu ya yɛlim yan tum taalli seem yɛla n‑ti taaba, ka susi Naawunni n‑ti taaba, ka di nin kyɛ ka ya nya alaafɛa.
Ninvugsɔ ŋɔn ka taalli ka susi ni nimmoaa, u susigu mari yaa pam ka u nin nya.
Ilaygya daa kur nyɛ la ninsaala hoo tirima.
U daa susi ni sufu yinni, ni, saa di mi, ka saa siri daa bu mi tingbaŋŋu maa ni, ka di daa niŋi yuuma ata ni purigri.
Ka u daa laa n‑susi ka sangbana daa ti tisi saa na, ka tingbaŋŋu maa daa yiisi diibu na.
M mabiisi, di yi pa seem ya sɔ nin ti bɔrigi zaŋŋi n‑kyaŋŋi yɛlimaŋni ziiya, ka u taraansɔ zi u n‑labsi soori ni na.
Ya kyɛ ka lala nira baŋŋi dinŋɔa: ni, ŋɔnkam nyaŋŋi n‑kyɛ ka ala'akyi daana kyɛ u tumbeeri maa m‑basi, u yiisi tumbeeri daana wa kum yɛla puuni, ka sɔ'ai la tumbeeri pam taalli.
Gbaŋŋu wa yi la man Piita saani n‑tiri ninvugseeba ban yi ba toori tiŋŋa n‑wurigi m‑bɛ Pɔntusi tingbaŋŋu, ni Galɛseaa, ni Kappadɔsii, ni Ɛseaa, ni Bitinii tingbana m‑paasi la.
Yarima ka Naawunni ti Ba daa pun baŋŋi ya yɛla, ka yiisi ya, n‑kyɛ ka ya leebi u dinni, m‑bɛ kasi u Sii Kasi zugu la, ni ya sakki n‑ti Yisa Kirisita, ka u ziim zugu ka ya nin niŋi kasi.
M puusiri ya zaa suŋŋa, ni, Naawunni ti ya alaafɛ ni sufudoaa zaa.
Kyɛ ka ti pɛ'ai Naawunni, ŋɔn nyɛ ti Dugma Yisa Kirisita Ba la, u namboo la zugu.
Ŋɔn daa yisigi Yisa Kirisita kum ni la zugu, u daa yiisi nyɔvuri paalli na n‑ti ti.
Ka lala zugu ti mari tama, ni, ti ti nya beesigu paalli ti kum nyaaŋŋa.
Lala ka ti nin di faari.
Faari wa mun nyɛ la ban zaali seaa arizana ni n‑guri ti la.
Ka ku toaai n‑sa'am, bee, m‑baasi, bee, n‑suui hoo moori ŋɔn suuri seem.
Dama ya yɛdda niŋbu nin kyɛ ka Naawunni yiiko mari ya, halli ka tiliginsim din pun maali siri la ti paai ya na, duniya wa naari saha.
Di sumni ni ya mari sufupeelli di zugu, halli ni ya yi na kpalim n‑nyari namsigu ni wahala beela - ay!
di bu ya yuui.
Wahala balibubalibu wa nin kyɛ ka ya yɛdda nin nya zamsigu kaman ban yi zamsiri salima bugum ni seem la.
Amaa salima ŋɔn nin ti naai, ya yɛdda mun nin zamsi n‑yi bummaŋni, ka mari anfaani pam.
Di nin ti ti ya pɛ'abu, ni gyirima, ni tibsim, Yisa Kirisita yi ti yi paalu sahanseaa la.
Ya na bu nya u, ka wuri u; halli ni yan bu nyari u zaa yɔri ya niŋi u yɛdda, ka nyari sufupeelli pam ni sufumaasim zaa.
Dama ya yi nyari la ya yɛdda nyoori, di nyɛ la ya siisi tiliginsim.
Tiliginsim dinŋɔ ka anabidima daa guri la, saha an gaari la ni, ban daa daŋŋi n‑tɔ'asiri Naawunni ŋɔn ya n‑zaŋŋi u wurilim piini n‑ti yarima la yɛla; dizugu ba daa viisi m‑boori di gbinni suŋŋa.
Yisa Kirisita Sii Kasi daa bɛ ba ni n‑daŋŋi n‑wulisiri ba ŋɔn Yisa Kirisita wahala yɛla - ni u gyirima din nin dɔli nyaaŋŋa na yɛla gba.
Ka ba daa boori nimmoosi ni ba ti baŋŋi dinŋɔ saha, ni din ti ya n‑nyɛ seem.
Amaa di daa kasigi n‑ti ba, ni, ba bu tumni n‑tiri la ba mansi, amaa ba tumni n‑tiri la yarima.
Lala zugu, pampaŋŋɔ saha wa ka ba tum Sii Kasi ka u yi arizana n‑sigi na ni u ti wulisi lahabasuŋŋu n‑ti ya - alahazibu seesi malaakadima ŋɔn guusiri ni ba nya maa.
Anŋɔ zaa zugu, see ka ya maali siri ya sufu ni, ka mari ya mansi.
Ya zaŋŋma ya sufu ni teesa ba'aba zaa n‑niŋi ya tama maa yɛla ni, zaŋŋi n‑kyaŋŋi bunsunseesi Naawunni ŋɔn ya n‑zaŋŋi n‑ti ya, Yisa Masiiya ŋɔn ti ya yi paalu na dahinseaa la.
Ya n nyɛ ban deaai Naawunni noori la hoo u bisuma, ka di zugu yan di kyɛ ka kɔrisi su ya sufu yɛla, hoo din daa niŋi yan daa na zi sɛseela sahanseaa la seem maa.
Dizugu ya beebu zaa puuni, see ka ya bɛ kasi hoo Naawunni ŋɔn booli ya maa ŋɔn bɛ kasi seem la.
Tɔ; di sɔbi n‑dooli Naawunni Bukku ni, ni, Naawunni yɛliya, “Ya bɛ kasi dama m bɛ la kasi.” Ya puusiri Naawunni, ni, ya Ba: ka ŋɔn Naawunni mun bɛ la sɔ ŋɔn katti sɔkam sariya hoo nira maa tuma ŋɔn nyɛ seem, ka bu deaari sɔ nini.
Di yi ti bɛ lala, see ka ya zɔ dabeem, yan na bɛ duniya wa ni sahanseaa la ka na bu kuli Naawunni saani maa.
Dama ya mi halli, ni, Naawunni ŋɔn daa tiligi ya n‑yiisi ya ya badima yɛttɔ'akyɔ'ama tuma maa ni, pa anzulifa ka u daa zaŋŋi m‑pa talima n‑yiisi ya, bee, salima, bee lala bunseelli zaa kan sa'amna.
Ay!
- Yisa Masiiya ziim ka u daa zaŋŋi n‑niŋi, hoo ban zaŋŋi pɛbilisɔ ŋɔn bu pɔrisi, bee, m‑mari da'ari zaa, m‑maali seem.
Ka lala ziim mari la anfaani pam; din ka ba daa zaŋŋi m‑pa talima n‑tiligi ya.
Naawunni daa pun daŋŋi m‑pii u pɔi, ka naayi naam duniya wa.
Halli ka ŋɔn Yisa daa ti yi paalu zɛmaana baasigu saha wa.
Yarima zugu n‑daa la.
Naawunni daa neaai u kum ni, ka ti u gyirima.
Ŋɔnŋɔ zugu ka ya niŋni Naawunni yɛdda, ka ya kur kyɛ ka ya yɛdda niŋbu ni ya tama zaa bɛ la Naawunni saani.
Ya pun dɔli la yɛlimaŋni soori, ka deaai Naawunni noori n‑leebi u dinni.
Ka lala yi kyɛ ka ya siri wuri ya mabiisi ka yɔmsa ka ni.
Dizugu ya na wuri ba, ya sufu ni, ni nimmoaa.
Naawunni yɛligu kan mari nyɔvuri ka ka naari la daa pun maali n‑dɔ'ai ya buyi dɔ'am.
Lala dɔ'am maa pa la duniya wa dɔ'am, ka i dɔ'ai m‑bɛ ni n‑yuui beela ka naayi naai; di nyɛ la dɔ'am seebu ka ba dɔ'ai i n‑kpɛ nyɔvuri kan ka naari.
Di nyɛ la hoo din daa pun sɔbi n‑dooli seem la, ni#:- “Ninsaala ŋmanni la moori, Ba mun gyirima zaa ŋmanni la mɔpuum.
Moori kpiiri ni, Ka a puum maa suui m‑basi, Amaa ya Dugma yɛligu ku ti basi, Amaa din nin bɛ ni Halli ni saha din ka naari.” Lala ‘yɛligu’ maa nyɛ la lahabasunseaa ban daa moonni na n‑ti ya la.
Ya yiisim din bu veela zaa m‑basi - yɔmsa, ni ziri, ni nyuuri, ni nangbammalisim.
Ya nyɛ la hoo bileesi ka ba dɔ'ai ya Naawunni niriba maa ni.
Dizugu ya kyɛ ka Naawunni Sii bisim kɔkɔ kɔm mari ya, dama buna wa n nin suŋŋi ya ka ya zoaai na n‑nya tiliginsim.
Pampaŋŋɔ ya pun nyu bu, ka baŋŋi ti Dugma ŋɔn veela seem.
Ya vuum ya mansi m‑pɔri u. Ŋɔna n nyɛ hoo kugri, halli ni u nɛ ni maa - kugseaa niriba ŋɔn za'asi, amaa kana ka Naawunni yiisi ka u nya ka ka veela.
Ka yarima gba ŋmani la u kuga, ka ya gba n nyɛ seeba ban nɛa.
Ba zaŋŋni ya m‑meeri Sii Kasi Gyeeŋŋu Yiri.
Ka ya laa n‑nyɛ u gyeeŋŋu toondaandima la, ka mari maaligu na - bunkasiseesi ban maali n‑tiri Naawunni ka u sakki n‑deaari a la, Yisa Kirisita zugu.
Litaafi yɛliya#:- “Gɔsim man ŋɔn yiisi sunsukka kugri n‑ti Zayɔn, Bunveelli ka n gamsi n‑tisi: Ka sɔkam ŋɔn niŋi u yɛdda muna - Ŋɔna n ku di vi, halli beela.” Tɔ: ka dinŋɔ wulisiya, ni, ya yɛdda dima maa saani, di nin veeli n‑ti ya; amaa ban ka yɛdda dima maa ŋɔna, u yɛ n‑ŋmani la hoo din sɔbi seem, ni#:- “Kugseaa tammeeriba ŋɔn daa za'asi la - Kana daa leebi kan gbaai nyeebri maa, N‑gbaari ka zaa ni kpeeŋŋu.” Ni#:- “Kugseaa kan nin kyɛ ka niriba tuui n nyɛ ka, Ni tampiiya ŋɔn kyɛ ka ba lu tiŋŋa.” Ba nin ŋmɛ ba nɔba n‑tuui ka saani n‑lu, dama ba daa bu niŋi yɛligu maa yɛdda.
Di daa pun bɛ la lala n‑guri ba.
Yarima gba ka ba daa sɔbi ya yɛla, ni, ‘zuliyaseaa ban yiisi maa, naam gyeeŋŋu toondaandima, Naawunni niriba butiri, ban daa yiisi ninvugseeba n‑zaali kpaŋŋa n‑ti Naawunni ni ba ti mooli Naawunni gyirima yɛla’ - dama ŋɔn Naawunni daa booli ya n‑yiisi ya zibsim ni, ni ya ti kpɛ u alahazibu neesim ni la.
Ya yɛla gba ka u daa tɔ'asi, ni#:- “Sahanseaa sa la ya daa pa u niriba, Amaa pampaŋŋɔ ya yi nyɛ la Naawunni niriba.
Sahanseaa sa maa Naawunni sugru daa ka ya ni, Amaa pampaŋŋɔ u sugru maa paai ya na.” N kpaamni ya ni, m mabiisi, dama ya kur nyɛ la saamma m‑bɛ ya kyɛnni ni, duniya wa puuni, ni, ya gbaam ya mansi ka kyɛ ningbina kɔri kan zabri n‑sa'amni ya siiya yɛla.
Ka bɛ beesisuŋŋu ban bu dɔli Naawunni maa saani.
Ka halli ba yi daŋŋi n‑tuuri ya m‑boonni ya, ni, ninvugbeeri, lala nin kyɛ ka ba nin laa n‑nya ya tunsuma ka mari pɛ'abu n‑tiri Naawunni, u kyɛnni na dabsiri daari maa.
Ya zaŋŋma ya mansi n‑sakki n‑ti fukumsi yiiko kam zaa an bɛ saalidima saani, ti Dugma maa zugu.
Di yi nyɛ la Naaba, bee, u tuumuseeba ŋɔn daa tum ni ba darigi ban niŋi taalli la tuba ka pɛ'ai ban niŋi suŋŋa maa.
Dama lala n nyɛ Naawunni yuubu: ni, ya ti niŋi suŋŋa ka dizugu ya nin kyɛ ka ban ka bamsim la kpalim la surimm, ka ku laa n‑tɔ'asiri ba yɛttɔ'ayɔya la.
Ya bɛ ni hoo ban su ba maŋŋa la, amaa yan di zaŋŋi ya mansuulinsi maa n‑ligi ya mansi ka tumni tumbeeri.
Kur kyɛ ka ya bɛ ni hoo Naawunni tuntumniba.
Ya tim sɔkam gyirima hoo din sum ni u seem.
Ya yɛddaniŋniba maa - ya wuri taaba; ya zɔm Naawunni; ya gyeemni NaaTitaari maa.
Ya seeba ban nyɛ daaba, ya zaŋŋma ya mansi n‑wumni n‑tiri ya dugudima ni gyirima, pa la ban niŋni ya suŋŋa la kɔkɔa, amaa halli ban mari ya ni putoo la gba.
Dama di mari la pɛ'abu, ninsaala yi bu tum taalli ka deaai putoo tubdarigri ni sugru, ŋɔn mi Naawunni zugu.
Ya bu nya?
- ya yi tum taalli ka ba bu ya di zugu, ya yi deaai di ni sugru, ba nin pɛ'ai ya di zugu, bee?
- Ay, pa lala!
Amaa ya yi nya namsigu ya tunsuma zugu ka deaai di ni sugru, dina m mari pɛ'abu Naawunni saani.
Dinŋɔ zugu ka ba daa booli ya, dama Kirisita daa nya namsigu ya zugu, ka lala u daa kyɛ n‑zaali n‑wulisiri, ni, ya gba dɔli u soori maa.
Ni#:- “Ŋɔna daa bu niŋi taaliseaa, Ka ziri bee yɔmsa mun daa zi n‑yi u noori ni na.” Ban daa tu u maa, u daa bu tu n‑labsi; ban daa namsi u la, u daa bu vɔlisi sɔa.
Amaa u daa zaŋŋi u maŋŋa n‑ti la Ŋɔn katti sariya ni yɛlimaŋni maa.
U daa deaai ti tumbeeri taalli n‑niŋi u saani u kum dɔpulli maa zugu; ni di ti kyɛ ka ti kpi zaŋŋi n‑kyaŋŋi ala'akyi ni, ka laa n‑doaai na nti bɛ yɛlimaŋni soori ni.
U dansi maa zugu kyɛ ka ti nya alaafɛa.
Ya daa ŋmanni la hoo peesi ban bɔrigi; amaa pampaŋŋɔ ya labi ya pɛgura saani na, pɛgurisɔ ŋɔn guri ya nyɔvuya suŋŋa.
Ya pɔ'aba, di bɛ la lala maa taabu ya saani gba: ya wumma n‑ti ya siridima.
Ka di yi nyɛ la ba sɔ m bu niŋi Naawunni yɛligu maa yɛdda, u pɔ'a beesigu nin kyɛ ka u niŋi tuuba ka di nin nyɛ la ya beesisuŋŋu zugu, amaa pa la ya yɛttɔ'a zugu.
Dama ba nin nya ya beesisuŋŋu, ni, ya dɔli la sɔseesi an mari gyirima ni veelim n‑tiri ba.
Yan di kyɛ ka ya veelim yiiri la ya sutura bɔbri ni, hoo zugu paaŋŋu bee salima bansi ni nangɔkɔrisi ni kyinkyinveela soobu; amaa di sum ni di nyɛ la ya sufu ni beesigu bunsɔ'ara zugu, ka ya kpalim n‑sigsiri ya maŋŋa baalimm.
Lala sufuveelli maa ku toaai n‑sa'am, ka nyɛ la din mari gyirima Naawunni saani.
Dama lala taabu ka pɔ'aseeba daa bɛ ni, sahanseaa din gaari la.
Ba daa nyɛ kasi ka zaŋŋi ba tama n‑niŋi Naawunni ni, ka daa kpalim m‑bɛ lala n‑wulisiri ba veelim ŋɔn daa nyɛ seem.
Ba daa wumni n‑tiri ba toori siridima.
Hoo Zaraatu ŋɔn daa wum n‑ti Ibrahim, ka boonni u ‘n daana’ la seem.
Ya nin leebi la u bipunsi, ya yi ti tum din sumsi seem ka di kyɛ ka dabeem mari ya.
Ya pɔ'a daandima, see ka ya gba bɛ lala maa taabu: ya teesim pam zaŋŋi n‑kyaŋŋi yan ni ya pɔ'aba beesigu ziiya.
Ya niŋni ba hoo ya suŋŋniba ban yaa bu paai, amaa ka yan ni ban nin la'am n‑di nyɔvuri hoo ya faari - di nyɛ la Naawunni piini zaa - Ŋɔn tiri ya bunseaa u wurilim zugu.
Ka lala nin kyɛ ka seelli ku ta'ai ya wunsusigu.
Dinŋɔ zaa nyaaŋŋa, ya zaa la'am m‑bɛ ni taaba suŋŋa.
Ya zɔm taaba namboo.
Ya wuri taaba hoo mabiitiri.
Ya mari namboo ni taaba ka di duusiri ya mansi.
Yan di zaŋŋi beeri n‑yɔ beeri, bee, tuuri n‑labsi tuuri; amaa kyɛ ka ya labsigu nyɛ la: ya susi bunsuma n‑tiri ba.
Dama dinŋɔ zugu ka ba daa booli ya, ni ya ti di Naawunni bunsuma maa faari.
Dama di sɔbi n‑dooli, ni#:- “Sɔkam ŋɔn nin wuri duniya wa beesigu Ni u ti nya dabsisuma - Di sumni u gbaai la u zilimni ka kyɛ yɛttɔ'abeoo, Ka u noori mun di mi ziri yɛla.
U yim tumbeeri ni Ka tumni la tunveela; U boom beesisuŋŋu n‑dɔli ka.
Dama Naawunni nini gɔsiri la yɛlimaŋni dima yɛla, Ka u tuba wumni la ba wunsusigu.
Amaa u nindaa ŋmaligi ni Ka kyɛ u kpaari m‑basi tumbeeri dima la.” Ya nini yi moaai tunsuma tumpu ni, ŋɔni nin daam ya?
Halli ya yi ti nya wahala ya tunsuma maa zugu, ya mari la zugsuŋŋu.
Ni, “Ya di zɔ dabeem zaŋŋi n‑kyaŋŋi ban ŋɔn zɔri bunseesi la zugu; di kyɛ ka ba kpeesi ya dabeem.” Ya sufu ni teesa puuni ya tim Kirisita gyirima hoo ya Dugma.
Sɔkam yi ti boosi ya zaŋŋi n‑kyaŋŋi yan mari tama seem maa, ya kyɛ ka ya pun sɛ'asi ni ya labsi n‑wulisi lala nira di gbinni ŋɔn nyɛ seem.
Amaa ya tɔ'asim yɛttɔ'anya'asa n‑ti u baalimm, ka ti u gyirima.
Ka di kyɛ ka ya tum taalli ka ya sufu daamni ya; lala nin kyɛ ka ninvugseeba ban zaŋŋi ya Kirisita puuni beesisuŋŋu n‑galimni ya la nin ti di vi dizugu.
Ya yi ti tum tunsuma ka ba namsi ya dizugu, Naawunni yuubu yi ti zaali ya lala, di sɔ ni ya tum tumbeeri ka nya namsigu dizugu.
Ya bu nya?
Kirisita daa kpi yimmu ti tumbeeri zugu, ka a yɛla naai; ŋɔna yɛlimaŋni zaa daana daa kpi tirim halibeoo dima zugu, ni u ti zaŋŋi ti n‑taasi Naawunni saani.
Ba daa ku u ningbiŋŋu, amaa u siiya daa doaai n‑na vu.
Ka lala ka u daa kyaŋŋi nti mooli yɛligu n‑ti ninvugseeba ban kpari dansarika ni la siisi.
Ban n nyɛ seeba ban daa za'asi Naawunni noori sahanseaa din gaari la, Nuhu saha maa; halli ni Naawunni daa di sugru n‑yuui, Nuhu ŋɔn daa maanni nyarintitaari maa dahinseesi la.
Ka lala nyariŋŋu puuni ka niriba beela kɔkɔa - di nyɛ la babanii - daa nya fa m‑basi, ka koom maa daa bu di ba.
Tɔ, ka lala koom wulisi ya ya Naawunni kɔsuubu yɛla, din fa ya m‑basi seem.
Di pa la ya su koom m‑peaai ya ningbina da'ari m‑basi, amaa ya ŋmaligi Naawunni saani ni u ti peaai ya sufu ni taalli m‑basi.
Ka u niŋi lala Yisa Kirisita kum yisigri zugu.
Ŋɔn Yisa daa pun paai arizana ni nti bɛ Naawunni nudirigu ziiya, ka u su malaakadima fukumsi, ni naama ni kpamni zaa dinni m‑paasi.
Ti sakkiya, ni, Yisa Kirisita daa namsiya pam, ŋɔn daa bɛ ni hoo ninsaala sahaseaa la: dinŋɔna ya gba sɛ'asim ya mansi n‑di namsigu; dama ŋɔnkam sakki n‑ti ningbiŋŋu namsigu pun yiisi u maŋŋa tumbeeri yɛla ni.
Lala nin kyɛ ka u tumni Naawunni yuubu halli ni u nyɔvuri naari saha, ka pa la ningbiŋŋu kɔrisi tuma.
Ya daa yuui pam, dabsa an gaari la, ka ya beesigu daa ŋmani la hoo ban bu mi Naawunni beesigu la, m‑bɛ ni ya yuubu zugu, m‑mari ningbiŋŋu kɔribeeri, n‑nyuuri daam, n‑deemni deenyɔya, ka gyeemni ba'ayuya an bu dɔli soori.
Di yi niŋi ba alahazibu pam, yan bu laa n‑la'amni ba saani m‑bɛ ban bɛ beesiseaa ni maa, kan nyɛ bumbeoo zaa maa zugu; ka ba tuuri ya di zugu.
Amaa ba nyɛ la seeba ban nin ti wulisi ba duniya wa beesigu yɛla ŋɔn daa nyɛ seem n‑ti Naawunni, dama u pun maali siri ni u ti kari ninvugvuya ni kpiimma zaa sariya la.
Lala zugu ka ba daa yiisi lahabasuŋŋu wa'azu n‑ti ninvugseeba ban pun kpi la gba.
Ban daa bɛ ninsaalidima beebu sahanseaa la, ba daa kari ba sɔkam duniya wa ni sariya maa, di nyɛ la kum sariya.
Amaa Sii Kasi yiiko zugu ba nin ti bɛ nyɔvuri ni Naawunni saani.
Bunseelli kam zaa naari ni maa, dizugu ya mari ya mansi n‑guri suŋŋa, ka susiri Naawunni.
Din gaari a zaa nyɛ la, ya zaŋŋma ya sufu zaa n‑wuri taaba ni yɛlimaŋni, dama wurilim sɔ'ai la tumbeeri pam taalli.
Ya deaam taaba ya yiya ni hoo saamma, ka di fabli di zugu m‑mɔŋŋi taaba.
Dama Naawunni ŋɔn zaŋŋi piiniseesi n‑ti ya la, ya sɔkam zaŋŋma ŋɔn deaai piiniseaa n‑tumni n‑suŋŋi u taaba - hoo yiri dima ŋɔn suŋŋni taaba n‑tumni ba yiri tuma zaa seem.
Dinŋɔna ŋɔn tɔ'asiri yɛttɔ'a, ŋɔn tɔ'asim Naawunni ŋɔn zaŋŋi yɛttɔ'aseesi n‑ti u la; ka ŋɔn tumni n‑suŋŋni niriba, ŋɔn zaŋŋma yaseaa Naawunni ŋɔn zaŋŋi n‑ti u la n‑tumna.
Lala zugu ka Naawunni nin nya pɛ'abu Yisa Kirisita zugu, dama ŋɔn Yisa nyɛ yiiko daana ni gyirima daana, n‑su a ni, halli ni saha din ka naari.
Ammi.
M mabiwutta, ya yi nyari wahala hoo bugum ŋɔn vuuli ŋɔn paari ya seem la, yan di teesiri, ni, din na zi n‑niŋi sɔ n niŋi ya maa.
Amaa ya mari sufupeelli, yan ni Masiiya maa ŋɔn la'am n‑namsi la zugu, dama ya nin mari sufumaasim pam sahanseaa u gyirima ŋɔn ti yi paalu na la.
Ba yi galim ya ka tuuri ya Kirisita yuuri zugu, ya mari la zugsuŋŋu, dama Naawunni Sii Kasi ni u gyirima bɛ ya ni.
Tɔ; amaa ya sɔ di leebi ŋɔn kuuri niriba, bee n‑zuura, bee n‑tumni tumbeeri zaa, halli yan di kpeeri niriba yɛla ni gba, ka nya namsigu lala taalli zugu.
Amaa nira yi nya namsigu ŋɔn nyɛ Kirisita dinni zugu, ŋɔn di kyɛ ka vi mari u, amaa ŋɔn pɛ'am Naawunni ba n zaŋŋi Kirisita yuuri m‑boonni u la zugu.
Saha paaya ni sariya karibu piili.
Naawunni niriba mun ya daŋŋi tooni sariya maa ni: tɔ - ka di yi piili ti saani, wula ka di ti ya n‑naai ban bu sakki n‑wum Naawunni yɛligu lahabasuŋŋu la saani?
Di sɔbi n‑dooli, ni#:- “Di yi tɔa, ni ban dɔli Naawunni la n‑nya tiliginsim: Tɔ, ka ban za'asi u yɛla, ni ala'akyi dima muna - Di ya n‑niŋi ba la wula?” Dinzugu ninvugseeba ban nyari namsigu Naawunni yuubu la zugu.
Tɔ - di sumni ni ba kur tumni din tuusi ka zaŋŋi ba nyɔvuri n‑niŋi ba Naamna nuusi ni, Sɔ ŋɔn kur zɛ u nangbambasiri nyaaŋŋa la.
N tɔ'asiri n‑tiri yaseeba ban nyɛ kpamma Yisa nyaandɔliba la'aŋŋu puuni, dama man gba nyɛ la kpeema.
N nini daa nya Yisa ŋɔn daa namsi seem, ka u gyirima maa yi ti yi paalu ni sahanseaa, man nin mari n tɔrli.
Ya niŋi hoo bunkɔbguriba n‑guri Naawunni peesi n‑ti u: ba bɛ la ya saani, dizugu see ka ya guri ba suŋŋa hoo Naawunni ŋɔn boori seem, pa la sɔ ŋɔn mugsi ya zugu amaa ya sufu yuubu.
Ya tumma ya tuma suŋŋa, pa la ligri boobu zugu, amaa ya maŋŋa ŋɔn boori nimmoosi ka ya tumni zugu.
Yan di leebi ban diisi ya mansi nadima n‑su ba fukumsi, amaa ya kyɛ ka ya beebu maa nyɛ bunveelli, ka ba nin nya ka dɔla.
Ka Bunkɔbgura Zuguraana maa yi ti yi paalu na, u nin zaŋŋi ban nyaŋŋi la laara piini n‑ti ya, ka a ku baasi sahakam.
Ya na'akyimbisi la, ya sakkma n‑tisi ban gaari ya la.
Ya zaa kyɛ ka mansigsigu bɛ ya saani, ka tumni n‑tiri taaba, dama Litaafi ni ka di yɛli#:- “Naawunni za'asiri karimbaani dima, Ka u tumni la wurilim n‑suŋŋni ban sigsi ba mansi.” Lala zugu ya sigsim ya mansi Naawunni Yiikodaana tooni, ka u nin ti duusi ya u toori sahasuŋŋu.
Ya zaŋŋma ya yɛla zaa n‑niŋi u nuu ni, dama u ba'a zaa bɛ la ya yɛla ni.
Ya gbaam ya mansi suŋŋa sahakam, dama Sintaani ŋɔn nyɛ ya dindaana maa kur goori hoo gbigimni la n‑kaasiri m‑boori sɔ ni u gbaai n‑ŋɔbi.
Ya za'asim u yɛla, ka zɛ yimmu ya yɛdda maa puuni.
Ya mi halli, ni, di nyɛ la lala n‑ti ya nyaandɔlitaaba maa, duniya wa ni lugri kam zaa.
Ka ya yi sakki n‑namsi beela, ti Dugma Naawunni nin mari ya suŋŋa n‑ti ya yaa, ka seelli ku daam ya.
Ŋɔn Naawunni n nyɛ sɔ ŋɔn tiri piinisuma zaa maa, ka u daa booli ya ni ya laa n‑di u nya'asim din ku naai, Yisa Kirisita zugu.
Yiiko zaa nyɛ la u dinni sahakam, sahakam.
Ammi.
Mani n sɔbi gbambila wa n‑zaŋŋni n‑tiri Sailivanisi ni u mari na n‑ti ya.
U nyɛ la m mabiiya, ka n niŋi u yɛdda.
N sɔbi ka, ni n ti suŋŋi ya ka kpamsi ya, ka kyɛ ka ya baŋŋi, ni, Naawunni wurilim yɛla siri bɛ la lala, ka ana n nyɛ an nin kyɛ ka ya zɛ yummu.
Yisa nyaandɔliseeba ban la'amni la tiŋŋa wa puuni, ni, ‘Babɛlɔn’ la, - ba zaa puusiri ya: m bii Maaki gba puusiri ya.
Ya puusima taaba suŋŋasuŋŋa, ti wurilim puusigu ni.
Sufudoaa ni alaafɛ bɛ ya saani, ya zaa ban bɛ Yisa puuni.
Mani Saimoon Piita, Yisa Kirisita Masiiya tuumu, ni u daabri - mani n sɔbri n‑tiri ya.
Yarima ka Naawunni Yɛlimaŋni Daana ni ti Tiligra Yisa Kirisita, daa kyɛ ka ya nya soori ni ya niŋi yɛdda - yɛdda tibsiri din ŋmanni ti dinni wa.
Naawunni wurilim piini ni u sufudoaa bɛ ya saani, n‑kyɛ ka ya mi ti Dugma Naawunni ni ti Dugma Yisa Masiiya yɛla wa, halli zaa.
Ŋɔn Naawunni yiiko tiri ti tin boori seelli zaa zaŋŋi n‑kyaŋŋi ti beesigu ni ti gyeeŋŋu yɛla.
Dama ti baŋŋi u, ni, u booli ti ni ti ti paai u maŋtoori gyirima ni u veelim saani na.
Ka dizugu ka ti deaai u nangbambasiri la an galisi ka tibsa zaa.
Anŋɔ zugu ka ya mari tɔrli u beesigu la ni, ka ya za'asi duniya wa kɔribeeri ni Sintaani yɔmsa an mari sa'aŋŋu la.
Lala zugu ya kpaŋŋma ya mansi ka ya zaŋŋi beesisuŋŋu m‑paasi ya yɛdda zugu; ka laa n‑zaŋŋi bamsim m‑paasi ya beesisuŋŋu wa zugu; ka mari ya mansi m‑paasi bamsim zugu; ka laa m‑paasi sugru ni Naawunni gyeeŋŋu sɔsuŋŋu anŋɔ zaa zugu.
M‑paasi ya gyeeŋŋu zugu, ya mari nirilim n‑tiri taaba, ka din paasi bunseelli kam zaa nyɛ la wurilim.
Ya yi mari anŋɔ zaa ka a yi bɛ ya saani n‑zoaai, ya ku zi yɔri n‑ka bukaata; ya nin mi ti Dugma Yisa Kirisita ni yɛlimaŋni.
Ŋɔnkam zaa bu mi anŋɔa, u nyɛ la zooma ka u nini bu neaai suŋŋa; ka u laa n‑tam, ni, u daa su koom n‑yi kasi u tumbɛseesi ŋɔn daa pun tum la puuni.
Lala zugu, m mabiisi, ya kpaŋŋma ya mansi sahakam zaa n‑sakkri ti Dugma Naawunni booligu, dama ŋɔna n yiisi ya.
Ya kyɛ ka u yɛla zɛ suŋŋa ya saani.
Ya yi niŋi lala ya ku laa n‑labi nyaaŋŋa.
Dinŋɔ nin kyɛ ka ya nin nya soori n‑kpɛ Naawunni yiri naam maa ni, Yisa Kirisita ŋɔn nyɛ ti Dugma ni ti Tiligra zugu.
Ka u mun naam ka naari.
Lala zugu man na kpalim n‑teaari ya anŋɔ yɛla - halli ni ya mun pun mi a ni, ka kpalim n‑zɛ yummu n‑kpamsi yɛlimaŋni zugu, yɛlimaŋni seaa yan mari pampaŋŋɔ la.
N teesiya, ni, di tuya, ni, sahanseaa man ŋɔn na kpalim m‑bɛ n nyɔvuri ni la, ka bɛ n ningbiŋŋu wa puuni, n nin kpalim n‑teaari ya sahakam zaa.
M mi halli, ni, di ku yuui ka n nin ti ka ni, hoo ti Dugma Yisa Masiiya ŋɔn wulisi ma seem la.
Amaa n nin kpaŋŋi m maŋŋa n‑kyɛ ka ya na kur nin nyari teaari zaŋŋi n‑kyaŋŋi yɛla wa ni - halli n yi ti laa n‑ka ni.
Ya bu nya?
- Ti daa bu dɔli sɔlinseesi ninsaala ŋɔn zaŋŋi u putɔyam n‑tɔ'asi, ni a ti yɔmsi niriba.
Ay!
Ti daa yɛli ya yɛlimaŋni lahabaari zaŋŋi n‑kyaŋŋi ti Dugma Yisa Masiiya yiiko, ni u lappu na yɛla.
U gyirima yɛla ka ti nini daa nya, ka ti mammansi diri la a zaa sɛhara.
Dama u daa deaai gyirima, ni naam tibsim, ti Ba Naawunni saani; kukɔri la ŋɔn daa yi Naawunni Yiiko Daana saani m‑paai ti na n‑yɛli, ni, “M Bii nŋɔa; n wuri u ni.
N nini n tigi u pam.” Ka lala kukɔri daa yi sangbana ni na ka tirima mammaŋŋa daa wum ka, tin ni ŋɔna n daa la'am m‑bɛ Naawunni zoori zugu la.
Lala ka ti nin toaai m‑paasi ti yɛdda niŋbu zaŋŋi n‑kyaŋŋi anabidima yɛttɔ'a maa yɛlimaŋni la.
Dizugu ya nin kpaŋŋi ya mansi ka wum n‑ti ba yɛla - hoo yan yi nya neesim ŋɔn yi neaai zibsim ni seem la, halli ka beoo ti neaai ka bɛŋmariga maa ŋɔn ya pusi n‑neaari ya sufu ni la.
See ka ya daŋŋi m‑baŋŋi dinŋɔa: Litaafi yɛttɔ'azaala gbinni bamsim pa la ninvugyinni kɔkɔ yɛttɔ'a - sɔ ku toaai n‑su a. Dama anabi sɔsɔ bu zaŋŋi u maŋtoori sufu yuubu n‑yiisiri u yɛttɔ'azaala maa na; Naawunni saani ka ninsaalidima wa daa deaari yɛttɔ'a maa, sahanseaa Naawunni Sii Kasi yiiko ŋɔn daa wulisiri ba a yɛla.
Amaa ziri anabidima daa bɛ Naawunni niriba maa ni lala saha maa.
Dizugu di yi pa seem lala ziri karimbadima nin ti bɛ ya gba sunsukkuni.
Ba nin zi sa'aŋŋu na, ni ziri yɛttɔ'a an wɔligri niriba.
Ka ba nin kyiisi, ni, ba bu mi ba Daana sɔ ŋɔn daa fa ba m‑basi la, ka za'asi u yɛla maa.
Dizugu ba nin sa'am ba maŋtoori yɛla m‑basi yooma.
Lala maa zugu, niriba pam gba nin ti dɔli ba tunyɔya maa, ka lala maa zugu nin kyɛ ka seeba nya soori ka ba tɔ'asi yɛttɔ'abeeri n‑tuuri yaseeba ban dɔli yɛlimaŋni soori maa.
Ba zinyuu maa puuni ka ziri karimbadima wa nin sɔlim ziri sɔlima ni ba ti nya nyoori ya saani; amaa m‑mari nti paai zuna, Ŋɔn ya kari ba sariya gba siri biiya; ka din sa'amni ba maa gba bu gbisira.
Naawunni daa bu kyɛ halli malaakadima galiŋŋu n‑ti ba - baseeba ban daa tum taalli maa - amaa u daa zaŋŋi ba n‑niŋi la mugsigu ni, ka ba ba ba zibsim ni.
Bɛni ka u guri ba halli ni ba sariya karibu daari.
M‑paasi lala, Naawunni daa bu kyɛ duniyakurigu dima taalli, amaa u daa zi saa koom na ka bu ti di ninvugyɔya wa zaa; ŋɔn daa kyɛ sɔ maa mun daa nyɛ la Nuhu, dɔsɔ ŋɔn daa mooli Naawunni yɛlimaŋni soori la.
Nuhu daa tiligi - ŋɔn ni niriba ayɔpɔi kɔkɔa, seeba ban daa zɛ kasi.
Naawunni daa laa n‑sa'am Sɔdoom ni Gɔmɔra tinsi, ka daa zaŋŋi bugum n‑nyɔ a zaa.
Lala ka u daa wulisi bunseelli din nin niŋi ninvugseeba ban za'asi u soori maa.
Amaa u daa fa Lɔti m‑basi.
Bɔ zugu?
Lɔti daa nyɛ la ninvugsuŋŋu.
U daa nyari ninvugseeba ban daa za'asi kaari ni sɔsuma zaa la, ka nya ba tumbeeri an daa nyɛ seem, ka u sufu daa sa'am di zugu.
Dɔsuŋŋu wa daa kur bɛ la ba saani dabsiri kam zaa.
U daa bɛ ni n‑nyari ba tunkyɔ'ama ka wumni ba ala'akyi damni, ka di daa diisi u wahala pam.
Anŋɔ zaa zugu ka ya ti baŋŋi, ni, ti Dugma siri mi ŋɔn nin niŋi seem n‑fa ninvugsuma m‑basi; ka laa m‑mi sariya karibu yɛla, ka kyɛ ka ninvugseeba ban bu dɔli soori la bɛ wahala puuni halli ni ba sariya karibu daari.
Ka niriba wa seeba gaari ba zaa - di nyɛ la: baseeba ban zaŋŋi ba zikki zaa n‑niŋi ningbiŋŋu kɔrisi ni, ka za'asi kpamma nɔya wumpu.
Lala niriba ba'a ka sɔsɔ yɛla ni, saazugu gyirima daandima ka ba bu zɔra, ka laa n‑tɔ'asiri yɛttɔ'abeeri ka zaŋŋi ba sufukpeemni n‑tuuri ba.
Halli malaakadima gba - ka ba mari yaa ni kpeeŋŋu n‑gaari ziri karimbadima wa - malaakadima maa bu tuuri n‑figsiri gyirima daandima wa, see ka ba boonni ba Naawunni sariya karibu zii na n‑fabinni n‑wulisiri ba taalli ŋɔn nyɛ seem.
Niriba wa tataabu kur ŋmanni la hoo moo ni bunkɔbri.
Ba dɔ'am ka anfaani see ka niriba nin ti gbaai ba n‑kɔri.
Ba nyɛ la ban zeemni n‑tuuri bunseesi ban bu mi a gbinni la.
Ba nin ti baasi yɔri.
Ba nin ti di wahala, ba n daa niŋi niriba wahala maa zugu.
Ba nini ku ti tigi, di yi pa la ba tumni ba ningbiŋŋu kɔrisi tumbeeri paalu ni.
Ka halli ba yi paasi ya zugu, ya bundira diibu la'aŋŋu ni, ba laa n‑kpalim n‑nyɛ da'ari dima ban tumni vi tuma: ka ba sufu maai, ban yɔmsiri ya la zugu.
Ba nini kur gɔsiri niriba pɔ'aba ka boori ba; ba dɔli la tumbeeri nimbirimoaa.
Ba bɛtti ba yɛla hoo kyɛ'ariga ni ba ti gbaasi ninvugseeba ban bu zɛ yummu.
Ba moori ni ba ti bamsi tumbeeri sɔya zaa an nyɛ seem.
Mbusu bɛ ba zugu!
Lala niriba pun kyɛ sɔsuŋŋu m‑burigi, ka dɔli la Beelɛm soori.
Ŋɔn Beelɛm daa nyɛ Beoori biiya.
Anabi n daa nyɛ u, amaa u daa boori la ligri yoori - bunseaa ka u ya n‑deaai taalli tuma zugu.
Lala zugu ka Naawunni daa kyɛ ka - halli ni buŋŋa bu tɔ'asiri maa zaa yɔri - u buŋŋa maa daa tɔ'asi n‑ti u dirindaari maa.
Buŋŋa daa tɔ'asi hoo ninsaala n‑ta'ai anabi maa yinyaari tuma.
Yaasa, lala niriba ŋmanni la hoo kuliseesi an ka koom, bee, hoo sangbanseesi sanzeoo ŋɔn zeeri ka a kyɛnni la.
Ba gbeebu ziiya pun maali siri ni ka ti deaai ba, zibɛseaa kan zibsa libilibi.
Ba tɔ'asiri la karimbaani yɛttɔ'aseesi an mari gyɛrilim.
Ka ba zaŋŋni ba ningbinkɔrisi tuma n‑yɔmsiri niriba - ninvugseeba ban na yi ziri yɛla ni n‑niŋni tuuba ka di bu yuui.
Ba yɛtti, ni, ba nin wulisi lala niriba sumaŋŋa soori, halli ni ba mammansi bu su ba mansi.
Ay!
- ba nyɛ la daaba n‑tiri yɛlikyɔ'ama.
Yɛlimaŋni nla, dama bunseelli kam ninvugsɔ ŋɔn kyɛ ka ka nyaŋŋi u, u nyɛ la kanŋɔ daabri.
Ka dinŋɔna, ba nyɛ la seeba ban daa daŋŋi n‑zɔ n‑yi duniya wa yɛla ni, hoo sɔkyɛnniba ŋɔn yi pa'ari ni m‑paai neesim zii seem maa.
Ka ba daa baŋŋi ti Dugma Yisa Masiiya, ti Tiligra la, yɛla pɔi, amaa ka naayi labi nyaaŋŋa ka kyɛ ka duniya yɛlibeeri laa n‑nyaŋŋi ba.
Di yi bɛ lala, ba naari nyɛ la bumbeoo, ka gaari ba piiligu beeri ŋɔn daa nyɛ seem la.
Ba yi daa bu mi Naawunni sɔseaa kan basiri la taalli ni galiŋŋu, di naa n‑sɔa.
Amaa pampaŋŋɔ ba pun mi soori pɔi, ka laa n‑ŋmaligi n‑labi ka za'asi zaalisunseaa ban daa deaai Naawunni nuusi ni la.
Yɛlimaŋni ka ti kpamma yɛliya, ni#:- “Baa tiira, ka laa n‑ŋmaligi n‑diri di.” ka laa n‑yɛtti, ni#:- “I yi peaai kurikyuu, u nin labi n‑sigi baya'ari ni.” Niriba wa yɛla wulisiri ti lala nyɛsa yɛlimaŋni ŋɔn nyɛ seem.
Tɔ, n zɔsuma, gbaŋŋu kanŋɔ paasi la gbana ayi man pun sɔbi n‑ti ya.
Gbana maa zaa puuni ka n boori ni ya yam ti neaai yɛlisuma zaa puuni.
M boori la ya teaai Naawunni anabisuma maa ŋɔn daa tɔ'asi yɛttɔ'aseesi sahanseaa sa la; ka laa n‑teaai Naawunni tuumudima maa ŋɔn daa yɛli yɛliseesi n‑ti ya zaŋŋi n‑kyaŋŋi ti Dugma, ti Tiligra, zaaligu la.
Tɔ: man ya n‑daŋŋi n‑yɛli ya seem nŋɔa: ni, n boori la ya baŋŋi, ni, naari dabsa yi ti paai na, ninvugseeba nin yi na ban nin dɔli ba sufu ni teesibeeri n‑niŋni ansarisi ka fiilimni bunsuma.
Ka ba nin boosi, ni, “U daa basi noori, ni, u nin kyɛ na.
Ammi, u kyɛ na?
Ka u lee?
Ti badima pun ka ni, ka seelli kam zaa na kpalim n‑nyɛ la hoo din daa pun nyɛ seem duniya piiligu ni la.” Ba mi halli, ka za'asiri di yɛlimaŋni maa, ni, sahanseaa sa la Naawunni daa yɛli la u yɛligu ka arizana ni duniya daa naam; koom ka u daa zaŋŋi m‑maali lala duniya maa, ka ka yi koom ni na.
Di mun daa nyɛ la koom ni ka lala duniyakurigu maa daa sa'am n‑naai.
Amaa sangbana ni duniya seesi an bɛ ni wa muna - Naawunni daa yɛli u yɛligu yaasa, ni, u ti mari a n‑guri ni a ti nyɔ bugum.
Ba mari a n‑guri la ninvugbeeri maa sariya karibu daari, ni ba kari ba sariya ka sa'am ba.
M mabiisi, yan di tam yɛlli yinni wa, ni, wɔligri ka ni Naawunni saani: dabsiri yinni ni yuuma tusiri - Ŋɔn saani a zaa nyɛ la yummu.
Ti Dugma Naawunni bu maasi ni u nangbambasiri, hoo seeba ŋɔn teesiri seem maa.
Ay!
- u kur mari la sugru n‑tiri ya, dama u bu boori sɔ sa'aŋŋu, amaa u boori la sɔkam zaa ti ŋmaligi ka kyɛ u tumbeeri.
Amaa ti Dugma dabsiri maa siri ya sɔ'ai ni n‑kyɛ na hoo na'ayiga ŋɔn yi sɔ'ari n‑tumni seem la.
Lala dabsiri maa ka saazugu nin ti tasi n‑niŋi vuuri pam ka gaari; saazugu ni tingbaŋŋu zaa tuga, ni a neema kam zaa, nin ti di bugum ka lakki m‑basi.
Tiŋŋa maa, ni bunsɔ'ara zaa an bɛ ka ni la, nin ti yi paalu.
Dizugu, m mabiisi, a zaa yi ya sa'am lala, n ya m‑boosi ya n‑nya#:- wula niriba ka di sumni ni ya n nyɛa?
Ay!
- See ka ya beebu nyɛ kasi ka ya zaŋŋi ya mansi n‑ti Naawunni kɔkɔa!
Yan guri ti Dugma Naawunni kyɛnni dabsiri na maa, ya kpaŋŋma ya mansi ka ka kyɛ na yooma.
Di daari maa ka sangbana nin di bugum n‑sa'am, ka saazugu ni tingbaŋŋu tuga ni a neema zaa nin nyɛligi m‑basi.
Amaa tirima n guri la Naawunni ŋɔn basi noori, ni, u ti tisi bunseelli kam zaa maa: ni, sangbampaala ni duniyapaalli ka u nin ti tisi, bɛni ka yɛlimaŋni nin ti mari ka yiri n‑gbeeri sahakam.
Tɔ; ka dinŋɔna, m mabiwutta, ya mi halli, ni, lala Naawunni dabsiri siri nin kyɛ na.
Ka di zugu ya kpaŋŋma ya mansi n‑kyɛ ka u nin nya ya yɛlimaŋni beesigu ŋɔn bɛ seem, ni, di ka taalli bee da'aseesi; m‑paasi yan ni ŋɔn Naawunni nangbanyinni ni beebu la.
Kur teaama, ni, di nyɛ la ti Dugma ŋɔn di sugru zugu ka ninsaalidima nin nya tiliginsim.
Lala ka ti zɔsuŋŋu Pɔla gba daa pun sɔbi n‑wulisi ya.
Ti Dugma zaŋŋi bamsim n‑ti u, ka suŋŋi u ni u ti wulisiri yɛlimaŋni yɛla.
U sɔbri anŋɔ taabu n‑niŋi u gbana zaasa puuni.
Amaa u gbana maa ni ka ya'aseesi m bɛ ni an bamsim tɔ ni: ninvugseeba ban ka yam ka ku toaai n‑zɛ yummu bɛ ni, ka lala niriba zaŋŋni Pɔla yɛla n‑takkri n‑gyɛtta - hoo ban takkri Naawunni yɛliseesi zaa gba - ka dizugu ba sa'amni ba maŋtoori yɛla m‑basira.
Yarima muna, m mabiisi - ya pun wum yɛla wa yɛlimaŋni ŋɔn nyɛ seem.
Dizugu ya mari ya mansi ka di kyɛ ka ninvugbeeri wa daamni ya.
Ba za'asiri wumpu, yan di kyɛ ka ba yɔmsi ya n‑lusi ya, ka ya yi ya zaazisuŋŋu ni.
Ya kyɛ ka ya kur kyɛnni tooni, yan bɛ ni n‑deaari piinisuma ti Dugma ni Tiligra Yisa Kirisita saani sahanseaa la, m‑paasiri bamsim zaŋŋi n‑kyaŋŋi u yɛla gba.
Ŋɔnŋɔ nin mari gyirima Zuna, ni saha din ka tɔriga.
Ammi.
Ti sɔbri n‑tiri ya la nyɔvuri yɛligu maa zugu.
Yɛligu maa daa bɛ ni piiligu ni sa.
Tin daa wum bunseesi maa ka ti ya n‑sɔbi zaŋŋi n‑kyaŋŋi u yɛla maa, ni tin daa gɔsi seesi, ka ti nini nya, ka ti daa zaŋŋi ti nuusi n‑siisi.
Nyɔvuri maa n daa yi paalu na, ka ti daa nya; di zugu ka ti tɔ'asiri m‑moonni lahabaari n‑tiri ya.
Ti lahabaari nyɛ la nyɔvuri kan ka naari wa yɛla, nyɔvuridaansɔ ŋɔn daa bɛ Naawunni ti Ba saani la, ka pampaŋŋɔ u yi paalu na ka ti nya.
Tin nya ka wum seelli maa ka ti moonni n‑tiri ya gba, ni ti ti kyɛ ka tin ni yan nin la'am m‑bɛ ni.
Halli ti beebu nin ti bɛ ti Ba saani, ni u Bii Yisa Kirisita Masiiya saani.
Ti sɔbi kanŋɔ ni ti zaa sufumaasim leebi bummunni zaa.
Tɔ; lahabaseaa tin daa wum Naawunni Bii maa saani ka moonni n‑tiri ya nŋɔa#:- Naawunni nyɛ la neesim, ka zibsim halli fiiŋ ka u saani.
Dinzugu, ti yi yɛtti, ni, ti bɛ la u beesigu maa taabu amaa ka na kpalim m‑bɛ zibsim ni lala saha maa, ti ma'ari la ziri ti yɛttɔ'a maa ni, ni ti beesigu maa ni m‑paasi.
Amaa ti yi bɛ neesim ni - hoo Ŋɔn bɛ neesim ni seem maa - dinŋɔna tin ni ŋɔn beesigu maa sakkri n‑tiri taaba.
Ka Naawunni Bii Yisa ŋɔn daa kpi n‑ti ti maa zugu, u ziim nin ti peaari ti n‑yiisiri ti tumbeeri zaa taalli ni.
Ti yi ti yɛli, ni, ti ka la tumbeeri, ti yɔmsiri la ti maŋŋa ka yɛlimaŋni ka ti ni.
Amaa ti yi ti yiisi ti tumbeeri yɛla n‑yɛli Naawunni, u nin niŋi hoo ŋɔn daa pun yɛli seem la, ka tum din nyɛ deede; u nin kyɛ ti tumbeeri taalli m‑pɛŋŋi ti, ka nyeesi ti galiŋŋu yɛla ni a da'ari zaa m‑basi.
Amaa ti yi yɛtti, ni, ti bu tum tumbeeri, lala gbinni n nyɛ, ni, Naawunni nyɛ la ziri daana; dizugu ti yi yɛli lala di wulisi, ni, u yɛligu ka ti ni.
Tɔ, m biisi, dinŋɔ ka n sɔbri n‑tiri ya na, ni ya di tum tumbeeri.
Amaa sɔ yi ti tum tumbeeri, u mari la sɔ ŋɔn zɔri sindaani u zugu n‑tiri Naawunni ti Ba maa - Yisa Kirisita nla, sɔ ŋɔn tumni yɛlimaŋni tuma deede.
Ka ŋɔn Kirisita leebi la maaligu kan ti ti soori n‑kyɛ ka ti nya kyɛ-m‑pɛŋŋi ti tumbeeri zugu.
Ka di pa la tirima kɔkɔ tumbeeri, amaa sɔkam zaa dina.
Tin dɔli Naawunni zaaligu zugu nin wulisi, ni, ti siri mi u. Ninvugsɔ yi yɛli, ni, “M mi u.”, ka bu dɔli u zaaligu maa, lala nira nyɛ la ziri daana ka yɛlimaŋni ka u ni.
Amaa ŋɔn dɔli u yɛligu maa nyɛ la sɔ Naawunni wurilim maa ŋɔn siri paali u zaa.
Dinŋɔ nin kyɛ ka ti niŋi yɛdda, ni, ti la'am m‑bɛ Naawunni saani.
Ŋɔnkam yɛnni, ni, u la'am m‑bɛ la Yisa saani, di sumni ni di daama bɛ la hoo Yisa ŋɔn daa bɛ seem la.
N zɔdima: di pa la n sɔbri la zaalipaaliseaa n‑tiri ya na, amaa n teaari ya la bunkurigu yɛla, seaa yan daa deaai piiligu ni la.
Zaalikurigu wa kur nyɛ la lahabaseaa yan daa pun wum la.
Halli zaalipaalli n nyɛ ka gba, ka n tiri ya; dama ka nyɛ la yɛlimaŋni Yisa Masiiya zugu, ni yɛlimaŋni yarima saani gba.
Ka nin kpalim m‑bɛ lala n‑tiri ya gba; dama zibsim la viiri ni, ka yɛlimaŋni neesim neaara.
Ninvugsɔ yi ti yɛli, ni, u bɛ la neesim maa ni, ka yaai u mabiiya, u na kpalim m‑bɛ zibsim ni.
Ŋɔn mun wuri u mabiiya kpalim m‑bɛ la neesim maa ni, ka seelli ka u ni kan nin toaai n‑kyɛ ka u taraana ti tuui n‑tum taalli.
Amaa ŋɔn mun yaai u mabiiya bɛ la zibsim ni n‑kyɛnna.
U bu mi ŋɔn kyɛnni m‑paari seela, dama zibsim maa kyɛ ka u nini bu nyara.
M biisi, man sɔbri n‑tiri ya wa, yan pun deaai ya tumbeeri kyɛ-m‑pɛŋŋi zugu - ya deaai di Yisa yuuri zugu.
M badima, n sɔbri n‑tiri ya gba, Yan mi Sɔ ŋɔn daa bɛ ni zugu - duniya piiligu saha ka u daa bɛ ni.
Na'akyimbisi, n sɔbri n‑tiri ya gba, yan pun zabi Sintaani n‑nyaŋŋi u la zugu.
M‑paasi yaasa#:- M bibisi, n laa n‑sɔbi n‑ti ya, yan mi Naawunni ti Ba la zugu.
M badima, n laa n‑sɔbi n‑ti ya gba, Yan mi Sɔ Ŋɔn Daa Bɛ ni la zugu - duniya piiligu saha ka u daa bɛ ni.
Na'akyimbisi, n laa n‑sɔbi n‑ti ya gba, yan mari yaa zugu; ka Naawunni yɛligu ŋɔn bɛ ya ni zugu, ka yan pun zabi Sintaani n‑nyaŋŋi u la.
Ya wumma!
Yan di wuri duniya wa, bee, bunseesi an bɛ ka ni la.
Sɔ ŋɔn boori duniya wa yɛla, ti Ba Naawunni wurilim ka u ni.
Dama bunseelli kam kan bɛ duniya wa ni, hoo ningbinkɔrisi ni bunveela zaa ti nini ŋɔn nya ka boora, ni saalidima ŋɔn gyeemni bunseelli zaa - anŋɔ zaa bu yi la ti Ba Naawunni saani na, amaa duniya buna n nyɛ a, ka yi la duniya wa ni na.
Ka duniya wa paari ka naari ni, kan ni ka kɔrisi yɛla zaa.
Amaa ban tumni Naawunni ŋɔn boori ni ba tum seem la - lala niriba nin kpalim m‑bɛ ni halli saha kan ka naari.
M biisi, saha maa nŋɔa.
Ba daa pun yɛli ya, ni, Masiiya Dindaana maa nin ti kyɛ na; tɔ, ka u dindaandima pam pun kyɛ na.
Dinŋɔ nin kyɛ ka ti baŋŋi, ni, saha maa nŋɔa.
Ba daa yi ti saani m‑bakki, amaa ba daa pa la ti niriba ni yɛlimaŋni; ba yi siri daa nyɛ ti niriba, ba naa n‑kpalim ti saani.
Ban yi m‑bakki seem la zugu ka ba wulisiri, ni, ba zaa pa la ti niriba.
Amaa yarim zaa pun deaai Naawunni kpaam soosigu, lala zugu ya zaa baŋŋiya.
Din kyɛ ka n sɔbri yɛla wa n‑tiri ya maa, di pa la n teesi, ni, yan ka bamsim zugu.
Ay!
- n sɔbri n‑tiri ya yan pun mi la zugu, ka ziri ni yɛlimaŋni ku toaai n‑kpɛ laa yinni ni.
Ŋɔni n nyɛ ziri daana?
- Pa ŋɔn kyiisiri, ni, Yisa pa la Masiiya maa?
Di daama nyɛ la Masiiya Dindaana maa; u nyɛ la ninvugsɔ ŋɔn za'asiri ti Ba Naawunni ni u Bii Yisa zaa yɛla.
Ninvugsɔ ŋɔn za'asiri Naawunni Bii la, u Ba Naawunni gba ka u za'asira.
Ŋɔn mun sakki n‑ti Bii maa, u sakkri n‑tiri u Ba maa gba.
Ya kyɛ ka yan daa daŋŋi n‑wum seem la kpalim m‑bɛ ya saani.
Yan daa daŋŋi n‑wum seela la yi kpalim m‑bɛ ya saani, ya gba nin kpalim m‑bɛ Bii maa saani, ni u Ba maa gba saani.
Tɔ, dinŋɔ ka Naawunni daa basi noori n‑ti ti maa - nyɔvuri kan ka naari.
Lala ka n sɔbri n‑tiri ya, ka teesiri la seeba ban boori ba burigi ya la yɛla.
Yarima muna - ya daa pun deaai Naawunni kpaam soosigu.
Lala piini maa nin ti kpalim m‑bɛ ya saani.
Di zugu di pa la ya boori ninsaalisɔ ni u ti wulisi ya yam yɛla, dama Naawunni Siiya soosigu wulisiri ya yɛla kam zaa bamsim ŋɔn nyɛ seem; ka yɛtti ya yɛlimaŋni, ka bu ma'ari ziri.
Dinzugu ya kpalimma m‑bɛ u saani, hoo ŋɔn daa wulisi ya seem maa.
Tɔ; ka pampaŋŋɔ, m biisi, ya kpalimma m‑bɛ u saani; ka u yi ti labi n‑yi paalu sahanseaa na, ti nin nya soori m‑paai u saani na, ka ti ku ti di vi.
Ya mi halli, ni, Ŋɔna n nyɛ yɛlimaŋni daana.
Lala zugu ya baŋŋma, ni, sɔkam zaa ŋɔn tumni yɛlimaŋni muna - Naawunni nyɛ la u Ba.
Ya baŋŋma Naawunni ŋɔn zaŋŋi wurilim n‑ti ti la, ni, din galisi seem!
U kyɛ ka ba boonni ti, ni, Naawunni biisi.
Ka u biisi n siri nyɛ ti gba.
Din kyɛ ka duniya wa na zi ti la nyɛ la: ka daa bu mi Ŋɔn gba.
N zɔsuma, pampaŋŋɔ ti nyɛ la Naawunni biisi, ka ti na bu baŋŋi tin nin nyɛ seem.
Amaa tin mi bunseelli nŋɔa: ni, u yi ti yi paalu na, ti nin ti nya u hoo ŋɔn nyɛ seem ni yɛlimaŋni, ka dizugu ti nin ŋmanni hoo ŋɔn bɛ seem maa.
Nira kam ŋɔn mari lala tama maa maanni la u maŋŋa kasi hoo ŋɔn Naawunni ŋɔn nyɛ kasi seem la.
Tɔ: ŋɔnkam zaa tumni tumbeeri tuma, u galimni zaaligu maa, dama tumbeeri tumpu ni zaaligu galiŋŋu nyɛ la yummu.
Amaa ya mi halli, ni, Kirisita daa yi na nti zaŋŋi ti tumbeeri taalli m‑basi.
Ka u mammaŋŋa saani ka tumbeeri sɛseelli ka ni.
Sɔ ka ni n bɛ u ni ka kpalim n‑tumni taalli tuma; ŋɔn mun kpalim n‑tumni taalli tuma zaa na zi n‑nya u, bee, m‑mi u. M biisi, yan di kyɛ ka sɔ yɔmsi ya ka ya burigi.
Ŋɔn tumni din tu zaa nyɛ la yɛlimaŋni daana, hoo ŋɔn Naawunni ŋɔn nyɛ seem maa.
Ŋɔn mun kpalim n‑tumni taalli tuma nyɛ la Sintaani nira, dama ŋɔn Sintaani kur tumni la taalli zaŋŋi n‑yi piiligu ni sa na.
Lala zugu ka Naawunni Bii maa daa yi na; u daa kyɛ na nti sa'am ŋɔn Sintaani tuma maa.
Sɔkam ŋɔn nyɛ Naawunni biiya ku kpalim n‑tumni tumbeeri, dama Naawunni nyɔvuri bɛ u ni; u ku toaai n‑kpalim n‑tumni taalli tuma, dama Naawunni soori ni ka ba dɔ'ai u. Dinŋɔ n kyɛ ka ti baŋŋi ban nyɛ Naawunni biisi ni Sintaani biisi: ni, ŋɔn tumni din bu tuusi zaa pa Naawunni biiya, ka ŋɔn bu wuri u taraana gba pa Naawunni biiya.
Dama lahabaari kanŋɔ ka ba daa wulisi ya piiligu ni, ni, ti kyɛ ka ti wuri taaba.
Yan di dɔli Kyeen soori - Sintaani ŋɔn daa su sɔ sufu teesa la, ka u daa ku u sunzɔ maa.
Wula zugu ka u daa ku u?
- U toori tuma n daa nyɛ tumbeeri, ka u sunzɔ mun dina daa nyɛ bunsuma.
Ti gba, m mabiisi, ka duniya dima n yaai ti ni; dinŋɔna yan di kyɛ ka di niŋi ya alahazibu.
Ti wuri ti mabiisi, ka lala kyɛ ka ti mi, ni, ti yisigi la kum ni n‑lɔkki n‑kpɛ nyɔvuripaalli puuni.
Ninvugsɔ ŋɔn za'asiri wurilim la mun kur kpalim m‑bɛ kum ni.
Ŋɔnkam yaai u mabiiya zaa nyɛ la ninvugkuura; ka ya mun mi halli, ni, nyɔvuri kan ka tariga ku kpalim m‑bɛ ninvugkuura saani.
Nŋɔ zugu ka ti baŋŋi wurilim ŋɔn nyɛ seela: ni, tirima zugu ka ŋɔn Yisa daa bu za'asi ka ba ku u. Tirim gba, di sumni ti di za'asi kum ti mabiisi zugu.
Ninvugsɔ yi mari bunseela duniya wa ni, ka u nya ka u mabisɔ bɛ la fara ni, amaa u ku sakki, ni, u zɔ faradaana wa namboo, ka mɔŋŋi, ni, u ku suŋŋi u - wula ka Naawunni wurilim bɛ di daama saani?
Ay!
- di ku bɛ ni.
M biisi, yan di kyɛ ka ti taaba wurilim bɛ la noori ni yɛttɔ'a kɔkɔa.
Ay!
- ya kyɛ ka ti wuri taaba n‑tumni tunsuma n‑tiri taaba ni yɛlimaŋni.
Tɔ; lala zugu nin kyɛ ka ti baŋŋi, ni, ti nyɛ la yɛlimaŋni maa niriba, ka ti teesa nya sufudoaa Naawunni saani.
Dama sahaseaa ti sufu ni teesa ŋɔn yi ti galimni ti, ti baŋŋi, ni, Naawunni yiiko gaari ti teesa zaa, ka u mi bunseelli kam zaa.
Amaa ti teesa yi bu galimni ti, n zɔdima, dinŋɔna ti teesa zaa nin bɛ la Naawunni saani, vi ka ni.
Di yi ti bɛ lala, ti yi ti susiri seelli zaa u saani, ti nin nya; dama ti dɔli la u zaaligu yɛla ka tumni u sufu yuubu ŋɔn nyɛ seem maa.
U lala zaaligu maa nŋɔa: ni, ti niŋi Naawunni Bii maa yɛdda, Yisa Kirisita, ka laa n‑wuri taaba hoo ŋɔn Naawunni ŋɔn wulisi ti seem la.
Ŋɔnkam dɔli u zaaligu yɛla zaa nyɛ la ŋɔn bɛ ŋɔn Naawunni saani, ka Naawunni mun gba bɛ u saani.
Din kyɛ ka ti baŋŋi, ni, u kpalim m‑bɛ ti saani nyɛ la: ni, ŋɔn daa zaŋŋi u Siiya n‑ti ti maa zugu.
M mabiisi, yan di deaai sɔkam zaa ŋɔn yɛnni, ni, u mari Naawunni Sii maa, n‑niŋi u yɛligu yɛdda; amaa ya zamsim di daama n‑nya u yɛligu yiiko yi la Naawunni Sii maa saani na, bee?
- Dama ziri anabidima pam pun yi duniya wa na.
Yan nin niŋi seem m‑baŋŋi yiikoseaa din yi la Naawunni Sii ni na, ni din pa Naawunni dinni, nŋɔa#:- ŋɔnkam zaa sakkri, ni, Yisa Masiiya daa leebi ninsaala n‑kyɛ na, ŋɔna n nyɛ sɔ ŋɔn mari Sisɔ ŋɔn yi Naawunni saani na.
Sɔ mun yi bu sakki lala, di daama yɛligu yiiko bu yi la Naawunni Siiya saani na.
U sii maa yiiko yi la Masiiya Dindaana la saani na.
Ya daa pun wum, ni, lala Dindaana ya kyɛ na; u mun pun bɛ duniya wa puuni.
M biisi, yarima ŋɔna - Naawunni n su ya; ya mun nyaŋŋi ziri anabidima wa, dama ŋɔn bɛ ya saani maa mari yiiko n‑gaari ŋɔn bɛ duniya wa dima saani maa.
Ban muna - duniya wa yiiko n su ba yɛla, ka ba tɔ'asiri la duniya wa yɛttɔ'a; di zugu duniya wa dima wumni n‑tiri ba.
Tirima ŋɔna, Naawunni n su ti yɛla: ŋɔnkam mi Naawunni wumni n‑tiri ti.
Ŋɔn mun pa Naawunni nira ku wum n‑ti ti.
Dinŋɔ nin kyɛ ka ti baŋŋni yɛlimaŋni yiiko ni ziri dinni.
Tɔ, n zɔdima, ya kyɛ ka ti wuri taaba, dama wurilim yi la Naawunni saani na.
Ŋɔnkam zaa yi mari wurilim, u nyɛ la Naawunni biiya, ka mi Naawunni.
Wurilim yi ka sɔ zaa ni, di daama zi Naawunni, dama Naawunni nyɛ la wurilim.
Dinŋɔ ka Naawunni daa tum n‑wulisi ti u wurilim soori: u daa tum u Bii yinni duniya wa na, ni ti ti nya nyɔvuri u zugu.
Wurilim mun ŋɔn nyɛ seem nla#:- pa la tirima n wuri Naawunni, amaa Ŋɔna n wuri ti ka tum u Bii la na ni u ti leebi maaligu kan ti ti soori n‑kyɛ ka ti nya kyɛ-m‑pɛŋŋi ti tumbeeri zugu.
N zɔdima, Naawunni ŋɔn siri wuri ti lala, dinŋɔna ya kyɛ ka ti wuri taaba.
Sɔsɔ na zi n‑nya Naawunni; amaa ti yi ti wuri taaba, ŋɔn Naawunni nin la'am m‑bɛ ti ni, ka u wurilim maa zaa siri nin bɛ ti saani.
Ti mi halli, ni, ti la'amni m‑bɛ la Naawunni ni, ka ŋɔn Naawunni mun la'am m‑bɛ ti ni, dama u pun zaŋŋi u Sii maa n‑ti ti.
Ka ti gba nya ka yɛtti n‑wulisiri tin ŋɔn nya seem maa, ni, ti Ba maa tum la u Bii la na ni u ti leebi duniya wa Tiligra.
Ŋɔnkam zaa yɛnni, ni, Yisa nyɛ la Naawunni Biiya, di daama la'am m‑bɛ ni ni Naawunni, ka Naawunni nin la'am ni u m‑bɛ ni.
Ka ti mammansi mi wurilim seaa Naawunni ŋɔn mari n‑tiri ti maa, ka ti niŋni lala wurilim yɛdda.
Naawunni nyɛ la wurilim, ka sɔ yi bɛ wurilim beesigu ni, di daama la'am la ni Naawunni m‑bɛ ni, ka Naawunni gba la'am ni u m‑bɛ ni.
Wurilim paari ka tariga ti saani, ka lala nin kyɛ ka ti mari sufukpeemni ka ku ti di vi, sariya karibu daari maa; dama ti duniya wa ni nyɔvuri ni ti Dugma Yisa dinni nyɛ la yummu.
Dabeem ka wurilim ni; wurilim seaa din nyɛ bummaŋni zaa, di katti dabeem zaa m‑basira.
Tubdarigri zugu ka dabeem bɛ ni, ka ninvugsɔ ŋɔn zɔri dabeem maa na ka wurilim ni yɛlimaŋni.
Tirim mari la wurilim maa, Naawunni ŋɔn daŋŋi n‑wuri ti la zugu.
Sɔ yi yɛli, ni, u wuri Naawunni, ka na yaai u mabiiya - ziri daana n nyɛ u. U nini pun nya u mabiiya ka u bu wuri u, dizugu u ya niŋi la wula n‑wuri Naawunni, sɔ u nini ŋɔn na zi n‑nya?
Zaaligu seaa Yisa ŋɔn daa zaŋŋi n‑ti ti maa nyɛ la nŋɔa#:- ŋɔnkam zaa wuri Naawunni, di sumni ka u wuri u mabii gba.
Tɔ: ŋɔnkam zaa niŋi yɛdda, ni, Yisa nyɛ la Masiiya maa, di daama nyɛ la Naawunni biiya.
Ka ŋɔnkam wuri ninvugsɔ, see ka u wuri di daama bii maa gba.
Dinŋɔ n kyɛ ka ti baŋŋi, ni, ti wuri Naawunni biisi maa: tin wuri Naawunni ka tumni u zaaligu tuma zugu nla.
Ti Naawunni wurilim nŋɔa: ti yi tumni u zaaligu tuma maa.
Ka u zaaligu tuma bu tɔ ni, dama Naawunni bii zaa nyaŋŋni la duniya wa.
Ka lala nyaŋŋni din nyaŋŋi duniya wa nyɛ la bɔa?
- Ti yɛdda niŋbu nla.
Ka ŋɔni n nin nyaŋŋi duniya wa?
- Pa la ŋɔn niŋi yɛdda, ni, Yisa nyɛ la Naawunni Biiya?
- Ii, ŋɔna!
Ŋɔn Yisa Masiiya Kirisita n nyɛ ŋɔn daa dɔli koom soori, ni ziim soori m‑paasi, n‑kyɛ na.
Pa koom kɔkɔ n‑daa la, amaa koom ni ziim zaa.
Ka Naawunni Sii maa n nyɛ ŋɔn diri di sɛhara, dama ŋɔn Naawunni Sii maa nyɛ la yɛlimaŋni.
Dizugu sɛhara dima ata m‑bɛ ni: Naawunni Sii Kasi m bɛ ni, ni koom suubu yɛla bɛ ni, ni ŋɔn daa kpi ka u ziim yi na yɛla m‑paasi: ka babata wa sakkri n‑tiri la taaba.
Ti deaari ninsaala sɛhara n‑niŋni di yɛdda; amaa Naawunni sɛhara gaari lala zaa.
Dama Naawunni sɛhara nla, ŋɔn di sɛharaseaa zaŋŋi n‑kyaŋŋi u Bii maa yɛla.
Nira kam ŋɔn niŋi Naawunni Bii maa yɛdda mari la lala sɛhara maa u maŋtoori sufu ni.
Ŋɔn kam mun ku sakki, ni, u niŋi Naawunni yɛla yɛdda, di daama n kur yɛtti, ni, Naawunni nyɛ la ziri daana, dama u bu niŋi Naawunni ŋɔn di sɛharaseaa yɛdda, sɛhara zaŋŋi n‑kyaŋŋi u Bii maa yɛla maa.
Ka sɛhara maa nŋɔa: Naawunni ti ti la nyɔvuri kan ka naari, ka lala nyɔvuri wa bɛ la u Bii maa saani.
Nira kam ŋɔn mari Naawunni Bii maa mari la nyɔvuri; ka ŋɔn mun ka Naawunni Bii maa ka nyɔvuri.
Tɔ: n sɔbri anŋɔ n‑tiri yaseeba ban niŋi Naawunni Bii maa yuuri yɛdda la, ni ya ti baŋŋi, ni, ya mari nyɔvuri kan ka naari.
Lala sufukpeemni ka ti mari m‑paari Naawunni saani, ka vi ka ti: ni, ti yi ti susi bunseelli kam u saani, ka di dɔli la u yuubu ŋɔn nyɛ seem, u nin wum n‑ti ti.
Ka ti yi mi, ni, u wumni ti susigu zaŋŋi n‑kyaŋŋi bunseelli kam zaa, ti laa m‑mi, ni, ti nin nya di u saani.
Sɔ yi ti nya ka u mabisɔ tum tumbɛseelli kan ku taasi u kum ni, ŋɔn susima Naawunni u mabii wa zugu, ka Naawunni nin kyɛ ka tumbeeri daana maa laa n‑nya nyɔvuri.
Tumbɛseesi m bɛ ni n‑taasiri niriba kum ni - pa ana ka n yɛtti maa.
Tunseesi an bu tuusi zaa maa nyɛ la taalli tumbeeri, amaa taalli tumbɛseesi m bɛ ni an bu taasiri kum ni.
Tɔ: ti mi halli, ni, ninvugsɔ zaa ŋɔn nyɛ Naawunni biiya - u bu kpalim n‑tumni tumbeeri; dama Yisa, Naawunni ŋɔn dɔ'ai sɔ, nin ti gɔsi u yɛla; ka Sintaani ŋɔn su tumbeeri fukumsi la ku niŋi u seela.
Ti laa m‑mi, ni, Naawunni n su ti yɛla, ka duniya wa zaa mun bɛ la ŋɔn su tumbeeri fukumsi maa nuusi ni.
Ti mi, ni, Naawunni Bii maa daa kyɛ na ni u ti ti ti bamsim, ni ti baŋŋi Naawummaŋni maa.
Ka ti bɛ la Naawummaŋni maa saani - di nyɛ la: ti bɛ la u Bii Yisa Kirisita saani.
Ŋɔna n nyɛ Naawummaŋni, ka laa n‑nyɛ nyɔvuri kan ka naari maa.
Tɔ, ka dinŋɔna, m biisi, ya mari ya mansi ka di gyeem ba'a bee buga.
Mani ŋɔn sɔbri gbaŋŋu wa - man kpeema maa nla: n sɔbri n‑tiri nyini, m ma: Naawunni pun yiisi i n‑niŋi u dinni, ni i biisi maa m‑paasi i zugu.
N wuri ya ni n sufu zaa, yɛlimaŋni maa zugu - halli di pa la man kɔkɔ n wuri ya, amaa seeba zaa ban mi yɛlimaŋni la gba wuri ya ni.
Ti wuri ya lala yɛlimaŋni maa zugu; yɛlimaŋni maa mun na kur kpalim m‑bɛ ti saani saha din ka tariga.
M puusiri ya zaa, ni, ti Ba Naawunni, ŋɔn ni Yisa Kirisita u Bii maa zaa, nin suŋŋi ti ka zɔ ti namboo, ka kyɛ ka ti nya sufudoaa.
Anŋɔ zaa ka ti nin nya, ka kpalim yɛlimaŋni ni wurilim puuni.
Di daa niŋi ma nya'asim pam, man ŋɔn daa nya ka i biisi la seeba dɔli la yɛlimaŋni soori maa, kaman ti Ba Naawunni ŋɔn daa zaali ti seem la.
Tɔ, m ma, wumma!
Pampaŋŋɔ n susiri i, ni, ti kyɛ ka ti wuri taaba.
Di pa la n sɔbri la zaalipaalli n‑tiri i, amaa di nyɛ la zaaliseaa tin daa deaai piiligu ni la maa.
Ka wurilim wa nyɛ la: ni, ti dɔli Naawunni zaaligu yɛla zaa.
Ya daa pun wum lala n‑yi piiligu ni, halli ni zuna - ni, zaaligu mun nyɛ la: ni, ti dɔli wurilim soori.
Dama pampaŋŋɔ ka ninvugseeba ban yɔmsiri niriba yiiri la duniya wa na, ba bɔbgu gba.
Ba nyɛ la seeba ban ku sakki, ni, Yisa Masiiya daa leebi ninsaala n‑kyɛ duniya wa ni na.
Sɔ ŋɔn yɛli lala zaa nyɛ la ŋɔn yɔmsira, halli n nyɛ sɔ ŋɔn nyɛ la Masiiya Dindaana maa.
Dizugu ya mari ya mansi suŋŋa, ka di zaŋŋi yan pun tum tunseesi maa anfaani la m‑basi ka ka yi ya nuusi ni; ay!
- see ka ya nya a sanyoaa ka bu pɔsigi seela.
Ninvugsɔ ŋɔn bu dɔli Yisa wulisigu yɛla, amaa ka yakkri a maa, di daama ku kpalim m‑bɛ Naawunni saani; amaa ŋɔnkam sakki n‑ti Yisa wulisigu ka kpalim m‑bɛ lala, di daama mari la ti Ba Naawunni u saani, ni Naawunni Bii maa m‑paasi.
Dizugu sɔ yi ti kyɛ ya saani na ka bu mari wulisigu wa yɛla na, yan di sakki ka u kpɛ ya yiya ni, halli yan di puusi u gba.
Dama halli ninvugsɔ ŋɔn gyaari di daama gba, di ŋmanni hoo ŋɔn paasi u zugu ka ba la'am n‑tumni tumbeeri maa seem.
Tɔ.
N na mari yɛla pam ni n ya yɛli n‑ti ya, amaa ni lala zaa yɔri, n bu boori n sɔbi a m‑pa gbaŋŋu zugu n‑ti ya na.
Dama m mari tama, ni, n nin kyɛ ya saani na n‑kaai ya, ka ti nini nya taaba ka ti di taaba azama, dinŋɔ nin kyɛ ka ti nya sufupeelli pam.
Tɔ: i sunzɔ bɛ la n saani; ŋɔn gba ka Naawunni yiisi n‑niŋi u dinni ka ŋɔna ni u biisi gba puusiri i ni suŋŋasuŋŋa.
Mani ŋɔn sɔbri gbaŋŋu wa - man kpeema maa nla: n sɔbri n‑tiri nyini, Gayusi.
N wuri i ni n sufu zaa, yɛlimaŋni maa zugu.
N zɔsuŋŋu, m puusiri i ni, ka susiri Naawunni, ni, bunseelli kam zaa niŋi suŋŋa n‑ti i, ka i mari alaafɛa, hoo man mi suŋŋa, ni, i sii maa mari alaafɛ zaa seem la.
Ti Kirisita mabitaaba ŋɔn daa paai na ka yɛli ma i yɛdda ŋɔn nyɛ seem, ni, i na dɔli la yɛlimaŋni sɔsuŋŋu ni nimbirimoaa, ka di daa niŋi ma nya'asim pam.
Dama seelli ka ni m‑maari n sufu n‑gaari n yi wum, ni, m biisi maa bɛ la yɛlimaŋni beesigu.
N zɔsuŋŋu, i tumni yɛdda tuma n‑suŋŋni ti Kirisita mabitaaba la, halli ni ba daa pa ya timbiisi gba.
Ba daa pun tɔ'asi i wurilim yɛla n‑wulisi n‑ti ti kpa wa mabiisi maa.
Kur kpaŋŋma i maŋŋa n‑suŋŋi ba ba kyɛnni maa ni, hoo Naawunni ŋɔn boori seem.
Dama Yisa yuuri zugu ka ba yi soori, ka dizugu ba ku sakki ni ba deaai sɛseelli ninvugseeba ban bu dɔli Yisa maa saani.
Di sumni ni ti deaai niriba wa taabu ti yiya ni, ka lala nin kyɛ ka ti zaa la'amni taaba n‑tumni yɛlimaŋni maa tuma.
Tɔ: n daa pun sɔbi gbaŋŋu n‑ti ya bɛni sa niriba ban la'amni n‑gyeemni Naawunni la, amaa Diyɔtirifiisi ŋɔn boori u su ba fukumsi maa ku sakki n‑deaai n noori.
N yi ti kyɛ ya saani na, n nin kyɛ ka u baŋŋi ma zaŋŋi n‑kyaŋŋi ŋɔn niŋi seem maa zaa - halli yɛlibɛseesi ni ziriseesi ŋɔn ma'ari n‑tiri ma la.
Ni lala maa zaa di na bu sakki u: u ku sakki ni u deaai ti Kirisita mabitaaba ban yi kyɛnni ya saani na.
Halli seeba yi boori ni ba deaai ba, u bu sakkra, ka katti lala niriba n‑yiisiri gyeemniba la'aŋŋu maa ni.
N zɔsuŋŋu, di dɔli ban tumni din bu dɔli soori nyaaŋŋa.
Ay!
- see ka i dɔli ban tumni din tuusi soori maa.
Dama ŋɔnkam tumni din tuusi yi la Naawunni saani na, ŋɔn mun tumni din bu tuusi maa na zi n‑nya Naawunni.
Sɔkam zaa tɔ'asiri Dimitiriyusi yɛla, ni, u nyɛ la ninvugsuŋŋu; yɛlimaŋni maa gba tɔ'asiri u yɛla la suŋŋa.
Tirima gba zaŋŋi tin mi seem m‑paasi n‑wulisi u veelim ŋɔn bɛ seem, ka i mi, ni, tin yɛtti seem maa nyɛ la yɛlimaŋni.
Tɔ.
N na mari yɛla pam ni n ya n‑yɛli n‑ti i, amaa di zaa yɔri, n bu boori n sɔbi a n‑niŋi gbaŋŋu ni n‑ti i na.
-Dama m mari tama, ni, di bu ya n‑yuui ka n nin kyɛ i saani na n‑kaai i, ka ti nini nya taaba ka ti di taaba azama.
Alaafɛ ni sufudoaa bɛ i saani.
I zɔdima m puusiri i ni.
Puusima ti zɔdima zaa yinniyinni.
Man Gyuuda, Gyeemsi sunzɔ la, n sɔbri gbaŋŋu wa n‑tiri ya; man ŋɔn nyɛ sɔ ŋɔn tumni n‑tiri Yisa Kirisita Masiiya hoo u daabri la.
Yarima ka n sɔbri gbaŋŋu maa n‑tiri ya, dama n wuri ya ti Ba Naawunni yɛla zugu, ka ba pun booli ya Naawunni saani na ka Yisa Kirisita mari ya suŋŋa.
Ya nin nya namboo Naawunni saani, ni alaafɛ ni wurilim zaa.
M mabiisi, n wuri ya pam ka di zugu n da yi boori la n sɔbi gbaŋŋu n‑ti ya zaŋŋi n‑kyaŋŋi man ni yan zaa ŋɔn la'am n‑nya tiliginsim seem maa; amaa di kpa la talasi ni n daŋŋi n‑sɔbi yɛttɔ'a n‑susiri ya, ni, ya kpaŋŋma ya mansi n‑zaŋŋi ya kpeeŋŋu zaa m‑moora, ni ya ti zɛ yɛdda yɛla maa nyaaŋŋa - yɛdda yɛliseesi Naawunni ŋɔn daa pun zaali n‑ti u niriba la.
Dama ninvugseeba pun sɔ'ai n‑kpɛ ya saani na, ka za'asiri Naawunni gyeeŋŋu yɛla.
Halli ba daa pun sɔbi lala niriba yɛla, ni, ba nin kari ba sariya n‑lusi ba.
Ninvugbeeri wa n kur zeemni ti Dugma Naawunni piinisuma, halli nti takki Naawunni yɛla ka a leebi la da'ari tuma an bu dɔli soori; ka ba za'asiri ti Dugma Yisa Masiiya yɛla, halli ni ŋɔn kɔkɔ ŋɔn su ti yɛla zaa gba.
M boori ni n teaai ya zaŋŋi n‑kyaŋŋi Naawunni ŋɔn daa pun tum seem, halli ni yan pun wum di lahabaari gba: ni, Naawunni daa daŋŋi n‑tiligi u niriba n‑yiisi ba Igyipti tingbaŋŋu ni na, amaa di zaa yɔri, u daa naayi kyɛ ka baseeba ban daa za'asi yɛdda niŋbu la daa ti baasi yɔri.
Halli malaakadima maa gba - baseeba ban daa bu sakki, ni, ba ti kpalim ba maŋtoori naam fukumsi yɛla ni, ka daa kyɛ ba beebu ziiya m‑bakki la - ban ka Naawunni daa lɔ la kyɔrimseesi an ku toaai n‑lɔrigi sahakam, n‑kpari zibsim zii maa ni, halli n‑guri sariya karibu daari maa.
Lala gba ka Sɔdoom dima, ni Gɔmɔra dima, ni tinseesi an daa gyiligi bɛni niriba m‑paasi daa bɛ ni.
Ba daa tumni la zina tuma ka dɔli la kɔrisi yɛliseesi an bu dɔli soori; ka lala zugu ka Naawunni daa kyɛ ka ba nya tubdarigri saha din ka naari, bugum maa ni; halli ka ba yɛla ti leebi la wulisigu n‑kpamsiri sɔkam zaa.
Tɔ, ka lala deede ka niriba wa zaasiri zaasibeeri, ka di zugu ba sa'amni la ba maŋtoori ningbina, ka za'asiri la fukumsi ka tuuri la gyirima daandima.
Ya bu nya, halli malaakadima zuguraana maa, Maikyɛli la, daa bu tu Sintaani gba, Musa ŋɔn daa kpi ka ba daa mari nangbankpeemni n‑ti taaba zaŋŋi n‑kyaŋŋi u ningbiŋŋu yɛla.
Ay!
- u daa kur yɛli u, ni, “Ti Dugma nin boosi i!” Amaa niriba wa muna - ba yi bu baŋŋi bunseelli gbinni, kana ka ba tuura.
Halli ba yi ti baŋŋi bunseesi, ba mari la yam hoo bunkɔbri ŋɔn mari seem m‑baŋŋi a, ka bamsim din bu tuusi wa mun kyɛ ka ba basi la yɔri.
Waai, waai, waai!
Ba yɛla basi la yɔri!
Dama ba dɔli la Kyeen sɔbeoo la.
Ba mun sufu kpɛ Beelɛm yɔmsigu yɛla ni, ka ba nin nya tubdarigri hoo ŋɔn Beelɛm ŋɔn daa nya seem la.
Halli ba za'asiri yɛlimaŋni soori hoo Koora ŋɔn daa za'asi seem, ka ba nin nya baasiyɔri hoo ŋɔna.
Ya yi ti la'amni n‑diri bundirigu wurilim zugu, lala niriba kpeeri na n‑sa'amni ya yɛla, ka vi bu kpɛ ba di zugu.
Ba ŋmanni la pɛguriseeba ban bu guri peesi maa, amaa ba maŋtoori yɛla ka ba gɔsira; bee, sangbana an ka saa ka pɛsiŋŋu kur zeeri a ka a kyɛnni kpa, n‑labri kpa; bee, tiseesi an bu wanni wala halli ni waligu saha ŋɔn paai maa zaa yɔri - a pun kpi napɔmbuyi, ka ba nin foaai a m‑basi.
Ba laa n‑ŋmanni la teeku kooma; a damni la kɔmiisi n‑tumni la toom n‑yiisiri la fufukka - ba vi tuma nla; bee, saŋmariwuusi n nyɛ ba, seesi an goori n‑goora, halli ka zibsim din ka naari ti deaai ba m‑mara.
Inɔkyi daa nyɛ la Adam ya'aŋŋa, sɔ ŋɔn daa yi badima ayɔpɔi Adam nyaaŋŋa ni na: ŋɔna n daa tɔ'asi anabitiri yɛttɔ'a zaŋŋi n‑kyaŋŋi niriba wa yɛla, ni, “Ya nyama!
Naawunni kyɛ na, ŋɔn ni u nyaaŋŋa - u toori niriba tusatusa la; u kyɛ na ni u ti kari sɔkam sariya.
U nin darigi ba zaa tubri ba tumbeeri zugu, ni ban daa tɔ'asi yɛttɔ'abeeri n‑za'asi ŋɔn Naawunni maa zugu - ala'akyi dima n nyɛ ba ka ba za'asiri Naawunni noori.” Niriba wa nyɛ la yɛttɔ'adɔ'asa daandima, ba kur fabinni la yɔriyɔri; ba dɔli la ba kɔribeeri sɔya, n‑tɔ'asiri n‑nyuuri bara; ba bu tiri niriba gyirima, amaa ba ya n‑yɔmsi ba n‑kyɛ ka ba nini tigi ba yɛla.
Yarima muna, m mabiseeba man wuri suŋŋa wa, ya teaama yɛttɔ'aseesi yan daa pun wum la, aseesi ti Dugma Yisa Kirisita tuumudima ŋɔn daa daŋŋi n‑tɔ'asi n‑ti ya la.
Ni, ba daa yɛli, “Saha nin ti kyɛ na din nyɛ naari saha ka ninvugseeba nin ti bɛ ni n‑niŋni ansarisi, n‑dɔli la ba kɔribeeri, ka za'asiri Naawunni yɛla.” Lala niriba n nyɛ baseeba ban purigi ya ka kyɛ ka ya wɔligi taaba.
Ba dɔli la ba duniya wa yam yɛla, ka kɔŋŋi Naawunni Sii maa zaa.
Yarima muna, m mabiisi, ya kpalimma n‑zɛ yummu ya yɛdda maa ni, dama di zaa nyɛ la Naawunni dinni.
Ya puusima Sii Kasi maa yiiko ni, ka kur kpalimma Naawunni wurilim la puuni.
Ya dim sugru n‑guusiri ti Dugma Yisa Kirisita nambɔzoaa saha la, dama lala saha maa ka ya nin ti nya nyɔvuri kan ka tariga.
Ya zɔm namboo n‑ti ninvugseeba ban birisira.
Ninvugseeba muna - ya faama ba m‑basi bugum ni na.
Seeba yaasa ya zɔm ba namboo, amaa ka zɔ ba dabeem gba, halli nti kyisi ba bunyeera da'ari siisigu gba, dama ba ningbinkɔrisi yɛla sa'amni a ni.
-Naawunni kɔkɔ n nyɛ ti tiligra, ka ŋɔn nin toaai n‑guri ya n‑kyɛ ka ya kpalim m‑bɛ kasi.
U nin zaali ya u gyirima zii tooni, ka da'ari ka ni, ka kyɛ ka ya sufu pɛligi zaa di zugu.
Ya kyɛ ka ŋɔn Naawunni nya gyirima ti Dugma Yisa Kirisita Masiiya maa zugu, ka nya duusigu, ni kpeeŋŋu, ni yaa.
Ka di daa daŋŋi m‑bɛ la lala, ka na bɛ la lala zuna, ka di nin kpalim m‑bɛ lala saha din ka naari.
Ammi.
Gbaŋŋu wa lahabaari wulisiri la Naawunni ŋɔn daa kyɛ ka Yisa Kirisita Masiiya ti kasigi n‑wulisi n‑ti u nyaandɔliba la.
Di nyɛ la lahabaari zaŋŋi n‑kyaŋŋi duniya yɛliseesi an ya n‑niŋi pampaŋŋɔ zaŋŋi n‑kyɛnna.
Yɛla wa zugu ka Masiiya maa daa tum u malaakasɔ man Gyɔni saani, man ŋɔn nyɛ u daabri maa.
Dizugu man Gyɔni nini ŋɔn daa nya yɛliseesi maa zaa m‑bɛ gbaŋŋu wa puuni.
A zaa nyɛ la Naawunni yɛlimaŋni yɛla ka Yisa Masiiya daa kasigi a n‑dooli paalu ni.
Dizugu zugsuŋŋu pam bɛ nira zaa ŋɔn karim gbaŋŋu wa n‑ti u taaba.
Ninvugseeba ban nin wum gbaŋŋu wa yɛligu ka sakki n‑ti ka yɛla gba mari zugsuŋŋu pam.
Dama saha bu ya yuui ka gbaŋŋu wa puuni yɛla wa zaa nin yi paalu ka niriba nini nya.
Pampaŋŋɔ man Gyɔni m puusiri yaseeba ban dɔli Yisa ka la'amni taaba gyeeŋŋu ziisi ayɔpɔi seesi an bɛ Ɛseaa tingbaŋŋu ni la.
Yɛttɔ'a wa ka n ya n‑yɛli ya: Naawunni daa bɛ ni, ka na bɛ ni, halli u nin bɛ ni sahakam: u nin zɔ ya zaa namboo ka ti ya sufudoaa, yaseeba ban dɔli Yisa.
Ka u siiya buyɔpɔi bɛ u naam zizii tooni maa, ka ŋɔn gba nin niŋi lala n‑ti ya.
Yisa Kirisita n daa tuui n‑neaai kum ni, ka nyɛ yɛdda daana ni sɛharaditta maa; ŋɔn gba nin zɔ ya namboo ka ti ya sufudoaa.
Dama ŋɔna n nyɛ duniya zaa nadima Naaba.
Ŋɔn Yisa wuri ti pam, ka lala zugu ka u daa kpi n‑yiisi ti ti tumbeeri taalli ni.
Ka u laa n‑kyɛ ka ti leebi nabiisi ka gyeemni u Ba Naawunni hoo gyeeŋŋu toondaandima.
Gyirima ni yiiko pam bɛ ŋɔn Yisa Kirisita Masiiya saani, halli saha din ka tariga!
Ammi.
Ya gɔsima n‑nya!
U bɛ sangbana ni n‑kyɛnni na; Di saha ya zaa nini nin nya u - Halli ninvugseeba ban daa kusi u maa gba: Dizugu ninsaala bura zaa niriba Nin kum ka fabli u zugu.
Lala n nyɛ di.
Ammi.
Ti Dugma Naawunni yɛliya: “Mani n nyɛ piiligu, ka n mun nyɛ naari.
Mani n nyɛ sɔ ŋɔn na bɛ ni, ka daa pun bɛ ni, halli n nin ti kyɛ na: Naawunni Ŋɔn Gaari Zaa.” Tɔ: mani n nyɛ ya mabii Gyɔni n‑sɔbri wa; ka man ni yarima zaa la'amni n‑diri wahala ni sugru, Yisa yuuri zugu, ni ti Dugma Naawunni naam la zugu.
Tɔ, ka n daa bɛ la Patimɔsi tingbaŋŋu ni, tingbanseaa kan bɛ teeku kooma sunsukkuni.
N daa bɛ bɛni Naawunni yɛligu zugu, man daa moonni u yɛla n‑wulisiri niriba maa zugu.
Di daari maa daa nyɛ la ti Dugma dabsiri maa, Alahari; ka n Dugma Sii maa daa paali ma ni, halli ka n ti wum kukɔri n nyaaŋŋa, ka ka kumni pampam hoo kikaa ŋɔn kumni seem.
Ni, “Sɔbma i nini ŋɔn nya bunseesi ka i tuba gba wum yɛttɔ'aseesi maa zaa.
Sɔbma a n‑tɔlim n‑ti Yisa niriba maa seeba ban la'amni taaba n‑gyeemni Naawunni gyeeŋŋu ziisi ayɔpɔi, tinsi ayɔpɔi puuni: ka lala tinsi yuya nŋɔa#:- Ɛfɛsusi, Simeena, Peegamɔn, Tayatayira, Saadisi, Filadɛlifiya ni Leoodisiiya.” Di saha maa n daa gyeaai, ni n ti nya ninvugsɔ ŋɔn tɔ'asiri maa; ka daa nya ka salima buna ayɔpɔi n zɛya, ka firiladima tɔm n‑tɔm a zugu.
Ka n daa nya firiladima maa sunsukkuni, ka sɔ n daa zɛya n‑ŋmanni hoo ninsaala, ka yɛ zalabia ka u sɛlooriga nyɛ salima bunni.
U zugu ni u zɔbri daa pɛligi la hoo gumni, bee, hoo la'apeeliga, ka u nini nya'asiri ni hoo bugunsaala.
U nɔba nya'ari hoo wuntaŋŋa, ka u kukɔri daa ŋmanni la hoo kɔpɔbra pam damni.
Di saha maa u daa gyi la saŋmariwuusi ayɔpɔi u nudirigu ni, ka takoobi dittigu yiiri u noori ni na.
Ka u nindaa mun kur nya'ari hoo wuntaŋŋa ŋɔn yi bii n‑nya'ari seem la.
Man daa nya u sahanseaa la, n daa lu la tiŋŋa m‑pɔbri u toonni hoo man kpi ni la; ka u zaŋŋi u nudirigu m‑pa n zugu ka yɛli ma, ni, “Di kyɛ ka dabeem mari i, dama mani n nyɛ ŋɔn nyɛ piiligu ni naari!” Di saha ka u laa n‑yɛli, “Mani n nyɛ ŋɔn nɛ maa!
N daa kpi ni, ka neaai nti kpalim saha din ka tariga; di zugu kum ni kpiimma tiŋŋa fukumsi zaa bɛ la n saani.
Dinzugu sɔbma yɛliseesi i nini ŋɔn nyari wa zaasa, dama a nyɛ la yɛliseesi an niŋni pampaŋŋɔ ni yɛliseesi an nin kyɛ na di nyaaŋŋa.
Nyin ŋɔn nyari saŋmariwuusi ayɔpɔi ni firila tɔmpu ziisi wa - tɔ, a zaa nyɛ la yɛlisɔ'ara ka laa m‑mari a gbinni, a gbinni: saŋmariwuusi ayɔpɔi maa nyɛ la malaakaseeba ban guri Naawunni niriba ban la'amni n‑gyeemni u, tinsi ayɔpɔi maa puuni la.
Ka firiladima ayɔpɔi la gba nyɛ la lala Naawunni niriba maa.”
Ni, “Sɔbma dinŋɔ n‑ti malaaka sɔ ŋɔn su fukumsi zaŋŋi n‑kyaŋŋi ban bɛ Ɛfɛsusi tiŋŋa n‑la'amni n‑gyeemni ma#:- ‘Ŋɔn gyi la saŋmariwuusi ayɔpɔi u nudirigu ni la yɛligu nŋɔa; ŋɔn kyɛnni salima firilatɔmna sunsukkuni maa.
Ŋɔna n yɛtti ya, ni#:- “M mi ya tuma ŋɔn bɛ seem, ni, ya tumni tunkara ka diri sugru; ka ya bu boori tumbeeri tumniba, halli ninvugseeba ban ma'ari ziri n‑yɛtti, ni, ba nyɛ la Yisa tuumudima: ban ka ya viisiri suŋŋa m‑baŋŋi, ni, ba pa la lala.
Ka ya diri sugru, ka zaŋŋni sufukpeemni n‑tumni n‑tiri ma, ka bu gyeera.
Amaa m mari yɛttɔ'aseaa n nin yɛli n‑galim ya, ni, ya daa daŋŋi n‑wuri ma suŋŋa, amaa ya bu laa n‑wuri ma lala.
Dizugu ya teaama yan daa du saazugu seem ka baŋŋi yan lu n‑sigi seem; ka takki ya teesa ni ya beesigu, ka laa m‑maali n‑tumni hoo yan daa daŋŋi n‑tumni seem maa.
Ya yi bu niŋi lala, n nin kyɛ na n‑yiisi ya firilatɔmnigu la ka zaazii maa ni m‑basi.
Halli bunsuŋŋu na kpalim m‑bɛ ya saani.
Dama ya ku sakki Nikɔlaati dima yɛla, hoo man gba ŋɔn ku sakki ba yɛla seem.” Ŋɔn mari tuba n‑wumna, kyɛ ka u wum Sii Kasi maa ŋɔn yɛtti seela n‑tiri ban la'amni tinsi tinsi puuni n‑gyeemni Naawunni la: “Sɔkam ŋɔn nyaŋŋi, n nin kyɛ ka u di nyɔvuri tii maa wala, tiseaa kan zɛ Naawunni zisuŋŋu la puuni maa.” ’ ” Ni, “Sɔbma dinŋɔ n‑ti malaaka sɔ ŋɔn su fukumsi zaŋŋi n‑kyaŋŋi ban bɛ Simeena tiŋŋa n‑la'amni n‑gyeemni ma#:- ‘Ŋɔn n nyɛ piiligu ka laa n‑nyɛ naari yɛligu nŋɔa: u daa kpiya, ka laa n‑yisigi n‑nɛa.
Ŋɔna n yɛtti ya, ni#:- “M mi ya wahala ni ya fara beesigu ŋɔn bɛ seem: amaa - ya bu nya?
- ya nyɛ la bundaandima.
M mi niriba wa ŋɔn tuuri ya seem maa - ninvugseeba ban yɛtti, ni, Izraɛli dima n nyɛ ba, halli ni ba pa la lala, amaa Sintaani la'aŋŋu duu niriba n nyɛ ba.
Yan di zɔ dabeem yan yɛ n‑nya namsigu seem zugu.
Ya bu nya?
- Sintaani nin kyɛ ka ba gbaasi yaseeba n‑kpari sarika duu ni n‑namsi ya, ka ya nin nya wahala dabsipiiya.
Ya kur zɛ yummu m‑mari ya yɛdda niŋbu kirikiri, halli nti paai kum, ka mani nin zaŋŋi piinisuma n‑ti ya - di nyɛ la nyɔvuri.” Ŋɔn mari tuba n‑wumna, kyɛ ka u wum Sii Kasi maa ŋɔn yɛtti seela n‑tiri ban la'amni tinsi tinsi puuni n‑gyeemni Naawunni la: “Sɔkam ŋɔn nyaŋŋi, kum din paasiri buyi maa ku toaai n‑niŋi u seelli.” ’ ” Ni, “Sɔbma dinŋɔ n‑ti malaaka sɔ ŋɔn su fukumsi zaŋŋi n‑kyaŋŋi ban bɛ Peegamɔn tiŋŋa n‑la'amni n‑gyeemni ma#:- ‘Ŋɔn mari takoobi maa yɛligu nŋɔa.
Ŋɔna n‑yɛtti ya, ni#:- “M mi yan bɛ seela maa, ni, Sintaani naam zizii bɛ la bɛni.
Ya bu nya?
- ka halli ni dinŋɔ zaa, ya na mari n yuuri yɛla suŋŋa, ka bu za'asi yan niŋi ma yɛdda seem, halli Antipasi saha gba - Antipasi sɔ ŋɔn daa mooli n yɛla ka ba daa ku u ya tiŋŋa maa puuni, kan nyɛ Sintaani ŋɔn bɛ seela.
Amaa m mari yɛttɔ'aseesi ni n nin yɛli n‑galim ya, ni, ninvugseeba bɛ ya saani ban dɔli la Beelɛm wulisigu yɛla.
Dama ŋɔn Beelɛm daa nyɛ dɔsɔ ŋɔn daa wulisi NaaBalakku ŋɔn nin niŋi seem n‑kyɛ ka Izraɛli dima tum tumbeeri.
Ka lala daa kyɛ ka ba daa burigi soori, n‑tɔtti maaligu numni n‑dira, ka a daa yi la ziri wuna la sara ni na; ka u daa laa n‑kyɛ ka ba tumni zina m‑paasi.
M‑paasi yaasa, ya mari ninvugseeba ban dɔli Nikɔlaati dima wulisigu la.
Dizugu ya takkma ya teesa ni ya beesigu la!
Di yi pa lala, n nin kyɛ ya saani yooma na, n‑zaŋŋi n noori ni takoobi maa n‑tuusi ya tɔppu.” Ŋɔn mari tuba n‑wumna, kyɛ ka u wum Sii Kasi maa ŋɔn yɛtti seela n‑tiri ban la'amni tinsi tinsi puuni n‑gyeemni Naawunni la: “Sɔkam ŋɔn nyaŋŋi, n nin zaŋŋi ‘manna’ disɔ'ara n‑ti u, ka laa n‑ti u kugpeelli, ka ba sɔbi yupaalli n‑niŋi ka, ka sɔ ku mi lala yuuri maa na'ala ŋɔn deaai kugri maa.” ’ ” Ni, “Ka dinŋɔ ka i sɔbi n‑ti malaaka sɔ ŋɔn su fukumsi zaŋŋi n‑kyaŋŋi ban bɛ Tayatayira tiŋŋa n‑la'amni n‑gyeemni ma#:- ‘Naawunni Bii yɛligu nŋɔa; sɔ ŋɔn mari u nini hoo bugunsaala maa, ka u nɔba nya'ari hoo wuntaŋŋa.
Ŋɔna n‑yɛtti ya, ni#:- “M mi ya tuma ŋɔn bɛ seem, ni ya wurilim, ni ya yɛdda maa; m mi yan tumni n‑suŋŋni niriba seem, ka ya sufu ŋɔn laa n‑kpeem seem maa.
Halli ya naayi tumni tunkara ka a gaari yan daa daŋŋi n‑tum seesi la.
Amaa m mari yɛttɔ'aseaa n nin yɛli n‑galim ya, ni, ya kyɛ ka pɔ'a wa, Gyɛzibɛla, wulisiri n‑yɔmsiri n niriba la.
U ma'ai la ziri n‑yɛtti, ni, pɔ'a-anabi n nyɛ u, ka yɔmsiri ba ni ba ti tumni zina, ka diri ziri wuna sara.
N pun ti u saha ni u takki u teesibeeri ni u beesigu la, amaa u bu sakki, ni, u kyɛ u zina tuma la.
Dizugu n nin zaŋŋi u m‑basi namsigu gadu zugu, ŋɔn ni ban tumni zina u saani la m‑paasi, ka ba yi bu takki ba teesibeeri ni tumbɛseesi pɔ'a wa ŋɔn wulisi ba la zaa, ba nin di wahala pam.
N nin kyɛ ka u biisi maa ti kpi zaa.
Lala saha maa ka ninvugseeba ban la'amni n‑gyeemni ma tinsi tinsi puuni maa nin ti baŋŋi, ni, man nyɛ la sɔ ŋɔn viisiri niriba sufu ni teesa, ka nin ti tisi ya sɔkam hoo u maŋtoori tuma ŋɔn sumsi ni u deaai seem maa.
Amaa kyɛ ka n tɔ'asi n‑ti ya Tayatayira dimseeba ban kpalim la, yan bu deaai wulisigu wa zaa.
Ya bu bamsi ban boonni ‘yɛlisɔ'ara, bunzulima’ la - Sintaani yɛlisɔ'ara n kur nyɛ a!
Tɔ, yarima muna - n ku ziili ya ziseaa m‑paasi, di yi pa la ya kpalim n‑gyi yan na mari bunseesi maa, halli ka n ti ya kyɛ ya saani na.
Sɔkam ŋɔn nyaŋŋi, sɔkam ŋɔn mari n tuma tumpu suŋŋa halli nti paai yɛla zaa naari maa#:- ‘N nin zaŋŋi fukumsi n‑ti u Ka u nin ti su niriba kam zaa.
U nin guri ba hoo bunkɔbgura, U nin zaŋŋi kutti damni n‑guri ba.
U yi ti zaŋŋi ka n‑ŋmeera, Ba nin ŋma hoo dukku ŋɔn ŋmaari seem la.’ Tɔ: lala fukumsi ka m Ba pun zaŋŋi n‑ti ma.
Ka n nin zaŋŋi bɛŋmariga n‑ti di daama.” Ŋɔn mari tuba n‑wumna, kyɛ ka u wum Sii Kasi maa ŋɔn yɛtti seela n‑tiri ban la'amni tinsi tinsi puuni n‑gyeemni Naawunni la.’ ”
Ni, “Sɔbma dinŋɔ n‑ti malaaka sɔ ŋɔn su fukumsi zaŋŋi n‑kyaŋŋi ban bɛ Saadisi tiŋŋa n‑la'amni n‑gyeemni ma#:- ‘Ŋɔn su Naawunni siiya buyɔpɔi yɛttɔ'a, ka u su la saŋmariwuusi ayɔpɔi gba.
Ŋɔna n yɛtti ya, ni#:- “M mi ya tuma an bɛ seem, ni, ba yɛtti ya yɛla, ni, ya neaai ni maa, amaa ya kpi ni.
Ya neaama!
ka kpamsi din kpalim ya saani, halli an ya n‑kpi gba, dama m bu nya ya tuma maa ka a nya tummuna Naawunni saani.
Di zugu ya teaama yan daa deaai seelli, ni yan daa wum seelli maa; ya wumsima anŋɔ zaa ka kyɛ ka ya sufu sa'am ya tumbeeri taalli zugu, ka takki ya beebu di zugu.
Dama ya yi ku neaai, n nin kyɛ na hoo na'ayiga ŋɔn kyɛ na seem, ka ya ku baŋŋi sahaseaa man nin kyɛ ya saani na.
Amaa ya Saadisi dima maa seeba bu sa'am ya situra ni da'ari tuma.
Ban nin ti yɛ situripeela ka man ni ban nin la'am n‑kyɛnna, dama ba sum la lala.
Sɔkam ŋɔn nyaŋŋi, ŋɔn gba nin ti yɛ situripeela ka man ku kyɛ ka ba nyeesi u yuuri n‑yiisi nyɔvuri bukku maa ni m‑basi.
N nin di u sɛhara n‑zɛ u nyaaŋŋa m Ba Naawunni saani ni u malaakadima saani.” Ŋɔn mari tuba n‑wumna, kyɛ ka u wum Sii Kasi maa ŋɔn yɛtti seela n‑tiri ban la'amni tinsi tinsi puuni n‑gyeemni Naawunni la.’ ” Ni, “Sɔbma dinŋɔ n‑ti malaaka sɔ ŋɔn su fukumsi zaŋŋi n‑kyaŋŋi ban bɛ Filadɛlifiya tiŋŋa n‑la'amni n‑gyeemni ma#:- ‘Ŋɔn n nyɛ Naawunni dinni, yɛlimaŋni daana maa yɛttɔ'a nŋɔa.
Ŋɔna m mari la NaaDauda saafibii maa: ka u yi ti yoaai seelli, sɔ n ku toaai n‑yɔa; ka u mun yi ti yɔ seelli, sɔ n ku toaai n‑yoaai.
Ŋɔna n yɛtti ya, ni#:- “M mi ya tuma ŋɔn bɛ seem: ya bu nya?
- za'anɔri ka n yoaai m‑basi ya la, ka sɔ ku toaai n‑yɔ ka.
Dama m mi halli, ni, ya yaa bu zoaai, amaa ya deaari n noori maa ka bu yi n nyaaŋŋa.
Sintaani la'aŋŋu duu dima maa muna - baseeba ban yɛtti, ni, ba nyɛ la Izraɛli dima maa, amaa ba ma'ari ni, ba pa lala - n nin kyɛ ka ban nin kyɛ ya saani na n‑gbaani ya tooni ka baŋŋi, ni, n wuri ya.
Ya daa deaai n noori ka di sugru n‑dɔla, di zugu n nin deaai ya n‑guri ya suŋŋa, ka wahalaseaa kan ti ya kyɛ na la ku niŋi ya seela - ka nin ti kyɛ na sahaseaa n‑zamsi duniya wa ni niriba zaa.
Pampaŋŋɔ ka n kyɛnni na.
Ya gbaama yan mari seelli la kpeeŋŋa, ka di kyɛ ka sɔ ti fa ya naam zupiliga ya saani.
Sɔkam ŋɔn nyaŋŋi, n nin zaŋŋi u n‑kyɛ ka u leebi hoo zaantɔliga ka ba sa m Ba Naawunni Gyeeŋŋu Yiri maa puuni, ka u ku laa n‑yi bɛni na yaasa.
N nin sɔbi m Ba Naawunni yuuri m‑pa n‑niŋi u, ni ŋɔn Naawunni timpaalli la yuuri, di nyɛ la Gyɛrusalɛm bumpaalli la.
Tiŋŋa wa ya n‑yi saazugu, m Ba saani, n‑sigi na.
Ka n nin sɔbi m mammantoori yupaalli m‑pa di daama ni m‑paasi.” Ŋɔn mari tuba n‑wumna, kyɛ ka u wum Sii Kasi maa ŋɔn yɛtti seela n‑tiri ban la'amni tinsi tinsi puuni n‑gyeemni Naawunni la.’ ” Ni, “Sɔbma dinŋɔ n‑ti malaaka sɔ ŋɔn su fukumsi zaŋŋi n‑kyaŋŋi ban bɛ Leoodisiiya tiŋŋa n‑la'amni n‑gyeemni ma#:- ‘Ŋɔn yuuri boonni, ni, ‘Ammi’ yɛttɔ'a nŋɔa: ŋɔna n nyɛ yɛdda ni yɛlimaŋni daana, sɔ ŋɔn diri sɛhara suŋŋa.
Ŋɔna n daa piili Naawunni ŋɔn daa naam bunseelli kam, ka su di zaa fukumsi.
Ŋɔna n‑yɛtti ya, ni#:- “M mi ya tuma ŋɔn bɛ seem: ni, ya bu maasa, ya mun bu tuula - man da boori ka ya nyɛ la a yinni.
Dinŋɔna yan bu maasa ka mun bu tuula zugu, ka kur kpalim n‑nyɛ bunŋmamm, n ya n‑ti ya ni n‑yiisi n noori ni m‑basi.
Halli ya yɛtti, ni, ‘Bundaandima n nyɛ ti - ti mari la marigu pam ka bu kɔŋŋi seelli!’ - amaa ya bu baŋŋi, ni, ya siri nyɛ la faradima, ka wahala mari ya, ka ya kɔŋŋi bunseelli kam; ya laa n‑zoom zaa ka kyɛnni beelli, situra ka ni.
Mani n kpaamni ya, ni, ya kyɛm n saani na n‑da salima - ban zaŋŋi bugum n‑kuri seesi ka a ti leebi kasikasi maa - ka ya siri nin leebi bundaandima: ya daama situripeela n‑yɛa, ka lala nin ligi ya beelli kyɛnni vi maa: halli ka da nini mirigri gba, ka di nin kyɛ ka ya nini neaara.
Ya bu nya?
- Man ŋɔn wuri seeba zaa, ban ka n sa'asiri ka kpamsiri, ni ba ti bamsi yam.
Dinzugu ya kyɛ ka ya nini moaai ka takki ya teesibeeri ni ya tumbeeri soori.
Nnya ma!
N zɛ la za'anɔri maa ni n‑kpaasiri m‑boonna; ka ŋɔnkam yi wum n kukɔri maa ka yoaai n‑ti ma, n nin kpɛ na n‑di diibu u saani, halli man ni ŋɔna nin ti la'am n‑di.
Sɔkam ŋɔn nyaŋŋi, n nin ti u soori ni u zinni man saani n naam gbana zugu, hoo man gba daa pun nyaŋŋi ka zinni m Ba naam gbana zugu seem la.” Ŋɔn mari tuba n‑wumna, kyɛ ka u wum Sii Kasi maa ŋɔn yɛtti seela n‑tiri ban la'amni tinsi tinsi puuni n‑gyeemni Naawunni la.’ ”
Tɔ: anŋɔ nyaaŋŋa ka n daa nya, ka arizana ziiya ka ba yoaai hoo kyɛburu: ka n daa wum man ŋɔn daa pun wum kukɔseaa la, ka ka bɛ hoo kikaa kunkuma maa.
Kukɔri maa yɛtti nŋɔa#:- “Duuma kpa na, ka n nin wulisi i din ti ya niŋi dinŋɔ nyaaŋŋa.” Ka Naawunni Sii Kasi daa paali ma, ka n nya naam ziziiya arizana puuni ka sɔ n ziya.
Ŋɔn daa ziya maa gɔsibu daa veela hoo mansɔ'asi kugveela ban boonni ‘gyasipa’ ni ‘Sadiisi kugri’ la ŋɔn veela seem.
Ka sasuu veelim daa gyiligi naam zizii maa hoo mansɔ'asi veelim ŋɔn bɛ seem.
Ka ziziisi pisi ni anaasi gba daa bɛ ni n‑gyiligi naam zizii maa, ka kpambaya pisi ni anaasi zi a ni: ba daa yɛ bunyeeripeela n‑ziya, ka pili salima naam zupilisi ba zugri ni.
Ka saa daa nya'asiri ka tasiri m‑mari vuuri pam naam zizii maa ni na, ka bugum mɔkpala ayɔpɔi neaari zizii maa tooni - Naawunni siiya buyɔpɔi n kur nyɛ ana.
Ka bunseelli daa dooni naam zizii maa tooni hoo mɔ'ari, ka ka gɔsibu ŋmanni la hoo mansɔ'asi.
Ka bunvuya anaasi n daa zɛ n‑gyiligi naam zizii maa sunsukkuni, ka ba lugri kam mari la nini n‑gɔsira.
Ka bunvusɔ ŋɔn daŋŋi tooni maa daa ŋmanni la gbigimni, ka ŋɔn pa nyaaŋŋa ŋmanni la na'araa, ka ŋɔn paasi buta mari nindaa hoo ninsaala dinni, ka ŋɔn paasi bunaasi mun ŋmanni la wubga n‑yikkra.
Ka babanaasi maa zaa daa mari kpunkpama ayooyoobu, ka ba lugri kam mari la nini n‑gɔsira.
Ba daa kur yuumni yuuma sahakam, wuntaŋŋa ni yuŋŋu, ni#:- “Kasi!
kasi!
kasi!
Ti Dugma Naawunni Ŋɔn Ka Kpeaa Nyɛ la ŋɔn bɛ kasi maa!
Ŋɔna n nyɛ ŋɔn daa pun bɛ ni, Ka u kpalim m‑bɛ ni pampaŋŋɔa, Halli ŋɔn ya kyɛ na.” Ka bunvuya maa daa yi yuumni lala, n‑tibgri Ŋɔn zi naam zizii maa ni, ka tiri u gyirima, ni, u nin bɛ saha din ka naari.
Ka lala saha maa ka kpambaya pisi ni anaasi maa gbaantiri la tiŋŋa n‑tiri Ŋɔn zi naam zii maa, ka bɛ ni saha din ka naari; ka ba zaŋŋi ba naam zupilisi m‑piligri m‑basiri tiŋŋa, naam zizii maa tooni.
Ka ba yɛtti, ni#:- “Nyini n nyɛ ti Dugma, Nyini n nyɛ Naawunni, I sumni tibgri ni gyirima, I sumni yiiko marigu!
Dama nyini n daa naam bunseelli kam, I yuubu zugu ka a zaa daa naam, I yuubu zugu ka a zaa daa ti bɛ ni.”
Ka n daa gɔsi nti nya bukkubila, ka Sɔ ŋɔn daa zi naam zizii maa ni la daa mari ka u nudirigu ni.
Ka sɔppu daa bɛ ka puuni, ni ka nyaaŋŋa m‑paasi; ka ba zaŋŋi ka n‑kpabi, ka tabli buntabinna ayɔpɔi.
Ka n daa nya malaaka kpeeŋŋu daansɔa, ka u tasiri m‑boonni pampam, ni, “Ŋɔni n sum ni u ti lakki buntabinna maa n‑yoaai bukku wa?” Amaa sɔsɔ daa ka ni n‑nin nyaŋŋi n‑yoaai bukku maa, halli n‑gɔsi ka gba; saazugu sɔ ka ni, tingbaŋŋu gba sɔ ka ni, halli tingbanlɔŋŋu ni gba sɔ ka ni.
Man mun daa kum pam, dama sɔ daa ka ni n‑sumsi ni u yoaai bukku maa, halli n‑gɔsi ka gba.
Amaa kpambaya pisi ni anaasi sɔ daa yɛli ma, ni, “Di kumna!
Dama Gbigimni maa nyaŋŋiya, Gyuuda za'anɔri Gbigimni la; NaaDauda dɔ'am tuŋŋu maa Nya'ari gba n nyɛ u. Ŋɔna n nin toaai n‑lakki buntabinna ayɔpɔi n‑yoaai bukkubila maa.” Di saha ka n daa nya pɛbilisɔa.
U daa zɛya naam zizii la puuni, ka bunvuya anaasi ni kpambaya maa daa gyiligi u, ka di daa bɛ la hoo ban pun kɔrigi u seem la.
U daa mari yiila ayɔpɔi ni nini ayɔpɔi, an wulisi Naawunni siiya buyɔpɔi la, ka u mari a n‑tumni ni a kyaŋŋi duniya wa zaa puuni la.
Ka Pɛbila wa daa kyɛ na n‑deaai bukku maa, Ŋɔn daa zi naam zizii maa ni saani.
Ka ŋɔn daa deaai bukku la sahanseaa maa, bunvuya anaasi la daa gbaani tiŋŋa u tooni; ka kpambaya pisi ni anaasi gba daa niŋi lala, ka daa mari sɔkam zaa yinniyinni u goongyi, ni u salima laa - laasi mun paali ni turaali, di nyɛ la Naawunni niriba wunsusigu.
Ka ba daa yuumni n‑yɛtti, ni#:- “Nyin n sumsi ni i deaai bukku maa, I mun sumsi ni i lakki ka buntabinna!
Dama nyini ka ba daa pun kɔrigi, Ka i lala kum zugu daa yɔ sɔkam samni N‑da ba n‑ti Naawunni na: Zuliya pam, ni yɛttɔ'azuna pam dima, Ni tinsi pam niriba, ni bura pam.
I daa kyɛ ka ba di naam Naawunni saani, Ka diisi ba Gyeeŋŋu Toondaandima n‑ti u - Ban mun nin ti di duniya wa ni naam.” Di saha ka n daa nya, ka daa wum malaakadima pam damni - malaaka tusatusa, bee miiliyɔnmiiliyɔn.
Ba daa zɛ n‑gyiligi naam zizii maa, ni bunvuya ni kpambaya maa ziiya.
M‑boonni pampam n‑yɛtta#:- “Pɛbila maa sumni seelikam deaari!
Ba daa kɔrigi u, ka u sumni anŋɔ zaa#: U sum ni u deaai kpeeŋŋu ni arizikki, U sum ni u deaai yam ni yaa, U sum ni u deaai pɛ'abu, ni gyirima, ni yɛlisuma!” Di saha ka n daa wum, ka ban daa naam bunseelli kam zaa gba daa tɔ'asira - an bɛ saazugu, ni an bɛ tingbaŋŋu ni, ni an bɛ tingbanlɔŋŋu ni, halli an bɛ teeku ni zaa - n‑yɛtti, ni#:- “Pɛ'abu ka ba zaŋŋi n‑ti u: Ba tisi Ŋɔn zi naam zizii maa ni, Pɛbila maa gba ka ba tisira - Pɛ'abu, ni gyirima, ni fukumsi Halli ni saha din ka naari.” Ka bunvuya anaasi maa daa sakki, ni, “Ammi!”; ka kpambaya maa daa gbaani tiŋŋa n‑gyeemna.
N daa nya, ka Pɛbila maa daa lakki buntabinna ayɔpɔi la yinni; ka n daa ti wum bunvuya anaasi maa yinni ŋɔn tasiri kaman satasiŋŋa n‑yɛtti, “Kyɛm na!” Ka n daa gɔsi n‑nya wuripeelli, ka ŋɔn daa ba u maa mari taroo, ka ba zaŋŋi naam zupiliga n‑ti u, ka u daa yi na ni u ti tuusi tɔppu n‑nyaŋŋi.
N daa laa n‑nya, ka Pɛbila maa daa lakki buntabinni kan paasiri buyi la; ka n daa wum bunvusɔ ŋɔn paasi buyi daana la ŋɔn gba n yɛtti, “Kyɛm na!” Ka wurizeaa daa yi na, ka sɔ ŋɔn daa ba u maa, ka ba zaŋŋi yiiko n‑ti u ni u ti fa duniya zaa sugru ni nangbanyinni ba saani, din nin kyɛ ka daadam kuuri taaba.
Ka ba zaŋŋi takoobi titaari n‑niŋi u nuu ni.
N daa laa n‑nya, ka Pɛbila maa daa lakki buntabinni kan paasiri buta la; ka n daa wum bunvusɔ ŋɔn paasi buta la ŋɔn gba n yɛtti, “Kyɛm na!” Ka n daa gɔsi n‑nya wurisabilli, ka ŋɔn daa ba u maa daa mari gbarigbinni kan ma'asiri kyi u nuu ni.
Ka n daa wum hoo kukɔri n‑tasiri pampam bunvuya anaasi la sunsukkuni, ni, “Kyɛ ka ba tumni dabsimunni n‑kur nyari kasuma gbarigbinni yinni, bee, kabeeri gbarigbina ata - a ligri nla!
- amaa di sa'am kpaam maa, bee, daam maa!” N daa laa n‑nya, ka Pɛbila maa daa lakki buntabinni kan paasiri bunaasi la; ka n daa wum bunvusɔ ŋɔn paasi bunaasi la ŋɔn gba n yɛtti, “Kyɛm na!” Ka n daa gɔsi n‑nya wuripirisiri, ka ŋɔn daa ba u maa yuuri boonni la ‘Kum’, ka u taraana ‘Kpiimma Tiŋŋa’ daa dɔla.
Ka ba daa zaŋŋi yiiko n‑ti ba zaŋŋi n‑kyaŋŋi duniya purigri bunaasi zugu yinni niriba, ni ba zaŋŋi takoobi fukumsi n‑kuuri ba, ni kɔm fukumsi, ni dooru ni mooni bungbaara dinni m‑paasi.
N daa laa n‑nya, ka Pɛbila maa daa lakki buntabinni kan paasiri bunu la; ka n daa gɔsi nti nya ninvugseeba ka ba daa pun ku ba, ban daa mooli Naawunni yɛligu la zugu, ni ban daa wulisi yɛliseesi ban daa nya ka wum Naawunni saani la zugu; banŋɔ zaa siisi daa bɛ la wungyeeŋŋu teebuli maa lɔŋni.
Ka ban zaa n daa tasiri kpeeŋŋakpeeŋŋa n‑yɛtti, ni “Ti Dugma, nyin kur nyɛ la Yɛlimaŋni Daana kasikasi!
- ka bɔ saha ka i nin ti kari ti sariya n‑ti ti, ka zaali duniya dima samni, ti kum zugu?” Di saha ka ba daa zaŋŋi bunyeeripeela n‑ti ba zaa, ka daa yɛli ba, ni, ba vuusima beela, halli ka ba taaba zaa saha gba ti paai, ba mabiseeba ban gba nyɛ Naawunni daaba maa - seeba duniya niriba ya n‑ku m‑paasi ba zugu la.
N daa laa n‑nya, ka Pɛbila maa daa lakki buntabinni kan paasiri buyoobu la; ka n daa gɔsi nti nya ka tingbaŋŋu daa dam pampam.
Ka wuntaŋŋa maa daa sɔbgi libilibi, ka namboaa daa moaai zimizimi zaa, halli saŋmariwuusi gba daa luri tingbaŋŋu ni na, hoo sahanseaa sunzɔpiliŋŋa ŋɔn zeeri n‑zɛ'asiri kinkaŋŋa ka ka wala luri tiŋŋa ni seem maa.
Ka sangbaŋŋu maa daa kpabi hoo sɔŋŋu m‑bakki, ka tingbaŋŋu ni zɔya la daa yigsi a beesigu ziiya, ni tingbanseesi an bɛ teeku ni la gba.
Di saha ka n daa nya duniya nadima ni ninvugkara ni kpambaya, m‑paasi bundaandima ni ban mari kpeeŋŋu la, ni sɔkam zaa, daaba ni sumaŋdima zaa: ka ba zaa daa zaŋŋi ba mansi n‑sɔ'ari la zɔya ni feeri ni tampiisi lɔŋni.
Ka ba daa boonni n‑yɛtti zɔya ni tampiisi maa, ni, “Ya luma ti zugri na n‑sɔ'ai ti, ka Sɔ ŋɔn zi naam zizii la di nya ti, halli Pɛbila wa suuri di paai ti na!
Dama ba suuri yisigri dabsiri maa paai ti na, ka sɔsɔ ku toaai n‑kpalim n‑zɛ ba tooni.”
Tɔ: dinŋɔ nyaaŋŋa ka n daa maali n‑nya, ka malaakadima anaasi daa zɛya: duniya luga anaasi ka ba daa bɛ ni nti gyi pɛsigu zii bunaasi zaa n‑ta'ari ni, ni pɛsigu zaa di zeeri tingbaŋŋu maa ni, bee teeku ni; halli ni a di zeeri n‑niŋni tiisi gba.
Di saha ka n daa nya, ka malaakasɔ daa doaai wuntampusiri zii ni na, ka u daa mari bunseelli kan nyɛ Naawunni Nyɔvuri Daana dinni, ka ka daalimni ŋɔn Naawunni maŋtoori buna.
Malaaka wa daa tasi pampam n‑tiri u taaba babanaasi seeba ban daa mari yiiko ni ba sa'amni tingbaŋŋu ni teeku maa, n‑yɛtti ba, ni, “Ya di sa'am tingbaŋŋu maa, bee teeku, bee tiisi la, see ka man daalim Naawunni niriba n‑niŋi ba gbeeri maa n‑naai, ni, Naawunni n su ba.” Di saha ka n daa wum niriba maa kaaligu ŋɔn daa nyɛ seem: ni, ban daa daalim ninvugseeba zaa maa daa nyɛ niriba tusa kɔbga ni tusa pisinaasi ni tusa anaasi.
Ba daa yi Izraɛli za'anɔya zaa ni na#: za'anɔri kam zaa niriba tusa pii-ni-ayiyi.
Di nyɛ la#:- Gyuuda za'anɔri niriba tusa pii-ni-ayi, ni Ruubɛn za'anɔri lala, ni Gaddi za'anɔri; Aseeri za'anɔri tusa pii-ni-ayi, ni Naftaali za'anɔri lala, ni Manaasi gba; Simiyɔn za'anɔri tusa pii-ni-ayi, ni Liivai za'anɔri lala, ni Isakaari gba; Zɛbulɔn za'anɔri tusa pii-ni-ayi, ni Yisifu za'anɔri lala, ni Bɛngyamin gba.
Banŋɔ zaa ka ba daa daalim.
Anŋɔ nyaaŋŋa ka n daa gɔsi n‑nya, ka ninvugbɔbgu daa bɛ naam zizii maa tooni n‑zɛya, ni Pɛbila maa tooni.
Niriba wa daa nyɛ la bura pam niriba, ni zuliya pam, ni tinsi pam niriba, ni yɛttɔ'azuna pam dima, ka ba daa yɛ situripeela n‑zɛya, ka daa mari abe tiisi wula ba nuusi ni.
Ka ba daa kaasiri pampam n‑yɛtti, ni#:- “Naawunni ti Dugma kpalim n‑ziya, ka ŋɔn ni Pɛbila maa n su tiliginsim yɛla zaa.” Di saha ka malaakadima zaa ban daa zɛ n‑gyiligi naam zizii maa daa gbaani tiŋŋa, ban ni kpambaya maa ni bunvuya anaasi la m‑paasi, ka ba zaa daa gyeemni Naawunni n‑yɛtta#:- “Naawunni ti Dugma su la yɛlisuma, ni gyirima, ni yam, ni puusigu, ni gyeeŋŋu, ni yiiko, ni yaa; Ka di bɛ la lala halli ni saha din ka tariga.
- Ammi, ammi!” Ka kpamma maa ninvugsɔ daa boosi ma n‑yɛli, ni, “Ninvugseeba ban yeeri situripeela wa - bandima n nyɛ ba?
Ni, yani ka ba yi na?” Ka n daa labsi n‑yɛli u, ni, “M Ba, nyini m mi di.” Ka u daa yɛli ma, ni, “Tɔ; ba nyɛ la ninvugseeba ban yi wahala diibu toom ni na; Pɛbila maa ziim ka ba daa zaŋŋi m‑peaai ba situra, ni a ti pɛligi nyain lala.
Lala zugu kyɛ ka ba bɛ la Naawunni naam zizii maa tooni, ka ba gyeemni u wuntaŋŋa ni yuŋŋu zaa, Naawunni Gyeeŋŋu Yiri puuni: Ka Naawunni kpalim m‑bɛ ba saani n‑ziya; U zi la naam zizii maa ni saha kam.
Kɔm ku laa m‑mari ba, kɔnyuuri mun ku laa m‑mari ba gba: Halli wuntaŋŋa ku laa m‑bii n‑niŋi ba, bee, n‑kyɛ ka wɔligu wumni ba.
Dama Pɛbila maa bɛ la naam zizii puuni, ka u nin guri ba suŋŋa hoo pɛgura ŋɔn guri u peesi seem; U nin kyɛ ka ba dɔli kɔsuŋŋu bulisi n‑nya nyɔvuri, ka u laa n‑nyeesiri ba nini nintam n‑tiri ba sahakam.”
Ka sahanseaa ka Pɛbila maa daa lakki buntabinni kan paasiri buyɔpɔi la, arizana puuni zaa ka di daa fɔ surimm n‑yuui beela.
Di nyaaŋŋa ka n daa nya malaakadima ayɔpɔi seeba ban zɛ Naawunni tooni maa, ka ba daa zaŋŋi kikaasi ayɔpɔi n‑ti ba.
Ka malaakasɔ daa yi n‑kyɛ na nti zaani gyeeŋŋu teebuli maa tooni, m‑mari salima turaalinyooriga.
Ka ba daa zaŋŋi turaali zum pam n‑ti u ni u ti nyɔa, ni, lala ka u nin ti maali Naawunni niriba wunsusigu zaa n‑tisi, salima gyeeŋŋu teebuli maa zugu - kan zɛ naam zizii maa tooni la.
Ka turaali la nyoobu nyoosi daa yi malaaka maa nuu ni n‑du Naawunni tooni, ni Naawunni niriba maa wunsusigu zaa m‑paasi.
Ka di nyaaŋŋa ka malaaka maa daa gbeaai bugum teebuli maa zugu m‑paali u bunni, ka zaŋŋi n‑lɔbi tingbaŋŋu ni na; ka saa daa nya'asi ka tasi m‑mari vuuri pam, ka tingbaŋŋu mun daa dam.
Di saha ka malaakadima ayɔpɔi, kikaasi daandima maa, daa niŋi siri ni ba peebi#: Malaaka tooni daana maa ŋɔn daa peebi, ka sakuga ni bugum daa gyɛri ni ziim n‑kpaari n‑luri tingbaŋŋu ni na.
Ka duniya wa daa puri buta, ka purigri yinni daa di bugum, ni ka tiisi, ka duniya mɔmaasa zaa gba daa di bugum.
Ka malaaka ŋɔn pa buyi zugu daa peebi, ka bunseelli hoo zɔtitaari kan diri bugum daa lɔbi n‑lu teeku koom ni na.
Ka teeku maa yi puri buta, ka ka purigri yinni daa leebi ziim; ka teeku koom ni bunvuya purigri buta gba daa kpi, ka nyarima purigri buta daa sa'am.
-Ka malaaka ŋɔn pa buta daa peebi, ka saŋmariwutitaari daa yi sangbana ni n‑lu na, ka ka yuuri boonni ‘Toom’.
Ka daa diri bugum hoo mɔkpalli ŋɔn di bugum seem.
Ka kulisi ni kɔbulisi daa puri buta ka a purigri yinni ka ‘Toom’ daa lu a koom ni, ka bu ti leebi la bun tɔ pam, halli ka niriba pam daa nyu lala koom ka daa kpi di zugu.
Ka malaaka ŋɔn pa bunaasi daa peebi, ka wuntaŋŋa purigri buta daa ŋmɛa, ni namboaa gba dinni, ka saŋmariwuusi gba daa puri buta ka a purigri yimmu daa ŋmɛa.
Ka wuntaŋŋa saha yi puri buta, ni yuŋŋu gba, ka a purigri buta yinni yinni daa kɔŋŋi neesim di zugu.
Tɔ: ka di saha maa ka n daa gɔsi n‑nya, ka wubga daa yigri saazugu agbaa ziiya; ka n daa wum ka u tasiri pampam n‑yɛtti, “Yɛla!
Yɛla!
Yɛla!
Dabeem yɛla nin paai ban bɛ duniya puuni, sahanseaa malaakadima ata ban kpalim la yi ti peebi ba kikaasi!”
Ka malaaka ŋɔn pa bunu zugu la daa peebi.
Ka n daa nya saŋmariwuseaa: ka ka daa lu n‑yi saazugu m‑paai tingbaŋŋu ni na, ka daa deaai saafibii kan kparigri bɔ'azuliŋŋu maa noori la.
Ka u daa yoaai bɔ'azuliŋŋu noori maa, ka nyoosi pam daa yi na, halli n‑ligi wuntaŋŋa ni saazugu zaa neesim, hoo bugum ŋɔn diri moo puuni n‑yiisiri nyoosi seem.
Ka bunyigra hoo toori daa yi nyoosi maa ni n‑sigi na, ka ba daa kyɛ ka toori maa mari yiiko hoo naŋŋa dumpu taabu.
Ba daa yɛli ba, ni, ba di niŋi moori, bee bumbula, bee tiisi seelli, amaa ninsaaliseeba ban ka Naawunni daalimni ba gbeeri ni la ka ba daamna.
Toori maa daa ka soori ni ba ku lala niriba maa, amaa ni ba namsi ba gɔya anu.
Ba namsigu maa beerim ŋmanni la naŋŋa dumpu beerim.
Lala gɔya anu maa puuni ka ba nin bɔ kum ziiya n‑kɔŋŋi: ba nin boori ni ba kpi, amaa kum nin zɔ ka kyɛ ba.
Toori wa muna - ba daa ŋmanni la wuriseeba ban maanni siri ni ba kyaŋŋi tɔppu ni; ba zugri pili la bunseesi hoo salima naam zupilisi, ka ba nindaasi ŋmanni ninsaala nindaa.
Ba zɔbri daa ŋmanni la pɔ'a zɔbwɔ'ala la, ka ba nyina ŋmanni gbigma nyina.
Ba nyaari daa ligi la bunseesi an ŋmanni kutti dawɔ'ari, ka ba mari n‑ta'ari piima ni kuga toobu ni; ka ba kpunkpama vuuri daa ŋmanni la wuri pam ŋɔn datti tarɔkudima n‑zɔri n‑wa tɔppu ni ka a mari vuuri seem la.
Ba zuya daa ŋmanni la nansi zuya, ka ba dumpu daa ŋmanni la nansi dumpu, halli ba zuya puuni ka ba yiiko daa bɛ ni, ni ba ti daamni niriba maa gɔya anu maa.
Ka ba daa mari la naaba ŋɔn gɔsiri ba: ŋɔna n nyɛ malaakasɔ ŋɔn su bɔ'azuliŋŋu maa fukumsi la.
U yuuri Hibruuli yɛttɔ'a ni boonni, ni, ‘Abaddɔn’, ka Griiktiri yɛttɔ'a maa ni, ni, ‘Apɔliyɔn’ (di gbinni nyɛ la ‘Sa'am‑Sa'amna’).
Tɔ: ka daŋŋni dabeem yɛlli maa gaariya; amaa ka nyaaŋŋa ka dabeem yɛla ayi n yɛ n‑dɔla.
Ka malaaka ŋɔn pa buyoobu daa peebi, ka n daa wum kukɔri ka ka tɔ'asiri n‑yi gyeeŋŋu teebuli maa luga anaasi maa zaa ni na - salima bunseaa kan zɛ Naawunni tooni maa nla.
Ka kukɔri maa daa booli malaaka maa ŋɔn pa buyoobu zugu ka mari u kikaa maa; n‑yɛli u, ni, “Basim malaakadima anaasi ban daa ba seeba n‑dooli Yufreetisi mɔ'atitaari la ni la!” Ka ba siri daa lɔrigi malaaka anaasi maa m‑basi: dama saha kanŋɔa - zuna dabsiri wa, gɔri kanŋɔa, yuumni wa puuni - saha wa zugu ka ba daa zaali ba ni ba gura.
Ba daa yiisi ba na ni ba ti ku duniya wa niriba - ba yi ti puri niriba zaa zii buta, ka malaakadima wa nin ku ba purigri yimmu.
Ba daa mari ba tɔbbiisi, ban daa ba wuri n‑tuusira: ba daa zoaai pampam, halli ka ba paai la miiliyɔna ayi - n daa wum ba kaalli, ni, di nyɛ la lala.
Ka n zii nyaabu maa ni ka n daa nya wuri ni ban baari ba ŋɔn bɛ seem maa.
Niriba maa daa mari kutti buna n‑yɛ n‑ta'ari ba nyaari, ka a seesi daa moaai la hoo bugum la, ka seesi sɔbgi hoo bulu din nya'ara, seesi mun ŋmanni la farinwuta.
Wuri maa mun zugri daa ŋmanni la gbigma zugri, ka bugum nyoosi daa yiiri ba nɔya ni na, ni farinwuta m‑paasi.
Bugum, ni nyoosi, ni farinwuta an daa yiiri wuri maa nɔya ni na maa - anŋɔ abata zaa n daa nyɛ an daa ku niriba purigri buta la yimmu.
Dama wuri maa yiiko daa bɛ la ba nɔya ni ba zuya ni.
Ba zuya maa ŋmanni la wugi, m‑mari zugri: anŋɔ ka ba mari n‑daamni niriba maa.
Di saha maa ka ninsaaliseeba daa kpalim, baseeba yɛlibeeri wa daa bu ku ba.
Di zaa yɔri ba daa bu takki ba teesibeeri ni ba tumbeeri sɔya beebu, amaa ba daa kpalim n‑gyeemni wunseesi ba mammansi ŋɔn maali la.
Ba daa bu kyɛ arizimbeeri gyeeŋŋu, bee bugseesi ban zaŋŋi salima m‑maali la, bee anzulifa, daanya, kuga, bee daari m‑maali, halli ni anŋɔ zaa ku toaai n‑nyara, bee n‑wumna, bee n‑kyɛnna.
Ba mun daa bu takki n‑zɔ n‑yi ba ninvugkuubu la ni, bee ba tiima ni, bee ba pɔ'agoorilim bee dɔgoorilim ni, bee ba na'ayiga tuma zaa ni.
Tɔ: ka di saha maa ka n daa nya malaaka kpeeŋŋu daansɔa, ka u yi arizana ni n‑sigri na.
Ka u gɔbi la sangbaŋŋu hoo kyinkyingɔbrigu, ka sasuu daa pili u zugu; u nindaa daa ŋmanni la wuntaŋŋa ka u gbaya ŋmanni langbindaari bugum.
U daa zali litaafibila fiiŋ, ka ka yoaai ni m‑pa'ai u nuu zugu.
Ka u zaŋŋi u nɔba maa n‑tɔm duniya wa ni: u nudirigu dinni mun noori teeku zugu, ka seaa la noori tingbankuumni zugu.
Ka u tasi m‑booli kukɔzuliŋŋu, kan zulisim ŋmanni gbigimni nyuriŋŋu.
Ka ŋɔn daa booli lala maa, satasinsi buyɔpɔi daa zaŋŋi ba gba kunkuma n‑tasi n‑sakki.
Ban daa tasi n‑naai, n daa ya sɔbi la ban yɛli seem maa, amaa n daa wum kukɔri ŋɔn tɔ'asiri n‑yiiri arizana ni na n‑yɛtti, ni, “Satasinsi buyɔpɔi maa ŋɔn yɛli seesi maa - a nyɛ la yɛlisɔ'ara.
Di sɔbi a n‑dooli!” Ka malaaka sɔ man daa pun nya, sɔ ŋɔn daa zɛ n‑tɔm teeku ni tingbaŋŋu maa zugu maa - ŋɔna daa ‘zaŋŋi u nudirigu n‑wukki saazugu m‑pɔ Naawunni, Naawunni ŋɔn nɛ m‑bɛ ni saha din ka tariga la’, ka daa naam saazugu, ni tingbaŋŋu, ni teeku, ni bunseelli kam din bɛ a ni zaa.
U daa pɔ lala n‑yɛli, ni, “Guusigu laa n‑ka ni!
See ka malaaka ŋɔn pa buyɔpɔi la yi peebi u kikaa maa: lala saha ka Naawunni nin tum u tunsɔ'arigu la n‑naai hoo ŋɔn daa pun yɛli n‑ti anabidima maa seem, ban daa nyɛ u tuntumniba maa.” Ka n daa laa n‑wum kukɔseaa kan daa tɔ'asi n‑yi arizana ni na la, ka ka yɛtti n‑tiri ma yaasa, ni, “Kyɛma n‑zaŋŋi litaafiseaa kan yoaai m‑bɛ malaaka maa nuu ni - malaakasɔ ŋɔn tɔm teeku ni tingbaŋŋu zugu la.” Tɔ, ka n daa kyaŋŋi nti yɛli malaaka maa, ni, u tim ma litaafibila maa.
Ka u daa yɛli ma, ni, “Deaam n‑ŋɔbi!
Ka nin leebi bunseaa kan tɔ i puuri ni, halli ni i noori ni ka ka ya m‑malisa hoo siiri.” Dinŋɔna n daa deaai litaafibila maa u nuu ni n‑ŋɔbi, ka ka siri daa malisa n noori ni hoo siiri, amaa man daa vɔli n‑naai maa, ka daa leebi buntoori n puuri ni.
Ka ba daa yɛli ma, ni, “See ka i laa n‑tɔ'asiri anabitiri yɛla zaŋŋi n‑kyaŋŋi tinsi pam niriba, ni bura pam, ni yɛttɔ'azuna pam dima, ni nadima pam.”
Ka ba daa zaŋŋi kika'ari n‑ti ma, ni n ti mari ka m‑ma'asira; ni, “Doaama m‑ma'asi Naawunni Gyeeŋŋu Duu wa, ni ka teebuli maa, ni baseeba ban puusiri bɛni la!
Amaa di ma'asi dundɔŋŋu kan bɛ Gyeeŋŋu Duu maa nyaaŋŋa la; kyɛli ka kpaŋŋa sa!
Dama ba zaŋŋi ka n‑ti tinzuna dima, ka ba nin kpɛ tinkasi maa puuni na n‑kyɛnni n‑noori ka n‑niŋi gɔya pisinaasi ni ayi.
N sɛhara dima ayi la muna - n nin tum ba na n‑ti ba soori ni ba ti tɔ'asi m‑moonni n anabitiri yɛla maa; ba nin yɛ la bootu kpari n‑wulisi ba sufusa'aŋŋu ŋɔn bɛ seem, ka nin tɔ'asiri lala n‑niŋi dabsa tusiri ni kɔbsiyi ni pisiyoobu.” Ban n nyɛ ɔlivii kpaam tiisi ayi maa, ni firilatɔmna ayi an zaantiri ti Dugma Ŋɔn Su Duniya Wa Zaa tooni la.
Ka sɔ yi ti boori u namsi ba, bugum nin yi ba noori ni na n‑di ba dindaandima wa; sɔ yi boori ni u namsi ba, di sumni ni di daama kpi lala.
Niriba ayi wa mari yiiko ni ba kpatti sangbana, ka saa ku mi dabsiseesi ban ya tɔ'asiri ti Dugma yɛla maa.
Ba laa m‑mari yiiko kulisi zugu, n‑nin toaai n‑kyɛ ka a koom leebi ziim.
Ka ba laa n‑toaai n‑kyɛ ka dabeem yɛla balibu kam ti niŋi duniya maa, ka a maali n‑niŋi sahaseaa sɛharadima wa sufu yi boora.
Ka ba yi ti mooli ba anabitiri yɛla n‑naai, bunkɔbsɔ nin yi bɔ'azuliŋŋu maa ni n‑du na nti tuusi ba tɔppu n‑nyaŋŋi ba n‑ku ba.
Ba nin kpi n‑kpalim n‑dɔ tintitaari maa sɔroo la puuni, tinseaa ban daa zaŋŋi sɛharadima wa dugma maa n‑kpaasi n‑tabli dɔpulli zugu ka puuni maa.
Tiŋŋa wa niriba tumbeeri zugu ka ba pa ka yupaasi, ni, ‘Sɔdoom’, bee, ‘Igyipti’.
Ka tinsi pam niriba ti gɔsi, ni zuliya pam, ni yɛttɔ'azuna pam dima, ni bura pam.
Ba gɔsiri ban kpalim n‑dɔya seem n‑niŋi dabsa ata ni purigri, ka lala saha maa ba ku sakki ni ba sɔ'ai ba.
Ka duniya wa niriba sufu yi maai pam ba kum maa zugu.
Ba diri la kyuu ka tiri taaba piini, dama anabidima ayi wa daa nyɛ seeba ban daa diisi duniya dima wahala pam.
Amaa daba ata ni purigri nyaaŋŋa, Naawunni nyɔvuri vuusim daa kpɛ ba na, ka ba daa ti doaai n‑zaani ba gbaya zugu ka dabeem pam gbaai seeba ban nya ba maa.
Di saha ka anabidima ayi maa daa wum kukɔri ka ka yi arizana ni na n‑yɛli ba, “Ya duuma kpa na!” ka ba siri daa kpɛ sangbaŋŋu ni n‑du n‑kyaŋŋi arizana ni; ka ba dindaandima nini daa nya.
Ka di nyaaŋŋa ka tingbaŋŋu daa dam, ka tintitaari maa purigri yinni piiya zugu daa lu.
Niriba tusa ayɔpɔi daa kpi tingbaŋŋu dampu maa ni, ka dabeem gbaasi ban kpalim la, ka ba pɛ'ai Naawunni Arizana Daana maa.
Dabeem yɛlli buyi zugu gaariya, ka din pa buta zugu kyɛnni na ka bu ya n‑yuui.
Ka malaaka ŋɔn paasiri buyɔpɔi daa peebi u kikaa, ka kukɔya daa tasiri n‑yiiri arizana ni na n‑yɛtti, ni#:- “Duniya zaa naam leebi ti Dugma naam, Ni ŋɔn daa diisi sɔ Masiiya, Yisa, dinni.
U naam ku ti mari baasigu Halli saha din ka tariga.” Ka kpambaya pisi ni anaasi ban bɛ Naawunni tooni n‑zi ba gyirima ziziisi ni la - ba zaa daa dooni m‑pibli tiŋŋa n‑gyeemni Naawunni, n‑yɛtti, ni#:- “Ti puusiri i ni, ti Dugma Naawunni, Nyin Naawunni Ŋɔn Gaari Zaa - Nyin ŋɔn bɛ ni, ka daa pun bɛ ni.
I deaari la i yiiko din galisi; Pampaŋŋɔ ka i di naam.
Tinsi niriba suuri yisigiya Amaa nyin gba suuri saha paaya - Sahaseaa nyin zaŋŋi ban kpi la n‑kari ba zaa sariya: Sahaseaa nyin zaŋŋi laara ni piinisuma n‑tiri anabidima ban daa tum n‑ti i la, n‑tiri i niriba, ni ban zɔri i yuuri la, n‑tiri ba zaa, birikyindima ni tarimma zaa.
Saha paaya ni i ti zaŋŋi ban daa sa'am duniya maa n‑sa'am ba gba yɛla zaa.” Di saha ka Naawunni arizana puuni Gyeeŋŋu Duu daa yoaai, ka adakka maa bɛ bɛni, Naawunni nangbanyinni yɛla bunni la.
Ka saa daa nya'asi ka tasi m‑mari vuuri pam, ka tingbaŋŋu mun daa dam, ka sakuga daa lu na, bunkara ni buntibsa pampam.
Tɔ: ka bunni kan mari alahazibu pam daa bɛ arizana puuni n‑yi na; ka di mari di gbinni, bunsɔ'arigu#:- pɔ'a n daa bɛ ni, ka u sɔ la wuntaŋŋa neesim, ka u gbaya tɔmni namboaa zugu, ka saŋmariwuusi pii ni ayi n daa gyiligi u zugu n‑ŋmanni hoo kubibɔbga.
Pɔ'a maa daa mari la puuwa, ka u bɛ la dɔ'am wahala ni - dɔ'am beerim n daa mari u, ka u kaasiri di zugu.
Ka alahazibu yɛliseaa yaasa daa bɛ arizana puuni n‑yi na, ka bunseelli kan ŋmanni Nyɛbga m bɛ ni, ka u daa galisi pam; bunzeoo n daa nyɛ u, ka u mari zugri ayɔpɔi ni yiila piiya; ka ba daa zaŋŋi bunveela ayɔpɔi n‑vili u zugu hoo kubibɔbsi la.
Ka u zuuri daa daari saŋmariwuusi purigri yimmu buta zugu m‑basiri tingbaŋŋu maa na.
Ka Nyɛbga wa zɛ pɔ'a maa tooni u dɔ'am maa saha, ni, u yi ti dɔ'ai bii maa sahanseaa, ŋɔn nin ŋɔbi u. Pɔ'a maa daa dɔ'aya: u dɔ'ai la doowa, ka u bii maa n nyɛ sɔ ŋɔn ti ya n‑su duniya tinsi zaa naam, ka zaŋŋi u kutti damni n‑kari ba sariya.
Ka ba daa fa u ya'abi n‑taasi Naawunni saani, ŋɔn Naawunni naam zizii maa ya'ari sa.
Ka pɔ'a maa mun daa zɔ n‑kpɛ yoo ni, seela Naawunni ŋɔn daa pun maali u beebu ziiya siri n‑ti u. Bɛni ka ba nin guri u ka diri dabsa tusiri ni kɔbsiyi ni pisiyoobu la.
Di saha ka tɔppu daa doaai arizana ni, ka Maikyɛli ni u malaakadima tuusiri Nyɛbkarigu wa, ka ŋɔna ni u malaakadima gba daa tuusi ba.
Amaa Nyɛbga dima maa daa bu nyaŋŋi, halli ka ba daa bu laa n‑nya beebu ziiya arizana ni.
Ba daa tɔ Nyɛbkarigu wa m‑basi tiŋŋa; ŋɔna n nyɛ kurilim ni sa Waafu la, ban boonni sɔ ‘Yibrisi’, bee ‘Sintaani’ la, ka u yɔmsiri la duniya wa zaa.
Ba daa tɔ u m‑basi na, ŋɔna ni u malaakadima zaa.
Ka n daa wum, ka kukɔri tɔ'asiri arizana puuni, n‑yɛtti, ni#:- “Pampaŋŋɔ tiliginsim nyɛ la Naawunni dinni - Yiiko ni naam nyɛ la u dinni, Fukumsi nyɛ la u Masiiya gba dinni!
Dama sɔ ŋɔn daa galim ti mabiisi la luya, U daa galimni ba Naawunni saani, Wuntaŋŋa ni yuŋŋu zaa ka u daa galimni ba!
Pɛbila ziim la zugu ka ba nyaŋŋi u - Ba nyaŋŋi u Naawunni yɛla la zugu; Dama ba daa moonni Naawunni yɛla - ban daa nya ka wum u saani yɛttɔ'aseesi la.
Ba pa la seeba ban boori ba nyɔvuya Halli ni ba kum ni.
Yan Arizana maa, ya mari sufupeelli, Ya mari sufupeelli, yaseeba ban bɛ bɛni!
Ya mun tingbaŋŋu, ni teeku, ya nya zugbeoo, Dama Sintaani sigi ya saani na; U suuri yi yisigi pampam; Dama u mi, ni, u saha ku laa n‑yuui!” Tɔ; ka Nyɛbga wa ŋɔn daa ti baŋŋi, ni, ba zaŋŋi u m‑basi la duniya ni na, u daa kari pɔ'a maa nɔba, pɔ'asɔ ŋɔn dɔ'ai bidibga maa.
Amaa ba daa zaŋŋi wubga kpunkpanyigra ayi n‑ti pɔ'a maa, ni u ti yikki saazugu n‑kpɛ yoo ni m‑paai u maŋtoori ziiya; ka ba ti guri u bɛni n‑niŋi saha yinni, saha buyi ni purigri, ka Wa'abeoo maa ku ti paai u na.
Ka Nyɛbga wa daa tusiri koom pam n‑yiiri u noori ni na hoo mɔ'ari, ka koom maa daa pɔbri n‑dɔli pɔ'a maa nyaaŋŋa ni bu ti di u. Amaa tingbaŋŋu daa suŋŋi pɔ'a maa, ka daa yaai ka noori n‑nyu koom maa, koom bun pɔbri n‑yiiri Nyɛbga la noori ni na maa.
Di saha ka Nyɛbga maa daa gyɛ suuri n‑niŋi pɔ'a maa ka daa kyaŋŋi ni u ti lɔ tɔppu n‑tuusi u biseeba ban kpalim la zaa, ban dɔli Naawunni zaaligu zaa deede, ka zɛ yummu m‑moonni Yisa yɛla maa.
Ka u daa zɛ teekuduuri mɔ'abisigu zugu.
Ka n daa nya bunkɔbsɔ yaasa, ka u daa yiiri teeku koom maa ni na.
U daa mari yiila piiya ni zugri ayɔpɔi, ka bunveela daa vili u yiila maa yinni yinni zaa.
Ka yubeeri m bɛ u zugri ni n‑tuuri Naawunni.
Man daa nya bunkɔbsɔ wa daa ŋmanni la kaliiya, amaa u nɔba ŋmanni la bunkɔbsɔ nɔbkara an nunyeesi wa'a pam; u noori mun ŋmanni la gbigimni dinni.
Nyɛbkarigu maa daa zaŋŋi u maŋtoori yiiko ni u naam zizii maa n‑ti bunkɔbbeoo wa, ka zaŋŋi fukumsi pam n‑ti u. Tɔ, ka bunkɔbgu wa zugri maa yinni daa bɛ la hoo ban daa pun kɔrigi ka; amaa u kum daŋŋa maa daa gaari ni, ka lala daa gyɛri duniya niriba zaa pam, ka ba daa dɔli bunkɔbbeoo maa nyaaŋŋa.
Saalidima daa gyeemni Nyɛbga maa, ŋɔn daa zaŋŋi lala yiiko n‑ti bunkɔbbeoo maa zugu, ka ba daa laa n‑gyeem bunkɔbgu maa, ni, “Ŋɔni n bɛ ni n‑ŋmani hoo bunkɔbgu wa?
Sɔsɔ ku toaai n‑zabi n‑nyaŋŋi u!” Ka ba daa kyɛ ka bunkɔbgu wa mari la noori n‑tɔ'asiri u sufu yuubu yɛlibeeri n‑tuuri Naawunni.
Ba daa ti u soori ni u ti su fukumsi n‑niŋi gɔya pisinaasi ni ayi.
Ka u daa yaai u noori n‑tɔ'asiri yɛlibeeri n‑tuuri Naawunni, ni u ti sa'am Naawunni yuuri, ka tuuri u beebu ziiya ni seeba ban bɛ arizana ni maa.
Ba daa laa n‑ti u soori ni u ti tuusi tɔppu n‑nyaŋŋi Naawunni niriba, ka u su fukumsi m‑mari zuliya pam, ni tinsi pam niriba, ni yɛttɔ'azuna pam dima, ni bura pam.
Ka sɔkam ŋɔn bɛ duniya tingbaŋŋu zugu zaa nin gyeemni u, ŋɔnkam yuuri bu sɔbi n‑dooli nyɔvuri bukku maa ni; lala bukku ka Pɛbila maa mara, Pɛbilisɔ ban daa kɔrigi duniya piiligu ni halli ni zuna.
Ŋɔn mari tuba n‑wumna, ŋɔn wumma!
Ba yi ya n‑gbaai sɔ daabri, Ban gbaam di daama!
Ba yi ya n‑zaŋŋi takoobi n‑ku sɔ, Ban kuum di daama!
Dizugu see ka Naawunni niriba mari sufukpeemni, See ka ba zɛ yummu n‑niŋi yɛdda.
Tɔ; ka n daa laa n‑nya bunkɔbsɔ yaasa, ka u yi tingbantiŋni n‑du na.
U daa mari la yiila ayi, kaman pɛbila, amaa u daa tɔ'asiri kaman Nyɛbkarigu la.
Ka u daa deaai daŋŋni bunkɔbbeoo maa yiiko, halli nti su u fukumsi tuma zaa n‑tumni n‑tiri u. Ka ŋɔn daa deaai u yiiko maa, u daa kyɛ ka duniya ni niriba zaa gyeemni daŋŋni bunkɔbgu maa, sɔ ŋɔn daa daŋŋi n‑yi na ka u kum daŋŋa nya tippu maa.
U daa tum makkri tunnyalima pam, halli nti kyɛ ka bugum yi saazugu n‑sigi tingbaŋŋu ni na, ka daadam nya.
Ka makkri seesi ŋɔn nya yiiko n‑tumni n‑tiri daŋŋni bunkɔbgu la, ana n daa yɔmsiri duniya dima.
Ka u yɛli ba, ni, ba maalim bunni ka ka ŋmanni bunkɔbgu la, bunkɔbsɔ ŋɔn daa nya takoobi daŋŋa ka laa n‑neaai maa.
Ka ba daa ti u yiiko ni u kyɛ ka ban daa maali bunseaa la ti nɛ ka vuusira, ka laa n‑toaai n‑tɔ'asira.
Ka kyɛ ka ba ku ninvugseeba ban ku sakki n‑gyeem bummaannigu kan ŋmanni bunkɔbgu la zaa.
Ka laa n‑kyɛ ka sɔkam deaai la daalimni u nudirigu ni, bee, u gbeoo ni; ni, ba zaa deaama - tarimma ni birikyindima, bundaandima ni faradima, ban su ba mansi ni daaba zaa.
Ni, sɔ ku toaai n‑daari neema, bee, n‑koosira, na'ala u mari la daalimni maa, di nyɛ la bunkɔbbeoo yuuri la, bee, u yuuri maa kaaligu namba la.
[Kpa wa n nyɛ yam yɛlli; kyɛ ka ŋɔn mari hankali baŋŋi bunkɔbgu kaaligu namba gbinni: u kaaligu kɔbsiyoobu ni pisiyoobu ni ayoobu - din wulisiri la ninsaalisɔa yɛla.]
Di saha ka n daa gɔsi n‑nya, ka Pɛbila maa bɛ ni, n‑zɛya Zayɔn zoori zugu.
Niriba tusa kɔbga ni tusa pisinaasi ni anaasi daa dɔli u, ka u yuuri daa sɔbi ba gbeeri ni, ni u Ba yuuri gba.
Ka n daa wum kukɔri ŋɔn yi arizana ni na, din ŋmanni kɔpɔbrim pam damni, bee saa ŋɔn tasi pampam; halli man daa wum kukɔseaa la daa ŋmanni la hoo goongyidima ban ŋmeeri ba bunŋmeera.
Ka ba daa yuumni yuumpaalli naam zizii maa tooni, ni bunvuya anaasi ni kpambaya maa tooni.
Sɔ daa bu nyaŋŋi m‑bamsi lala yuumni maa, na'ala niriba tusa kɔbga ni pisinaasi ni anaasi la, ban daa pun yɔ seeba samni n‑tiligi ba duniya wa ni la.
Ban n daa nyɛ seeba ban mari ba mansi suŋŋa ka bu boori pɔ'aba, ka ba daa bu di pɔ'aba.
Ba daa dɔli Pɛbila maa n‑kyaŋŋi ŋɔn daa yi wa seelikam zaa.
Ninsaalidima zaa sunsukkuni, ban ka ba daa daŋŋi n‑yɔ ba samni n‑tiligi n‑ti Naawunni ni Pɛbila maa.
Ka ziri ka ba nɔya ni, dama galinsi ka ba saani halli beela.
Ka n daa laa n‑nya malaakasɔ yaasa, ka u yigri sangbana zii ni, m‑mari lahabasuŋŋu ni u mooli n‑ti ninvugseeba ban bɛ duniya wa ni, halli n‑tiri bura pam, ni zuliya pam, ni yɛttɔ'azuna pam dima, ni tinsi pam niriba.
Ka u daa tasi pampam n‑yɛli, ni, “Ya zɔma Naawunni!
Ka ti u gyirima, dama u sariya karibu saha la paaya!
Ya gyeemma u, dama u daa naam saazugu ni tingbaŋŋu, ni teeku, ni kɔbulisi la zaa!” Di saha ka malaakasɔ, ŋɔn paasi buyi la, daa dɔli na n‑yɛtta, “Luuwa!
Babɛlɔn tintitaari wa luya!
Dama duniya wa zaa daa nyu u daam maa - u pɔ'agootiri daam bun mari yaa la.” Di saha ka malaakasɔ, ŋɔn paasi buta la, daa dɔli na n‑tasiri n‑yɛtta, “Sɔ yi gyeem bunkɔbbeoo bummaannigu la, u nin nyu Naawunni sugyeaa daam maa; sɔ yi deaai bunkɔbgu daalimni u gbeoo ni, bee, u nuu ni, ŋɔn gba nin nyu.
Dama Naawunni maanni la u daam bun kpeem pam la, m‑boaari n‑niŋni u suyisigri ŋmanni maa puuni n‑tiri ba ni ba nyu.
Ba nin laa n‑zaŋŋi ba n‑lɔsi farinwuta bugum ni, n‑diisi ba wahala pam ka Naawunni malaakasuma nin nya, ni Pɛbila maa.
Ka ba wahala bugum la nyoosi duuri la saazugu, zuna ni saha din ka tariga; ba ku mari vuusim, yuŋŋu bee wuntaŋŋa.
Ban n nyɛ ban gyeemni bunkɔbbeoo maa ni u bummaannigu la, ni ban deaai u yuuri daalimni la.” Kpa wa ka ti nya Naawunni niriba ban zɛ yummu ka di sugru seem maa: ba kpalim n‑dɔli Naawunni zaaligu yɛla suŋŋa, ka niŋi yɛdda ni Yisa.
Ka n daa wum ka kukɔri yiiri arizana ni na n‑yɛtta “Sɔbma dinŋɔa: Zugsuŋŋu bɛ ni n‑ti kpiimma ban kpi ti Dugma zugu pampaŋŋɔ zaŋŋi n‑wa!” Ka Sii Kasi maa yɛli, “Ii!
Zugsuŋŋu siri bɛ ni n‑tiri ba; dama ba vuusiri ba tunkpeema zugu, ka ba tunsuma laara dɔli ba!” Di saha ka n daa gɔsi n‑nya, ka sangbampeelli daa bɛ ni, ka ninvugsɔ zi ka zugu, ka u ŋmanni la ninsaalimaŋni; ka u pili la salima naam zupiliga, ka gɔriga kan diri pam bɛ u nuu ni.
Ka malaakasɔ daa yi Gyeeŋŋu Duu maa ni na, m‑boonni pampam n‑yɛtti n‑tiri ŋɔn zi sangbaŋŋu ni la, ni “Zaŋŋma i gɔriga maa m‑piili n‑ŋma duniya wa kyi, dama a ŋmaabu saha la yi paaya, ka duniya bunŋmaara bi suŋŋa.” Di saha ka ŋɔn zi sangbaŋŋu ni maa daa gbaai u gɔriga maa m‑piili duniya ni ŋmaabu, ka u daa ŋma duniya ni kyi maa zaa n‑naai.
Ka malaakasɔ laa n‑yi arizana Gyeeŋŋu Duu maa ni na, ka ŋɔna gba mari la gɔriga kan diri pam.
Ka malaaka sɔ yaasa daa yi Gyeeŋŋu Duu teebuli maa ni na, ka u su bugum fukumsi.
Ka u daa tasi m‑booli pampam n‑yɛli ŋɔn mari gɔriga maa, ni, “Zaŋŋma i gɔriga maa m‑piili tiwala la'asigu, tiwaliseesi an bɛ duniya zaa ni, ka a gba saha paaya!” Dizugu malaaka maa daa zaŋŋi u gɔriga n‑gbaai duniya ni tiwala la'asigu.
U daa zaŋŋi tiwala maa n‑lɔbi bɔ'aseaa ban niŋni a ka puuni n‑ŋma'asiri n‑yiisiri a koom la na ni ba ti maali daam - di nyɛ la Naawunni sugyeaa ziiya.
Ka ba daa nɔ a n‑ŋma'asi tintitaari maa nyaaŋŋa, ka ziim daa yi daam ŋma'asigu bɔ'ari maa na m‑pɔbra; halli ka i yi ti dɔli n‑kyaŋŋi maalisi kɔbsiyi, di na zulim pam; ka yoofu yi ti ya n‑kpɛ, ziim maa nin paai u noori la ziiya.
N daa laa n‑nya alahazibu yɛlikarigu yaasa, ka di bɛ la arizana ni: n‑nya ka malaakadima ayɔpɔi daa bɛ ni, ka ba mari dabeem yɛla ayɔpɔi la, seesi an nyɛ baasigu dina, dama Naawunni ya n‑zaŋŋi a m‑baasi u sugyeaa tuma zaa.
N daa laa n‑nya bunseelli ka di ŋmanni mɔ'ari ka ka koom ni bugum la'amni m‑bɛ ni.
Ka niriba n zɛya n‑tabi bɛni: ba nyɛ la baseeba ban nyaŋŋi bunkɔbbeoo la, ni u bummaannigu la, ni u yuuri kaaligu namba.
Ba nyaŋŋiya ka daa zɛ bɛni, m‑mari goongyidima ba nuusi ni, ni ba ti gyeemni Naawunni.
Ka ba daa yuumni Musa yuumni la, dɔsɔ ŋɔn daa tum Naawunni tuma la yuumni maa, ka laa n‑yuumni Pɛbila maa yuumni la, ni#:- “Alahazibu yɛlikara n nyɛ i tuma maa, Ti Dugma Naawunni Ŋɔn Gaari Zaa!
Yɛlimaŋni n nyɛ i sɔya, An tuusi n nyɛ a, Bura bura zaa niriba Naaba!
Ti Dugma, sɔ ka ni n ku zɔ dabeem Ka pɛ'ai i yuuri maa.
Nyin kɔkɔ n nyɛ kasi.
Bura kam dima nin kyɛ na Ni ba ti gyeemni i tooni.
Dama i sariya karibu mari yɛlimaŋni Ka sɔkam zaa nya ka baŋŋi.” Di nyaaŋŋa ka n daa gɔsi n‑nya, ka ba daa yoaai Gyeeŋŋu Duu kan bɛ arizana ni Gyeeŋŋu Yiri puuni la, Sugri yiri kan daa wulisiri Naawunni yɛla la nla.
Ka n nya malaakadima ayɔpɔi maa, ban mari baasigu dabeem yɛla ayɔpɔi la.
Ba daa yɛ neenpeela faratiti, ka ba zaŋŋi la salima sɛloorisi n‑lɔ ba seesi.
Di saha ka bunvuya anaasi maa yinni daa zaŋŋi salima laasi ayɔpɔi n‑ti malaakadima wa, ka a paali ni Naawunni sugyeaa - ŋɔn Naawunni sɔ ŋɔn bɛ ni saha din ka tariga.
Ka Gyeeŋŋu Duu maa zaa daa paali ni nyoosi, an bɛ ni Naawunni gyirima ni u yiiko la zugu.
Ka sɔ n daa bu nyaŋŋi n‑kpɛ Gyeeŋŋu Duu maa ni, halli ka dabeem yɛla ayɔpɔi ti niŋi n‑naai, seesi malaakadima maa ŋɔn mara.
Di saha ka n daa wum kukɔri kan tasiri n‑yiiri Gyeeŋŋu Duu maa ni na n‑tɔ'asiri n‑tiri malaakadima ayɔpɔi maa, n‑yɛtta, “Ya kyɛma n‑zaŋŋi ya laasi n‑kpaai Naawunni sugyeaa m‑basi duniya maa ni!” Ka dizugu malaakasɔ ŋɔn daŋŋi tooni maa daa kyaŋŋi n‑zaŋŋi u laa la n‑kpaai m‑basi duniya wa ni na.
Ka nɔra daa niŋi niriba, m‑beera, n‑wum ba pam; ninvugseeba nɔra maa ŋɔn daa niŋi maa daa nyɛ ban daa deaai bunkɔbbeoo la daalimni ka gyeemni ban daa maali bunseelli n‑ŋmanni u la maa.
Ka malaakasɔ ŋɔn pa buyi zugu maa daa zaŋŋi u laa la n‑kpaai m‑basi teeku maa ni, ka teeku kooma zaa leebi la ziim hoo kpiima ziim, ka bunvurikam ŋɔn bɛ teeku koom maa ni daa kpi.
Ka malaakasɔ ŋɔn pa buta zugu maa daa zaŋŋi u laa la n‑kpaai m‑basi kulisi ni kɔbulisi zaa ni, ka a gba kooma leebi ziim.
Di saha ka n daa wum malaakasɔ ŋɔn su kooma maa fukumsi ka u yɛtta#:- “Nyini n nyɛ ŋɔn bɛ ni, Ni ŋɔn daa pun bɛ ni, Ka nyɛ kasi zaa: Nyin ŋɔn kari sariya seem wa, Di siri nyɛ la din tuusi.
Dama ba daa ku i ninvugsuma maa, Ba daa ku anabidima maa, Ka daa kyɛ ka ba ziim yi na.
Dizugu i kyɛ ka ba nyuuri la ziim - Ba siri sum ni lala.” Di saha ka n daa wum ka Gyeeŋŋu Duu puuni teebuli la daa tɔ'asi n‑yɛli, ni#:- “Ii, yɛlimaŋni, ti Dugma, Naawunni Ŋɔn Gaari Zaa, Nyin ŋɔn katti sariya seem, Din tuusi ni yɛlimaŋni n nyɛ di!” Ka malaakasɔ ŋɔn pa bunaasi zugu maa daa zaŋŋi u laa la n‑kpaai m‑basi wuntaŋŋa la ni, ka kyɛ ka ka biisim diri niriba hoo bugum.
Halli ni wuntaŋŋa maa ŋɔn daa bii n‑diri niriba seem la zaa yɔri, ba daa bu takki ba teesibeeri ni ba ti ti Naawunni gyirima: ay!
- ba daa tuuri u yuuri, ŋɔn daa su dabeem yɛla wa fukumsi zugu.
Ka malaakasɔ ŋɔn pa bunu zugu maa daa zaŋŋi u laa la n‑kpaai m‑basi bunkɔbbeoo la zizii maa ni.
Ka bunkɔbgu maa naam tiŋŋa daa zibgi, zimm!
Ka u niriba daa ŋɔbri ba zulima ba beerim la zugu.
Ka ba daa tuuri Naawunni sɔ ŋɔn bɛ arizana ni, n‑tɔ'asiri u yɛttɔ'abeeri ba wahala zugu, ni ba nɔra zugu.
Ba daa bu takki ba sufu ni teesa ka kyɛ ba tumbeeri tuma.
Ka malaakasɔ ŋɔn pa buyoobu zugu maa daa zaŋŋi u laa la n‑kpaai m‑basi mɔ'atitaari koom maa ni, di nyɛ la Yufreetisi mɔ'ari.
Ka koom la zaa daa nyuusi m‑basi, m‑maali soori siri n‑ti naseeba ban ya yi wuntampusiri luga ni na.
Di saha ka n daa nya siisi ata ban nyɛ bumbeeri pam, ka ba daa ŋmanni lɔna.
Ba daa yiiri la Nyɛbga la noori ni na, ni bunkɔbbeoo la noori, ni ziri anabi la noori ni na.
Arizimbeeri siisi n nyɛ ba, ka ba tumni tunnyalima n‑gyɛtti niriba.
Ba yiiri n‑gyinni duniya wa zaa, ni ba ti la'asi duniya nadima maa taaba.
Ba la'asi ba, ni ba ti tuusi tɔppu di Dabsiri maa - dindahinseaa ka Naawunni Ŋɔn Gaari Zaa zaali n‑ti ba la.
Ni, “Ya bu nya?
N nin kyɛ na hoo na'ayiga ŋɔn kpeeri na seem.
Zugsuŋŋu bɛ ni n‑ti ninvugsɔ ŋɔn bu gbisiri goom, ka kpalim n‑yɛ u kyinkyina la - lala ka u ku kyɛnni yɔriyɔri ka ba gɔsiri u n‑diisi u vi.” Ka ba daa la'asi nadima maa taaba n‑kyaŋŋi ya'aseaa ban boonni Hibruuli yɛttɔ'a maa ni, ni, ‘Arimagyɛddɔn’ la.
Ka malaakasɔ ŋɔn pa buyɔpɔi zugu maa daa zaŋŋi u laa la n‑kpaai m‑basi pɛsigu maa ni.
Di saha ka kukɔri daa tasi pampam n‑yiiri Gyeeŋŋu Duu maa ni na, naam zizii la saani, n‑yɛli, ni, “Di naaya!” Ka saa daa nya'asi ka tasi m‑mari vuuri pam, ka tingbaŋŋu mun daa dam pampam: tingbandampu wa daa galisiya pam, halli ka tingbaŋŋu na bu dam lala, ninsaala ŋɔn daa bɛ duniya wa ni sahaseelli halli ni zuna.
Ka tintitaari maa daa bɔkki m‑puri buta, ka tinzundima tinsi lu la zaa.
Di saha maa ka Babɛlɔn, tintitaari wa, yɛla daa nya teaari Naawunni saani, ka Naawunni daa kyɛ ka Babɛlɔn ti nyu daam u kɔbeaa puuni, bun nyɛ u sugyeaa ni u sufu yisigri maa.
Ka tingbanseesi an daa bɛ teeku kooma sunsukkuni maa zaa daa vuui m‑bakki, halli zɔya daa bu laa n‑nyari yaasa.
Ka sakugtibsa pam daa lu na.
A daa yiiri saazugu m‑paari niriba zugu na.
Ka niriba maa daa tuuri Naawunni, sakuga beerim zugu, dama di daa wum ba halli nti yakki.
Di saha ka malaakadima ayɔpɔi yinni - malaakaseeba ban daa mari laasi ayɔpɔi maa - malaaka yinni maa daa kyɛ n saani na nti yɛli ma, ni, n kyɛm na ka u nin wulisi ma pɔ'agoorli ŋɔn galisi la yɛla, pɔ'asɔ ŋɔn daa du n‑zi n‑tɔm kooma pam zugu la.
Ni, u ti wulisi ma ban ya kari u sariya n‑lusi u seem.
Ni, ŋɔna n nyɛ sɔ duniya nadima zaa ŋɔn daa doontiri u saani la, ka duniya zaa daa bugi u pɔ'agootiri maa zugu hoo ban nyuuri daam m‑bugi seem maa.
Tɔ; ka Naawunni Sii daa na mari ma, ka malaaka maa daa zi ma n‑kyaŋŋi yoo ni.
Ka n ti nya pɔ'asɔ ka u zi bunkɔbzeaa zugu, ka Naawunni tuubu yuya daa sɔbi n‑niŋi bunkɔbgu wa lugri kam, ka u mari u zugri ayɔpɔi ni yiila piiya.
Ka pɔ'a maa daa yɛ situriveela an nyɛ bunzeesi wuyiŋ ni bunzeesi zimizimi, ka ba paasi la salima ni mansɔ'asi kugveeliseesi an ligri zoaai pam, halli bumpeela gba.
U daa zali salima kɔbeaa u nuu ni, ka u tumbeeri daa paali ka, ni u pɔ'agootiri da'ari yɛla maa zaa.
Ka yuseaa daa sɔbi m‑pa u gbeoo zugu - ka din daa sɔbi seem maa nŋɔa: ‘Babɛlɔn titaari’, ni, ‘Ŋɔn dɔ'ari la duniya zaa pɔ'agootiri ni da'ari yɛla zaa.’ - ka lala yuuri mari la ka gbinni, amaa ka sɔ'aya.
Ka n daa nya, ka pɔ'a maa nyuuri Naawunni niriba ziim m‑bugra, ni ninvugseeba ban daa mooli Yisa yɛla ban daa nya ka wum seesi maa - ba gba ziim ka u nyuura.
Ka man daa nya lala maa ka di niŋi ma alahazibu pam.
Ka malaaka maa daa boosi ma, ni, “Bɔ zugu ka i kyɛ ka di niŋi i alahazibu?
N nin wulisi i yɛlisɔ'ara maa gbinni ŋɔn nyɛ seem, zaŋŋi n‑kyaŋŋi pɔ'a maa ni bunkɔbsɔ ŋɔn baara, ka u mari u zugri ayɔpɔi ni yiila piiya maa.” Ni, “Nyin nya bunkɔbsɔ maa nyɛ la ŋɔn daa pun bɛ ni, ka laa n‑ka ni pampaŋŋɔa, ka u ti ya n‑du n‑yi bɔ'azuliŋŋu maa ni na.
Amaa u kur wa la baasiyɔri ziiya.
Ka duniya dimseeba ban yuya pa la an daa pun sɔbi nyɔvuri bukku maa puuni duniya piiligu saha maa - di nin niŋi ba alahazibu pam, ban gɔsi n‑nya bunkɔbbeoo maa yɛla, ni, ŋɔn daa bɛ ni, ka laa n‑ka ni, ka mun ya n‑kyɛ na.
Tɔ!
[Kpa wa ka nira yi zaŋŋi yam m‑baŋŋi di gbinni suŋŋasuŋŋa] bunkɔbgu zugri ayɔpɔi la, anŋɔ mun nyɛ kunkuna ayɔpɔi seesi zugu pɔ'a maa ŋɔn ziya maa.
Ni nadima ayɔpɔi n nyɛ a gba.
Nadima maa mun sunsukkuni, ba niriba anu pun lu, ka ninvugyinni na bɛ ni, yinni mun na bu paai na, amaa u yi ti paai na sahanseaa u nin yuui beela.
Ka bunkɔbgu maa muna - sɔ ŋɔn daa pun bɛ ni ka laa n‑ka ni la - ŋɔna n nyɛ ŋɔn paasi anii daana, halli ka u nyɛ la nadima ayɔpɔi maa sunsukkuni.
Ka u wa la baasiyɔri ziiya.
Nyin nya yiila piiya maa muna - tɔ, a gba nyɛ la nadima piiya.
Ba na bu di naam, amaa ba nin ti ti ba yiiko, ka ba di naam m‑paasi bunkɔbgu zugu n‑niŋi saha beela.
Banŋɔ nin ti niŋi nangbanyinni ni taaba, n‑zaŋŋi ba fukumsi ni ba yiiko n‑niŋi bunkɔbbeoo maa nuu ni.
Ka banŋɔ zaa nin ti la'am taaba n‑tuusi Pɛbila maa tɔppu, amaa ka Pɛbila maa nin ti nyaŋŋi ba, dama u nyɛ la dugmadima zaa Dugma ni nadima zaa Naaba.
Ka ban bɛ u saani maa nyɛ la ŋɔn booli ninvugseeba maa, ka u yiisi ba ka ba zɛ yummu u nyaaŋŋa.” Di saha ka malaaka maa daa laa n‑yɛli ma, ni, “Ammi, i nya kooma wa?
- kɔseesi pɔ'agoorli la ŋɔn du n‑zi a zugu maa?
- tɔ: a nyɛ la tinsi pam niriba, daadam ban la'am n‑zoaai pam, ni yɛttɔ'azuna pam dima, ni bura pam.
Ka nyin nya bunkɔbsɔ ni u yiila piiya seem maa, ban nin laa n‑yaai pɔ'agoorli maa halli nti sa'am u yɛla zaa ka kyɛ u yɔriyɔri, ka ba nin toosi u niŋŋa n‑ŋɔbi ka naayi zaŋŋi din kpalim n‑nyɔ bugum.
Naawunni n daa zaŋŋi lala teesa n‑niŋi ba zaa sufu ni, ni ba ti tum ŋɔn Naawunni yuubu - ni ba ti niŋi nangbanyinni n‑zaŋŋi ba yiiko zaa n‑ti bunkɔbbeoo maa, halli nti paai sahanseaa Naawunni tuma ŋɔn ti tum n‑naai hoo ŋɔn daa pun yɛli seem la.
Halli ka nyin ŋɔn nya pɔ'asɔ la nyɛ la tintitaari maa - tinseaa kan su duniya nadima zaa fukumsi ni yiiko la.”
Dinŋɔ nyaaŋŋa ka n daa nya malaaka sɔa, ka u yi arizana ni n‑sigri na.
U daa mari yiiko pam, ka u gyirima veelim daa neaai, halli ka u neesim daa paali duniya wa zaa.
U daa kaasiya pam, ni#:- “Luuwa!
Babɛlɔn titaari luya!
Arizimbeeri n yi mari ka; Siisi bunda'arisi yi bɛ la bɛni, Niinsi gba, bunda'arisi, yi bɛ bɛni, Ni ban yaai bunseesi zaa.
Dama duniya wa zaa daa nyu u daam maa - U pɔ'agootiri daam bun mari yaa la.
Duniya nadima daa doontiri u ni, Ka duniya daa biisi daa nya arizikki U pɔ'agootiri ligri zugu.” Ka n daa laa n‑wum kukɔseaa kan tɔ'asiri n‑yi arizana ni na, ni#:- “Ya yim na, n niriba!
Ya yim u saani na!
Yan di la'am n‑tumni u tuma - U ala'akyi tumbeeri maa!
Yan di kyɛ ka u tubdarigri paai ya na!
Dama u zaŋŋi u tumbeeri tuma n‑tɔm a taaba, Halli ka a ti paai arizana ni.
Ka Naawunni teaai u ala'akyi maa yɛla.
Ya niŋma u hoo ŋɔn daa niŋi ya seem la!
Ya yooma u ŋɔn daa namsi ya seem la taabu buyi!
Ya zaŋŋma u maŋtoori dadukku M‑paali u kɔbeaa; paalima ka daam bun kpeem pam - Boaama bu taabu buyi n‑ti u ka u nyu!
U daa gɔsi u maŋŋa pam, U daa dɔli la u ningbina kɔrisi ni nimmoaa, Dizugu ya tim u wahala pam, Tim u sufusa'aŋŋu ni nimmoaa gba.
Dama u yɛtti la u maŋŋa saha kam, ni#:- ‘Kpa ka n ziya, pɔ'a-naaba!
M pa la pukoori, n sira bu kpi, N ku baŋŋi wahala ŋɔn bɛ seem!’ Dinŋɔ zugu dooribeoo nin ti mari u - Dahinyinni ka dooribeeri bɔbgu nin mari u gba#:- U niriba nin kpi, U sufu nin sa'am, U nin kɔŋŋi bundira, Ka di nyaaŋŋa ka bugum nin di u. Dama ti Dugma Naawunni kari u sariya - Ti Dugma Naawunni ŋɔn galisiya ni.” Di zugu ka duniya wa nadima nin ti kum u zugu pampam.
Ba daa la'am n‑tum u zina tuma ka dɔli u ningbinkɔrisi yɛla, ka pampaŋŋɔ bugum n diri u. Ba nin ti nya di nyoosi ŋɔn duuri saazugu seem ka kumni u zugu.
Ba nin zaani wa'aligu, dama u wahala maa gɔsibu nin ti kpeesi ba dabeem.
Ba nin yɛli, ni#:- “Waay, waay, waay!
Yɛlibeeri!
Yɛlitoosi!
Babɛlɔn tintitaari wa, Tinkpeeŋŋu wa!
Saha beela puuni Ka ba kari i sariya n‑lusi i.” Duniya wa daa biisi gba nin kum ka fabli n‑ti u, dama sɔ bu laa n‑daari ba neema yaasa.
Sɔ bu laa n‑daari ba salima, anzulifa, mansɔ'asi kugnya'ara ni a bumpeela; ba ku daari ba situra - kyinkyina an nyɛ faalafaala, agoo, ni taaru; bee, ba daari ba taabu daseesi an nyuuŋŋu nya'asa, bee, ba bunveela ban zaŋŋi wɔbnyina ni taabu veela m‑maali seesi la; bee, ba kutti neema, ba daanya neema, bee ba dangalikuga.
Sɔ bu laa n‑daari ba bunnyuuma hoo turaali; sɔ bu daari ba daama ni ba kpaama; sɔ bu daari ba boroboro zum ni ba kyi zaa; bee, ba nigi, ba peesi, ba wuri ni ba tarɔkku dima.
Halli ban koosiri daaba gba, ninsaalidima nyɔvuya, ka sɔsɔ bu laa m‑bɛ ni, ni u ti da.
Ni#:- “Tiwaliseesi zaa nyin daa boora, Ka teesi, ni, a sum la nyin kɔkɔa - Anŋɔ zaa bɔrigiya.
Arizikki ni bɔbri maa zaa - A zaa bɔrigi ka kyɛ i, I ku laa n‑nya a yaasa!” Daa biisi wa ban daa di Babɛlɔn daa maa n‑nya arizikki dizugu, ba siri nin zaani wa'aligu, dama ba zɔri la u tubdarigri maa.
Ba nin kum ka fabli, ka yɛli, ni#:- “Waay, waay, waay!
Yɛlibeeri!
Yɛlitoosi!
- Zaŋŋi n‑ti tintitaari wa!
U daa yi bɔbi la bɔbsuma - Situriveela zaa.
U daa zaŋŋi salima nangɔkɔrisi n‑yɛa, Ka kpa tukparinya'ara gba.
Saha beela puuni Ka u kɔŋŋi arizikki ana zaa!” Duniya wa nyarima dima zaa - ban su a, ni sɔkam ŋɔn kpeeri a maa, ni ŋɔn duusiri maa, bee, n‑tumni nyarima tuma teeku maa ni - ban gba daa zɛ wa'aligu ka daa nya nyoosi ŋɔn duuri saazugu maa, din yiiri bugum ŋɔn diri Babɛlɔn seela maa ni na.
Di saha ka ba daa kaasi n‑yɛli, ni, “Tintitaari wa taabu na zi m‑bɛ ni!” Ba daa gbeaai tankpoo n‑niŋi ba zugri, sufusa'aŋŋu zugu, ka ba kumni ka kaasiri ka fabinna; ni#:- “Waay, waay, waay!
Yɛlibeeri!
Yɛlitoosi!
- m‑paai tintitaari wa!
Nyariŋŋu daandima zaa zugu - Dama ba daa nya arizikki i saani: Ban tumni teeku ni tuma la zaa, Ba daa leebi bundaandima I arizikki maa zugu.
Saha beela puuni Ka i kɔŋŋi bunseelli kam zaa!
Saazugu arizana, ya wumma!
Kyɛ ka ya sufu maai Babɛlɔn sa'aŋŋu maa zugu.
Ya mari sufumaasim, Naawunni niriba, mari sufumaasim, Anabidima ni Naawunni tuumudima zaa!
Dama Naawunni kari sariya n‑ti ya - U kari Babɛlɔn sariya n‑lusi u.” Ka malaaka kpeeŋŋu daansɔ daa zaŋŋi kugtitaari hoo neeri taabu n‑lɔbi teeku ni, ka yɛli, ni#:- “Nŋɔ taabu ka ba nin ti lɔbi u - Ba nin ti lɔbi tintitaari wa, Babɛlɔn.
Sɔ ku laa n‑nya u yaasa.
Yuuma ni bunŋmeera zaa - Ba ku laa n‑wum anŋɔ i saani; Kikaasi ni yiisi peebgu - Ba ku laa n‑wum anŋɔ i saani; Ban mi tuma zaa suŋŋa - Ba ku laa n‑nya ba i saani; Ban neemni zum damni - Ba ku laa n‑wum dinŋɔ i saani; Halli firila bugum - Ba ku laa n‑nya di i saani; Doowa ni u pɔ'apaalli yɛttɔ'a - Ba ku laa n‑wum anŋɔ gba i saani yaasa.
Ban daa kyɛnni i saani na Ni ba ti di daa - Duniya wa zaa zuguraandima n daa nyɛ ba; Dama i daa zaŋŋi i tiima n‑yɔmsi ba, Ka daa kyɛ ka tinsi zaa niriba bɔrigra.
Babɛlɔn wa nyari la wahala Dama bɛni ka ba daa yiisi ninvugsuma ziim; Bɛni ka ba daa ku anabidima, Ni Naawunni niriba, Ni ban daa ku seeba zaa duniya wa puuni maa.”
Dinŋɔ nyaaŋŋa n daa wum vuuri pampam; di daa ŋmanni niriba pam ŋɔn tasiri n‑kaasiri seem, ka daa bɛ arizana ni n‑yɛtti, ni#:- “Allɛluuya, ya pɛ'ama Naawunni!
Tiliginsim nyɛ la Naawunni dinni, Naam gba nyɛ la u dinni Ni yiiko yaasa m‑paasi!
U katti la sariya ni yɛlimaŋni, Ka lasim ka ni.
Dama u lusi pɔ'agoorli wa, Pɔ'agoora toondaana wa, Sɔ ŋɔn daa sa'amni duniya wa zaa m‑basi zaa, u zina tuma zugu.
Ka Naawunni lusi u n‑darigi u tubri Ŋɔn daa ku u niriba la zugu.” Ka ba daa laa n‑tasi yaasa, ni#:- “Allɛluuya, ya pɛ'ama Naawunni!
Bugum diri n‑diri Babɛlɔn, Ka bu nyoosi duuri saazugu Zuna ni saha din ka tariga!” Di saha ka kpambaya pisi ni anaasi maa, ni bunvuya anaasi maa gba, daa gbaani tiŋŋa n‑gyeem Naawunni ŋɔn zi u naam zizii maa zugu.
Ba daa yɛliya, ni, “Allɛluuya, ya pɛ'ama Naawunni.
Ammi!” Tɔ: ka kukɔseaa yi naam zizii maa ni na n‑yɛtti, ni#:- “Ya pɛ'ama Naawunni, Tin gyeemni sɔ maa!
Yaseeba ban gyeemni u la, pɛ'ama!
Yaseeba ban zɔri u la, pɛ'ama!
- Halli yan poora ni yan galisi maa zaa.” Ka n daa wum vuuri din ŋmanni niriba pam kukɔya, bee kɔpɔbrim pam damni, bee saa ŋɔn tasi pampam, n‑yɛtti, ni#:- “Allɛluuya, ya pɛ'ama Naawunni!
Dama ti Dugma Naawunni di la naam - Tin gyeemni Naawunni maa, Ŋɔn Gaari Zaa.
Ya kyɛ ka ti deem ni sufumaasim, Ya kyɛ ka ti tiri u naam gyirima!
Dama Pɛbila maa amriya saha paai na, Yisa Kirisita ya n‑di u pɔ'a maa.
U pɔ'a mun maali u siri.
Ba zaŋŋi siturisuma n‑yeeli u, Kyinkyinveela an nya'ari nyain.” (Situriveela gbinni nyɛ la Naawunni niriba yɛlimaŋni tunsuma la.)
Ka malaaka maa yɛli ma, ni, “Sɔbma: ‘Zugsuŋŋu daandima n nyɛ ban booli seeba n‑zuusi ni ba ti di Pɛbila amriya kyuu diibu maa!’ ” Ka u laa n‑yɛli m‑paasi, ni, “Naawunni yɛttɔ'amaŋni nŋɔa.” Dinŋɔ zugu n daa gbaani tiŋŋa u nɔba tooni, ni n gyeem u; amaa u daa yɛli ma, “Gɔsima!
Di niŋi lala!
N gba nyɛ la i taraana.
Man ni nyini ni i taaba ban moonni ban nya ka wum bunseesi Yisa saani maa - ti zaa tumni Naawunni tuma.
Gyeemni ŋɔn Naawunni!” Ban moonni Yisa yɛliseesi maa, ni anabidima yɛla, a nyɛ la yummu.
Tɔ; ka di saha maa n daa nya arizana ka a yoaai n‑zɛya.
Ka wuripeelli daa bɛ ni, ka ŋɔn baari u maa yuuri boonni la ‘Yɛdda Daana’ ni ‘Yɛlimaŋni Daana’; ka u zaŋŋni yɛlimaŋni n‑katti sariya ka tuusiri tɔppu.
U nini ŋmanni la bugum bunnya'ara, ka u zugu vili la bunveela pam an ŋmanni kubibɔbsi la.
U mari yuuri ka ba sɔbi n‑niŋi u ni, ka sɔsɔ na zi u yuuri wa, na'ala u mammaŋŋa m mi.
Ŋɔn yɛ kpariseaa maa tari la ziim.
Ka u yuuri boonni ‘Naawunni Yɛligu’ maa.
Ban tuusiri tɔppu daa dɔli u nyaaŋŋa, baseeba ban bɛ arizana ni maa.
Ba gba daa ba wuripeela ka yɛ situriveela bumpeeliseesi an nyɛ kasi.
Ka takoobi kan dira yiiri u noori ni na: kana ka u ya n‑zaŋŋi n‑kyɛ tinsi pam niriba; ni, “u nin zaŋŋi kutti damni n‑guri ba”, ni, u nin “tumni Naawunni Ŋɔn Gaari Zaa daam dugbu ziiya u kɔkɔa, daam maa mun wulisiri la Naawunni suuri yɛla.” Ba sɔbi yuseaa n‑niŋi u kparigu, ni u kpiiligu ziiya, ni ‘Nadima Naaba, ni Dugmadima Dugma’.
Di saha ka n daa nya malaaka ka u zɛ wuntaŋŋa puuni ka kaasi m‑booli niinsi ban yigri m‑bɛ saazugu zaa, ni “Ya kyɛm na!
Ya la'amma na n‑di Naawunni bundirigu!
Ya nin di nadima kpiima numni, ni soogyadima toondaandima ni ninvugtibsa numni.
Ya nin di wuri ni ban baari ba numni, ya nin di niriba kam zaa kpiima numni - ban su ba mansi ni daaba, tarimma ni birikyindima zaa.” Ka n daa nya ka bunkɔbbeoo maa, ni duniya wa nadima maa, daa la'am taaba, ban ni ba tɔbbiisi la, ni ba ti tuusi tɔppu n‑zabi ŋɔn ba yoofu maa ni u tɔbbiisi maa.
Amaa ba daa gbaai bunkɔbbeoo maa, ni ziri anabi ŋɔn daa tum alahazibu tuma bunkɔbgu wa yuuri ni maa.
Lala alahazibu tuma maa ka u daa zaŋŋi n‑yɔmsi ninvugseeba ban daa deaai bunkɔbgu maa daalimni la, ni ban daa gyeemni bunseelli ban daa maali n‑ŋmanni u la maa.
Ba daa zaŋŋi babayi zaa, ka ba na bɛ la ba nyɔvuri ni, n‑lɔsi farinwuta bugum mɔ'ari maa ni.
Ka ban daa kpalim la muna - ba daa zaŋŋi takoobi maa n‑ku ba, ŋɔn baari yoofu maa takoobi maa, kan yi u noori ni na maa.
Ka niinsi zaa daa di ba kpiima numni maa n‑tigi.
Di saha ka n daa nya malaaka sɔa, ka u yi arizana ni n‑sigri na.
U daa mari saafibiiya, saafibiseaa kan kpatti la bɔ'azuliŋŋu maa noori, ka u zali kyɔrimtitaari u nuu ni.
U daa gbaai Nyɛbga maa n‑lɔ u, ni u yuui lala n‑niŋi yuuntusiri; kurilim ni sa Waafu nla, ban boonni sɔ ‘Yibrisi’, bee, ‘Sintaani’ la.
U daa zaŋŋi u n‑lɔsi bɔ'azuliŋŋu maa puuni, ka ligi ka noori, n‑kpari u n‑niŋi sa; ni lala nin kyɛ ka u ku toaai n‑yɔmsi duniya niriba halli ni yuuntusiri wa ti gaari.
Yuuma wa nyaaŋŋa, ba nin yoaai u m‑basi ka u niŋi u yuubu, amaa lala saha maa ku yuui.
Di nyaaŋŋa n daa nya naam ziziisi, ka ba daa zi a zugu n‑deaai yiiko ni ba ti kari sariya.
Ka n daa laa n‑nya niriba siisi - ban daa pun fikki seeba zugri la n‑ku ba, ban daa mooli Yisa tuma ni Naawunni yɛla lahabaari la zugu.
Ban daa bu gyeem bunkɔbbeoo maa, bee u bummaannigu maa, ka daa bu deaai u daalimni ba gbeeri bee ba nuusi ni.
Banŋɔ zaa daa doaai kum ni, ka ban ni Yisa daa di naam n‑yuui n‑niŋi yuuma tusiri.
Tɔ, ban daŋŋi n‑doaai kum ni la lahabaari nla.
Ban daa kpalim la mun daa bu doaai lala saha maa, amaa halli ni yuuntusiri nyaaŋŋa.
Zugsuŋŋu daana n nyɛ ninvugsɔ ŋɔn la'am m‑bɛ bɛni maa, Naawunni ninvugkasi n‑nyɛ u. U bɛ la ban daŋŋi n‑doaai kum ni la sunsukkuni.
Ka kum din paasiri buyi la ka yiiko lala niriba saani, amaa ba bɛ la niriba tooni n‑gyeemni Naawunni ni Kirisita, ka ban ni Yisa nin di naam yuuntusiri.
Tɔ, ka yuuma tusiri wa nyaaŋŋa ba nin kparigi n‑yiisi Sintaani sarika bɔ'azuliŋŋu maa ni na.
Ka u nin kyaŋŋi n‑gyinni duniya wa luga anaasi la zaa n‑yɔmsiri niriba ni u ti la'asi ba zaa na - halli Gɔgyi ni Magɔgyi dima gba - ka ba la'am na n‑kyaŋŋi tɔppu ni.
Ka ba zoaai pam, halli ka ba kaalli ŋmanni la mɔ'abisigu kaalli maa ŋɔn nyɛ seem.
Ka ba kyɛnni n‑kyɛnni na m‑paanni tingbaŋŋu maa, halli nti gyiligi Naawunni niriba ŋɔn daa gbɛ seela maa - ni ba tiŋŋa maa gba, Naawunni ŋɔn wuri tinseaa la.
Amaa di saha maa ka bugum yi arizana ni n‑sigi na n‑di ba zaa.
Ka Yɔmsira maa, Yibrisi Sintaani la, sɔ ŋɔn daa kyɛ ka niriba maa bɔrigi la, ŋɔna ka ba daa gbaai n‑zaŋŋi n‑lɔsi farinwuta bugum mɔ'ari maa ni, ya'aseaa ba daa pun lɔsi bunkɔbbeoo maa, ni u ziri anabi maa.
Ka ba zaa bɛ bɛni n‑diri wahala wuntaŋŋa ni yuŋŋu, saha din ka tariga.
Tɔ: ka dinŋɔ zaa nyaaŋŋa ka n daa laa n‑nya naam ziziiya, bumpeelli, ka ka daa galisi pam.
Ka Naaba zi bɛni.
Tingbaŋŋu ni saazugu daa zɔ m‑bakki u saani, ka a daa bu laa n‑nya beebu ziiya yaasa.
Ka n daa nya kpiimma, birikyindima ni tarimma zaa, ka ba zaa daa bɛ la naam zizii maa tooni n‑zɛya.
Di saha ka ba daa lakki buksi maa; ka daa laa n‑lakki bukseaa - kana n nyɛ nyɔvuri bukku la.
Niriba tuma yɛla daa sɔbi n‑dooli buksi maa puuni, kpiimma wa ban daa tum tunseesi zaa la.
Ka ba daa kari kpiimma maa sariya zaŋŋi m‑pa ba tuma ŋɔn sɔbi seem la.
Teeku ni mɔ'a maa daa yiisi niriba na - seeba an daa di maa.
Ka kum ni kpiimma tiŋŋa gba daa yiisi niriba na - seeba ban daa kpi m‑bɛ a fukumsi ni maa zaa.
Ka ba daa kari sɔkam sariya n‑dɔli ban daa tum seem.
Halli kum ni kpiimma tiŋŋa gba ka ba daa zaŋŋi n‑lɔsi farinwuta bugum mɔ'ari maa ni.
Lala bugum mɔ'ari maa nyɛ la kum din paasiri buyi maa.
Ŋɔn kam yuuri daa bu sɔbi n‑dooli nyɔvuri bukku maa ni, ba daa zaŋŋi di daama n‑lɔsi lala bugum mɔ'ari maa ni.
Ka n daa nya arizampaala, ni tingbampaalli; dama arizana ni tingbaŋŋu seesi an daa pun bɛ ni la daa gaariya.
Ka teeku mɔ'ari daa laa n‑ka ni.
Naawunni tinkasi maa gba ka n daa nya, Gyɛrusalɛm, ka ka daa yi arizana ni, Naawunni saani, n‑sigri na.
Ka maanni la siri hoo pɔ'apaalli ŋɔn bɔbi n‑guri u sira seem.
Ka n daa wum kukɔri arizana ni, ka ka tasi n‑yɛli pampam, ni, “Pampaŋŋɔ Naawunni beebu zii paai niriba saani na, ka u nin ti bɛ ba saani.
Ba nin ti nyɛ u niriba, ka Naawunni mammaŋŋa nin bɛ ba saani ka u nin nyɛ Naawunni n‑tiri ba.
U nin nyeesi ba nintam zaa; kum ku laa m‑bɛ ni, bee sufusa'aŋŋu bee kunkuma, bee toom; dama bunseesi kam an daa daŋŋi m‑bɛ ni la gaariya.” Di saha ka ŋɔn daa zi naam zizii maa ni la daa yɛli, ni, “Gɔsima!
M maanni la bunseela zaa bumpaala.” Ka laa n‑yɛli, ni, “Sɔbma dinŋɔ n‑dooli!
Dama yɛttɔ'a anŋɔ mari yɛdda ka nyɛ yɛlimaŋni.” Ka u daa laa n‑yɛli ma, ni, “Di niŋiya.
Mani n nyɛ piiligu, ka man laa n‑nyɛ naari.
Kɔnyuuri ŋɔn mari sɔkam - mani nin zaŋŋi kɔseebu bun yi nyɔvuri kɔbuliga la ni n‑ti u yɔri, ka samni ka ni.
Sɔkam ŋɔn nyaŋŋi maa - anŋɔ zaa ka u nin ti di faari, ka man nin nyɛ Naawunni n‑tiri u, ka ŋɔn mun nin nyɛ m biiya.
Amaa dabeem dima, ban ka yɛdda, ni putoo dima, ni ninvugkuuriba ni ban tumni zina, ni ban tumni tiima ka gyeemni buga ni ziri kam zaa dima - ban zaa ziiya nyɛ la farinwuta bugum mɔ'ari maa ni.
Lala bugum mɔ'ari maa nyɛ la kum din paasiri buyi maa.” Tɔ; ka malaakasɔ daa paai ma na, ka u daa nyɛ la babayɔpɔi ban daa mari laasi maa yinni, laseesi an mari duniya naari wahala buyɔpɔi maa m‑paali zaa la.
U daa kyɛ n saani na nti yɛli ma, ni, “Kyɛm na!
N nin wulisi i pɔ'apaalli maa, Pɛbila maa pɔ'a la.” Di saha ka Naawunni Sii daa na mari ma, ka malaaka maa daa zi ma m‑bakki n‑kyaŋŋi m‑paai zɔtitaari kan wɔ'a n‑du pam zugu; ka n daa nya tinkasi maa, Gyɛrusalɛm, ka ka daa yi la arizana ni, Naawunni saani, n‑sigri na.
Tiŋŋa maa daa nya'ari Naawunni gyirima veelim zugu.
Ka daa nyalisiri hoo gyasipa - mansɔ'asi kugveeliseaa kan ligri zoaai halli nti yakki nla.
Ka daa mari la goonwa'alli kan daa zɛ n‑gyiligi ka zaa, ka goomni maa za'anɔya daa paai za'anɔya pii ni ayi.
N daa nya ka malaakadima pii ni ayi daa zɛ n‑guri za'anɔya maa zaa yinniyinni.
Izraɛli dima dɔ'am za'anɔya pii ni ayi yuya daa sɔbi n‑niŋi tiŋŋa maa za'anɔya ni.
Za'anɔya ata n daa bɛ ka wuntampusiri lugri ni, abata daa bɛ nudirigu lugri ni, abata daa bɛ wuntanluri lugri ni, ka abata anla daa bɛ tiŋŋa nuzaa lugri ni.
Tiŋŋa maa goomni maa daa mari la ka nyeeba pii ni ayi.
Ka ba daa sɔbi Pɛbila tuumudima pii ni ayi yuya m‑pa a ni.
Malaakasɔ ŋɔn daa tɔ'asi n‑ti ma la daa mari la salima kika'ari kan ma'asiri wa'alim.
U daa zaŋŋi ka, ni u ti ma'asi tiŋŋa maa, ni ka za'anɔya ni ka gooma.
Ba daa boaai tiŋŋa maa bummɔkku - ka wa'alim ni ka yɛlisim daa sa'ai taaba.
U daa ma'asi n‑nya, ka ka wa'alim ni ka yɛlisim zaa daa paai maalsi tusiri ni kɔbsinu, ka ka saazugu wa'alim gba daa sa'ai lala.
U daa ma'asi ka goomni maa n‑nya kan gyigsa seem, ni, nudula kɔbga ni pisinaasi ni anaasi - ninsaalidima ma'asa nla, dama lala ka malaaka maa daa ma'asira.
Gyasipa mansɔ'asi kugveela ka ba daa zaŋŋi m‑mɛ goomni la, ka tiŋŋa maa zaa mun nyɛ la salima an veela hoo mansɔ'asi taabu.
Ba daa zaŋŋi mansɔ'asi kugveela an ligri zoaai pam m‑maali gooma nyeeba maa.
A zaa daa nyɛ kookooba.
Kan piili maa nyɛ la gyasipapeelli, buyi daana nyɛ la lala kugseaa kan nyɛ bulu, buta nyɛ la bumpirisiri, bunaasi nyɛ la bɛŋkoom, bunu nyɛ la bunzɛpeelli, buyoobu nyɛ la bunzeoo zimizimi, buyɔpɔi nyɛ la dɔzum, bunii nyɛ la bunfaasiri, buwai nyɛ la bumpupɔriga, kan pa piiya nyɛ la vamaasa, pii ni yinni nyɛ la zɛkamvoo, ka kan mun pa pii ni ayi nyɛ la bunzeoo wulawula.
Za'anɔya pii ni ayi maa, seelli kam daa nyɛ kugkpilli yinni, bummunni, kugseesi an pɛligi wain ka a ligri zoaai.
Ka tiŋŋa maa puuni sɔroo la daa nyɛ salima, ka ŋmanni mansɔ'asi kan gɔsiri m‑punna.
Tɔ; ka n daa bu nya gyeeŋŋu yiri tiŋŋa maa puuni, dama Naawunni Ŋɔn Gaari Zaa nyɛ la ka gyeeŋŋu yiri, ni Pɛbila maa gba.
Tiŋŋa maa bu boori wuntaŋŋa neesim, bee namboaa dinni, dama Naawunni gyirima neesim neaari bɛni, ka Pɛbila maa nyɛ la ka firila.
Tinsi zaa niriba bɛ la ka neesim la ni, ka duniya wa nadima zaŋŋi la ba naam gyirima ni veelim m‑mari na.
Beoo kam tiŋŋa maa za'anɔya kpalim n‑yoaai suŋŋa wuntaŋŋa ni, halli ka yuŋŋu laa n‑ka bɛni.
Ka tinsi zaa nya'asim, ni gyirima, ni veelim ka ba nin mari na n‑zaali ka puuni.
Da'ari halli fiiŋ ku kpɛ tiŋŋa maa puuni, bee ŋɔn tumni vi bee ziri tuma, na'ala ban yuya bɛ Pɛbila ŋɔn su nyɔvuri bukku maa ni la.
Ka malaaka maa daa laa n‑wulisi ma nyɔvuri koom kuliga, ka bu neaai kasikasi m‑pɔbri n‑yiiri naam zizii maa ni na, kan nyɛ Naawunni ni Pɛbila maa dinni.
Kuliga koom maa daa pɔbri n‑dɔla tiŋŋa maa sɔyɛliŋŋu sunsukkuni.
Ka nyɔvuri tiisi daa zɛ kɔsoori maa ya'a ayi zaa, n‑wanni wala balim pii ni ayi, n‑wanni gɔri gɔri.
Ka tiisi maa vaari daa nyɛ la an tibri tinsi zaa niriba.
Naawunni ŋɔn yɛli yɛlibeoo n‑niŋi bunseelli kam ku laa m‑bɛ bɛni.
Naam zizii maa kan nyɛ Naawunni ni Pɛbila maa dinni nin bɛ tiŋŋa maa puuni: ka ban gyeemni u maa nin pɛ'ari u ka tiri u gyirima.
Ka ba nin nya u nindaa, ka u mun yuuri nin pa ba gbeeri ni.
Yuŋŋu ku laa m‑bɛ ni.
Ba ku laa m‑boori firila, halli wuntaŋŋa neesim gba ka ba ku laa m‑boora; dama ti Dugma Naawunni nin neaari n‑tiri ba.
Ka ba nin di naam, saha din ka tariga.
Di saha ka malaaka maa daa yɛli ma, ni, “Yɛttɔ'a anŋɔ mari la yɛdda ka nyɛ yɛlimaŋni.
Ti Dugma Naawunni daa su anabidima siisi maa, ka ŋɔn Naawunni tum u malaaka na, ni u ti wulisi u tuntumniba maa bunseesi an nin niŋi ka bu ya n‑yuui la.” Ni, “Nyama!
Pampaŋŋɔ ka n kyɛnni na.” Ni, “Zugsuŋŋu bɛ ni n‑ti sɔkam zaa ŋɔn dɔli yɛttɔ'a wa, anabitiri yɛttɔ'aseesi an sɔbi bukku wa ni la.” Tɔ.
Ka man, Gyɔni, muna - mani n daa wum ka nya anŋɔ zaa.
Ka man ŋɔn daa wum ka nya a maa, n daa gbaani tiŋni, malaaka maa tooni - malaaka sɔ ŋɔn daa wulisiri yɛla wa maa - ni n ti gyeem u. Amaa u daa yɛli ma, ni, “Di niŋi lala!
Man gba nyɛ la i taraana, sɔ ŋɔn gyeemni Naawunni, n‑la'amni ni nyini ni i mabiisi, anabidima maa, ni baseeba ban dɔli bukku wa yɛttɔ'a maa.
Naawunni ka i gyeemna!” Ka u laa n‑yɛli ma, “Di kpabi bukku wa n‑tabli, ni ka anabitiri yɛttɔ'a la!
Dama a saha maa bu ya yuui.
Kyɛ ka tumbeeri daana kpalim n‑tumni u tumbeeri, kyɛ ka da'ari daana kpalim n‑tumni u tunda'arisi, ka kyɛ ka yɛlimaŋni daana mun kpalim n‑tumni din tu ni yɛlimaŋni, ka ŋɔn nyɛ Naawunni nira kpalim n‑nyɛ bunkasi n‑tiri u.” Ni, “Nyama, pampaŋŋɔ ka n kyɛnni na!
Man ŋɔn ya yɔ ba yoori maa muna, m mari ka n‑kyɛnni na.
Sɔkam nin deaai u tuma ŋɔn sumsi seem.
Mani n nyɛ piiligu ka mun laa n‑nyɛ naari, man daŋŋi tooni ka laa n‑dɔli nyaaŋŋa.” Ni, “Zugsuŋŋu bɛ ni n‑ti baseeba ban peaai ba situra nyain; lala ka ba nin su soori ni ba ti paai nyɔvuri tii maa ni na, ka laa n‑nyaŋŋi n‑kpɛ za'anɔya maa ni m‑paai tiŋŋa maa puuni.
Baasi mun kpalimni m‑bɛ kpaŋŋa sa.
Ban niŋni tiima, ni zina, ka kuuri niriba nla; ba gyeemni la bunseesi an pa Naawunni.” Ti Dugma Yisa yɛliya, “Mani, Yisa, tum n malaaka ni u ti ti ya lahabaari wa, ka ban la'amni tinsi tinsi n‑gyeemni ma la nin ti wum.
Mani n nyɛ NaaDauda dɔ'am tuŋŋu maa Nya'ari: u bii n nyɛ ma gba.
Mani n nyɛ bɛŋmariga ka neaari nyain.” Naawunni Sii maa gba, ni Pɛbila pɔ'apaalli maa m‑paasi n yɛtti, ni, “Kyɛm na!” Kyɛ ka ŋɔn wumni gba yɛli, ni, “Kyɛm na!” Kɔnyuuri yi mari sɔ zaa, kyɛ ka u kyɛ na, ka sɔ zaa ŋɔn boora: ba nin ti nyu nyɔvuri koom maa yɔri, ka samni ka ni.
Tɔ: ka ya wumiya!
N yɛtti sɔkam zaa ŋɔn wumni bukku wa anabitiri yɛttɔ'a maa, ni, yan di zaŋŋi sɛseelli m‑paasi yɛttɔ'a wa zugu; sɔ yi ti paasi, Naawunni nin paasi u wahala seesi bukku wa ŋɔn yɛli wa.
Ka sɔ mun yi yiisi bukku wa yɛttɔ'aseesi m‑basi, Naawunni nin yiisi u tɔrli m‑basi, ka u ku toaai n‑nya nyɔvuri tii maa, ni tiŋŋa kasi la, ban sɔbi seesi yɛla bukku wa ni la.
Sɔ ŋɔn niŋi anŋɔ zaa sɛhara la yɛtti, ni, “Ii pampaŋŋɔ ka n kyɛnni na.” Ammi: n Dugma Yisa kyɛm na!
Tɔ: Ti Dugma Yisa piinisuma bɛ sɔkam saani.
Ammi.
