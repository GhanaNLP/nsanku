Uwumbɔr aah nan naan tiwan mɔmɔk pu na aabɔr Mpiin na Uwumbɔr nan naan kitiŋ, le kitiŋ aa nan kpa liker.
Nnyun, ni mbɔmbɔɔn ŋmeen le nan bi ni kookoo.
Uwumbɔr Aafuur Nyaan mu le nan bi nnyun ngbaan aapaacham.
Le Uwumbɔr bui ke, “Nwiihn ŋa,” le mu ŋa.
U nan kan ke nwiihn ngbaan ŋan, le u yakr nwiihn ni mbɔmbɔɔn, ki yin nwiihn ke “Nwiin pu,” ki yin mbɔmbɔɔn ke “Kinyeek,” le ki nan joor ki woln kichakpiik ni.
Njan aataak daal le na.
-Le Uwumbɔr bui ke, “Nnyun mu bi paacham ni kitiŋ na yakr.” Le mu yakr tɔb chee, le ki cha paacham ni kitiŋ aakaasisik ni.
Nnyun ngbaan aah yakr nin chee na, le Uwumbɔr yin nima ke “Kitaapaak.” Le ni ki joor ki ki woln kichakpiik ni.
Winlee daal le na.
Uwumbɔr nan ki bui ke, “Nnyun mu bi kitiŋ pu na kpaan tɔb chee ki cha kitiŋ.” Le mu ŋa kina.
Uwumbɔr nan yin nnyun aah kaa bi nin chee na ke “Kitiŋ,” ki yin mu aah kuun doon nin chee na ke “Nnyusakpem.” U nan kan ke ni ŋan.
Le u bui ke, “Tisufar aabɔŋ ti lu njikaabim na, ni isui i lu ŋisubil na, ni tijikaar mɔk aabɔŋ, punn ni.” Le ni ŋa kina.
Le tisufar ni isui mɔmɔk lu ŋisubil ni tijikaar mɔk aabɔŋ ki moo pɔr kpee.
U nan kan ke ni ŋan.
Le ni ki joor ki ki woln kichakpiik ni.
Wintaa daal le na.
Uwumbɔr nan ki bui ke, “Iwiihn nya ki li bi kitaapaak aan ki yakr nwiin pu ni kinyeek.
Cha i yakr n‑yoonn, kitaak ki ti saa kitaak, ni njim ki ti saa njim, ni libiln ki ti saa libiln.
Iwiihn ngbaan li wiin kitaapaak ki woln kitiŋ pu.” Le ni ŋa kina.
Uwumbɔr nan naan iwiin sakpiin ilee la, nwiin li wiin nwiin pu, uŋmal li wiin kinyeek; u nan naan iŋmabi mu.
Uwumbɔr nan di i ŋa kitaapaak aan i li wiin kitiŋ pu.
I li bi nwiin pu ni kinyeek, ki yakr nwiihn ni mbɔmbɔɔn tɔb chee.
U nan kan ke ni ŋan.
Le ni ki joor ki ki woln kichakpiik ni.
Winaa daal le na.
Uwumbɔr nan ki bui ke, “Ijan mɔk aabɔŋ, ni tiwanfuurkaan mɔmɔk aabɔŋ naan, ki li bi nnyun ni ki li wiir.
Inyoon mu mɔmɔk aabɔŋ li bi ki laani paacham.” Uwumbɔr nan naan ijasakpiin, ni iwaatiir, ki kpee tiwanfuurkaan mɔk aabɔŋ ki di ŋa nnyun ponn ni, ki naan inyoon aabɔŋ i li laani paacham.
U nan kan ke ni ŋan.
U nan ŋa tinyoor ŋa ni pu, ki bui ke nnyun ni aawan maa, paacham mu aawan too, ki li moo pɔr kpae.
Le ni ki joor ki ki woln kichakpiik ni.
Winŋmu daal le na.
Uwumbɔr nan ki bui ke, “Tiwakor, ni ipeel, ni tiwan ni mɔmɔk baar na, ni ye nisakpiin, ni niwaatiir na, naan ki li bi kitiŋ pu.” Le ni ŋa kina.
Uwumbɔr nan naan tiwan ngbaan mɔmɔk, le waah nan kan nimɔk na, ni ŋan u chee.
Uwumbɔr nan ki bui ke, “Cha ti naan binib, bi li bi ke timi na, ki li naahn timi.
M ga tii bi mpɔɔn, bi li lik ijan, ni inyoon, ni ipeel, ni tiwakor, tisakpiin ni tiwaatiir mɔmɔk pu.” Uwumbɔr nan naan binib ki di naŋ ubaa.
U nan naan uja ni upii la, le ki ŋa tinyoor ŋa bi pu, le ki bui ke, “Maa, ki pɔr, aan ki gbiin kitiŋ kee pu, ki li lik kitiŋ ngbaan.
Li kpa mpɔɔn ijan, ni inyoon, ni tiwan nimɔk fu ki baar kitiŋ pu na.” Uwumbɔr nan ki bui ke, “M di njikaabim, ni isui i lu ŋisubil na mɔmɔk ki di tii nimi, ni li ji, ki di mmobim ni tisufar di tii ipeel, ni tiwakor, ni tiwan nimɔk fu ki baar kitiŋ na, ni inyoon, ni li ji ki li ŋmɔ.” Le ni ŋa kina.
Le Uwumbɔr nan lik ki kan ke waah ŋa tiwan nimɔk na ŋan pam.
Le ni ki joor, ki ki woln kichakpiik ni.
Winloob daal le na.
Kina le Uwumbɔr nan naan kitaapaak, ni kitiŋ, ni tiwan mɔmɔk doo.
Winlole daal, le Uwumbɔr nan tun lituln mɔmɔk doo, ki kal fuur.
Uwumbɔr nan ŋa tinyoor ŋa winlole daal pu ki ŋa mu chain, ba pu?
waah nan naan dulnyaa aawan mɔmɔk doo na, liyaadaal ngbaan le u kal ki fuur.
Uwumbɔr nan naan dulnyaa aawan mɔmɔk kina la.
Edenn Aasaak aabɔr Buyoonn Tidindaan Uwumbɔr nan naan dulnyaa aawan mɔmɔk na, tiwanpunnkaan ni nwanbim aa nan kee punni, ba pu?
Uwumbɔr aa nan kee cha utaal nu, uja mu aa nan bi ki ga ko kisaak; limaln le nan lir kitiŋ pu le ki soon.
Uwumbɔr nan di titan ki di naan uja, le ki fuur libuln ŋa umɔfal ni, le u kpaln unibɔn.
Uwumbɔr nan ŋa isui i lu ŋisubil na aasaak, liwipuul wɔb, Edenn aatiŋ ni, le ki di waah naan uja u na ŋa ki ponn ni.
Uwumbɔr nan cha isui i lu ŋisubil nyaan na aabɔŋ punn kisaak ngbaan ni, ŋisubil ngbaan ŋan linimbil chee, ki mɔ lijil.
Kisaak ngbaan aakaasisik ni, busub bubaa nan bi, ki ye limɔfal aasub, buken mu nan bi ki ye mbeem aasub, unii yaa jin bu kan, u ga bee ni ŋan na, ni ni kaa ŋan na.
Limɔɔl libaa nan bi Edenn aatiŋ ngbaan ni, ki puu lir kisaak ngbaan ni.
Limɔɔl ngbaan aah nyan kitiŋ ngbaan ni na, le li yakr ki ŋa ŋimɔɔ ŋinaa.
Bi yin njan aapaln ke Pisonn, li nan puu dii Hafila aatiŋ ni la.
Salmaa nyaan, ni tulalee, ni ŋitakpanyaan le nan bi nima.
Bi yin lelee aapaln ke Gihonn, li nan puu dii Kus aatiŋ ni la.
Bi yin taataa aapaln ke Tigris, li nan puu dii Asiria aawipuul wɔb la; le bi yin linanar ke Yufrates.
Uwumbɔr nan di uja ngbaan ŋa kisaak ngbaan ni, ke u li ko, ki li lik kisaak ngbaan.
Uwumbɔr nan bui u ke, “Aa ga ŋmaa ji ŋisubil ŋi mɔmɔk bi kisaak kee ponn ni na, see busub bu aasubil cha unii beer ni ŋan na, ni ni kaa ŋan na.
Aa taa ji busub ngbaan aasubil.
Aa yaa jin kan, see aa kpo.” Tidindaan Uwumbɔr nan ki bui ke, “Naa ŋan ke uja li bi ubaa.
M ga naan uŋeer u ga li ter u na ki tii u.” Uwumbɔr nan di titan le ki di naan tiwakor, ni ipeel, ni inyoon, ni tiwan nimɔk fu na.
Le u di ni mɔmɔk dan uja ngbaan chee, le uja ngbaan tii ni ŋiyimbil.
Waah yin ni mɔmɔk pu na, naayimbil le na.
Le uja ngbaan nan yin tiwakor, ni ipeel, ni inyoon, ni tiwan nimɔk fu na aayimbil; tɔ, tiwan ngbaan mɔmɔk ponn ni nibaa aa nan ye uŋeer, ki ga ŋmaa ter u. Uwumbɔr nan cha uja ngbaan doon geen, ke linikpol na.
Waah geen kina na, le u chuu nyan uja ngbaan aasikaakpab mubaa, ki ki giin ŋeeb.
Uwumbɔr nan di nsikaakpab na, ki di naan upii.
Uja ngbaan aah finn na, le Uwumbɔr di upii ngbaan dan u chee.
Le uja ngbaan bui ke, “Aa ye unii le ke maah ye pu na, likpabl li nyan ni maakpab ni na, ni tiwon ti ye maawon na.
M ga yin si ke upii, ba pu?
aa nyan ni mi uja ni la.” Nima pu le ni ŋan ke uja ni upuu nya cha bitetiib ni binatiib, ki kpaan tɔb chee, ki ŋa unibaan.
Le uja ni upii nan chuun biŋmeen, kaa san inimɔɔn.
Unibɔn aah yii Uwumbɔr aamɔb ki tun titunwanbir pu na Uwumbɔr aah nan naan ipeel imɔk na, uwaa le nan kpa nlan ki jer i mɔmɔk.
Le u baa upii ngbaan ke, “Uwumbɔr sil bui ke ni taa ji kisaak ngbaan ni aasub bubaa aasubil aa?” Le upii ngbaan bui u, “Ti ga ŋmaa ji ŋisubil ngbaan mɔk, see busub bu si kaasisik ni na, le Uwumbɔr bui ke ti taa ji bu aasubil, hali ti yaa meeh ŋi kan, ti ga kpo.” Le uwaa bui ke, “Naa ye mbamɔn, naan kpo.
Uwumbɔr nyi ke ni yaa jin ŋi kan, ninimbil le ga woln, le ni ga bee ni ŋan na, ni ni kaa ŋan na, ki ga li bi ke waah bi pu na.” Le upii lik ŋisubil ngbaan, ki kan ŋaah ŋan pu na, ki dakl ke unimbil yaa woln kan, ni ga li ŋan sakpen, le ki neen ŋi, le ki ker ŋi ki moo, le ki di ŋiken tii uchal mu, le u mu moo.
Baah moo ŋi doo na, le binimbil daa woln, le bi bee ke bi chuun biŋmeen la, nima pu na, le bi bar tifar ki di doŋ binimbiin ni.
Kijook ngbaan le bi ŋun Tidindaan Uwumbɔr chuun kisaak ni, le bi san ti bɔr isui aakaasisik ni.
Le Tidindaan Uwumbɔr yin uja ngbaan ke, “Aa bi la?” Le uja bui u ke, “M ŋun saah chuun kisaak ni pu na; le maah chuun ŋŋmeen na, ijawaan chuu mi, le m bɔr.” Le Uwumbɔr baa u ke, “Ŋma tuk si ke aa chuun aaŋmeen?
Maah bui si ke aa taa ji ŋisubil ŋi na, le aa jin aa?” Le uja bui u ke, “Saah di upii u tii mi ke u li bi m chee na, uma le tii mi ŋisubil ngbaan, le m moo.” Le Uwumbɔr baa upii ngbaan ke, “Ba ŋa aa ŋa kina?” Le upii bui u ke, “Uwaa le ŋmann mi, le m moo.” Uwumbɔr aah daa uwaa, ni upii, ni uja aatafal pu na Le Uwumbɔr bui uwaa, “Saah ŋa kina na, ipeel mɔmɔk ni, m puun lii sin baanja le pu.
Din ki joo cha, aa ga li baar titan ni, ki li ji titan, saamɔfal mɔmɔk ni.
Aa ni upii ngbaan ga li ye tɔb aadim la.
Saabim ni waabim mu ga li ye tɔb aadim la.
Uyaabil ga faa wii aayil, le aa mu ga gaa utaagbeln.” Le Uwumbɔr bui upii ke, “Aa ga kan falaa pam timal ponn ni.
Ni ki kpee na, aa ga li ban ke aachal li gee si, le u ga li ye saayidaan.” Le Uwumbɔr bui uja ngbaan ke, “Saah ŋun tii aapuu ki yii maamɔb ki jin ŋisubil ngbaan na, m puun lii kitiŋ pu.
Aa ga tun ki kan falaa le ki nin kan tijikaar ji.
Kitiŋ ga pa ikokon ni ichakpeejagar; le aa ga li ji timoor ni aasufar.
Aa ga ko le kitotoŋ naa si waahr, le aa nin kan tijikaar ki ji, ki ti saa saakundaal.
Le aa ga ki gir koo titan ni; ba pu?
aa nyan titan ni la.
M nan di titan le naan si, le aa ga ki kpaln titan.” Adam nan yin upii ke Iif; ba pu?
uma le ye binib mɔmɔk aana.
Le Uwumbɔr di tiwakor aagban ki di jab, ki ŋa tiwanpeenkaan ki di peen bi.
Uwumbɔr aah nan jenn nyan Adam ni upuu kisaak ngbaan ni pu na Tidindaan Uwumbɔr nan bui ke, “Dandana, uja ngbaan ŋa ke timi aah bi pu na, ki bee ni ŋan na, ni ni kaa ŋan na.
Taan ki cha u ji limɔfal aasub aasubil mu, aan ki li bi cha n‑yoonn mu kaa kpa ndoon na.” Le Uwumbɔr jenn nyan u Edenn aasaak ngbaan ni, le ki cha u ko waah nyan ni titan ti ponn ni na, le ki di tiwanfuurkaan ni kpa ifeen na, ki di siin kisaak ngbaan aawipuul wɔb, le ki di mmiigaal mu naahn kijuk ki fenni ŋipepel mɔmɔk na, ki kiir kisaak ngbaan.
Nima kan, unii ubaa aan ki pii limɔfal aasub chee.
Kainn ni Abel aabɔr Adam nan doon upuu chee, le u dek lipuul, ki ma ubijabo, le ki bui ke u kan ubo, Uwumbɔr aaterm pu, nima pu na, u ga yin u ke Kainn.
Ki joo cha, le Adam aapuu ki dek, le ki ki ma ubijabo, bi yi u ke Abel.
Kainn nan ye ukpaal, le Abel mu nan ye upihdaan.
Le n‑yoonn mubaa, Kainn nan chee waajikaar, ki joo ni waajikaar ngem, ki nan tii Uwumbɔr ipiin.
Le Abel mu nan lik waapiih ponn ni waapihninkpel aah pue ma njan aapihbo u na, ki di toor kitork, ki di tinann ti kpa nkpan na ki tii Uwumbɔr.
Le Uwumbɔr pak Abel ni waapiin, le ki yii Kainn ni waapiin.
Le Kainn gee liŋuul pam, le unimbil wɔb bii.
Le Uwumbɔr baa u ke, “Ba ŋa aa gee liŋuul?
Ba ŋa aanimbil wɔb bii?
Aa yaa kaa ba tun titunwanbir kan, maan pak saapiin aa?
Tɔ, saah tun taani na, titunwanbir si gbɔk si, ki ban ti di si ŋa taanaagbiija, see aa nyaŋ ti.” Le ni bi cha, le Kainn nan bui unaal Abel ke, [“Cha ti buen timoor ni.”] N‑yoonn mu bi bi timoor ni na, le u ti ku unaal Abel.
Nee aapuwɔb le Uwumbɔr baa Kainn ke, “Aanaal Abel bi la?” Le Kainn bui ke, “Maa nyi.
Min le ye u lik u na aa?” Le Uwumbɔr ki baa u ke, “Ba ŋa aa ŋa kina?
Aanaal aasin bi kitiŋ ki wii, ki mɔk ke sin le ku u. M ga daa aatafal.
Saan ki ŋmaa ko kitiŋ.
Saah ku aanaal na, waasin bii kitiŋ tii si a.
Le aa yaa ki ko kan, kitiŋ aan ŋa tijikaar mbamɔm ki tii si, le aa ga li gonni, ni kookoo, ki ga li ye uchayiin dulnyaa wee ni.” Le Kainn bui Uwumbɔr ke, “Aa daa ntafal ki ti chaar jer a. Aa nyan mi kitiŋ kee pu a, le ki chuu paar aaŋaal m pu.
Maan ki li kpa maah ga koo nin chee na.
Le maah ga li ye uchayiin pu na, unii umɔk kan mi na ga ku mi.” Le Uwumbɔr daan Kainn kidaan, ubaa taa ku u, le ki bui ke unii umɔk yaa ku u na kan, bi ga ku binib bilole le ki teen lipɔln.
Le Kainn siir Uwumbɔr chee, ki buen kitiŋ kibaa ni, bi yin ki ke “Chuun Gonni,” ki bi Edenn aawipuul wɔb la.
Kainn aamaal Kainn aapuu nan dek, ki ma ubijabo, ki yin u ke Enok, le Kainn aah nan bi nin chee na nan ŋa kitiŋ, le u di ujapɔɔn ngbaan aayimbil, ki di yin kitiŋ ngbaan.
Le Enok mu ma Irad, Irad mu ma Mehujael, Mehujael mu ma Metusael, Metusael mu ma Lamek.
Lamek nan kpa bipiib bilee, bi nan yin ubaa ke Ada, ki yin uken na ke Sila.
Ada nan dek le ki ma Jabal, uyaabitiib le ye binib bi kpaa tiwakor ki chuun yiini na.
Jabal aanaal le bi nan yin u ke Jubal, uyaabitiib le ye binib bi pii ki gbaa tiwan ki joo gaa ilahn na.
Sila mu nan dek ki ma Tubal‑Kainn, uma le nan ye uchaa.
Naama le nan ye Tubal‑Kainn aaninkpan.
N‑yoonn mubaa le Lamek bui upuutiib ke, “Sin Ada ni Sila, li pel maah len pu na man, unachipɔɔn ubaa faa mi, le m ku u. Unii yaa ku Kainn aan binib bilole yaa ga kpo ki pa lipɔln ngbaan kan, unii yaa ku m mu kan, binib imonko itaa ni kipiik ni bilole le ga kpo ki pa maapɔln.” Sef ni Enos aabɔr Adam ni upuu nan ki ma ubijabo uken.
Le upii ngbaan bui ke, “Uwumbɔr ki tii mi ubijabo u leŋ Abel u Kainn nan ku na aaleleŋ.” Nima pu le u yin u ke Sef.
Le Sef mu ma ubijabo le ki yin u ke Enos.
N‑yoonn ngbaan le binib piin ki dooni Uwumbɔr aayimbil li bi chain na.
Adam aayaabitiib aayimbil Adam aayaabitiib aah paa tɔb pu pu na sɔ.
Uwumbɔr aah naan unibɔn na, u ŋa bi ki di naŋ ubaa la.
U nan naan uja ni upii la, le ki ŋa tinyoor ŋa bi pu, le ki yin bi ke “Unibɔn”.
N‑yoonn mu Adam nan saa ŋibin nkub ni piitaa na, le upuu ki dek lipuul, le ki ma ubijabo u naahn ute Adam, le u yin u ke Sef.
Adam nan ki ma mbim muken, le ki nan beenin bi, ki ti saa ŋibin ikui iniin, le ki nan saa ŋibin ikui iwae ni piitaa, le ki nin kpo.
N‑yoonn mu Sef ti saa ŋibin nkub ni ŋiŋmu na, le u ma ujapɔɔn Enos.
Sef nan ki ma mbim muken, le ki nan beenin bi, ki ti saa ŋibin ikui iniin ni ŋilole, le ki nan saa ŋibin ikui iwae ni kipiik ni ŋilee, le ki nin kpo.
N‑yoonn mu Enos nan ti saa ŋibin imonko inaa ni kipiik na, le u ma ujapɔɔn Kenann, le u nan ki ma mbim muken, le ki nan beenin bi, ki ti saa ŋibin ikui iniin ni kipiik ni ŋiŋmu, le ki nan saa ŋibin ikui iwae ni ŋiŋmu, le ki nin kpo.
N‑yoonn mu Kenann nan ti saa ŋibin imonko itaa ni kipiik na, le u ma ujapɔɔn Mahalalel, le u nan ki ma mbim muken, le ki nan beenin bi, ki ti saa ŋibin ikui iniin ni imonko ilee, le ki nan saa ŋibin ikui iwae ni kipiik, le ki nin kpo.
N‑yoonn mu Mahalalel nan ti saa ŋibin imonko itaa ni ŋibin ŋiŋmu na, le u ma ujapɔɔn Jared, le u nan ki ma mbim muken, le ki nan beenin bi, ki ti saa ŋibin ikui iniin ni piitaa, le ki nan saa ŋibin ikui iniin ni imonko inaa ni kipiik ni ŋiŋmu, le ki nin kpo.
N‑yoonn mu Jared nan ti saa ŋibin nkub ni imonko itaa ni ŋilee na, le u ma ujapɔɔn Enok, le u nan ki ma mbim muken, le ki nan beenin bi, ki ti saa ŋibin ikui iniin, le ki nan saa ŋibin ikui iwae ni imonko itaa ni ŋilee, le ki nin kpo.
N‑yoonn mu Enok nan ti saa ŋibin imonko itaa ni ŋiŋmu na, le u ma ujapɔɔn Metusela.
Nee aapuwɔb le Enok nan dii Uwumbɔr aasan mbamɔm, le ki ma mbim muken, le ki nan beenin bi, ki ti saa ŋibin ikui itaa.
U nan bi ki ti saa ŋibin ikui itaa ni imonko itaa ni ŋiŋmu.
U nan dii Uwumbɔr mbamɔm, le kaa nan kpo.
Uwumbɔr le nan di u buen paacham.
N‑yoonn mu Metusela nan ti saa ŋibin nkub ni imonko inaa ni ŋilole na, le u ma ujapɔɔn Lamek, le ki ma mbim muken, le ki nan beenin bi, ki ti saa ŋibin ikui ilole ni imonko inaa ni ŋilee.
Le u nan saa ŋibin ikui iwae ni imonko itaa ni ŋiwae, le ki nin kpo.
N‑yoonn mu Lamek nan ti saa ŋibin nkub ni imonko inaa ni ŋilee na, le u ma ujapɔɔn le ki bui ke, “Uwumbɔr aah puun lii kitiŋ pu na, ubo umina pu, le ti ga kan lifuur timi aafalaa ni,” le ki yin u ke Nowa.
Lamek nan ki ma mbim muken, le ki nan beenin bi, ki ti saa ŋibin ikui iŋmu ni imonko inaa ni kipiik ni ŋiŋmu, le ki nan saa ŋibin ikui ilole ni imonko itaa ni kipiik ni ŋilole, le ki nin kpo.
Nowa aah nan ti saa ŋibin ikui iŋmu na, nee aapuwɔb le u ma mbijabim mutaa, ki yin ubaa ke Sem, ki yin uken ke Ham, ki yin u uken ke Jafef.
Unibɔn aah tun titunwanbir pu na N‑yoonn mu binib nan too pɔr gbiin dulnyaa wee ni na, bi nan ma mpiibim bi ŋan sakpen na, le ŋiniwɔk nan yoor baah gee bi na, ki di ŋa bipuutiib.
Le Uwumbɔr bui ke, “Binib aah tun titunwanbir pu na, maan ki cha bi li bi ki yunn sakpen.
N‑yoonn mue ki joo cha, maan ki cha unibɔn yunn ki ti jer ŋibin nkub ni moninko.” N‑yoonn ngbaan, ni nee aapuwɔb, le ŋiniwɔk, ni mpɔɔndam, ni bininyuum le nan bi dulnyaa ni.
Ŋiniwɔk ngbaan aah nan yoor baah gee bipiib bi na le nan ma bi.
Uwumbɔr nan kan ke unibɔn aatunwanbir wiir ki ti nyaŋ, baalandak nan ye bakaa aalandak ŋmeen, nima pu le usui bii sakpen, waah naan unibɔn u na pu.
Le u bui ke, “M ga kuln unibɔn, ni ipeel, ni tiwakor, ni inyoon, ni tiwan ni fu na mɔmɔk; ba pu?
nsui bii maah naan unibɔn aan u tun titunwanbir ti na pu.” Tɔ, Uwumbɔr aasui nan gbiin Nowa aatunyaan pu.
Nowa aabɔr -Nowa nan dii Uwumbɔr mbamɔm.
U nan ma mbijabim mutaa, ki nan yin bi ke Sem, ni Ham, ni Jafef.
Nowa baanja le nan ye uninyaan n‑yoonn ngbaan.
Uma le nan dii Uwumbɔr mbamɔm.
Binib bi gur na nan tun titunwanbir Uwumbɔr chee la, le ki gbaa ki ku tɔb.
Uwumbɔr nan lik dulnyaa, ki kan ke unibɔn aatunwanbir wiir ti nyaŋ.
Uwumbɔr nan bui Nowa ke, “M ga kuln unibɔn.
M ga bii tiwan mɔmɔk doo, ba pu?
baatunwanbir le gbii dulnyaa mɔmɔk ni.
M ban ke aa di ŋikpan ŋi ŋan na ki kpaa buŋɔsakpem, aan ki ŋmar.
Ŋa tidir bu ponn ni, aan ki di kootaal boon ponn ni, ni lipaal.
Bu aah ga li fɔk kitiŋ pu na li ye ŋitaa ikui inaa ni ŋiŋmu, bu aah ga li waa pu na li ye ŋitaa imonko itaa ni kipiik ni ŋiŋmu, bu aah ga li fɔk paacham pu na li ye ŋitaa imonko ilee ni ŋiŋmu.
Di ŋikpan kpaa buŋɔb ngbaan aapaacham, ki cha mpaan li bi buŋɔb ngbaan aapaacham aataab, ni li ye ŋisaŋ ŋitaa aawawaan, aan ni li wiin bu ponn ni ki ŋa bu ŋiker ŋitaa tɔŋ tɔb pu, aan ki ŋa mbisamɔb busikakl.
M ga tun ni nwam dulnyaa wee ni, mu nan bii tiwanfuurkaan mɔmɔk.
Tiwan nimɔk bi dulnyaa wee ni na ga kpo.
Tɔ, m ga puu tipuur tii si.
Aa ni aapuu, ni saabim, ni bipuutiib koo buŋɔb ngbaan ni.
-Aa di tiwakor, ni ipeel, ni inyoon mɔmɔk aabɔŋ, ni tiwan ni fu na mɔmɔk, nija ni nipii, ki di ŋa buŋɔb ngbaan ni.
Ni mɔmɔk ga dan aa chee aan ni mu ŋmar ki taa kpo.
Ban tijikaar mɔmɔk aabɔŋ, aan aa ni tiwakor, ni ipeel, ni inyoon mɔmɔk li ji.” Le Nowa ŋa Uwumbɔr aah bui u pu na mɔmɔk.
Nwam aabɔr Le Uwumbɔr bui Nowa ke, “Aa ni aapuu, ni aajapɔtiib, ni aabipuutiib, ni mɔmɔk koo buŋɔb ngbaan ponn ni.
M kan ke sin baanja le bi dulnyaa wee aanib ponn ni ki ŋani ni ŋan na.
Aa ban ipeel ni tiwakor ti bi chain na, nija ni nipii, nilele, ki ti saa nfum mulole, ki ki ban ipeel ni tiwakor ti kaa bi chain na, nija ni nipii, nilele, nimɔk aabɔŋ, ki di ŋa buŋɔb ngbaan ni.
Aa ki ban inyoon mu, ija ni ipii, ilele, ki ti saa nfum mulole.
Ŋa kina aan tiwan ngbaan mu nan ki pɔr, ki li bi dulnyaa wee ni.
Iwiin ilole yaa jer kan, m ga cha utaal nu; utaal ga nu ki ti saa iwiin imonko ilee, nwiin pu ni kinyeek, aan nnyun bii tiwan ni mɔmɔk m ŋa na.” Le Nowa ŋa Uwumbɔr aah bui u pu na mɔmɔk.
Nowa nan ye ŋibin ikui iloob, le Uwumbɔr cha nnyun jin dulnyaa.
U ni upuu, ni ujapɔtiib bitaa, ni ubipuutiib nan koo waah kpaa buŋɔb bu na ponn ni, le ki ŋmar.
Tiwakor, ni ipeel, ni inyoon, ni tiwan nimɔk fu na, nija ni nipii, ni bi chain na, ni ni kaa bi chain na mu nan koo buŋɔb ngbaan ponn ni, Nowa chee, Uwumbɔr aah nan bui ke u ŋa pu na.
Iwiin ilole aah jer na, le nwam dan.
N‑yoonn mu Nowa ti saa ŋibin ikui iloob na, uŋmaleler aawiin kipiik ni ilole daal, le kitiŋ puu nnyun sakpen, le kitaapaak chuu piir, le utaal chur lii ni dulnyaa wee ni, iwiin imonko ilee, nwiin pu ni kinyeek.
Buyoonn utaal piin ki nu na, liyaadaal ngbaan, le Nowa, ni upuu, ni ujapɔtiib, Sem, ni Ham, ni Jafef, ni bipuutiib nan koo buŋɔb ngbaan ni.
Le Nowa nan di ipeel, ni tiwakor, ni inyoon, ni tiwan nimɔk fu na, nija ni nipii, ki di ŋa buŋɔb ngbaan ponn ni.
U di ni mɔmɔk ki di ŋa bu ponn ni Uwumbɔr aah nan bui u pu na.
Bi mɔmɔk aah koo buŋɔb ngbaan ponn ni na, le Uwumbɔr di buŋɔb ngbaan aajaaleŋ piin.
Nwam ngbaan nan moo kpei kina iwiin imonko ilee, le nnyun moo nyook cha, le buŋɔb ngbaan ti fii deen.
Nnyun aah gbiin dulnyaa ni na, le Nowa aaŋɔb na fii deen nnyun ngbaan paab.
Nnyun nan gbiin ki biin ŋijoo mɔmɔk pu dulnyaa wee ni.
Nnyun ngbaan nan nyook cha, ki ti saa ŋitaa moninko ni ŋiŋmu, ŋijoo aapaacham.
Le binib, ni tiwakor, ni ipeel, ni inyoon, ni tiwan nimɔk fu, kaa nan bi buŋɔb ngbaan ponn ni na, nan kpo a. Tiwan nimɔk nan fuur ki bi dulnyaa wee ni na nan kpo a. Uwumbɔr nan bii dulnyaa wee kina la, le ki daa binib aatafal, le ki ku binib mɔmɔk, ni tiwan nimɔk fu na.
Nowa ni waamaal, ni tiwakor, ni ipeel, ni inyoon ni mɔmɔk nan koo buŋɔb ponn ni na le nan ŋmar.
Nnyun ngbaan aah nan gbiin dulnyaa wee ni na, mu nan dɔ kina, ki ti saa iwiin nkub ni piiŋmu, le ki nin foor.
Nwam ngbaan aah nan foor pu na Uwumbɔr aa nan suln Nowa, ni ipeel, ni tiwakor timɔk bi u chee buŋɔb ni na aabɔr, le ki cha libuln daar, le nnyun nin piin ki foor.
Le utaal sil kaa ki nu, le nnyun aa ki nya ni paacham, ni kitiŋ.
Le libuln mu aah daar pu na, le nnyun foor siisii cha, ki ti saa iwiin nkub ni piiŋmu ngbaan.
Nnyun aah foor na, le buŋɔb ngbaan buen ki ti sil lijool libaa aapaacham, ŋmalole aawiin kipiik ni ilole daal, Ararat aajoo ni.
Nnyun ngbaan nan foor siisii, le ŋijoo aapaacham kpiir, ŋmapiik aajan aawiin daal.
Iwiin imonko ilee aah jer na, le Nowa piir takolu, le ki nyan ni likakaal libaa, ki di lii ni lipaal, ke li ti lik ke nnyun foor aan mu aa foor.
Le laa ki gir ni.
Li nan bi laani paacham le nnyun ngbaan ti foor pel pel.
Le Nowa ki nyan ni linanjel, ki di lii ni lipaal, ke li ti lik ke nnyun foor aan mu aa foor, le li fii, ki laani ni kookoo, le nnyun aah nan beenin dɔ kitiŋ, ni kookoo na, laa nan kan laah ga lir nin chee na, le ki ki gir ni buŋɔb chee, le Nowa laan chuu li ŋa bu ni.
Iwiin ilole aah jer na, le Nowa ki tun linanjel, le linanjel ngbaan buen ki ti kab ni olif aasub aafasɔŋ kibaa, ki joo ni Nowa chee kijook wɔb, le Nowa bee ke nnyun ngbaan foor cha.
Iwiin ilole ki jer, le Nowa ki tun linanjel ngbaan, n‑yoonn mumina ma, linanjel ngbaan aa nan ki gir ni.
Nowa aah nan ti saa ŋibin ikui iloob ni libaa, njan aawiin, njan aaŋmal ni na, le nnyun foor.
Le Nowa chuu piir buŋɔb ngbaan, le ki lik mann goln, ki kan ke kitiŋ bi kuur.
Ŋmalee aawiin moninko ni ilole daal, le kitiŋ kuur ni kookoo.
Le Uwumbɔr bui Nowa ke, “Aa ni aapuu, ni aajapɔtiib, ni aabipuutiib mɔmɔk nyan ni buŋɔb ponn ni.” Uwumbɔr nan ki bui Nowa ke u nyan tiwakor, ni ipeel, ni inyoon mɔmɔk, ni tiwan nimɔk fu na bu ponn ni, aan ni pɔr gbiin dulnyaa wee ni.
Le Nowa nan nyan upuu, ni ujapɔtiib, ni ubipuutiib bu ponn ni.
Le tiwakor, ni ipeel, ni inyoon mɔmɔk aabɔŋ nyan ki dii tɔb.
Nowa aah nan pak Uwumbɔr, ki toor kitork tii u pu na Nowa nan maa libimbiln tii Uwumbɔr le ki di tiwakor, ni inyoon i bi chain na ibaabaa, ki di i toor kitork, ki see i mmii ni, libimbiln ngbaan paab, tii Uwumbɔr.
Uwumbɔr aah ŋun kitork ngbaan aanun na, le ni piir usui, le u bui ubaa ke, “Maan ki puun lii kitiŋ pu kina daalbaadaal, ki joo cha unibɔn aah ŋa pu na.
M nyi ke unibɔn aah laa diin ki joo cha na, waalandak ye titunwanbir la.
Din ki joo cha, maan ki bii tiwanfuurkaan mɔmɔk, ke maah ŋa pu n‑yoonn mue na.
Dulnyaa aah ga li bi cha na, liwanbuul ni liwancheel aayoonn ga li bi la.
Le tiwoor, ni kitotoŋ, ni unaalan, ni kitakuuk, ni nwiin pu, ni kinyeek ga li bi.”
Uwumbɔr aah nan puu tipuur ti tii Nowa na aabɔr Le Uwumbɔr nan ŋa tinyoor ŋa Nowa ni ujapɔtiib pu, ki bui ke, “Ni maa ki too pɔr kpee, aan niyaabitiib ga pɔr gbiin dulnyaa wee ni.” Uwumbɔr ki bui Nowa ni ujapɔtiib ke binib le ga li lik tiwakor, ni ipeel, ni inyoon, ni ijan, le tiwan ngbaan mɔmɔk ga li san unibɔn ijawaan pam.
“Tiwan ngbaan mɔmɔk, ni tikpifar, ga li ye tijikaar, ni li ji.
Taa ŋmɔ tinann ti nsin aa nyan ti ponn ni na, ni taa ji kina aawan; ba pu?
limɔfal bi nsin ni la.
Unii yaa ku unibɔn kan, m ga daa utafal.
Upeel, bee kiwakork yaa ku unibɔn kan, bi ku ki.
Min Uwumbɔr naan unibɔn, ki di naŋ mbaa la, nima pu na, unii yaa ku uken kan, biken mu ga ku u.
“Ni maa ki too pɔr kpee, aan niyaabitiib ga pɔr gbiin dulnyaa wee ni.” Uwumbɔr nan ki bui Nowa ni ujapɔtiib ke: “M puu tii nimi, ni niyaabitiib bi ga paan ni nipuwɔb na, ni tiwan nimɔk fu ki nan bi ni chee na, inyoon mɔmɔk, ni ipeel, ni tiwakor mɔmɔk, ni tiwan nimɔk dii nimi ki nyan ni buŋɔb ponn ni na.
Ŋimɔbon ŋee le m puu tii si: m puu ke maan ki di nnyun bii tiwan nimɔk fu na kina; m puu ke maan ki cha nnyun ji dulnyaa wee kina.” -Uwumbɔr nan ki bui ke, “M ga di waapumanja lul kitaapaak.
Waapumanja ngbaan le ye limɔkl ki tii nimi, ni dulnyaa aawan nimɔk fu na, maah puu tipuur ti kaa kpa ndoon na pu na.
M yaa cha utaal yun bɔnbɔn, aan waapumanja lul kitaapaak kan, m ga teer ke maah nan puu pu tii nimi, ni tiwan nimɔk fu na, maan ki cha nwam bii dulnyaa aawan nimɔk fu na.
M yaa ti kan waapumanja lul kitaapaak ni kan, m ga teer tipuur ti kaa kpa ndoon aan m puu tii dulnyaa aawan nimɔk fu na aabɔr.” Uwumbɔr nan ki bui Nowa ke, “Waapumanja le ye tipuur ngbaan aamɔkl, ki bi m ni dulnyaa aawan nimɔk fu na aakaasisik ni.” Nowa ni ujapɔtiib aabɔr Nowa aajapɔtiib bi nan nyan ni buŋɔb ni na le nan ye Sem, ni Ham, ni Jafef.
Ham le nan ye Kanaann yaab aate.
Nowa aajapɔtiib bitaa bimina le ma dulnyaa wee ni aanib mɔmɔk.
Nowa nan ye ukpaal la, uma le nan pue kon isui i lu ndaan aasubil na aasaak.
Daalbaadaal le Nowa nan nyun ŋisubil aadaan, le ki gbii, ki dɔ uŋmeen waadiik ni.
Ujapɔɔn u bi nan yin u ke Ham, u nan ye Kanaann aate na, nan ti kan ute dɔ uŋmeen, le u buen ti tuk una aabitiib bilee na.
Le Sem ni Jafef yoor likekeln di paan bibɔgbin pu, le ki sur lisusur, ki ti di likekeln ngbaan biin bite pu, kaa lik kan bite aah dɔ uŋmeen pu na.
N‑yoonn mu Nowa aanimbil nan woln na, le bi bui u Ham aah kan u pu na, le Nowa puun lii u pu le ki bui ke, “M puun lii Kanaann pu.
U ga li ye una aabitiib aanaagbiija la.
M pak Uwumbɔr u Sem dii u na.
Kanaann ga li ye Sem aanaagbiija la.
Uwumbɔr cha Jafef aamaal pɔr, ki li kpa tinyoor, ki cha waamaal, ni Sem yaab kpaan ki li bi tɔb chee.
Kanaann ga li ye Jafef aanaagbiija la.” Tɔ, nnyun aah jin dulnyaa ki jer na, Nowa nan ki bi, ki ti saa ŋibin ikui itaa ni piiŋmu; u nan saa ŋibin ikui iwae ni piiŋmu, le ki nin kpo.
Nowa aajapɔtiib aamaal aabɔr Nowa aajapɔtiib le nan ye Sem, ni Ham, ni Jafef.
Nnyun aah nan jin dulnyaa wee ki jer na, bi mu nan ma mbim.
Jafef aajapɔtiib le nan ye Gomer, ni Magog, ni Madai, ni Jafann, ni Tubal, ni Mesek, ni Tiras.
Binib bee aamaal nan di biyaajatiib aayimbil, le ki di yin baanibol aayimbil.
Gomer aayaabitiib le ye Askenas yaab, ni Rifaf yaab, ni Togama yaab.
Jafann aayaabitiib le ye Elisa yaab, ni Speenn yaab, ni Saiprus yaab, ni Rodes yaab; biyaabitiib nan bi ŋidik pu, ni nnyusakpem aagbaan la.
Jafef aayaabitiib ngbaan nan bi baatim ni, le bi mɔmɔk aanibol bi, kaa kpaa iliin.
Ham aajapɔtiib le nan ye Kus yaab, ni Ijipt yaab, ni Libia yaab, ni Kanaann yaab.
Binib bee aamaal nan di biyaajatiib aayimbil le ki di yin baanibol aayimbil.
Kus aayaabitiib le ye Seba yaab, ni Hafila yaab, ni Sabata yaab, ni Raama yaab, ni Sabateka yaab.
Raama aayaabitiib le ye Seba yaab, ni Dedann yaab.
Kus nan ma ujapɔɔn ubaa, bi yin u ke Nimrod, uma le nan pue ye njan aanii u tooh butɔb ki nyaŋni binib na.
Uwumbɔr aah nan ter u pu na, le u nan nyi kikpaŋ aabɔr pam, nima le binib len ke, “Cha Uwumbɔr ŋa si ukpakpaan ke Nimrod na.” Njan, waah nan jin nnaan ntim mu ponn ni na le nan ye Babiloŋ, ni Erek, ni Akad; ntim mutaa ngbaan mɔmɔk nan ye Babiloŋ aatim la.
Waah nan nyan Babiloŋ aatiŋ ni na, u nan buen Asiria aatiŋ ni, le ki ti maa ntikpaam bi yin mu ke Ninefa, ni Rehobof Ir, ni Kala, ni Resenn.
Resenn aatiŋ nan bi Ninefa ni kitikpaan Kala aakaasisik ni la.
Binib bi nyan ni Ijipt aamaal ponn ni na le ye Lidia yaab, ni Anam yaab, ni Lehab yaab, ni Naftu yaab, ni Patrus yaab, ni Kaslu yaab, ni Krete yaab; Krete aayaabitiib le ye Filistia yaab aanibol.
Kanaann aabim le ye Saidonn u ye upol na, ni Hef.
Biyaabitiib nan di bima aayimbil le yin baanibol.
Kanaann le nan ki ye Jebus yaab, ni Amor yaab, ni Girgas yaab, ni Hif yaab, ni Arka yaab, ni Sinn yaab, ni Aafad yaab, ni Semar yaab, ni Hamaf yaab aayaaja.
Kanaann aanibol mɔmɔk nan yaa, ki ti ker Saidonn mɔk, ki yoor kina ti saa Gerar, Gasa chee, ki cha liwipuul, ki ti pii Sodom, ni Gomora, ni Adma, ni Seboyim ki bi gbɔk Lasa aatiŋ na.
Bima le nan ye Ham aayaabitiib, bi mɔmɔk nan ye ŋinibol aabɔŋ, le ki bi baatim ni, le kaa kpaa iliin.
Sem u nan ye Jafef aakpel na le nan ye Hiibru yaab mɔmɔk aayaaja.
Sem aajapɔtiib le nan ye Elam, ni Asur, ni Apaksad, ni Lud, ni Aram; biyaabitiib nan di baayimbil le ki di yin baanibol aayimbil.
Aram aajapɔtiib le nan ye Us, ni Hul, ni Gefer, ni Mesek.
Apaksad aajapɔɔn le nan ye Sela, le Sela aajapɔɔn mu nan ye Eber.
Eber mu nan ma mbijabim mulee la, bi nan yin ubaa ke Peleg, bi nan yin u kina; ba pu?
buyoonn bi nan ma u na, le dulnyaa aanib nan yakr; bi nan yin uken ke Joktann.
Joktann aayaabitiib le nan ye Almodad yaab, ni Selef yaab, ni Hasamafef yaab, ni Jera yaab, ni Hadoram yaab, ni Usal yaab, ni Dikla yaab, ni Obal yaab, ni Abimael yaab, ni Seba yaab, ni Ofir yaab, ni Hafila yaab, ni Jobab yaab.
Joktann le nan ye bi mɔmɔk aayaaja.
Joktann aamaal ngbaan mɔmɔk nan kal Mesa aatiŋ pu, ki yoor kina ki ti saa Sefar aatiŋ, ki bi liwipuul wɔb, ŋijoo aah bi nin chee na.
Bima le nan ye Sem aayaabitiib, bi mɔmɔk nan ye ŋinibol aabɔŋ, le ki bi baatim ni, le kaa kpaa iliin.
Binib bimina mɔmɔk nan ye Nowa aayaabitiib la, bi mɔmɔk ni baanibol.
Nnyun aah jin dulnyaa wee ki jer na, ŋinibol ŋimɔk bi dulnyaa wee ni dandana na mɔk ye Nowa aayaabitiib la.
Babiloŋ aadifɔfɔŋ na aabɔr Njan na, dulnyaa aanib mɔmɔk nan len iliinbaan la.
Baah nan chuun liwipuul wɔb na, bi nan ti fuu kitiŋ ki kaa kpa ŋigongon na ni, Babiloŋ aatiŋ ni, le ki kal nima chee.
N‑yoonn ngbaan le bi kpokl, ki bui tɔb ke, “Cha ti gii ŋitanbil ki ŋa ŋi, ŋi li pɔɔ.” Nima pu na, bi nan ŋa ŋitanbil, le ki kan kootaal, aan bi di maa, le ki bui ke, “Cha ti maa kitiŋ aan ki maa kidifɔfɔŋ ki ponn ni, ki ti pii paacham, nima kan, ti ga li bi tɔb chee ki taa yaa, ki li kpa liyimbil dulnyaa wee ni.” Le Uwumbɔr nan dan u nan lik baah maa kitiŋ ki na, ni kidifɔfɔŋ ngbaan.
Le u bui ke, “Binib bee aah ye linibol libaa, ki len iliinbaan na, nima le yaa cha bi piin ki ŋani kina kan, naan yunn, le bi ga ŋmaa ŋa tiwan nimɔk bi gee na.
Cha ti buen ki ti yakr baaliin aan bi taa ki ŋun tɔb aaliin.” Le Uwumbɔr nan cha bi len tɔb chee iliin kaa ki ŋun tɔb aaliin, le ki yaa buen dulnyaa wee mɔmɔk ni, kaa ki maa kitiŋ ngbaan doo.
Bi nan yin kitiŋ ngbaan ke Babiloŋ, ba pu?
nima chee le Uwumbɔr nan yakr binib mɔmɔk aaliin, ki cha bi yaa tɔb chee ki ti saa ni kookoo dulnyaa wee ni.
Sem aamaal aabɔr Sem aamaal sɔ: nnyun aah nan jin dulnyaa ki jer aan ni saa ŋibin ŋilee na, le Sem nan saa ŋibin nkub, le ki ma ujapɔɔn u bi nan yin u ke Apaksad na.
Nee aapuwɔb u nan ki ma mbim muken, le ki nan beenin bi, ki ti saa ŋibin ikui iŋmu.
N‑yoonn mu Apaksad nan ti saa ŋibin piitaa ni ŋiŋmu na, le u ma ujapɔɔn u bi nan yin u ke Sela na.
Nee aapuwɔb u nan ki ma mbim muken, le ki nan bi, ki ti saa ŋibin ikui inaa ni ŋitaa.
N‑yoonn mu Sela nan ti saa ŋibin piitaa na, le u ma ujapɔɔn u bi nan yin u ke Eber na.
Nee aapuwɔb u nan ki ma mbim muken, le ki nan beenin bi, ki ti saa ŋibin ikui inaa ni ŋitaa.
N‑yoonn mu Eber nan ti saa ŋibin piitaa ni ŋinaa na, le u ma ujapɔɔn u bi nan yin u ke Peleg na.
Nee aapuwɔb u nan ki ma mbim muken, le ki nan beenin bi, ki ti saa ŋibin ikui inaa ni piitaa.
N‑yoonn mu Peleg nan ti saa ŋibin piitaa na, le u ma ujapɔɔn u bi nan yin u ke Reu na.
Nee aapuwɔb, u nan ki ma mbim muken, le ki nan beenin bi ki ti saa ŋibin ikui ilee ni ŋiwae.
N‑yoonn mu Reu nan ti saa ŋibin piitaa ni ŋilee na, le u ma ujapɔɔn u bi nan yin u ke Serug na.
Nee aapuwɔb, u nan ki ma mbim muken, le ki nan beenin bi ki ti saa ŋibin ikui ilee ni ŋilole.
N‑yoonn mu Serug nan ti saa ŋibin piitaa na, le u nan ma ujapɔɔn u bi nan yin u ke Nahor na.
Nee aapuwɔb, u nan ki ma mbim, le ki nan beenin bi ki ti saa ŋibin ikui ilee.
N‑yoonn mu Nahor nan ti saa ŋibin moninko ni ŋiwae na, le u nan ma ujapɔɔn u bi nan yin u ke Tera na.
Nee aapuwɔb, u nan ki ma mbim muken, le ki nan beenin bi ki ti saa ŋibin nkub ni kipiik ni ŋiwae.
Tera nan ti saa ŋibin imonko itaa ni kipiik, le ki ma ujapɔtiib, bi nan yin bi ke Abram, ni Nahor, ni Harann.
Tera aamaal aabɔr Tera aamaal sɔ: uma le nan ma Abram, ni Nahor, ni Harann.
Harann le nan ma Lot.
Le Harann nan kpo udo aatiŋ ni, bi yin ki ke Ur, ki bi Babiloŋ yaab aatiŋ ni la.
Harann nan puen ute Tera kpo.
Abram nan yoor Sarai, le Nahor mu yoor Harann aabisal Milka.
Harann mu nan ye Iska aate.
Sarai nan ye upiiŋoob la.
Le Tera nan yoor ujapɔɔn Abram, ni uyaabil Lot u aate nan ye Harann na, ki kpee ubipuu Sarai, u ye Abram aapuu na, le ki di bi nyan Ur aatiŋ ki nan bi Babiloŋ yaab aatiŋ ni na, le ki di bi nyan ki cha Kanaann yaab aatiŋ ni.
Bi nan ti fuu Harann aatiŋ ni, le ki kal nima.
Tera nan saa ŋibin ikui ilee ni ŋiŋmu, le ki kpo Harann aatiŋ ngbaan ni.
Uwumbɔr aah nan yin Abram pu na Uwumbɔr nan bui Abram ke, “Nya aado yaab aatiŋ ni, ni saanib, ni aate do, ki buen kitiŋ ki m ga di ki mɔk si na ni.
M ga cha aa maa ki pɔr pam, le saamaal ga ŋa linibokpaan.
M ga ŋa tinyoor ŋa aa pu, le aa ga li kpa liyimbil, le aa pu, binib ga kan tinyoor m chee.
M ga ŋa tinyoor ŋa unii umɔk ŋa tinyoor ŋa aa pu na, ki ga puun lii unii umɔk puun lii aa pu na, le aa pu, m ga ŋa tinyoor ŋa ŋinibol mɔmɔk pu.” N‑yoonn mu Abram nan ti saa ŋibin imonko itaa ni kipiik ni ŋiŋmu na, le u nyan Harann aatiŋ ni, Uwumbɔr aah nan bui u ke u ŋa pu na, le Lot nan dii u buen.
Abram nan yoor upuu Sarai, ni Lot u ye unaal Harann aajapɔɔn na, ni waawangol mɔmɔk, ni waanaagbiib bi mɔmɔk bi u nan kan Harann aatiŋ ni na, le bi piin ki cha Kanaann aatiŋ ni.
N‑yoonn mu bi ti fuu Kanaann aatiŋ ni na, le Abram chuun dii kitiŋ ngbaan ni, le ki ti fuu bususakpem bu bi yin bu ke More, ki bi Sekem aatiŋ ni na chee.
N‑yoonn ngbaan, Kanaann yaab nan laa beenin bi kitiŋ ngbaan ni.
Uwumbɔr nan dan Abram chee le ki nan bui u ke, “Kitiŋ kee le m joo m di tii saamaal.” Nima chee le Abram maa kitork aabimbiln tii Uwumbɔr u nan dan u chee na.
Nimina aapuwɔb, le u ki fii ki buen ŋŋangii wɔb, ki ti fuu ŋijoo aatiŋ ki bi Betel aawipuul wɔb na, ki kal Betel ni Ai aakaasisik ni.
Betel nan bi liwilir wɔb, Ai mu nan bi liwipuul wɔb.
Nima chee mu u nan ki maa kitork aabimbiln, le ki toor kitork ki doon Uwumbɔr.
U nan ki fii nima chee, ki chuun ki doo nsan ni, ki ti ki fuu Kanaann aapepel li bi ŋŋangii wɔb na.
Abram aah nan buen Ijipt aatiŋ ni pu na Tɔ, n‑yoonn mubaa le nkon nan lir Kanaann aatiŋ ni.
Nkon ngbaan nan pɔɔ ti nyaŋ.
Nima pu le Abram nan buen Ijipt aatiŋ ni, u ti laa li bi nima aan bi kan tijikaar ki ji.
Baah nan ban bi koo Ijipt aatiŋ ni na, le Abram bui upuu Sarai ke, “Aa ye upii u ŋan na la.
Ijipt yaab yaa kan si kan, bi ga bee ke aa ye mpuu la, le bi ga ku mi, ki gaa si.
Bui bi ke nninkpan le ye si.
Nima kan bi ga cha m li bi, ki ŋa mi tiŋann.” Baah ti fuu Ijipt na, Ijipt yaab nan sil kan ke Abram aapuu Sarai ŋan pam.
Ubɔr ngbaan aaninkpiib nan sil kan Sarai, le ki buen ti bui ubɔr, Sarai aah ŋan sakpen pu na, le ki di u buen ubɔr aachiln ni.
Sarai pu na, ubɔr ngbaan nan ŋa Abram tiŋann pam, le ki tii u ipiih, ni iŋoob, ni inaa, ni ibon, ni binaagbiib, ni laakumii tiib.
Tɔ, ubɔr aah nan gaa Sarai, Abram chee na, le Uwumbɔr nan cha iween i bir na lir u ni waachiln aanib pu.
Iween aah lir ubɔr ni udo yaab pu na, le u tun ki ti yin ni Abram, le ki nan baa u ke, “Ba ŋa aa ŋa mi kina?
Ba ŋa saa tuk mi mbamɔn ke u ye aapuu la?
Ba ŋa aa tuk mi ke u ye aaninkpan la, ki cha m yoor u ki di ŋa mpuu?
Aapuu sɔ.
Gaa u, ki di u nya kitiŋ kee ni.” Ubɔr ngbaan nan cha waanib jenn nyan Abram, ni upuu, ni waawan mɔmɔk, waatiŋ ni.
Abram ni Lot aah yakr tɔb chee pu na Abram, ni upuu, ni waawan mɔmɔk nan nyan Ijipt aatiŋ ni, ki cha ŋŋangan wɔb, le ki buen Kanaann ŋŋangii wɔb, le Lot mu nan dii u, le bi ti kal nibaa chee.
Abram nan kpa liwangol pam: u nan kpa ipiih, ni iŋoob, ni inaa, ki kpee ŋimombil pam.
U nan ki fii nima chee, le ki chuun ki doo nsan ni, ki ti ki fuu Betel ni Ai aakaasisik ni, waah nan ti kal nin chee, ki maa kitork aabimbiln na.
Le u doon Uwumbɔr nima.
Lot mu nan kpa ipiih, ni iŋoob, ni inaa, ki kpee waamaal, ni waanaagbiib.
Nima pu na, timoor aa nan fuu baawakor ngbaan mɔmɔk aan bimɔk li kpaan bi lipepel libaa, ba pu?
baawakor nan wiir ki ti nyaŋ.
Nima chee, le Abram aanib ni Lot aanib bi nan kpaa baawakor ngbaan na piin ki jaa.
N‑yoonn ngbaan, Kanaann yaab ni Peris yaab nan beenin bi kitiŋ ngbaan ni.
Abram nan bui Lot ke, “Ti ye mmaal mbaa aanib la, naa ŋan ke timi aanib ngbaan li jaa.
Cha ti yakr tɔb chee.
M tii si nsan, pue lee saah gee lipepel li wɔb na.
Nima kan, aa ni saanib ga li bi nibaa wɔb, aan m mu ni maanib li bi niken wɔb.” Lot nan lik mann gonn, le ki kan ke Jɔɔdann aafataŋ wɔb, ki ti saa Soar aapepel, kpa nnyun sakpen, ke Uwumbɔr aasaak, ni Ijipt aatiŋ na.
Nimina mɔmɔk nan laa bi le Uwumbɔr nan nin bii Sodom ni Gomora aatim.
Nima pu na, Lot nan lee Jɔɔdann aafataŋ wɔb, le u ni waanib mɔmɔk buen liwipuul aapepel wɔb.
Binib bilee ngbaan aah nan yakr tɔb chee pu na le na.
Abram nan bee Kanaann aatiŋ aapepel, le Lot mu nan kal kifataŋ ni, ntim aakaasisik ni, Sodom chee.
Ntim ngbaan aanib nan ye titunwanbirdam la, le ki tun ni kaa ŋan na Uwumbɔr aanimbiin ni.
Abram aah nan buen Hebronn aatiŋ ni pu na Buyoonn Lot nan yakr Abram chee ki buen waah gee ni wɔb na, le Uwumbɔr nan bui Abram ke, “Lik ŋipepel mɔmɔk mbamɔm.
M ban ke m di saah waa kitiŋ kimɔk na ki di tii aa ni saamaal, aan ki li ye nimi aatiŋ n‑yoonn mu kaa kpa ndoon na.
M ga cha aa maa ki pɔr pam, le unii ubaa aan ŋmaa kahn saamaal aanib; bi ga li wiir jer dulnyaa wee aatanbol mɔmɔk aah wiir pu na.
Tɔ, chuun ki mann kitiŋ ngbaan mɔmɔk; ba pu?
m ga di kitiŋ ngbaan mɔmɔk ki di tii si.” Le Abram buen ti kal isui sakpiin i bi yin i ke Mamre aasui na chee, Hebronn aatiŋ ni, le ki maa kitork aabimbiln, le ki doon Uwumbɔr nima chee.
Abram aah nan gaa Lot lii pu na aabɔr N‑yoonn mue, bibɔrb binaa bibaa nan bi: Babiloŋ aabɔr u bi nan yin u ke Amrafel, ni Elasar aabɔr u bi nan yin u ke Ariok, ni Elam aabɔr u bi nan yin u ke Kedolaomer, ki kpee Goyim aabɔr u bi nan yin u ke Tidal na, le bi nan buen bi ti faa bibɔrb biŋmu biken butɔb.
Baah nan buen bi ti faa bibɔrb biŋmu bi butɔb na aayimbil sɔ: Sodom aabɔr u bi nan yin u ke Bera, ni Gomora aabɔr u bi nan yin u ke Birsa, ni Adma aabɔr u bi nan yin u ke Sinab, ni Seboyim aabɔr u bi nan yin u ke Semeber, ni Bela aatiŋ aabɔr.
Bi ki yin Bela ke Soar.
Bibɔrb biŋmu bee le nan kpokl tɔb, le baajab buen Sidim aafataŋ ni; dandana wee nnyusakpem mu bi yin mu ke N‑yaan Aanyun na le bi nima.
Kedolaomer aabɔr le nan joo bi, ki ti saa ŋibin kipiik ni ŋilee, le libiln kipiik ni litatar aayoonn, bibɔrb ngbaan nan kpokl ke baan ki li bi utaab.
Ŋibin kipiik ni ŋinaa ni, le ubɔr Kedolaomer, ni bibɔrb biken nan di baajab ti to ki nyaŋ Refa aanib bi nan bi Asterof Kanayim aatiŋ ni na, ni Sus aanib bi nan bi Ham aatiŋ ni na, ni Em aanib bi nan bi Kiriataim aafataŋ ni na, ni Hor yaab bi nan bi Edom aajoo pu na, ki san dii bi ti saa Elparann aatiŋ ki bi nteersakpiin aagbaan na.
Le bi fenn ki mann ki ki gir ni Kades aatiŋ, ki bi nan ki yin ki ke Enn Mispat na.
Bi nan to ki nyaŋ Amalek yaab aatim, le ki nyaŋ Amor yaab bi nan bi Hasasonn Tamar ni na.
Le bibɔrb bi bi Sodom, ni Gomora, ni Adma, ni Seboyim, ni Bela aatim ni na, ni baajab nan kuun buen Sidim aafataŋ ni, le ki ton Elam, ni Goyim, ni Babiloŋ, ni Elasar aabɔrb butɔb.
Bibɔrb biŋmu ngbaan le nan fii sil, ki ton bibɔrb binaa ngbaan butɔb.
Baah nan bi kifataŋ ki ponn ni na nan kpa kootaal aabuu pam, nima pu na, Sodom ni Gomora aabɔrb ni baajab aah nan ban bi san na, ngem nan lir ŋibuu ngbaan ni; le bi gur na nan san buen ŋijoo ŋibaa paab, le ki ŋmar.
Bibɔrb binaa ngbaan aah nan nyaŋ Sodom ni Gomora aabɔrb na, bi nan yoor tiwan mɔmɔk, ki kpee baajikaar mu, le ki di buen.
Le Lot u nan ye Abram aanaal aajapɔɔn na mu nan bi Sodom aatiŋ ni, le bi nan kpaan chuu u ni waah kpa tiwan nimɔk na, ki di buen.
Tɔ, unii ubaa le nan san ŋmar, ki buen ti tuk Abram, u ye Hiibru aanii, ki nan ka gbɔk Amor aanii Mamre aasui sakpiin na, le u ni unaatiib Eskol ni Aner nan si Abram aachaŋ ni.
N‑yoonn mu Abram nan ŋun ke bi chuu unaal aajapɔɔn Lot na, le u yin waanib bi to butɔb, ki ye binib ikui itaa ni kipiik ni biniin na, le bi mɔmɔk nan san dii bibɔrb binaa ngbaan, ki ti saa Dann aatiŋ ni.
Nima chee le Abram nan yakr waanib ngbaan ŋiker ŋiker, le ki buen ti lir waadim ngbaan pu kinyeek, le ki nyaŋ bi.
U nan dii bi kina, ki ti saa Hoba aatiŋ ki bi Damaskus aaŋangan wɔb na, le ki gaa baah nan yoor tiwan nimɔk na.
U nan gaa ni unaal aajapɔɔn Lot, ni waawan mɔmɔk, ki kpee bipiib, ni binib bi bibɔrb ngbaan nan chuu bi na mɔmɔk.
Melkisedek aah nan ŋa tinyoor ŋa Abram pu pu na aabɔr Buyoonn Abram nan ti nyaŋ ubɔr Kedolaomer, ni bibɔrb biken, aan ki gir choo kun ni na, le Sodom aabɔr nan tooh u nsan pu, le bi nan ti ton tɔb, Safe aafataŋ ki bi yin ki ke Ubɔr Aafataŋ na ni.
Le Melkisedek u nan ye Salem aabɔr, ki ki ye Uwumbɔr u kaa kpa ŋeen aatɔ na aatotoor na, nan joo ni tijikaar, ni ŋisubil aadaan nan tii Abram, le ki ŋa tinyoor ŋa u pu, ki bui ke, “Uwumbɔr u kaa kpa ŋeen aatɔ, ki naan paacham ni kitiŋ na, ŋa tinyoor ŋa Abram pu.
Uwumbɔr u kaa kpa ŋeen aatɔ, ki cha aa nyaŋ saadim na, kan kipak.” Le Abram nan nyan tiwan nimɔk u nan gaa na nibaabaa kipiik mɔk ponn ni, ki di tii Melkisedek.
Le Sodom aabɔr ngbaan nan bui Abram ke, “Li joo tiwan ngbaan mɔmɔk, ki tee di maanib mɔmɔk tii mi.” Le Abram bui u ke, “M puu tipuukpaan, Tidindaan Uwumbɔr u kaa kpa ŋeen aatɔ, ki naan paacham ni kitiŋ na aanimbiin ni, ke maan joo saawan nibaa.
Hali ni yaa ye tikokonn, bee linaatakl aagban kan, maa ban ni.
Nima kan, saan ŋmaa len ke sin le ŋa Abram uwankpadaan.
Maan gaa nibaa ki li joo, see maanib aah jin tijikaar ti nsan ni na.
Tɔ, cha Aner, ni Eskol, ni Mamre aanib bi ter mi na kan baah ban pu na.”
Uwumbɔr aah nan puu tipuur tii Abram pu na Nimina aapuwɔb, le Uwumbɔr nan kpiir ubaa mɔk Abram ki bui u ke, “Abram, taa li san ijawaan.
M ga kiir tibɔbir mɔmɔk ti ga dan aa pu na, ki tii si ipiin sakpiin.” Tɔ, Abram nan bui ke, “Ndindaan Uwumbɔr, aa ga tee tii mi ba aapiin?
Aa mu kan ke maa kpa ubo.
Elieser u ye Damaskus aanii na le ye maafaajir.
Saa tii mi ubo, nima pu na, maanaagbiib ponn ni ubaa le ga ji maafaal.” Le u ki ŋun Uwumbɔr len ke: “Saanaagbiija Elieser aan ji saafaal; see aaponn ni aabo le ga ji saafaal.” Le Uwumbɔr nan cha Abram nyan sil lipaal, le ki bui u ke, “Yaar lik paacham, ki pɔɔk aabaa ki kahn iŋmabi; saamaal ponn ni aanib ga li wiir kina la.” Abram nan gaa Uwumbɔr aamɔboln ki kii, kina pu na, Uwumbɔr aasui nan piir Abram pu, le Uwumbɔr gaa u ke u ye uninyaan u chee.
Uwumbɔr nan ki bui u ke, “Min le ye Uwumbɔr u nyan ni si Ur aatiŋ, ki ye Babiloŋ yaab aatiŋ na ni, le ki di kitiŋ kimina tii si, ke ki li ye siyaan.” Le Abram baa ke, “Ndindaan Uwumbɔr, m ga ŋa kinye ki bee ke kitiŋ ngbaan ga li ye maatiŋ?” Le Uwumbɔr nan bui u ke, “Ban ni unaa, ni uŋoob, ni upihja, ni mɔmɔk li ye ŋibin ŋitaa aawakor, ni linanjel, ki kpee libɔrnanjel.” Le Abram nan joo ni tiwakor ngbaan Uwumbɔr chee, le ki geei ti ŋigen, le ki di ŋigen ngbaan bil toŋ tɔb, ki lur ni bil ikuul ilee; tɔ, waa nan geei inyoon ilee na ma.
Nangbatiib nan dan ke bi nan ji tinann ngbaan, le Abram nan jenn bi.
Nwiin aah nan cha mu ti lir na, le ngeen sakpiin nan lir Abram pu, le u doon ki geen, le ijawaan sakpiin chuu u. Uwumbɔr nan ki bui u ke, “Saamaal ga li ye bicham le kitiŋ yayan ponn ni; bi ga li ye binaagbiib nima chee, le bi ga ŋa bi mbiin, ki ti saa ŋibin ikui inaa.
Le min Uwumbɔr ga daa linibol li ga joo saanib ngbaan tinaagbiir na aatafal, le bi yaa nan ban bi nya kitiŋ ngbaan ni kan, bi ga li joo liwangol sakpeln, le ki di buen.
Le sin Abram ga por pam, le ki nin kpo nsuudoon aakun, le bi sub si.
Yaabitiib ŋiker ŋinaa pu le ga jer, nee aapuwɔb le saamaal ga ki gir ni kitiŋ kee pu; ba pu?
maan jenn nyan Amor yaab kitiŋ kee pu, see baatunwanbir ti nyaŋ, le m nin daa bitafal.” Buyoonn nwiin nan lir, ni bɔnn doo na, le kiŋulk ki kpa iŋmanyuu ni mmiigaal na nan nyan ni, ki jer tiwakor na aanann aakaasisik ni.
Nima chee le Uwumbɔr nan puu tipuur tii Abram.
U nan bui ke, “M puu ke m ga di kitiŋ kimina tii saamaal, ki yoor Ijipt aatiŋ ki ti saa Yufrates aamɔɔl mɔk, ki kpee Kenn yaab aatim, ni Kenis yaab aatim, ni Kadmonn yaab aatim, ni Hef yaab aatim, ni Peris yaab aatim, ni Refa yaab aatim, ni Amor yaab aatim, ni Kanaann yaab aatim, ni Girgas yaab aatim, ni Jebus yaab aatim mɔmɔk.”
Hagar ni ujapɔɔn Ismael aabɔr Abram aapuu, u bi nan yin u ke Sarai na, aa nan ma ubo tii u. Tɔ, Ijipt aapiibo ubaa nan bi Sarai chee, ki ye waanaagbiipiibo, bi nan yin u ke Hagar.
Sarai nan bui uchal Abram ke, “Uwumbɔr aa tii mi ubo.
Saan di maanaagbiipiibo ngbaan, ki di ŋa aapuu, ki kpee m pu uu?
Nibaakan, u ga maa ubo tii mi.” Abram nan kii tii upuu Sarai aah len pu na.
Nima pu na, Sarai nan di Hagar tii uchal Abram, le u di u ŋa upuu.
Nimina nan ŋa buyoonn Abram nan bi Kanaann aatiŋ ni ki ti saa ŋibin kipiik na la.
Abram nan doon Hagar chee, le u dek lipuul.
Hagar aah kan ke u kpa lipuul na, le waa ki lik pak udindaan Sarai.
Sarai nan bui uchal Abram ke, “Ni ye saataani pu le Hagar aa ki lik pak mi.
Min le nan di u tii si, le waah bee ke u kpa lipuul na, waa ki pak mi.
Uwumbɔr le ga lik ki bee m ni si u aabɔr ŋan na.” Le Abram nan bui ke, “Mbamɔn, u ye saanaagbiipiibo la.
Sin le joo u. Aa ga ŋmaa ŋa u saah ban pu na.” Le Sarai nan piin ki ŋani Hagar mbiin, le u ti san u chee.
Uwumbɔr aatuun nan ti kan Hagar nnyunbun mubaa chee, mu nan bi kipɔɔk ni, ki dɔ Sur aasan chee, le ki bui u ke, “Hagar, Sarai aanaagbiipii, aa nyan ni la, aan ki cha la?” U nan giin bui u ke, “M san ni ndindaan Sarai chee la.” Le Uwumbɔr aatuun ngbaan nan bui u ke, “Gir buen Sarai chee, ki ti li ye waanaagbiipii.” Le u ki bui Hagar ke, “M ga cha saamaal pɔr pam, ubaa aan ŋmaa kahn bi.
Aa ga maa ubijabo, ki yin u ke Ismael; ba pu?
Uwumbɔr ŋun saah wii limukl ponn ni pu na.
Le saabo ngbaan ga li bi ke timoor ni aabon na; u ni biken aan li mɔ tɔb.
U ni udo yaab aan ŋmaa kpaan koo tɔb chee.” Hagar nan baa ubaa ke, “M sil kan Uwumbɔr, le ki beenin bi limɔfal ni, ki ga ŋmaa tuk binib maah kan u pu na aa?” Le u nan yin Uwumbɔr u nan len u chee tibɔr na ke, “Sin le ye Uwumbɔr u waa mi na.” Nima pu le binib yin nnyunbun mu dɔ Kades ni Bered aakaasisik ni na ke, “U bi ki waa mi na aanyunbun.” Hagar nan ma ubijabo tii Abram, le Abram yin u ke Ismael.
Abram nan ye ŋibin imonko inaa ni ŋiloob le n‑yaayoonn ngbaan.
Lichakpangeei li ye tipuur aamɔkl na aabɔr Buyoonn Abram nan ti saa ŋibin imonko inaa ni kipiik ni ŋiwae na, le Uwumbɔr nan dan u chee ki nan bui u ke, “Min le ye Uwumbɔr Mpɔɔnsakpiindaan.
Tii mi naadii, ki li ŋani ni ŋan na n‑yoonn mɔmɔk.
M ga puu tipuur tii si ke aa ga li kpa yaabitiib pam.” Le Abram gbaan Uwumbɔr aanimbiin ni, le unimbil kpaa kitiŋ.
Le Uwumbɔr bui u ke, “M puu tipuur tii si ke aa ga li ye ŋitimbol pam aate.
Baan ki li yin si ke Abram, bi ga li gur yin si ke Abraham la, ba pu?
m ban m ŋa si ŋitimbol pam aate la.
M ga tii si yaabitiib pam, le ngem ga li ye bibɔrb.
Aa ga li kpa yaabitiib sakpen, le bi ga ŋa ŋitimbol pam.
“Maah puu pu tii si na, m ga li joo tipuur ngbaan ki tii si, ni aayaabitiib bimɔk ga paan ni aa pu na, aan ti li ye tipuur ti kaa kpa ndoon na.
M ga li ye Saawumbɔr, ni aayaabitiib Aawumbɔr.
M ga di kitiŋ ki aa ye uwɔwɔnja ki pu na tii si ni aayaabitiib.
Kanaann aatiŋ kee mɔmɔk ga li ye aa ni aayaabitiib yaan, le ki cha n‑yoonn mu kaa kpa ndoon na, le m ga li ye Baawumbɔr.” Uwumbɔr nan ki bui Abraham ke, “Aa mu kii tii mi ke aa ga li joo tipuur ngbaan mbamɔm; saabim ni aayaabitiib bi ga paan ni aa pu na mu kii tii mi ke bi ga li joo ti mbamɔm.
Aa ni aayaabitiib mɔmɔk kii ke ni ga li geei mbijabim bi mɔmɔk ni ga maa na aachakpan.
-N‑yoonn mue ki joo cha, ni yaa ma ubijabo u ti saa iwiin iniin daal kan, see ni gii uchakpaln, ki mu gii nimi aanaagbiib, ni baabijabim, ni naah daa binib bi na mɔmɔk aachakpan.
Nimina le ga mɔk ke tipuur bi tikaasisik ni.
See ni mɔmɔk gii ŋichakpan, aan ni li ye limɔkl ke maah puu tipuur ti tii si na aa kpa ndoon.
Uja yaa kaa gii uchakpaln kan, m ga yakr u maanib chee, ba pu?
ni mɔk ke u bii taah nan ŋa kimɔbaan ki na.” Uwumbɔr nan ki bui Abraham ke, “Aa taa ki yin aapuu ke Sarai, n‑yoonn mue ki joo cha, aa li gur yin u ke Sara.
M ga ŋa tinyoor ŋa u pu, le ki cha u maa ubijabo tii si.
M ga ŋa tinyoor ŋa u pu, le u ga li ye ŋitimbol pam aana, le bibɔrb ga nyan ni uyaabitiib ponn ni.” Abraham nan gbaan Uwumbɔr aanimbiin ni, le unimbil kpaa kitiŋ, tɔ, u nan piin ki laa usui ni, ki dakl ke, “Uja yaa ti saa ŋibin nkub kan, u ga ŋmaa maa ubo oo?
Sara aah ti saa ŋibin imonko inaa ni kipiik na, u ga ŋmaa maa ubo oo?” Le u baa Uwumbɔr ke, “Saan cha Ismael li ye maafaajir aa?” Le Uwumbɔr nan bui u ke, “Ayii.
Aapuu Sara le ga maa ubijabo tii si, le aa ga yin u ke Aisak.
M ga cha tipuur ngbaan li bi m ni uma ni uyaabitiib mu aakaasisik ni, ki joo cha n‑yoonn mu kaa kpa ndoon na.
Ti ye tipuur ti ga li bi cha, kaa kpa ndoon na la.
M ŋun saah ban m ŋa pu tii Ismael na, nima pu na, m ga ŋa tinyoor ŋa u pu, ki tii u mbim, ni yaabitiib pam.
U ga li ye bibɔrb kipiik ni bilee aate la, le m ga cha uyaabitiib ŋa litimbokpaan.
Tɔ, m ga cha maah puu tipuur na li bi aajapɔɔn Aisak, u Sara ga nan maa u libiln li choo na pu la, kinakokoona aayoonn le u ga nan maa.” Uwumbɔr aah len Abraham chee ki doo na le u siir buen.
Nwiin ngbaan daal, le Abraham nan gaa Uwumbɔr ki kii waamɔboln pu, le ki gii ujapɔɔn Ismael, ni bijab bimɔk nan bi udo lichiln ni na aachakpan.
Bijab ngbaan le ye waah nan daa binaagbiib bi na, ni baabijabim mɔmɔk.
Abraham nan ti saa ŋibin imonko inaa ni kipiik ni ŋiwae, le ki gii uchakpaln, le ujapɔɔn Ismael nan ye ŋibin kipiik ni ŋitaa.
-Abraham, ni ujapɔɔn Ismael, ni waanaagbiib mɔmɔk nan kpaan nwiin mubaa, le ki gii ŋichakpan.
Uwumbɔr aah nan puu ke u ga tii Abraham ubijabo pu na aabɔr Uwumbɔr nan dan Abraham chee Mamre aasui sakpiin na taab.
Nwiin aah nan tɔŋ sisik ni ki ton na, le Abraham nan ka waadiik aabisamɔb, le ki yaar lik, ki kan bijab bitaa bibaa si nima chee.
Waah ti yaar kan bi na, le u san buen bi chee, ki nan ti gbaan binimbiin ni, le ki di unimbil kpaa kitiŋ, le ki bui bi ke, “Ndindatiib, taa jer ndo man, kal ki fuur man; m bi do ke m chann nimi tichann la.
Cha m ban ni nnyun nan tii nimi, aan ni finn nitaa man; kal busub bue taab, ki fuur man.
M ga ti joo ni tijikaar, ni ji ki kan mpɔɔn nimi aasachuln ni.
Naah dan ndo pu na, ni nyuŋ mi pam, nima pu na, cha m chann nimi tichann.” Bi nan giin bui ke, “Aa ni lituln; ti kii kina.” Le Abraham nan san buen waadiik ni, upuu Sara chee, ki ti bui u ke, “Ŋa mala, ki ban n‑yon mu ŋan na, ki ŋa tijikaar,” le ki san buen waanaa ponn ni, ki ti chuu unaa u laa diin ki filk na, le ki cha waanaagbiija kɔr u, ki toor u mala.
Upuu aah ŋa tijikaar ngbaan doo na, le Abraham di ti ni nnaabiin, ni tinann ngbaan ti siin bi.
Abraham ubaa le nan chann bi tichann, busub ngbaan taab, le bi jin.
Le bi baa Abraham ke, “Aapuu Sara bi la chee?” U nan bui bi ke u bi kidiik ni.
Le bi ponn ni ubaa bui ke, “Iŋmal iwae yaa jer kan, m ga ki gir ni do, le aapuu Sara ga maa ubijabo.” Sara nan bi upuwɔb, ki si pek kidiik aabisamɔb, ki pel waah len pu na.
Abraham ni upuu Sara nan por pam, le Sara aa nan ki fu tipiir.
Nima pu na, Sara nan laa usui ni, le ki bui ke, “M ni nchal aah por pu na, m ga ki ŋmaa kan kina aapopiin aa?” Le Uwumbɔr baa Abraham ke, “Ba ŋa Sara laa ki dak ke, ‘Maah por pu na, m ga ki ŋmaa maa ubo oo?’ Nibaa pɔɔ min Uwumbɔr chee ee?
Maah len pu na, m ga ki gir ni iŋmal iwae aapuwɔb, le Sara ga maa ubijabo.” Nima pu na, Sara nan san ijawaan, le ki nee, ki bui ke, “Maa laa.” Uwumbɔr nan bui ke, “Ni ye mbamɔn ke aa sil laa.” Abraham aah gaŋ Uwumbɔr pu na Bijab ngbaan nan siir nima chee ke bi buen nin chee bi ga li waa Sodom aatiŋ na, le Abraham nan cheen bi lii nsan ni.
Le Uwumbɔr dakl usui ni ke, “Maah ban m ŋa pu na, maan di tibɔr ngbaan bɔr Abraham.
Uyaabitiib ga li kpa mpɔɔn ki ŋa litimbokpaan, u pu le m ga ŋa tinyoor ŋa ŋinibol mɔmɔk pu.
M lee u ke u di maakaal mɔk waabim, ni uyaabitiib, aan bi kii tii mi ki li ŋani ni ŋan na mbamɔm.
Bi yaa kii kina kan, m ga ŋa tinyoor ŋa bi pu ke maah nan puu pu tii Abraham na.” Le Uwumbɔr bui Abraham ke, “M ŋun Sodom ni Gomora aatim aanib aah tun titunwanbir sakpen pu na, see m buen ntim ngbaan ni, ki ti lik ke ti gbii aan taa gbii?” Bijab bilee ngbaan nan siir cha Sodom wɔb, le Uwumbɔr bee Abraham chee.
Abraham nan baa Uwumbɔr ke, “Aa ga sil kpaan bii bininyaam ni titunwanbirdam mɔmɔk aa?
Bininyaam yaa pii piiŋmu kan, aa ga bii kitiŋ ngbaan mɔmɔk aa?
Saan di cha ki taa bii kitiŋ ngbaan, binib piiŋmu ngbaan pu uu?
Mbamɔn, saan kpaan ki ku bininyaam ni titunwanbirdam kina.
Sin Uwumbɔr aa kee ŋa kina, kaan kii ŋa kina mu.
Aa yaa ŋa kina kan, bininyaam mu ga ji falaa titunwanbirdam chee.
Saan kii ki ŋa kina.
Sin Uwumbɔr u ye dulnyaa wee mɔmɔk aabɔjir na ga sil ŋa tiwan mɔmɔk ibamɔn ponn ni.” Le Uwumbɔr giin bui Abraham ke, “M yaa ti kan bininyaam bi pii piiŋmu Sodom aatiŋ ni kan, bininyaam ngbaan pu na, maan ki bii ki.” Abraham nan ki mee Uwumbɔr ki bui u ke: “M gaŋ si, cha pinn mi, maah beenin kpa lipobil ki bi len tibɔr aa chee na.
Ndindaan, m ye unibɔn la, le kaa kpa nsan m kpak si tibɔr.
Nibaakan, bininyaam ngbaan ga li ye imonko ilee ni biŋmu la, aa ga bii kitiŋ ngbaan mɔmɔk, binib biŋmu na aah bar pu na aa?” Uwumbɔr giin bui u ke, “M yaa kan ke bininyaam ngbaan pii imonko ilee ni biŋmu kan, maan bii kitiŋ ngbaan.” Abraham nan ki bui ke, “M gaŋ si, nibaakan bi ga li ye bininyaam imonko ilee baanja la.” Uwumbɔr bui u ke, “Bi yaa ye imonko ilee kan, maan bii ki.” Abraham nan ki bui ke, “Ndindaan, m gaŋ si, taa gee liŋuul m pu, cha m ki len tibɔr aa chee.
Nibaakan ni yaa ye bininyaam piitaa kan, aa ga bii ki ii?” Le u bui u ke, “Bi yaa fuu piitaa baanja kan, maan bii kitiŋ ngbaan.” Abraham nan ki bui ke, “Ndindaan, m gaŋ si, cha pinn mi, maah beenin kpa lipobil ki bi len tibɔr aa chee pu na.
Dakl ki lik, bininyaam ngbaan yaa ye moninko baanja kan.” Uwumbɔr nan ki bui u ke, “Bi yaa pii moninko kan, maan bii kitiŋ ngbaan.” Abraham nan ki bui ke, “Ndindaan, m gaŋ si, taa gee liŋuul m pu, ki cha m len kookoo aabɔr tee aa chee.
Nibaakan bi yaa pii binib kipiik baanja kan.” Uwumbɔr nan ki bui u ke, “Bi yaa pii kipiik kan, maan bii kitiŋ ngbaan.” Uwumbɔr aah ti len Abraham chee tibɔr doo na, le u siir buen, le Abraham mu gir kun.
Sodom yaab aatunwanbir aabɔr Uwumbɔr aatuuntiib bilee ngbaan nan ti fuu Sodom aatiŋ ni, kijook wɔb la, le Lot mu nan ka mbisamɔb nin chee bi diir koo kitiŋ ni na.
Lot aah kan bi na, u fii tooh bi nsan pu, le ki ti doon bi, le ki bui bi ke, “Ndindatiib, taa jer ndo man.
M bi do ke m chann nimi tichann la.
M gaŋ nimi, dan ndo man, aan ki nan finn nitaa, ki doon kinyeek kee ndo man.
Ni yaa fe woln kichakpiik ni kan, ni ki nab nimi aasachuln.” Le bi nan bui Lot ke, “Aayii, ti ga ti doon lipaal, kinyaŋ ponn ni la.” U nan bi ki gaŋni bi, le bi ti kii tii u, le ki buen udo.
Lot nan cha bi ŋa tijikaar nyaan tii bi, le bi jin.
Waahr aan bicham ngbaan koo ti doon na, Sodom aatiŋ ni aajab, binachipɔm, ni bininkpiib mɔmɔk, nan dan ki nan mann goln Lot aadichal.
Bi nan tar, le ki baa Lot ke, “Bijab bi bi aado kinyeek kee na bi la chee?
Nyan bi tii ni timi.
Ti ban ti doon bi chee la.” Le Lot nan nyan ki piin leŋ bicham ngbaan pu, le ki bui Sodom aajab ngbaan ke, “Njɔtiib, m gaŋ nimi, taa tun bakaa ngbaan aaboln kina man.
Lik man, mbisatiib bilee mɔk le bi, kaa nyi uja.
Cha m nyan bi tii nimi aan ni ŋa bi naah ban pu na.
Tɔ, bijab bee ye maacham la, nima pu na, see m kii bi pu.
Taa ŋa bi nibaa man.” Le Sodom aajab ngbaan nan bui Lot ke, “Siir nima, uwɔwɔnja wee.
Aa ye ŋma ki si tuk timi taah ga ŋa pu na.
Siir nima, lik suuna, ni yaa kaa ye kina kan, taah ga ŋa si pu na ga jer bi yaan.” Bijab ngbaan nan tur Lot, ke bi foor u jaaleŋ chee, aan ki gbaa wii jaaleŋ ki koo bicham ngbaan chee.
Le bicham bilee ngbaan laan chuu Lot, le ki daa u koon ni bibaa chee kidiik ni, le ki piin jaaleŋ.
Bi nan cha Sodom aajab ngbaan jɔb, le baa ki waa mbisamɔb chee.
Lot aah nan nyan Sodom aatiŋ ni pu na aabɔr Bijab bilee ngbaan nan bui Lot ke, “Nibaakan, aa ga ki li kpa japɔtiib, ni bisatiib, ni chootiib, bee aado yoo ubaa yaa bi kitiŋ kee ni kan, yin bi mɔmɔk, bi san nya kitiŋ kee ni, ba pu?
ti ban ti bii kitiŋ kee din wee la.
Uwumbɔr kan binib bee aatunwanbir aah wiir pu na, le u tun ni timi ke ti nan bii Sodom aatiŋ ngbaan.” Le Lot san buen uchootiib bilee bi nan ban bi yoor ubisatiib na chee, ki ti bui bi ke, “Ŋa mala ki san nya do man.
Uwumbɔr ban u bii kitiŋ kee la.” Le bi nan dak ke Lot ŋmanni bi la.
Naah woln kichakpiik ni na, le bijab bilee ngbaan bui Lot ke, “Ŋa mala ki yoor aapuu ni aabisatiib bilee na, ki san ŋmar man, nima kan, Uwumbɔr yaa bii kitiŋ ngbaan kan, naan kpo.” Lot aa nan ŋa mala.
Le Uwumbɔr nan san u kinimbaak, le bijab bilee ngbaan nan chuu u ni upuu, ni ubisatiib bilee na aaŋaal, le ki dar bi nyan kitiŋ ngbaan ni.
Le bijab ngbaan ubaa bui bi ke, “Li san mala ki ŋmar man.
Ni taa fenn lik nipuwɔb, ki mu taa sil nsan ni, kifataŋ kee ni.
Ni li san cha ŋijoo ŋee paab, nima kan, naan kpo.” Lot nan giin bui bi ke, “Maaninkpiib, aayii, m gaŋ nimi, taa siin timi dandar kina.
Ni ŋa timi tiŋann ki gaa timi lii a, ŋijoo ŋee paab daa sakpen a, nibaakan, taan kee fuu nima le tibɔbir ga pii timi, le ti kpo.
Naa waa kitiwaatiir kimina aa?
Ti peen kima la.
Ni waa ki, cha ti san buen nima.
Ki ye kitiwaatiir la, le ti yaa fuu nima kan, ti ga ŋmar.” Le Uwumbɔr aatuun ngbaan giin bui u ke, “Tɔ, ni ŋan, m kii kina.
Maan bii kitiŋ ngbaan ma.
Ŋa mala ki li san man.
Ni yaa kaa fuu kitiwaatiir ngbaan ni kan, maan ŋmaa tun maah ban m ŋa pu na.” Lot aah nan yin kitiŋ ngbaan ke kitiwaatiir na, le bi yin ki ke Soar.
Uwumbɔr aah bii Sodom ni Gomora aatim pu na Nwiin aah bi puur buyoonn na, le Lot fuu Soar aatiŋ ni.
N‑yoonn ngbaan le Uwumbɔr cha mmiigaal ni chirbil lir Sodom ni Gomora aatim ngbaan pu.
Mu nan bii ntim ngbaan, ni itingbaan mɔmɔk doo, le binib mɔmɔk, ni timoor, ni isui, ni tiwan nimɔk nan bi ntim ngbaan ni na kpo doo.
Tɔ, baah nan san cha na, le Lot aapuu nan fenn lik upuwɔb, le ki kpaln n‑yaan aatakpal.
Naah ki woln kichakpiik ni na, le Abraham buen nin chee u ni Uwumbɔr fe sil ki gbaa tibɔr na, le ki yaar lik Sodom ni Gomora aatim ngbaan, ni kifataŋ ngbaan mɔmɔk, le ki kan iŋmanyuu feei mu ni, ki naahn kimosakpeŋ aaŋmanyuu aah feei pu na.
Tɔ, Uwumbɔr aah nan bii kifataŋ aatim mu Lot nan koo na, u nan teer Abraham bɔr, le ki gaa unaal aajapɔɔn Lot lii.
Moab yaab ni Amonn yaab aah piin pu na Lot nan san ijawaan ke u li koo Soar aatiŋ ni, le ki nan di ubisatiib bilee na di san buen ŋijoo ŋibaa paab, le ki nan ti koo kitakpaluŋ kibaa ni.
Le ubisal upol nan bui unaal ke, “Tite bi por cha la, bijab mu aa bi ki ga yoor timi aan ti maa mbim.
Cha ti nyunn tite ndaan u gbii aan ti doon u chee ki dek ki maa mbim tii u.” Kinyeek le bi nan di ŋisubil aadaan tii bite le u nyun gbii, le ubisal upol na doon u chee.
Tɔ, waah nan nyun ndaan gbii ti nyaŋ na, waa nan nyi tiwan ni ubisal nan ŋa na.
Naah woln kitaak na, le upol ngbaan bui unaal ke, “M fe doon tite chee kinyeek na; cha ti ki tii u ndaan aan u gbii, nima kan, aa mu ga ŋmaa doon u chee kinyeek kee, aan ti mɔmɔk dek ki maa mbim tii tite.” Nima pu na, bi nan ki nyunn bite ndaan kinyeek ngbaan le u gbii, le ubisal uwaatiir mu doon u chee.
Waah nan ki nyun ndaan gbii ti nyaŋ na, waa nan nyi tiwan ni ubisawaatiir mu ki ŋa na.
Lot aabisatiib mɔmɔk bilee ngbaan nan ŋa kina le ki dek ŋipuu.
Upol nan ma ubijabo, le ki yin u ke Moab.
Uma le ye Moab yaab aayaaja.
Le uwaatiir mu nan ma ubijabo, le ki yin u ke Ben‑Ami.
U mu le ye Amonn yaab aayaaja.
Abraham ni Abimelek aabɔr Abraham nan fii Mamre aatiŋ ni, le ki buen Kanaann aaŋangii wɔb, ki ti bi Kades ni Sur aakaasisik ni.
Nee aapuwɔb le u nan buen ti kal Gerar aatiŋ ni.
Waah nan bi nima na, le u nan bui ke Sara ye uninkpan la.
Nima pu na, Gerar aabɔr u nan bi, bi yin u ke Abimelek na, nan cha bi joo ni Abraham aapuu Sara u chee.
Kinyeek kibaa daal le Uwumbɔr nan dan ubɔr ngbaan chee tidaŋ ni, le ki bui u ke, “M ga ku si; saah yoor upii u na kpa chal.” Abimelek mu aa nan kee doon upii ngbaan chee, le u bui ke, “Ndindaan, maa nyi la.
Aa ga ku m ni maanib aa?
Abraham le bui mi ke u ye uninkpan la, le upii ngbaan mu len ke uninja le na.
Maah ŋa pu na, maa dak nsui ni ke ni kpa taani.” Le Uwumbɔr nan giin mɔk u tidaŋ ni ke, “Mbamɔn, m nyi ke saah ŋa pu na, saa kpa taani, nima pu le maa kii ke aa doon u chee aan ki taa li kpa taani m chee.
Tɔ, dandana wee giin upii ngbaan tii uchal.
Uchal ye maabɔnabr la, le u ga mee mi tii si, nima kan, saan kpo.
Tɔ, aa yaa yii, kaa di u tii uchal kan, m sur si la, aa ni saanib mɔmɔk ga kpo.” Lichakpitaawoln le ubɔr Abimelek fii mala ki yin waaninkpiib, le ki tuk bi waah kan pu tidaŋ ni na, le ijawaan chuu bi pam.
Le Abimelek yin ni Abraham le ki nan baa u ke, “Ba ŋa aa ŋa timi kina?
M ŋa si ba aataani aan aa tɔŋ timi ke ti tun titunwanbir aan tibɔbir lir m ni maanib pu?
Saah ŋa mi pu na, naa ŋan ke unii ŋa kina.
Ba ŋa aa ŋa kina?” Abraham nan giin bui u ke, “M dak ke ubaa aa bi do ki san Uwumbɔr, le nibaakan bi ga ku mi ki gaa mpuu, nima pu le m bui ke u ye nninkpan la.
Mbamɔn, u sil ye nninkpan la.
Nte aabisal le na, waa ye nna aabo, le m yoor u, u li ye mpuu.
Le Uwumbɔr aah nan bui mi ke m nya nte do ki buen kitiyayaŋ ni na, le m bui mpuu ke, ti yaa ti fuu nimɔk na kan, u bui ke uninja le ye mi, kina le u ga mɔk mi waah gee mi pu na.” Le ubɔr Abimelek di Sara giin tii uchal Abraham, le ki tii Abraham ipiih, ni inaa, ni binaagbiib mu, le ki bui u ke, “Min le yeh kitiŋ kee.
Lik saah gee nin chee na ki li bi nima.” U nan bui Sara mu ke, “M ban m tii aaninja ŋimombil lichur aan ni mɔk ke aa kpa mbamɔn, le binib mɔmɔk ga bee ke saa tun bakaa ubaa.” -Abimelek aah nan ban u gaa Abraham aapuu Sara pu na, le Uwumbɔr nan cha bipiib bi mɔmɔk bi Abimelek do lichiln ni na ŋa biŋoob.
Nima pu na, Abraham nan mee Uwumbɔr tii Abimelek, le u cha u ni upuutiib, ni waanaagbiipiib pɔɔk, le bi ki piin ki ma mbim.
Sara aah ma Aisak pu na aabɔr Uwumbɔr nan ŋa tinyoor ŋa Sara pu, waah nan puu ke u ga ŋa pu na, le u dek lipuul ki ma ubijabo tii uchal Abraham, waah nan pɔr sakpen buyoonn na.
U nan ma u buyoonn Uwumbɔr nan len ke bi ga nan maa u na la.
Abraham nan yin u ke Aisak, le ubopɔɔn ngbaan aah nan ti saa iwiin iniin na, le ute Abraham gii uchakpaln, Uwumbɔr aah nan tuk u ke u ŋa pu na.
N‑yoonn ngbaan Abraham nan ye ŋibin nkub le ki nin ma Aisak.
Sara nan bui ke, “Uwumbɔr tii mi mpopiin, le ni mu ki kpa tilaar, le unii umɔk ŋun tibɔr tee na ga laa.” Le u ki len ke, “Ŋma ga ŋmaa bui Abraham ke upuu Sara ga ki maa ubo ki joo u?
M ma ubijabo buyoonn u por na.” Aisak nan muun, le waah nan lii libiil na, Abraham nan ŋa njim sakpiin.
Abraham aah nan nyan Hagar ni waabo pu na aabɔr Daalbaadaal le Ismael, u Ijipt yaab aapiibo Hagar nan ma u Abraham chee na, nan bi ŋani Aisak mbɔnyun.
Le Sara kan bi, le naa mɔɔr u, le u bui uchal Abraham ke, “Nyan unaagbiipii wee ni waabo aado.
Unaagbiipii wee aabo aa kpa nsan u ji lifaal li maabo Aisak ga ji na.” Le ni bii Abraham aasui pam, ba pu?
Ismael mu nan ye waabo la.
Tɔ, Uwumbɔr nan bui Abraham ke, “Taa cha ubo ngbaan ni una aabɔr li muk si sakpen.
Ŋa Sara aah len ke aa ŋa pu na.
Ni ye mbamɔn ke Aisak pu le m puu ke aa ga kan yaabitiib.
M ga cha Ismael mu maa pam, aan bi mu ŋa litimbokpaan.
U mu ye aajapɔɔn la.” Ni woln kichakpiik ni le Abraham ban tijikaar, le ki ban nnyun ŋa ntuun ni, ki di baln Hagar aabɔgbiln pu, le ki di waabo ngbaan tii u, le ki bui u ke u li cha.
Hagar nan chuun le ki yenni Beerseba aateersakpiin ni.
Waah nan joo nnyun mu na nan ti doo, le u di waabo Ismael di bil kitiŋ, busub bubaa taab, le ki buen ti kal nibaa chee ni daa siib ki cha ubo ngbaan.
U nan bui ke, “Maan ŋmaa li ka ki kan maabo aah ga kpo pu na.” Le u nan ka nima ki wii.
Uwumbɔr nan ŋun ubo ngbaan aah wii pu na, le upii ngbaan nan ŋun Uwumbɔr aaneel nyan ni paacham ki baa u ke, “Hagar, ba muk si?
Taa san ijawaan, Uwumbɔr ŋun saabo aah wii pu na.
Fiin, ki buen ti yoor ubo ngbaan ki sɔŋ usui.
M ga cha uyaabitiib ŋa litimbokpaan.” Le Uwumbɔr cha unimbil likr, le u kan nnyunbun nima chee.
Le u san buen ti lun nnyun nan tii waabo ngbaan, u nyun, le ki lun nnyun gbiin ntuun na mu.
Ubo ngbaan aah nan bi muun ni na, Uwumbɔr nan bi u chee.
U nan bi Parann aateersakpiin ni, le ki ŋa ukpakpaan.
Una nan yoor Ijipt yaab aapiibo le tii u. Abraham ni Abimelek aah nan ŋa kimɔbaan pu na aabɔr N‑yoonn ngbaan le Abimelek ni waajab aaninkpel u bi nan yin u ke Fikol na, nan buen Abraham chee ki ti bui u ke, “M nyi ke Uwumbɔr bi aa chee ki ter si n‑yoonn mɔmɔk.
Nima pu na, puu Uwumbɔr aanimbiin ni ke saan ŋmann mi, bee maabim, bee n‑yaabitiib.
M si aachaŋ ni pam, aa mu puu ke aa ga li si nchaŋ ni, ni kitiŋ kimina aanib pu.” Abraham nan giin bui u ke, “M puu.” Abraham nan tuk Abimelek waanaagbiib aah jenn uma Abraham aanib ki gaa nnyunbun mubaa pu na.
Abimelek nan bui ke, “Maa nyi unii u ŋa kina na.
Saa tuk mi tibɔr ngbaan, dandana wee le m laa ŋun ti.” Le Abraham nan tii Abimelek ipiih, ni inaa, le bima bilee ngbaan ŋa kimɔbaan.
Abraham nan yakr ki nyan ipiih i laa diin na ilole, waapiih ponn ni, le Abimelek baa u ke, “Ba ŋa aa ŋa kina?” Abraham nan bui Abimelek ke, “Gaa ipiih ilole yee.
Aa yaa gaa ipiih ngbaan kan, ni ga mɔk ke mi Abraham le gbii nnyunbun ngbaan.” Nima pu na, bi nan yin nima chee ke Beerseba, ba pu?
nima chee le Abraham ni Abimelek nan puu tii tɔb.
Baah nan ti ŋa kimɔbaan Beerseba aanyunbun ngbaan chee doo na, le Abimelek ni Fikol nan gir buen Filistia aatiŋ ni.
Beerseba aanyunbun ngbaan chee le Abraham nan ŋum busub bu aafar aa gbaar n‑yoonn mɔmɔk na, le ki doon Tidindaan Uwumbɔr u bi kaa kpa ndoon na.
Abraham nan bi Filistia aatiŋ ni ki yunn pam.
Uwumbɔr aah nan tɔŋ Abraham pu na aabɔr N‑yoonn mbaa le Uwumbɔr nan tɔŋ Abraham: u nan yin u ke, “Abraham.” Le Abraham kii ke, “M sɔ.” Uwumbɔr nan bui u ke, “Di aajapɔɔn, u ye aajapɔnbaal Aisak, aan aa gee u sakpen na, ki di u buen Moria aatiŋ ni.
Nima chee m ga mɔk si lijool libaa paab, aa di u toor kitork tii mi nima chee.” Naah woln kichakpiik ni na, le Abraham ban idɔ ki di paan waabon pu, le ki yoor Aisak ni waanaagbiib bilee ki di kpee ubaa pu.
Le bi piin ki cha Uwumbɔr aah nan mɔk u kitiŋ ki na ni.
Iwiin itaa daal, le bi nan lik ki waa kitiŋ ngbaan dandar.
Le Abraham nan bui waanaagbiib na ke, “Li si gbɔk ubon do chee na.
M ni njapɔɔn ga buen ti doon Uwumbɔr, aan ki gir ni, ni chee.” Abraham nan cha Aisak yoor idɔ i u ga ti di see kitork ngbaan na, le uma tee joo kijuk ni mmii.
Baah nan chuun cha na, le Aisak bui ke, “Nte.” Le u kii ke, “Maabo, m sɔ.” Le Aisak baa u ke, “M kan aa joo mmii ni idɔ, tɔ, upihbo u ti ga di toor kitork na bi la chee?” Abraham nan giin bui u ke, “Uwumbɔr le ga tii timi kitork aapihbo.” Le bima bilee ngbaan nan chuun cha.
Baah nan ti fuu nin chee Uwumbɔr nan mɔk Abraham na, le u maa kitork aabimbiln, le ki koo idɔ paan li pu, le ki chuu ujapɔɔn ki buu u iŋmin, ki di paan idɔ pu, libimbiln na paab, le ki yoor kijuk ke u kɔr ujapɔɔn ngbaan.
Le Uwumbɔr aatuun aaneel nyan ni paacham ki yin ke, “Abraham, Abraham.” Le u giin kii ke, “M sɔ.” Le nneel ngbaan bui ke, “Taa ku ubo ngbaan, ki taa ŋa u nibaa.
Dandana wee, m bee ke aa san Uwumbɔr ijawaan, ba pu?
saa yii ke saan di aajapɔnbaal na ki di toor kitork tii Uwumbɔr.” Abraham nan yaar ki lik, le ki kan upihja si timoor ni, uyiin lɔk busub waatiir bubaa ponn ni.
Le u buen ti chuu upihja ngbaan ki nan di toor kitork tii Uwumbɔr, kaa ki di ujapɔɔn toor.
Abraham nan yin nima chee ke, “Uwumbɔr le tii.” Ki nan saa din binib beenin len ke, “Uwumbɔr aajool paab le u tii.” Uwumbɔr aatuun aaneel nan ki nyan ni paacham lelee, ki bui Abraham ke, “M ga puu maayimbil pu ke m ga ŋa tinyoor ŋa aa pu pam.
Min Uwumbɔr le len kina.
Saah ŋa pu, kaa yii ke saan di aajapɔɔn tii mi na, nima pu le m puu ke m ga cha aayaabitiib li wiir ke iŋmabi aah bi paacham pu na, ki ga ki li wiir ke limɔɔtanbol li dɔ nnyusakpem aagbaan na.
Aayaabitiib le ga li nyaŋni baadim.
Aayaabitiib pu, le m ga ŋa tinyoor ŋa ŋinibol mɔmɔk pu, ni mu ye le ke aa kii maamɔb la.” Abraham ni ujapɔɔn nan ki gir buen waanaagbiib bilee, ni ubon na chee, le bi dii buen Beerseba aatiŋ ni, nin chee Abraham nan ti kal na.
Nahor aayaabitiib aabɔr N‑yoonn mbaa le Abraham nan ŋun ke Milka nan ma mbim biniin tii unaal Nahor.
Bima sɔ: Us le nan ye njan aabo, le Bus nan ye unaal, le Milka ki ma Kemuel, Kemuel mu ma Aram, le Milka ki ma Kesed, ni Haso, ni Pildas, ni Jidlaf, ni Betuel u nan ye Rebeka aate na.
Milka le nan ma mbijabim biniin bimina ki tii Nahor, u nan ye Abraham aanaal na.
Reuma, u nan ye Nahor aapuu uken na mu le nan ma Teba, ni Gaham, ni Tahas, ni Maaka.
Abraham aah nan daa kitiŋ u sub upuu Sara pu na aabɔr Sara nan bi ki ti saa ŋibin nkub ni moninko ni ŋilole le ki nin kpo.
U nan kpo Hebronn aatiŋ ki bi Kanaann aatiŋ ni na la, le Abraham nan wii u pu pam.
U nan siir upuu aah dɔ nin chee na, le ki buen Hef yaab chee, le ki ti bui bi ke, “M ye uwɔwɔnja, le ki nan bi ni chee; kooh nimi aatiŋ ngbaan nibaa chee tii mi aan m di mpuu sub nima.” Bi nan bui u ke, “Uninkpel, li pel taah len pu na, ti lik si ke aa ye uninyuun la; di aapuu ti sub likaakul li ŋan aa gee li na ponn ni.
Ti mɔmɔk ga li gee ke ti tii si likaakul li aa ban na, aan aa di aapuu sub li ni.” Le Abraham nan gbaan binimbiin ni, ki bui bi ke, “Njɔtiib, ni yaa gee ke m di mpuu sub nimi aatiŋ pu kan, mee Sohar aajapɔɔn Efronn, ke u di Makpela aatakpaluŋ ki bi gbɔk waakpagbaan na ki di kooh tii mi.
Cha u tuk mi kitakpaluŋ ngbaan aadaak mbamɔm, ninimbil ni do, nima kan, m yaa pan u kan, kitiŋ ngbaan ga li ye maatiŋ ki m ga li sui maanib nima chee na.” Efronn mu nan ka gbɔk Hef yaab biken aah kuuni kaa nin chee kitiŋ ngbaan aabisamɔb chee na; Efronn nan bui Abraham, binib ngbaan mɔmɔk aanimbil ni ke, “Li pel, uninkpel, m ga di bukpaab ngbaan mɔmɔk, ni kitakpaluŋ ki bi bu ponn ni na mu ki di tii si.
M ga di ki tii si, ndo yaab aanimbil ni, nima kan, aa ga ŋmaa di aapuu sub.” Tɔ, Abraham nan gbaan Hef yaab ngbaan aanimbiin ni, le ki bui Efronn, binib ngbaan mɔmɔk aatafal ni ke, “M gaŋ si, li pel, m ga li gee ke m daa kitiŋ ngbaan mɔmɔk.
M ga pa saah ban pu na, aan ki di mpuu sub nima chee.” Efronn nan bui ke, “Uninkpel, kitiŋ ngbaan ŋeer timi aamombil ikui inaa la.
Timi chee kan, naa ba ye nibaa.
Ti di aapuu sub kitakpaluŋ ngbaan ponn ni.” Abraham nan kii tii u, le ki kahn ŋimombil ngbaan pan u, waah nan tuk u waanib aatafal ni pu na.
Ŋimombil ngbaan nan ye baah joo pu tiir kitiir na la.
Kina le Efronn aakpaakon mu nan bi Makpela aatiŋ, ki dɔ gbɔk Mamre aatiŋ liwipuul wɔb na, nan kpaln Abraham aatiŋ.
U nan kpaan yeh kitiŋ, ni kitakpaluŋ, ni isui imɔk nan bi kitiŋ ngbaan ponn ni na.
Hef yaab bi nan bi nima na nan nyi ke kitiŋ ngbaan nan gur ye Abraham yaan la.
Le Abraham nan di upuu Sara sub kitakpaluŋ ngbaan ponn ni, Kanaann aatiŋ ni.
Nima pu na, Hef yaab aakpaab ngbaan, ni kitakpaluŋ na mɔmɔk nan kpaln Abraham aacheek la.
Abraham aah nan ban upii tii waabo Aisak pu na aabɔr N‑yoonn mue, Abraham nan por pam, le Uwumbɔr nan ŋa tinyoor ŋa waatuln mɔmɔk pu.
U nan bui waanaagbiijapol u lik waatuln mɔmɔk na, ke u di uŋaal ŋa uma Abraham aataapaln taab, ki puu tipuur ke, “M ban ke aa puu Uwumbɔr u ye paacham ni taab aadindaan na aayimbil pu, ke saan ban Kanaann aatiŋ kee pu aapiibo tii njapɔɔn.
See aa buen baah nan ma mi kitiŋ ki ni na, ndo yaab ni, ki ti ban upii tii njapɔɔn Aisak.” Tɔ, unaagbiija ngbaan nan baa u ke, “Nibaakan, aado aapiibo ngbaan yaa ti bui ke waan nya udo aatiŋ ni ki dan Kanaann aatiŋ ni kan, m giin aajapɔɔn buen saah nyan ni nin chee na aa?” Abraham nan bui u ke, “Lik suuna, ki taa di njapɔɔn gir buen ndo aatiŋ ni.
Uwumbɔr u ye paacham aadindaan na, uma le nyan ni mi nte do, ni ndo yaab aatiŋ ni, le ki puu ke u ga di kitiŋ kimina tii m ni n‑yaabitiib.
Uma le ga cha waatuun loln aa pu nsan, nima kan, aa ga ti kan upii ki nan tii njapɔɔn.
Ni yaa ye ke upiibo ngbaan yii ke waan dii ni si kan, naa ki ye saataani, aa nyan tipuur ngbaan ni a. Tɔ, ni yaa ye pu na kan, aa taa di njapɔɔn buen ndo aatiŋ ni.” Nima le unaagbiija ngbaan nan di uŋaal paan udindaan Abraham aataapan pu, le ki puu tipuur ke u ga ŋa waah len pu na mɔmɔk.
Unaagbiijapol u nan joo Abraham aawan mɔmɔk na nan nyan waaninkpel Abraham aalaakumii kipiik, ni tiwan pam, le ki buen Abraham aanaal Nahor aah bi kitiŋ ki na ni, ki bi Mesopotamia aatiŋ aaŋangan wɔb la.
Waah ti fuu nima na, le u nan cha laakumii tiib ngbaan doon kitiŋ, nnyunbun mubaa chee, kitiŋ ngbaan aagbaan.
Ni nan ye kijook wɔb, buyoonn bipiib chaa ikpen bi ti lu nnyun na.
Unaagbiija ngbaan nan bi mee Uwumbɔr ke, “Uwumbɔr, u ye maaninkpel Abraham Aawumbɔr na, cha m kan maah ban pu na, ki gbiin saah puu ke aa ga ŋa pu ki tii maaninkpel na.
M bi nnyunbun mu chee kitiŋ kee aasapɔm ga dan, ke bi nan lu nnyun na.
M ga bui bi ponn ni ubaa ke, ‘Mbisal, tii mi nnyun m nyu.’ U yaa bui mi ke, ‘Nyum, le m ga ki lu nnyun tii laakumii tiib bee mu aan bi nyu’ kan, nima le ga cha m bee ke uma le aa nyan ke u li ye Aisak aapuu.
Ni yaa ŋa kina kan, m ga bee ke aa sil gbiin tipuur ti aa nan puu tii maaninkpel na.” Waahr aan u ti mee Uwumbɔr doo na, le Rebeka fuu ni nnyunbun ngbaan taab ki tu libuul.
U nan ye Betuel aabisal la, Betuel mu nan ye Abraham aanaal Nahor aajapɔɔn, le Milka nan ye Nahor aapuu.
U nan ye upiibo u ŋan sakpen na la, le ki mu aa kee nyi uja.
U nan lun nnyun le ki gir cha.
Le unaagbiija ngbaan san buen u chee ki ti bui ke, “Mbisal, tii mi nnyun m nyu.” U nan bui unaagbiija ngbaan ke, “Nyum, uninkpel,” le ki ŋa mala le ki bar nnyun tii u, le u nyun.
Waah ti nyun doo na, le upiibo ngbaan bui ke, “M ga lu nnyun tii saalaakumii tiib mu, bi nyu bab.” U yaa lun ni bi nan nyun doo kan, le u ki san mala buen ki ti ki lu ni nan tii bi, le bi mɔmɔk ti nyun bab.
Unaagbiija na nan si lik upiibo ngbaan suuna, u nan ban u bee ke ni ye Uwumbɔr aageehn aan naa ye.
Waah nan lun nnyun tii laakumii tiib ngbaan mɔmɔk doo na, le uja ngbaan nyan salmaa aakur aabɔmbik ki kpa kidaak na, ni salmaa aakur aabuen ilee, ki di tii upiibo ngbaan, le ki nan baa u ke, “Mbisal, aate ye ŋma?
Mpaan ga li bi aate do aan m ni maanib bee ga doon kinyeek kimina aa?” Upiibo ngbaan nan bui ke, “Nte le ye Betuel, u ye Nahor ni upuu Milka aajapɔɔn na.
Laakumii aajikaar bi nte do, le mpaan mu bi, ni ga kan ki doon.” Le uja ngbaan gbaan kitiŋ ki doon Uwumbɔr.
U nan bui ke, “M pak Uwumbɔr u ye maaninkpel Abraham Aawumbɔr, ki gbiin waah nan puu tipuur ti tii u na.
U cha m nan tuur maaninkpel Abraham aamaal aachiln ni aanii le pu.” Le upiibo na san buen ti tuk una waah kan pu na mɔmɔk.
Rebeka nan kpa uninja ubaa, bi yin u ke Labann, le u nan san buen nnyunbun mu Abraham aanaagbiija ngbaan nan si mu chee na.
Labann nan kan kibɔmbik ni ibuen i nan bi uninkpan aaŋaal pu na, ki ŋun uja ngbaan aah tuk uninkpan pu na.
Labann nan buen Abraham aanaagbiija ni waalaakumii tiib aah si nnyunbun mu taab na chee, le ki ti bui u ke, “Dan ti buen ndo, aa ye unii u Uwumbɔr ŋa tinyoor ŋa aa pu na la.
Ba ŋa aa nan si do kina?
Mpaan bi ndo aa ga ti kan ki doon, le mpaan bi, saalaakumii tiib mu ga koo.” Nima pu na, uja ngbaan nan dii u buen udo, le Labann nan nyan ŋitun mɔmɔk waalaakumii tiib pu, le ki tii bi timoor ke bi ŋmɔ, le ki ban nnyun tii uja ngbaan ni waanib bi finn bitaa.
Baah nan di tijikaar siin u na, uja ngbaan nan bui ke, “Maan ji tijikaar see m bui nimi maah joo tibɔr ti na mɔmɔk.” Labann nan bui u ke, “Len saah joo pu na.” Le u bui Labann ke, “M ye Abraham aanaagbiija la.
Uwumbɔr ŋa tinyoor sakpen ki ŋa u pu, le u ŋa uwankpadaan.
Uwumbɔr tii u ipiih, ni iŋoob, ni inaa, ni tikunabr, ni salmaa aamombil, ni binaagbiib, ni laakumii tiib, ni ibon.
Le maaninkpel aapuu Sara por pam, tɔ, Uwumbɔr tii u ubijabo, le maaninkpel di waawangol mɔmɔk di tii waabo ngbaan.
Maaninkpel cha m puu ke m taa ban Kanaann aatiŋ ni aapiibo tii ujapɔɔn ngbaan, ke m dan ute do, waamaal aanib chee, ki nan ban upii tii waabo ngbaan.
Le m baa u ke, ‘Nibaakan, upiibo ngbaan yaa ti yii ke waan buen Kanaann aatiŋ ni kan, m ga ŋa kinye?’ Le u bui mi ke Uwumbɔr, u uma Abraham kii waamɔb na le ga cha waatuun dii mi buen ki ter mi, ke m ga kan upii u nyan ni waamaal ni na, ki nan tii ujapɔɔn.
U nan ki bui ke maah ga ŋa pu ki nya tipuur ngbaan ni na le ye ke m yaa buen udo yaab chee aan bi yaa yii mi kan, maa ki kpa taani ubaa.
“N‑yoonn mu m fuu ni nnyunbun chee din wee na, le m mee Uwumbɔr u ye maaninkpel Abraham Aawumbɔr na ke u ter mi, ki len ke, ‘Maah si gbɔk nnyunbun mu na, usapɔɔn ubaa yaa fuu ni ke u lu nnyun kan, m ga bui u ke u tii mi nnyun m nyu.
U yaa kii, ki mu yaa bui ke u ga tii maalaakumii tiib mu nnyun kan, nima le ga cha m bee ke uma le aa nyan tii maaninkpel aajapɔɔn.’ Waahr aan m mee Uwumbɔr nsui ni ti doo na, le Rebeka fuu ni nnyunbun ngbaan chee ki joo libuul u nan lu nnyun.
Le m bui u ke, ‘Mbisal, tii mi nnyun m nyu.’ U ŋa mala le ki bar nnyun tii mi le ki bui ke, ‘Nyum, le m ga lu nnyun tii saalaakumii tiib mu.’ Le m nyun, le u lun nnyun tii laakumii tiib mu.
Le m baa u ke, ‘Aate ye ŋma?’ Le u bui ke, ‘Nte le ye Betuel, u ye Nahor ni Milka aajapɔɔn na.’ Nima pu le m di kibɔmbik ni ibuen di ŋmaan uŋaal, le ki gbaan kitiŋ nima chee, ki pak Uwumbɔr u ye maaninkpel Abraham Aawumbɔr na, ba pu?
uma le ter mi, le m di nan tuur waamaal aanib do, le ki kan bibisal tii ujapɔɔn.
Tɔ, ni yaa kii ke ni ga ŋa maaninkpel aah ban pu na kan, tuk mi; ni yaa kaa ti ki kii kan, tuk mi, aan m mu dakl lik maah ga ŋa pu na.” Le Labann ni Betuel bui ke, “Tibɔr ngbaan nyan ni Uwumbɔr chee la.
Taan ŋmaa len tibaa.
Uwumbɔr le yaa ban kina kan, Rebeka sɔ, li joo u cha, ki ti di u tii saaninkpel aajapɔɔn.” Abraham aanaagbiija ngbaan aah nan ŋun kina na, le u gbaan kitiŋ ki doon Uwumbɔr.
Le u nyan ŋikeken, ni tikunabr, ni salmaa aatakpanyaan tii Rebeka.
U nan ki tii upiibo ngbaan aana ni uninja tiwan ni kpa kidaak na.
N‑yoonn ngbaan le unaagbiija na, ni waanib nin jin tijikaar ki nyun mu, le ki doon woln kitaak.
Naah woln na, le bi fii, le u bui ke, “M ga gir kun maaninkpel chee la.” Le Rebeka aaninja ni una nan bui u ke, “Cha upiibo ngbaan ŋa likpaakool, bee iwiin kipiik ti chee, aan aa li joo u chaa kun.” U mu nan giin bui bi ke, “Taa cha ti gaar do.
Uwumbɔr ter mi pam, cha m gir kun maaninkpel chee.” Le Rebeka aana ni uninja bui ke, “Cha ti yin Rebeka ki nan baa u lik.” Nima pu na, bi nan yin u le ki nan baa u ke, “Aa ga dii uja ngbaan buen aa?” Le u nan kii ke u ga dii u buen la.
Nima na, bi nan cha Rebeka ni waanaagbiipii u nan lik u tibir ni na dii Abraham aanaagbiija na, ni waanib buen.
Baah nan len tinyoor aaliin i ki ŋa Rebeka pu na sɔ: “Tininkpan, Uwumbɔr pee aa pu mmɔɔnyunsɔm aan aa maa pam; ki cha aayaabitiib nyaŋ baadim mɔmɔk.” N‑yoonn ngbaan le Rebeka ni waanaagbiisapɔmbim mɔmɔk gor, le ki diŋ laakumii tiib pu, ki dii Abraham aanaagbiija ngbaan buen.
Tɔ, Aisak nan buen kipɔɔk ni, nin chee bi yin ke, “U bi ki waa mi na aanyunbun na” chee, ki nan bi Kanaann aatiŋ ngbaan aaŋangii wɔb la.
U nan nyan kijook wɔb ke u chuun mann waakpaab, le ki kan laakumii tiib chɔr choo.
Buyoonn Rebeka mu yaar kan Aisak na, le u sunn laakumii pu, le ki baa Abraham aanaagbiija na ke, “Ŋma ye unachipɔɔn u chuun ikpaakon ni ki choo na?” U nan bui ke, “Maaninkpel ye.” Nima pu na, Rebeka nan di kikekengeŋ biin unimbil wɔb.
Unaagbiija ngbaan nan tuk Aisak waah ŋa pu na mɔmɔk.
Le Aisak di Rebeka di koon una Sara aadiik ni, le ki di u ŋa upuu.
Aisak nan gee Rebeka pam, le usui nan sɔŋ ki cha u suln una aakun bɔr.
Abraham aamaal muken aabɔr Abraham nan ki yoor upii u bi yin u ke Ketura na, ki di ŋa upuu.
Ketura mu nan ma Simrann, ni Joksann, ni Medann, ni Midiann, ni Isbak, ni Sua, ki tii Abraham.
Joksann le nan ye Seba ni Dedann aate, le Dedann aayaabitiib nan ye Asur tiib, ni Letus tiib, ni Leum tiib.
Midiann aajapɔtiib le nan ye Efa, ni Efer, ni Hanok, ni Abida, ni Eldaa.
Bimina mɔmɔk nan ye Ketura aayaabitiib la.
Abraham nan di waawangol mɔmɔk tii ujapɔɔn Aisak u Sara nan ma tii u na.
Waah nan laa beenin fu na, u nan ki di ngem mu tii upuutiib biken aah nan ma mbim mu tii u na mu.
U nan yakr ujapɔtiib ngbaan di buen liwipuul wɔb aatiŋ kibaa ni, ki cha ujapɔɔn Aisak.
Abraham aah nan kpo, ni baah sub u pu na aabɔr -Abraham nan por pam, u nan saa ŋibin nkub ni imonko itaa ni kipiik ni ŋiŋmu le ki nin kpo.
Le ujapɔtiib Aisak ni Ismael nan di u sub Makpela aatakpaluŋ aakaakul li bi bukpaab bu bi Mamre aawipuul wɔb na ponn ni.
Sohar aajapɔɔn Efronn u ye Hef aanii ubaa na le nan yeh bukpaab ngbaan.
Bukpaab ngbaan le Abraham nan daa Hef yaab chee na, le bi nan di Abraham sub upuu Sara chee.
Abraham aah nan kpo na, le Uwumbɔr nan ŋa tinyoor ŋa Abraham aabo Aisak pu, le u nan bi nnyunbun mu bi nan yin mu ke “U bi ki waa mi na aanyunbun” chee.
Ismael aamaal aabɔr Abraham le nan ma Ismael mu, una le nan ye Hagar, u nan ye Ijipt yaab aapiibo la, le ki nan ye Sara aanaagbiipii.
Ismael aabim aah paa tɔb pu pu na aayimbil sɔ: Nebayof, ni Kedar, ni Adbeel, ni Mibsam, ni Misma, ni Duma, ni Masa, ni Hadad, ni Tema, ni Jetur, ni Nafis, ni Kedema.
Bijab kipiik ni bilee ngbaan le aanib nan ŋa ŋitimbol kipiik ni ŋilee, ki di biyaajatiib ngbaan aayimbil yin baatim.
Ismael nan saa ŋibin nkub ni piitaa ni ŋilole le ki nin kpo.
Ismael aayaabitiib nan bi Hafila ni Sur aakaasisik ni, ki cha Ijipt aawipuul wɔb ki bi Asiria aasan chee na.
Bi ni Abraham aamaal biken aa nan kpaan bi tɔb chee.
Aisak aah nan ma Esɔ ni Jakob pu na aabɔr Abraham aajapɔɔn Aisak aabɔr sɔ: Aisak nan ye ŋibin imonko ilee le ki yoor upuu Rebeka u nan ye Betuel aabisal na.
Betuel nan ye Aram aatiŋ aanii, kitiŋ ki bi Mesopotamia ni na.
Rebeka nan ye Labann aaninkpan la.
Rebeka aah nan bi ki yunn kaa ma pu na, le uchal Aisak nan mee Uwumbɔr tii u.
Le Uwumbɔr nan ŋun waameel ngbaan ki cha Rebeka dek lipuul.
U nan dek bijaam aapuul la, le bi nan bi uponn ni ki leer tɔb.
Rebeka nan bui ke, “Ba ŋa mbimbin kina aaboln dan m pu?” Le u nan mee Uwumbɔr ke u cha u bee mbimbin ngbaan aatataa.
Le Uwumbɔr nan bui u ke, “Ŋinibol ŋilee le bi aaponn ni; saah ga maa bijaam bi na ga li ye ŋinibol ŋilee aanib la, le ubaa ga li pɔɔ jer uken, upol le ga nan li tun tii uwaatiir.” Naah nan ŋeer ke u maa na, le u ma mbijabim bi ye bijaam.
Njan aabo nan man le ki kpa tikor, nima pu na, bi nan yin u ke Esɔ.
Ubo u nan paa na nan nyan ni le ki joo Esɔ aataagbeln, nima pu na, bi nan yin u ke Jakob.
Aisak nan ye ŋibin imonko itaa le ki ma bijaam ngbaan.
Esɔ aah nan kooh waaninkpir tii Jakob pu na aabɔr Mbim ngbaan nan muun ki ŋa binib, le Esɔ nan nyi kikpaŋ aatuln pam, le ki nan gee chaa timoor ni sakpen, le Jakob nan ye unii u bi suuna na, le ki nan gee u li bi linampal.
Esɔ aah nan ye ukpan ki ku ipeel tii ute Aisak pu na, le u nan gee u pam, le Rebeka mu nan gee Jakob.
Daalbaadaal le Jakob nan bi ŋaa ŋituun aakpin, le Esɔ nyan ni kikpaŋ, le nkon joo u sakpen, le u bui Jakob ke, “M ga kpo nkon, tii mi saakpimann ngbaan siib m wub.” Nima pu le bi nan ki yin u ke Edom.
Jakob nan giin bui u ke, “Di tininkpir tii mi aan m mu tii si tikpin ngbaan.” Esɔ nan bui u ke, “Tɔ, nkon ban mu ku mi la, tininkpir na ga ŋa mi ba?” Jakob nan bui u ke, “Pue puu tipuur ke aa ga di tininkpir ngbaan tii mi.” Esɔ nan puu tii Jakob le ki di tininkpir ngbaan kooh tii u.
Le Jakob mu di tijikaar ni tikpin ngbaan tii Esɔ.
U nan jin ki nyun le ki fii buen.
Nima le mɔk ke Esɔ aatafal aa nan bi tininkpir ni.
Aisak aah nan bi Gerar aatiŋ ni pu na aabɔr Abraham aah nan bi Kanaann aatiŋ ni buyoonn na, le nkon mbaa nan lir nima, le Aisak aayoonn mu nkon nan ki lir kitiŋ ngbaan ni lelee.
Aisak nan buen Abimelek, u nan ye Filistia yaab aabɔr na chee, Gerar aatiŋ ni.
Buyoonn waa nan kee buen Gerar aatiŋ ni na, le Uwumbɔr nan dan u chee ki nan bui u ke, “Taa buen Ijipt aatiŋ ni.
Li bi kitiŋ kee ni, nin chee m bui si ke aa li bi na.
Li koo do, le m ga li bi aa chee, ki ŋa tinyoor ŋa aa pu.
M ban ke m di kitiŋ kee mɔmɔk tii sin ni aayaabitiib la.
Maah nan puu tipuur ti tii aate Abraham na, m ga li joo ti.
M ga cha aa maa ki li kpa yaabitiib bi li wiir ke iŋmabi na, le m ga di kitiŋ kee mɔmɔk tii bi.
Aayaabitiib pu le m ga ŋa tinyoor ŋa ŋinibol mɔmɔk pu.
M ga ŋa tinyoor ŋa aa pu; ba pu?
aate Abraham nan kii maamɔboln ki joo maakaal ni maakoobil mɔmɔk mbamɔm.” Nima pu le Aisak nan bi Gerar aatiŋ ni.
Bijab bi nan bi Gerar aatiŋ ni na aah nan baa u upuu aabɔr na, le u nan bui bi ke u ye uninkpan la.
Waa kii ke u bui bi ke upuu le na; ba pu?
u nan san ijawaan ki dak ke bi yaa bee ke upuu ye kan, bi ga ku u, ki yoor upuu Rebeka, waanyaan pu.
Aisak aah nan bi nima ki yunn siib na, le ubɔr Abimelek nan bi waadiik ni, ki lik takolu ni, le ki kan Aisak ŋani Rebeka ke upuu na.
Le Abimelek tun bi ti yin ni Aisak, le ki nan baa u ke, “Rebeka ye aapuu la aa?
Ba ŋa aa bui ke u ye aaninkpan la?” U nan giin bui ubɔr ngbaan ke, “M nan dak ke m yaa bui ke u ye mpuu kan, ni ga ku mi ki yoor u la.” Le Abimelek baa ke, “Ba ŋa aa ŋa timi kina?
Saah nan len pu na, maanib ponn ni ubaa yaa ba doon u chee kan, titunwanbir ngbaan ba ga li ye saataani la.” Nima pu na, Abimelek nan sur waanib ke, “Ubaa taa ŋa Aisak ni upuu bakaa ubaa.
Unii yaa ŋa bi bakaa kan, see bi ku udaan ngbaan.” Aisak nan kon ki bun njikaabim kitiŋ ngbaan ni, le u nan chee tijikaar libiln ngbaan ni, nfum nkub ki jer waah bun pu na, ba pu?
Uwumbɔr nan ŋa tinyoor ŋa u pu.
Waawan mɔmɔk nan too pɔr kpae, le u ŋa uwankpadaan.
U nan kpa ipiih, ni iŋoob, ni inaa, ni binaagbiib sakpen, le Filistia yaab nan kpa u pu lipiipoln.
Nima pu le bi nan faa titan gbiin inyunbun imɔk ute Abraham aanaagbiib nan gbii buyoonn u nan bi na.
Le Abimelek bui Aisak ke, “Nya timi aatiŋ ponn ni.
Aa kan liwankpal jer timi sakpen a.” Le Aisak nyan ti kal Gerar aafataŋ kibaa ni, le ki laa kal nima chee ki yunn siib.
Ute Abraham aayoonn le bi nan gbii inyunbun.
Abraham aakun aapuwɔb, le Filistia yaab nan faa titan gbiin i mɔmɔk, le Aisak ki lukr inyunbun ngbaan, ki yin i mɔmɔk ute aah nan yin i pu na.
Le Aisak aanaagbiib nan gbii nnyunbun mubaa kifataŋ ngbaan ni, le ki kan nnyun.
Gerar aatiŋ aapihkpaab nan tak Aisak aapihkpaab, nnyunbun ngbaan pu, le ki bui ke, “Timi le yeh nnyunbun ngbaan.” Nima le cha Aisak nan yin nnyunbun ngbaan ke, “Kijaak.” Le Aisak aapihkpaab nan ki gbii nnyunbun muken, le bi nan ki ban bi kijaak mu pu, nima le u nan yin mu ke, “Kinanaŋ.” Le u fii nima chee ki buen ti ki gbii muken.
Ubaa aa nan ki dan nan ban u kijaak mue pu, nima le u nan yin mu ke, “Lifuur.” U nan bui ke, “Dandana, Uwumbɔr tii timi lifuur ti li bi kitiŋ kee pu, ki kan tinyoor.” Aisak nan nyan nima le ki buen Beerseba aatiŋ ni.
Kinyeek ngbaan le Uwumbɔr nan bui u tidaŋ ponn ni ke, “Min le ye aate Abraham Aawumbɔr.
Taa li san ijawaan; m bi aa chee.
M ga ŋa tinyoor ŋa aa pu, ki cha aa maa pɔr, ki li kpa yaabitiib sakpen, ke maah nan puu tii maatutunn Abraham pu na.” Aisak nan maa libimbiln nima chee, le ki toor kitork ki doon Uwumbɔr.
Nima chee le u nan kal, le waanaagbiib nan ki gbii nnyunbun muken.
Aisak ni Abimelek aah nan ŋa kimɔbaan pu na Le Abimelek nyan ni Gerar aatiŋ ni ki dan Aisak chee.
Ahusaf u nan ye ujɔ na, ni Fikol u ye waajab aaninkpel na, nan dii ni u.
Le Aisak nan baa bi ke, “Ba ŋa ni dan m chee dandana wee?
Maah nan bi nimi aatiŋ ni na, naa nan gee maabɔr, le ki bui mi ke m nya nimi aatiŋ ni.” Bi nan giin bui u ke, “Dandana wee ti bee ke Uwumbɔr bi aa chee, le ti ban ke ti ni si ŋa kimɔbaan.
Ti ban ke aa puu ke saan ŋa timi bakaa ubaa, ke taah kaa nan ŋa si bakaa pu na.
Ti nan ŋa si tibulchinn, le ki cha aa nyan tido nsuudoon ponn ni.
Dandana wee, ni kpiir mɔk timi ke Uwumbɔr bi aa chee ki ŋa si tinyoor sakpen.” Aisak nan ŋa njim le ki chann bi tichann, le bi jin ki nyun.
Naah woln kichakpiik ni na, u ni Aisak nan puu tipuur tii tɔb.
Le Aisak nan chɔi bi, le bi gir kun kijɔtiik ni.
Liyaadaal ngbaan le Aisak aanaagbiib dan nan tuk u baah gbii nnyunbun mubaa pu na aabɔr.
Bi nan bui u ke, “Nnyunbun ngbaan kpa nnyun sakpen a.” Le u nan yin nnyunbun ngbaan ke, “Tipuur aanyunbun.” Nima chee le Beerseba aatiŋ kan kaayimbil.
Esɔ aapuutiib aabɔr N‑yoonn mu Esɔ nan saa ŋibin imonko ilee na, le u nan yoor Hef yaab aasapɔm bilee.
Bi nan yin ubaa ke Judif, u nan ye Beeri aabisal la, ki yin uken ke Basemaf u nan ye Elonn aabisal na.
Baabɔr nan bii Aisak ni upuu Rebeka aasui pam.
Aisak aah nan ŋa tinyoor ŋa Jakob pu pu na aabɔr N‑yoonn mue Aisak nan por pam, ki jɔb, kaa ki waa.
U nan yin ujapɔpol Esɔ, le ki bui u ke, “Maabo.” Le Esɔ kii ke, “Nte, m sɔ.” Aisak nan bui u ke, “Aa kan ke m por sakpen a, naan ki yunn, nibaakan m ga kpo.
Ti yoor saatɔm ni ipiin, ki buen timoor ni ki ti ku ni upeel, ki nan ŋa tijikaar nyaan ti m gee sakpen na tii mi, m ji.
M yaa jin doo kan, m ga ŋa maakookoo aanyoor ŋa aa pu, aan ki nin kpo.” N‑yoonn mu Aisak nan bi len Esɔ chee tibɔr ngbaan na, Rebeka nan si pel ti.
Nima pu na, Esɔ aah nan nyan buen kikpaŋ buyoonn na, le Rebeka buen ti bui Jakob ke, “M ŋun aate bui Esɔ ke u buen kikpaŋ ki ti ku ni tinann ki nan ŋa tijikaar nyaan tii u, aan u yaa jin doo kan, u ŋa waakookoo aanyoor ŋa u pu, Uwumbɔr aanimbiin ni, aan ki nin kpo.
Maabo, li pel maah ga tuk si pu na, ki ŋa kina.
Li cha ki ti chuu iŋoja i filk na ilee, ki ku tii mi mala, nima kan, m ga ŋa tijikaar nyaan ti aate gee sakpen na.
Aa di buen ti tii u aan u ji, le u ga ŋa tinyoor ŋa aa pu, aan ki nin kpo.” Jakob nan bui una ke, “Aa nyi ke nkpel Esɔ kpa tikor uwon pu pam, maawon joon la.
Nibaakan nte ga meeh mi ki bee ke Esɔ aa ye, m ŋmann u la; m yaa ŋa kina kan, nte ga puun lii m pu, kaan ŋa tinyoor ŋa m pu.” Una nan bui u ke, “Maabo, taa cha kina li muk si, aate yaa puun aa pu kan, cha tipuur ngbaan gir ni m pu; mbamɔn, ŋa maah bui si pu na, li cha ki ti ku ni iŋoob ilee ngbaan tii ni mi.” Le Jakob buen le ki ti joo ni tiŋonann ngbaan, le una ŋa tijikaar nyaan ti ute gee sakpen na.
Le Rebeka yoor Esɔ aawanpeenkaan nyaan, ni bi linampal na, le ki di peen Jakob, le ki di iŋogban na paan Jakob aaŋaal, ni usil pu, ki di tijikaar nyaan ngbaan, ni waah ŋa boroboro u na, tii Jakob.
Le Jakob di buen ute chee, ki ti yin u ke, “Nte.” Le ute kii ki baa ke, “Njapɔɔn ulau ye?” Le Jakob bui u ke, “Min, aajapɔpol Esɔ ye.
Saah bui ke m ŋa pu na, m doo a. Fii kal ki ŋmɔ tinann ngbaan, aan ki ŋa tinyoor ŋa m pu.” Aisak nan baa u ke, “Maabo, aa ŋa kinye ki kan tinann ngbaan mala kina?” Jakob nan bui u ke, “Aadindaan Uwumbɔr le ter mi.” Le Aisak bui Jakob ke, “Njapɔɔn, foor dan m chee, aan m di ŋŋaal baan aa pu.
Mbamɔn, Esɔ sil ye ee?” Le Jakob foor buen ute chee, le ute baan u pu le ki bui ke, “Nneel ngbaan naahn Jakob aaneel la, le ŋŋaal ma tee ye Esɔ aaŋaal.” Waa nan ŋmaa bee ke Jakob ye, ba pu?
uŋaal nan kpa tikor ke Esɔ aaŋaal na la.
U nan gor ke u ŋa tinyoor ŋa u pu, le ki ki baa lelee ke, “Mbamɔn, Esɔ sil ye ee?” Le Jakob bui ke, “Min Esɔ ye.” Le Aisak bui ke, “Njapɔɔn, li joo ni tinann ngbaan, m ŋmɔ.
M yaa ŋman doo kan, m ga ŋa tinyoor ŋa aa pu.” Le Jakob di tinann ngbaan tii u, ki kpee ŋisubil aadaan, le u jin ki nyun.
Waah jin doo na, le u bui ke, “Maabo, foor dan m chee ki nan moor ntakpiln.” Waah fuu ute chee buyoonn ki ban u moor utakpiln na, le Aisak ŋun waawanpeenkaan aabaan, ki ŋa tinyoor ŋa Jakob pu.
U nan bui ke, “Maabo aabaan naahn kisaak ki Uwumbɔr ŋa tinyoor ŋa ki pu na la.
Uwumbɔr ga tii si limaln li nyan ni paacham na, ki cha saasaak ngbaan ŋa tijikaar sakpen.
U cha aa li chee tijikaar ki li kpa ŋisubil aadaan sakpen.
U cha ŋitimbol mɔmɔk aanib li ye saanaagbiib ki gbaan aanimbiin ni.
U cha aa li ye aado yaab, ni aana aabim mɔmɔk aayidaan, aan bi li gbaani aanimbiin ni.
Uwumbɔr puun lii unii umɔk puun lii aa pu na pu, aan ki ŋa tinyoor ŋa unii umɔk ŋa si tiŋann na pu.” Esɔ aah nan gaŋ Aisak pu na aabɔr Kina le Aisak nan ŋa tinyoor ŋa Jakob pu.
Waah ti doo buyoonn, aan Jakob nyan buen na, le ukpel Esɔ mu nyan ni kikpaŋ kun ni.
U mu nan ŋa tijikaar nyaan ti ute gee na, le ki di buen ute chee, ki nan bui u ke, “Tɔ, nte, fii kal ki ŋmɔ tinann ngbaan, nima kan, aa ga ŋa tinyoor ŋa m pu.” Aisak nan baa ke, “Ŋma ye?” Le u bui ke, “Min, aajapɔpol Esɔ ye.” Le Aisak aah ŋun kina na, le uwon faa tɔtɔk, le u baa ke, “Ŋma ba ku ni upeel ki joo ni m chee na?
M laa jin tima le doo le aa nin koo ni na.
M di maakookoo aanyoor tii u a, nima pu na, udaan le yeh tinyoor ngbaan ki cha n‑yoonn mu kaa kpa ndoon na.” Esɔ aah ŋun kina na, le usui bii, le u wii ki kaani sakpen ki bui ke, “Nte, ŋa tinyoor ŋa m mu pu.” Ute Aisak nan bui u ke, “Aanaal Jakob dan nan ŋmann mi ki gaa saanyoor a.” Le Esɔ bui ke, “U jin mi nfum mulee le na.
Mbamɔn, ni ŋeer bi yin u ke Jakob.
Njan u nan ŋmann mi ki gaa tininkpir, le ki ki ŋmann tite mu ki gaa maanyoor.
Nte, saa gur tinyoor tibaa ki ŋa m pu uu?” Le Aisak bui u ke, “M di tininkpir tii uma la, le u ga li ye aa pu usaloln, le udo yaab mɔmɔk ga li ye waanaagbiib.
Le u ga li kpa tijikaar ki kpa ŋisubil aadaan mu sakpen.
Maabo, tinyoor tibaa aa ki bi m ga ki ŋa aa pu.” Le Esɔ nan bi ki gaŋni ute ki bui u ke, “Nte, tinyoor tibaa aa gur aa?
Nte, ŋa tinyoor ŋa m mu pu.” Usui aah bii sakpen pu na, le u wii ki kaani.
Le ute Aisak bui u ke, “Limaln aan nyan ni paacham ki lir ni aa pu.
Kitiŋ aan li kpa tinyoor tii sin.
Saajawan pu le aa ga li bi.
Aa ga li ye aanaal aanaagbiija la.
Le aa yaa yii kan, aa ga nyan uŋaal ni.” Esɔ nan nann Jakob, ba pu?
ute nan ŋa tinyoor ŋa Jakob pu ki cha u. U nan dakl ke, “Nte aakpotoor aa ki daa, waakpuul yaa jer kan, le m ga ku Jakob.” Tɔ, bina Rebeka aah nan ŋun Esɔ aah dak ki len pu na, le u yin Jakob, ki bui u ke, “Li pel, aakpel Esɔ bi dakl waah ga ŋa pu ki ku si na.
Maabo, ŋa maah ban m bui si pu na.
Siir mala ki san buen nninja Labann do, Harann aatiŋ ni, ki ti li bi nima, ki kii buyoonn aakpel Esɔ aaŋuul ga ti sɔŋ na, aan u yaa suln saah ŋa pu na kan, le m ga tun ni bi nan yin sin.
Naa ŋan ke m kpaan lann njapɔtiib bilee kina liwinbaal.” Aisak aah nan cha Jakob san buen Labann do pu na aabɔr Le Rebeka bui uchal Aisak ke, “Esɔ aapuutiib aabimbin aah bi pu na muk mi sakpen, ki cha naa mɔ mi n‑yoonn mɔmɔk.
Jakob mu yaa ki yoor Hef yaab aapiibo ubaa kan, naan ki li mɔ kpala.”
Aisak nan yin Jakob, le ki doon u, le ki bui u, “Taa yoor Kanaann aatiŋ kee ni aapiibo.
Li cha Mesopotamia aatiŋ ni, aayaaja Betuel do, ki ti yoor nima chee aapiibo, aaweeja Labann aabisatiib ponn ni ubaa.
Uwumbɔr Mpɔɔnsakpiindaan ŋa tinyoor ŋa aa ni aapuu pu, ki cha ni maa pɔr sakpen, nima kan, aa ga li ye ŋitimbol pam aate.
Uwumbɔr ŋa tinyoor ŋa aa ni aayaabitiib pu, ke waah ŋa tinyoor ŋa aayaaja Abraham pu pu na, aan ki cha aa gaa kitiŋ ki u nan di tii aayaaja Abraham aan aa bi ki ponn ni na.” Kina le Aisak nan cha Jakob buen Mesopotamia aatiŋ ni, uweeja Labann do.
Labann nan ye Aram aatiŋ aanii Betuel aajapɔɔn, ki mu ye Jakob ni Esɔ aana Rebeka aaninja la.
Esɔ aah nan ki yoor upii uken pu na aabɔr Esɔ nan ŋun ke ute Aisak ŋa tinyoor ŋa Jakob pu, le ki bui u ke u li cha Mesopotamia aatiŋ ni, ki ti ban upii nima chee.
U nan ki ŋun ke Aisak aah ŋa tinyoor ŋa u pu na, u nan sur u ke u taa yoor Kanaann aapiibo.
U nan bee ke Jakob kii ute ni una aamɔb ki buen Mesopotamia aatiŋ ni.
Esɔ nan bee ke ute Aisak aa gee ke bi yoor Kanaann aapiibim.
Nima pu na, u nan buen Ismael, u nan ye Abraham aajapɔɔn na chee, le ki ti yoor ubisal Mahalaf u nan ye Nebayof aaninkpan na, ki di kpee upuutiib biken na pu.
Jakob aah nan daŋ tidaŋ pu na aabɔr Tɔ, Jakob nan nyan Beerseba le ki nan cha Harann wɔb.
Nwiin aah nan ti lir na, le u fuu nibaa chee le ki doon nima.
U nan doon ke u geen, le ki di uyil kur litakpal libaa.
U nan doon daŋ ke u kan mpijadɔ si kitiŋ ki ti tuu paacham, le Uwumbɔr aatuuntiib chuun mu pu ki cha paacham ki ki sunni.
Le u kan ke Uwumbɔr si gbɔk u ki bui u ke, “Min le ye Uwumbɔr, aayaaja Abraham ni aate Aisak Aawumbɔr.
M ga di kitiŋ ki aa dɔ ki pu na tii aa ni aayaabitiib.
Bi ga li wiir ke kitiŋ aatanbol na.
Bi ga yaa gbiin dulnyaa wee ni mɔmɔk.
Le sin pu, ni aayaabitiib pu, m ga ŋa tinyoor ŋa ŋinibol mɔmɔk pu.
Taa suln, ki li teer n‑yoonn mɔmɔk ke m ga li bi aa chee, le ki ga li joo si saah ga buen nimɔk na, ki ga ki giin ni si kitiŋ kee pu.
Maan di si lii see m ŋa maah puu ke m ga ŋa si pu na.” Le Jakob nan finn ngeen pu, ki bui ke, “Uwumbɔr bi do.
U bi do chee, le maa nyi kina.” U nan san ijawaan le ki bui ke, “Do chee na kpa ijawaan sakpen a. Uwumbɔr do sil sɔ, ni ga sil li ye nin chee bi piir koo paacham na la.” Naah chaa woln ni na, le Jakob pue fii kichakpiik ni, le ki yoor litakpal li u nan di uyil kur na, le ki di ŋum nima chee aan li li ye litakpateerkaan.
U nan di nkpan kpir litakpal ngbaan pu ki di li tii Uwumbɔr, le ki yin nima chee ke Betel.
Bi nan yin kitiŋ ngbaan n‑yoonn mubaa ke Lus.
Le u nan puu tipuur nima chee ki tii Uwumbɔr ke, “Sin Uwumbɔr yaa ga li bi m chee, ki joo mi maasachuln ni, ki ga tii mi tijikaar ni tiwanpeenkaan, ki cha m gir kun nte do laafee kan, sin le ga li ye Maawumbɔr.
Litakpal li m di ŋum do ke m li joo teer saabɔr na ga li ye nin chee m ga li dooni si na, le saah ga tii mi tiwan ni na mɔmɔk, m ga nyan nibaabaa kipiik mɔk ponn ni ki giin tii si.”
Jakob aah nan ti fuu uweeja Labann do pu na aabɔr Jakob nan fii Betel aatiŋ ni, le ki nab waasachuln pu ki cha liwipuul wɔb.
Waah cha na, le u ti kpaan nyan nnyunbun mubaa pu, le ki kan ipiih ŋiker ŋitaa pu dɔ mann goln nnyunbun ngbaan.
Bipihkpaab bi nan joo ipiih ngbaan na nan lu nnyunbun ngbaan aanyun le tii ipiih ngbaan le i nyu, le bi nan di litakpasakpeln libaa di biin nnyunbun ngbaan aamɔb.
Bipihkpaab ngbaan mɔmɔk yaa nan ti joo ni baapiih kan, le bi chuu biln litakpal ngbaan le ki lu nnyun tii i, le ki ki giin litakpal na di biin mu pu.
Jakob nan baa bipihkpaab ngbaan ke, “Njɔtiib, ni nyan ni la chee?” Le bi bui ke, “Ti nyan ni Harann aatiŋ ni la.” Le u baa bi ke, “Ni nyi Labann, u ye Nahor aajapɔɔn na aa?” Le bi bui u ke, “Een, ti nyi u.” Jakob nan ki baa bi ke, “U pɔɔ ɔɔ?” Le bi bui u ke, “U pɔɔ.
Ubisal Rachel le joo ute aapiih choo na.” Le Jakob bui ke, “Nwiin aah laa wiir sakpen, kaa kee ŋeer ni di ipiih kunn na, ba ŋa naan piir nnyunbun aan ki lu nnyun tii ipiih ki ki giin i buen timoor ni?” Le bi giin bui u ke, “Taan ŋmaa ŋa kina, see ipiih ngbaan mɔmɔk fuu ni waahr le ti nin piir ki tii i nnyun.” Buyoonn Jakob nan bi len bi chee tibɔr ngbaan na, le Rachel fuu ni ki joo ni ute aapiih.
U nan ye upihkpaal la.
Jakob aah nan kan Rachel joo ni uweeja Labann aapiih na, le u buen nnyunbun na chee, ki ti chuu piir litakpal ngbaan ki lun nnyun tii ipiih ngbaan.
Le u buen ti moor Rachel aatakpiln ki piin ki kaani mpopiin pu.
U nan tuk Rachel ke, “M ye aate aamaal ni aanii la, Rebeka le ye nna.” Rachel nan san buen ti tuk ute; le ute aah ŋun uweeja Jakob aabɔr na, u nan san tooh u nsan pu ki ti bub chuu u ki moor utakpiln, le ki di u buen udo.
Jakob nan tuk u naah ŋa pu, u ti dan u chee na.
Le uma Labann bui u ke, “Een, mbamɔn, aa sil ye maawon, ni maasin ni aanii la.” Le Jakob nan bi u chee ki ti saa uŋmal ubaa.
Jakob aah nan yoor Rachel ni Lea pu na aabɔr Labann nan bui Jakob ke, “Naa mɔ ke aa li tun lituln tii mi dafir, ke saah ye maanii na pu.
Aa ban ke m pa si iŋa?” Labann nan kpa bisatiib bilee, bi nan yin upol ke Lea, ki yin uwaatiir ke Rachel.
Lea aanimbil nan ŋan pam, Rachel mu nan tee ŋan sakpen ki jer u. Jakob nan gee Rachel sakpen, nima pu le u bui ke, “Aa yaa ga di Rachel tii mi kan, m ga tun lituln ki ti saa ŋibin ŋilole tii si.” Le Labann bui u ke, “M yaa di u tii si kan, ni ŋan ki jer m di u tii unii ubaa, kina pu na, li bi m chee ki tun tii mi.” Le Jakob nan tun ki ti saa ŋibin ŋilole ngbaan ke u gaa Rachel, le waah nan gee Rachel sakpen pu na, ŋibin ŋilole ngbaan aa nan yunn u chee.
N‑yoonn ngbaan aah fuu na, le Jakob bui Labann ke, “N‑yoonn ngbaan fuu a, di aabisal tii mi.” Le Labann nan siin nwiin mu daal bi ga kpaan tɔb chee na, le ki chɔi binib ke bi dan, le ki ŋa njim.
Kinyeek ngbaan le Labann nan di Lea koon Jakob aadiik ni ti tii u, le bi kpaan tɔb chee.
Labann nan di waanaagbiipiibo Silpa di tii ubisal Lea, u li tun waatuln.
Naah woln kichakpiik ni na, le Jakob bee ke ni ye Lea le u ni u fe kpaan kinyeek na.
Le u buen Labann chee ki ti bui u ke, “Ba ŋa aa ŋa mi kina?
M nan choon si ki ban Rachel la.
Ba ŋa aa ŋmann mi?” Le Labann nan bui u ke, “Ni ye timi aakaal le ke see ti pue di upiibopol tii tichal, le ki nin paan uwaatiir.
Cha likpaakool libaa jer waahr, aan saah yoor Lea pu na aasariyaa yaa jer kan, m ki di Rachel mu tii si; le aa ga ki tun lituln tii mi ŋibin ŋilole u mu pu.” Jakob nan kii tii u, le likpaakool libaa ngbaan aah jer na, Labann nan di Rachel mu di tii u, le u di Rachel ŋa upuu.
Labann nan ki di waanaagbiipiibo Bilha mu tii ubisal Rachel, u li tun lituln tii u. Jakob nan ki yoor Rachel mu u li ye upuu, le u nan gee u ki jer Lea.
Rachel pu na, u nan ki tun lituln ki ti saa ŋibin ŋilole ki tii Labann.
Jakob aah nan ma mbim pu na aabɔr Uwumbɔr aah nan kan ke Jakob gee Rachel ki jer Lea na, le u nan cha Lea pue ma mbim, le Rachel nan chuun kaa maa.
Lea nan dek lipuul, le ki ma ubijabo.
Le u bui ke, “Uwumbɔr kan maamukl.
Maah ma ubijabo wee na, nchal ga li gee mi.” Nima pu na, u nan yin ubo ngbaan ke Rubenn.
U nan ki dek lipuul ki ki ma ubijabo, ki bui ke, “Uwumbɔr ŋun ke nchal aa gee mi, le u ki tii mi ubijabo wee mu.” Nima pu na, u nan yin u ke Simeonn.
Le u nan ki dek taataa ki ki ma ubijabo uken.
U ki bui ke, “Dandana wee, maah ki ma ubijabo tatar tii nchal na kan, u ga moo joo mi mbamɔm.” Nima pu na, u nan yin u ke Liifai.
Le u nan ki dek lipuul ki ki ma ubijabo uken.
U nan ki bui ke, “N‑yoonn mue, m ga pak Uwumbɔr sakpen.” Nima pu na, u nan yin u ke Juda.
Le Uwumbɔr nan laa cha u di cha kina kaa ki ma.
Tɔ, Rachel aa nan ma ubo tii Jakob, nima pu na, u nan kpa ukpel Lea pu lipiipoln, le ki bui uchal Jakob ke, “Aa yaa kaa tii mi mbim kan, m ga kpo.” Jakob aaŋuul nan fii Rachel pu pam, le u bui u ke, “Maa ye Uwumbɔr ki gaa waatuln tun tii u. Uma le aa tii si mbim.” Le Rachel nan bui uchal ke, “Maanaagbiipii Bilha sɔ.
Doon u chee, nima kan, u ga maa ubo tii mi.
Aa yaa ŋa kina kan, u ga maa ubo tii mi, le m li kpa mbim.” Nima pu na, u nan di Bilha tii uchal, le u doon u chee.
Le Bilha nan dek lipuul ki ma ubijabo tii Jakob.
Rachel nan bui ke, “Uwumbɔr le toor maabɔr tii mi.
Uma le ŋun maameel le ki tii mi ubijabo.” Nima pu na, u nan yin u ke Dann.
Le Bilha nan ki dek lipuul, le ki ki ma ubijabo uken tii Jakob.
Rachel nan ki bui ke, “M pɔɔn mbaa ki mee Uwumbɔr ki kan mbim ke nkpel aah kan pu na.” Nima pu na, u nan yin u ke Naftali.
Le Lea kan ke waa ki maa, le u di waanaagbiipiibo Silpa ki di tii uchal Jakob u di u ŋa upuu.
Le Silpa nan ma ubijabo tii Jakob.
Lea nan bui ke, “M kpa liyimɔɔn.” Nima pu na, u nan yin u ke Gad.
Silpa nan ki ma ubijabo uken tii Jakob.
Le Lea bui ke, “M kpa mpopiin pam.
Dandana wee, bipiib biken ga yin mi ke mpopiindaan.” Nima pu na, u nan yin u ke Aser.
Lidicheel yoonn nan fuu, le Rubenn buen tisar ponn ni ki ti ban ni ŋisubil ŋibaa, bi yin ŋi ke ngeehm aasubil, le ki joo ni ŋi nan tii una Lea.
Le Rachel bui Lea ke, “Tii mi aajapɔɔn aasubil ngbaan ŋibaa.” Lea nan giin bui u ke, “Saah gaa m chee nchal pu na aa ŋeer aa?
Dandana wee aa ki pɔɔni aabaa ke aa gaa njapɔɔn aasubil mu la aa?” Rachel nan bui u ke, “Aa yaa kii ki ga tii mi ŋisubil ngbaan kan, m ga di nchal tii si kinyeek kee, aa ni u doon.” Tɔ, buyoonn Jakob nan nyan ni kisaak ki kun ni kijook wɔb na, le Lea buen u chee ki ti bui u ke, “Kinyeek kee, aa ga koo ni maadiik ni la; ba pu?
m di njapɔɔn aasubil pan n‑yɔnn, aa pu a.” Nima pu na, Jakob nan koo Lea aadiik ni kinyeek ngbaan, le ki doon u chee.
Uwumbɔr nan ŋun Lea aameel pu, le u dek lipuul ki ki ma ubijabo ŋmuŋmur tii Jakob.
Le Lea bui ke, “Uwumbɔr pan mi maapar a, ba pu?
m di maanaagbiipiibo tii nchal.” Nima pu na, u nan yin waabo ngbaan ke Isakar.
Le Lea nan ki dek lipuul liken ki ma ubijabo loloob tii Jakob, ki nan bui ke, “Uwumbɔr tii mi ipiin nyanyaan.
Dandana wee, nchal ga nyuŋ mi, ba pu?
m ki ma ubijabo loloob tii u.” Nima pu na, u nan yin u ke Sebulunn.
Le ni joo cha, le u nan ki ma upiibo mu, le ki yin u ke Daina.
Tɔ, Uwumbɔr aa ki suln Rachel aabɔr, u nan ŋun waameel le ki cha ni ŋaŋ u chee, le u ma mbim.
U nan dek lipuul le ki ma ubijabo.
Le u bui ke, “Uwumbɔr chuu nyan maanimɔɔn le ki tii mi ubijabo.
Cha Uwumbɔr ki tii mi ubijabo.” Nima pu le u yin u ke Josef.
Jakob ni Labann aah nan kpokl pu na aabɔr Rachel aah nan ma Josef na, le Jakob bui Labann ke, “Cha m li chaa kun, ki gir buen ndo.
Di mpuutiib ni maabim bi m tun tii si bi pu na tii mi aan m kun.
Aa nyi maah tun litunyaan pu ki tii si na.” Le Labann nan bui u ke, “Cha m len tibɔr tee.
M baal, ki ŋun ke si pu le Uwumbɔr ŋa m pu tinyoor.
Tuk mi saapar aah ye pu na aan m pa si.” Le Jakob bui ke, “Aa nyi maah tun lituln tii si pu, ki joo saapiih i pɔr sakpen pu na.
Saapiih siib i aa nan kpa aan m fuu ni na, aa kan ke i pɔr sakpen, le m yaa di i buen nimɔk na kan, Uwumbɔr ŋani tinyoor ŋani i pu.
Dandana wee, n‑yoonn fuu ni ke m mu ban mbaa yaan.” Le Labann baa u ke, “Aa ban ke m pa si ba?” Le Jakob bui u ke, “Maa ban tipar tibaa.
M ga li beenin kpaa saapiih ngbaan, see aa ti kii maah ban m kpokl si pu na.
Cha m lik saapiih ngbaan ponn ni, ki nyan ipiih imɔk kpa mbɔm na, ni imɔk kpa mpem ni mbɔm na, ni iŋoob imɔk kpa mpem ni mbɔm na.
Maah ban tipar ti na le na.
Ni yaa bi cha kan, aa lik ke m ye unibamɔnn aan maa ye.
Buyoonn aa ga nan lik i na, aa yaa kan ipiih i kaa kpa mbɔm, bee iŋoob i kaa kpa mpem ni mbɔm na i ponn ni kan, aa bee ke m sun i la.” Le Labann bui u ke, “M kii kina.
Ti ga ŋa saah kpokl mi pu na la.” Tɔ, liyaadaal ngbaan le Labann nan nyan iŋoja i ye ichachal na, ni iŋoninkpel i mu ye ichachal, bee i kpa mpem i pu na ibaa.
U nan ki nyan ipihbɔn mu mɔmɔk le ki di i mɔmɔk ŋa ujapɔtiib aaŋaal ni, ki cha bi chuun iwiin itaa ki buen timoor ni, nin chee daa na.
Le Jakob nan gaa Labann aapiih i gur na ki joo i. Jakob nan ban isui ibaa aaboln aabon, le ki ban isui i aawon joon na mu aabon, le ki chuu puur tidapɔr i pu.
U nan di ibon ngbaan le ki bil tiwakor ngbaan aah nyu nnyun nin chee na.
U nan di ibon ngbaan di bil nnyun chee, ba pu?
buyoonn tiwakor dan ti nan nyu nnyun na kan, le ija dur isal pu.
Waah di ibon ngbaan bil pu na le ye ke tiwakor yaa lik kani ibon ngbaan kan, i ga maa i kpa mbɔm ni mpem na.
Jakob nan ki yakr iŋoob ni ipiih tɔb chee, le ki cha ti sil toŋ Labann aawakor ti ye tichachal ni tibɔmbɔnn na wɔb.
U nan ŋa kina ke uma aawakor pɔr kpee, le ki yakr ti Labann yaar chee.
Tiwakor ti nan kpa laafee na yaa ti ban ti dur tɔb pu kan, le Jakob di ibon ngbaan di bil yaah nyu nnyun nin chee na, nima kan, i ga maa ibɔnbɔn ni ichachal, le kaa nan di ibon ngbaan di bil i kaa kpa laafee na aanimbiin ni.
Nima pu le Labann aawakor ti nan gur na mɔmɔk aa kpa mpɔɔn, le Jakob yaar mɔmɔk ma nan kpa mpɔɔn.
Kina le Jakob nan ŋa mpɔɔndaan ki kpa tiwakor, ni binaagbiib, ni laakumii tiib, ni ibon sakpen.
Jakob aah san nyan Labann do pu na aabɔr Le Jakob ŋun ke Labann aajapɔtiib bui ke, “Jakob gaa tite aawan mɔmɔk a. Waah kpa tiwan nimɔk na nyan ni tite yaan ponn ni la.” Jakob nan ki kan ke uweeja Labann aa nan ki gee waabɔr ke waah nan gee u njan pu na.
Le Uwumbɔr nan bui Jakob ke, “Gir kun aate, ni aado yaab aatiŋ ni.
M ga li bi aa chee.” Nima pu na, Jakob nan tun ti bui Rachel ni Lea ke bi keln ni u waah bi kpaa tiwakor timoor ni nin chee na.
Baah fuu ni na le u bui bi ke, “M bee ke nite aa ki gee maabɔr ke waah nan gee mi njan pu na; tɔ, nte Aawumbɔr bi m chee.
Nimi bilee bee, ni nyi ke m tun lituln sakpen tii nite.
Le n‑yoonn pam, u jin mi pem pem ki kpeln waah ba ga pa mi pu na nfum kipiik pu.
Uwumbɔr mu aa kii ke u bii mi.
N‑yoonn mu nite Labann ti bui ke, ‘Iŋoob i ye ichachal na ye min yee na’ kan, see i mɔmɔk ga maa kina ŋmeen la.
U yaa ti ki bui ke, ‘Iŋoob i lul mbɔmbɔm ni mpepem na ye min yee na’ kan, see i mɔmɔk ga maa kina ŋmeen la.
Ni kan ke nite aah ji mi pem pem pu na, le Uwumbɔr di waapiih ni iŋoob di tii mi.
“Buyoonn tiwakor ngbaan nan piin ki bi maa na, le m daŋ tidaŋ, le ki kan ke iŋoja i nan bi dur ininkpel na nan ye i lul mbɔmbɔm ni mpepem na la.
Uwumbɔr aatuun nan len m chee tidaŋ ponn ni ki yin mi ke, ‘Jakob’.
Le m kii ke, ‘M sɔ.’ Le u bui mi ke, ‘Lik, iŋoja i mɔmɔk bi dur ininkpel na ye ibɔnbɔn, ni ichachal la.
Min le cha ni ŋani kina, ba pu?
m kan Labann aah ŋani si pu na.
Min le ye Uwumbɔr u nan dan aa chee Betel aatiŋ ni, nin chee aa nan di litakpal ŋum, ki di nkpan kpir li pu ki di tii mi, ke aa li teer mbɔr, ki nan ki puu tipuur tii mi na.
Dandana wee, gor saawan mɔmɔk, ki gir buen baah nan ma si kitiŋ ki ponn ni na.’” Le Rachel ni Lea gar Jakob ki bui ke, “Taa ki kpa lifaal libaa ti ji tite chee.
U ŋani ti mu ke taah ye biwɔwɔm le na.
U di timi kooh a, le dandana wee u jin tipar ngbaan doo a.
Le Uwumbɔr aah gaa waawankpal li ki di tii sin Jakob na, ye ti ni timi aabim yaan la.
Uwumbɔr yaa bui ke aa ŋa pu na kan, ŋa kina.” -Nima pu na, Jakob nan gor u ki gir ute do, Kanaann aatiŋ ni.
U nan di waabim ni upuutiib ki di kaan laakumii tiib pu, le ki pue loln nsan, ki peer waawakor, ni waah kan tiwan nimɔk Mesopotamia aatiŋ ngbaan ni na di buen.
Labann nan buen waawakor chee timoor ni, u ti chee waapiih aakor pu, le waah kaa bi buyoonn na, Rachel sun waawaa ŋi nan bi lichiln ni na.
Jakob nan ŋmann Labann, le kaa cha u nyi ke u ga nya udo.
U nan yoor waawan mɔmɔk le ki san mala buen.
U nan ti puur Yufrates aamɔɔl, le ki piin ki cha ŋijoo aatiŋ ki bi yin ki ke Gilead na ni.
Labann aah paan Jakob pu pu na aabɔr Naah ti saa iwiin itaa daal na, le bi tuk Labann ke Jakob san a.
Le Labann yoor waajab ki paan Jakob pu ki ti saa iwiin ilole daal, le ki ti pii u ŋijoo aatiŋ Gilead ni.
Kinyeek ngbaan le Uwumbɔr nan dan Labann chee tidaŋ ni, le ki bui u ke, “Aa li nyi ki taa ŋa Jakob nibaa.” Jakob ni waanib nan bi lijool libaa paab, le Labann mu ni waajab nan bi liken paab, Gilead aatiŋ ni.
Le Labann baa Jakob ke, “Ba ŋa aa ŋmann mi, ki yoor mbisatiib ke saah ton butɔb le ki gaa bi na?
Ba ŋa aa ŋmann mi ki loon san, kaa tuk mi?
Aa yaa ba tuk mi kan, m ba ga cha m ni maanib yoor tiwangbaakaan le ki li gaa ilahn ki kpa mpopiin ki cheen nimi.
Hali, saa cha m moor n‑yaabitiib ni mbisatiib aatakpin ki chɔi bi.
Saah ŋa pu na, ni naahn kijɔrk aatuln la.
M ba kpa mpɔɔn ke m ŋa si bakaa, le kinyeek na, aate Aawumbɔr fe sur mi ke m li nyi m ŋa si bakaa ubaa.
M bee ke aanimbil man aa gir kun, nima pu le aa san.
Ba ŋa aa sun maadichal ni aawaa?” Jakob nan giin bui u ke, “M san ijawaan ki dak ke nibaakan aa ga gaa aabisatiib m chee la.
Aa mu yaa kan unii u joo saawaa na kan, ku udaan ngbaan.
Ti mɔmɔk sɔ do, timi aanib bee le ga li ye biseeraadam, lik m ni maanib aawan mɔmɔk ponn ni, ki nyan saawan aah ye ni na mɔmɔk.” Jakob aa nan nyi ke upuu Rachel le sun ute Labann aawaa.
Le Labann nan koo Jakob aadiik ni ki biln, ki koo Lea mu, ni baanaagbiipiib bilee na aadir ponn ni ki biln, kaa kan waawaa ngbaan.
Le u koo Rachel aadiik mu ni.
Rachel le nan yoor ŋiwaa ngbaan ki di bɔr laakumii aajal taab, waadiik ni, le ki kal li pu.
Le Labann nan biln kidiik ponn ni, ni kookoo, kaa kan ŋi.
Rachel nan bui ute ke, “Uninkpel, taa gee liŋuul m pu, m fu tipiir la, nima pu le maan ŋmaa fii sil aanimbiin ni.” Le Labann nan biln, kaa kan waawaa ngbaan.
Kina pu na, Jakob aasui nan fii, waa ki ŋmaa chuu ubaa, le ki baa Labann ke, “M tee ŋa si ba aabakaa.
M tee bii nkaal mulamu aan aa kpa nsan ke aa paan ni m pu?
Dandana wee aa biln timi aawan mɔmɔk ni, aa kan saawan nilani?
Nyan ni siin, aan saanib ni maanib mɔmɔk kan ni, ki bee u ye mbamɔndaan na.
M bi aa chee ki ti saa ŋibin moninko le na, le ki joo saawakor mɔmɔk ti ŋa si tinyoor, m mu aa ŋman saapiih ubaa.
N‑yoonn mumɔk tipeewanbir yaa nan ti chuu saawakork kibaa na kan, ni nan ye min le aafalaa.
Maa nan yoor taakpab ti mɔk si ke naa ye maataani.
N‑yoonn mumɔk unaayuk yaa nan ti sun saawakork kibaa kinyeek, bee nwiin pu na kan, see min le ga teen si.
N‑yoonn pam le nwiin nan gbaa mi, le tiwoor mu ŋun mi kinyeek, maa ŋmaa geeni.
M nan jin kina aafalaa ŋibin moninko ŋi jer aan m nan bi aa chee na.
M nan tun lituln tii si ŋibin kipiik ni ŋinaa, aabisatiib bilee bee pu, le ki tun lituln ŋibin ŋiloob, maawakor ngbaan pu.
Falaa umina mɔmɔk ponn ni, aa nan kpeln saah ba ga pa mi pu na nfum kipiik pu.
Ni yaa kaa ye Uwumbɔr u nte Aisak ni n‑yaaja Abraham nan dii na nan bi m chee kan, kina m ba nyan aado nkuun la.
Uwumbɔr aah kan maafalaa ngbaan, ni maah tun tii si pu na, le kinyeek na u fe bui si mbamɔn.” Jakob ni Labann aah puu tipuur tii tɔb pu na aabɔr Labann nan bui Jakob ke, “Mpiibim bimina ye mbisatiib la, le min le yeh baabim ni tiwakor timina mɔmɔk.
Mbamɔn, tiwan nimɔk bi do na ye maawan la.
Le maah kaan ŋmaa gaa mbisatiib ni baabim na kan, m gor ke m ni si ŋa kimɔbaan.
Cha ti kuun ŋitakpal bil nibaa chee aan ni li teer timi kimɔbaan ngbaan aabɔr.” Nima pu na, Jakob nan yoor litakpal libaa le ki di ŋum, ke bi li teer kimɔbaan ngbaan aabɔr.
U nan bui waanib ngbaan ke bi kuuni ŋitakpal ki nan di bil libuul libaa ni.
Le bi nan kal ŋitakpal ngbaan chee ki jin tijikaar.
Labann aaliin ponn ni u nan yin nima chee ke, Jegar Sahadufa.
Le Jakob mu aaliin ponn ni, u yin nima chee ke Galeed, Le Labann bui Jakob ke, “Ŋitakpal ŋi ti kuun bil na le ga cha ti li teer kimɔbaan ngbaan.” Nima le cha bi yin nima chee ke Galeed.
Le Labann ki bui ke, “Uwumbɔr li lik ti mɔmɔk bilee, taah ga yakr tɔb chee pu na, ubaa taa ŋa uken bakaa.” Nima pu na, bi nan ki yin nima chee ke Mispa.
Labann nan ki bui ke, “Aa yaa ŋa mbisatiib bee bakaa, bee aa yaa ki yoor bipiib kpee bi pu kan, hali m yaa kaa nyi kan, teer ke Uwumbɔr waa si.
Ŋitakpal ŋi m kuun bil do na, ni litakpal li ŋum na le ye nteerm mu bi m ni sin aakaasisik ni na.
Tiwan nilee ngbaan le ga li teer timi.
M kii ke nwiin mbaa daal, maan lakr ŋitakpal ŋee pu jer ke m nan ban si kijaak, aa mu taa ŋa kina.
Aayaaja Abraham Aawumbɔr ni n‑yaaja Nahor Aawumbɔr le ga li ye timi aabɔjir.” Le Jakob aate Aisak Aawumbɔr aayimbil pu, u mu nan puu ke u mu ga li joo tipuur ngbaan.
U nan kɔr kiwakork ki toor kitork, lijool ngbaan paab, le ki nan chɔi waanib ngbaan, le bi dan nan jin tijikaar.
Baah jin doo na, le bi mɔmɔk kpaan doon lijool ngbaan paab.
Naah woln kichakpiik ni na, le Labann moor uyaabitiib ni ubisatiib aatakpin ki ŋa tinyoor ŋa bi pu, le ki chɔi bi, le ki gir kun udo.
Jakob aah gor ke u ni Esɔ ki kpaan tɔb chee pu na aabɔr Jakob mu nan cha, le Uwumbɔr aatuuntiib tooh u nsan ni.
Buyoonn u kan bi na, le u bui ke, “Uwumbɔr aatuuntiib sɔ,” nima le u nan yin nima chee ke Mahanaim.
Le Jakob tun bitutum bi loln u pu nsan ki buen ukpel Esɔ chee, Edom aatiŋ ni.
U nan bui bi ke bi ti bui Esɔ ke, “Min Jakob, saanaagbiija na, le ban m tuk maaninkpel Esɔ ke m buen Labann do ni yunn sakpen a, le dandana wee m ban ke m gir kun ni.
M kpa inaa, ni ibon, ni ipiih, ni iŋoob, ni binaagbiib pam.
Maaninkpel, nima pu le m tun ni ke bi nan tuk si, aa tii mi nsan m gir kun ni.” Buyoonn bitutum ngbaan gir ni Jakob chee na, bi nan bui u ke, “Ti buen aakpel Esɔ do, le u gor ki choo ke ni nan tooh tɔb nsan ni.
U choo ki joo ni bijab ikui inaa la.” Ijawaan nan chuu Jakob, le ni muk u. U nan chuu yakr binib bi bi u chee na nfum mulee, ki yakr waapiih, ni iŋoob, ni inaa, ni laakumii tiib mu kina.
U nan dak ke, “Esɔ yaa ban ke u tak bi kan, u ga pii njan aanib la, lelee yaab na ga ŋmaa san ŋmar.” Le Jakob mee Uwumbɔr ke, “N‑yaaja Abraham, ni nte Aisak Aawumbɔr, ŋun maameel.
Uwumbɔr, sin le bui mi ke m gir kun maatiŋ, ni ndo yaab chee, ke aa ga li kii ki ter mi tiwan mɔmɔk ni.
Lik saah ŋa mi, saanaagbiija, tiŋann, ni saah kii mi ki joo mi pu na; maa ba ŋeer aa ŋa mi kina.
Maah nyan ni nte do ki puur Jɔɔdann aamɔɔl na, m nan joo kijaangbeek baanja la, le dandana wee, sin pu, m kpa ŋiniker ŋilee, ni tiwakor ŋiker ŋilee ŋimina.
M mee si ke aa gaa mi nkpel Esɔ chee lii.
M san ijawaan ke nibaakan u ni waanib choo bi nan ku ti mɔmɔk, hali ki ku bipiib ni mbim mu la.
Teer ke aa nan puu tipuur tii mi ke aa ga li kii ki ter mi tiwan mɔmɔk ni, ki ga cha m maa pɔr, le n‑yaabitiib ga li wiir ke litambol li dɔ limɔɔl aagbaan na, le ubaa aan ŋmaa kahn bi.” -Jakob aah nan doon kinyeek ki woln na, le u nan nyan waawakor ponn ni tibaa, u di tii ukpel Esɔ ipiin.
U nan nyan iŋoninkpel ikui ilee, ni iŋoja moninko, ni ipihninkpel ikui ilee, ni ipihja moninko, ni laakumii tiib bi joo mbim na piitaa, ni inaaninkpel imonko ilee, ni inaaja kipiik, ni iboninkpel moninko, ni ibonja kipiik.
U nan faa yakr ni ŋiker ŋiker, le ki cha waanaagbiib kpaa ŋiker ŋiker ngbaan nibaabaa.
U nan bui bi ke, “Ni loln m pu nsan, aan ki li paa tɔb pu, ki li daa tɔb siib.” U nan bui usaloln ke, “Nkpel Esɔ yaa ton si ki baa ke, ‘Saaninkpel ye ŋma?
Aa cha la?
Ŋma yeh tiwakor ngbaan?’ kan, aa bui u ke, ‘Saanaagbiija Jakob le yeh ti, le ki bui ke m di ti tii si, waaninkpel Esɔ.
Jakob mu bi tipuwɔb ki choo dandana wee.’” Jakob nan ki bui waanaagbiib bi paa nlee, ni ntaa, ni bimɔk gur na kina la: “Ni mɔmɔk bui Esɔ njan yoo aah ga bui u pu na.
See ni mɔmɔk bui u ke, ‘Een, saanaagbiija Jakob le bi kɔnkɔni do ki choo na.’” Jakob nan dakl ke, “Nibaakan Esɔ yaa kan ipiin ngbaan kan, u ga li gee mi, aan ti yaa kan tɔb kan, u ga di cha pinn mi.” U nan ki doon kinyeek ngbaan, waah yakr tiwakor nin chee na, le ki cha bi di ipiin ngbaan loln nsan buen Esɔ chee.
Jakob ni Uwumbɔr aatuun aah nan mɔn Peniel aatiŋ ni pu na Kinyeek ngbaan le Jakob nan fii, ki yoor upuutiib bilee, ni baanaagbiipiib bilee, ni waabim kipiik ni ubaa na, le ki di puur Jabok aamɔɔl.
Waah nan di bi puur doo na, le u ki di waawangol mɔmɔk mu di puur, le u nan labr ti doon ubaa, lipepel liken na wɔb.
Nima chee le Uwumbɔr aatuun dan kinyeek ngbaan, le bi nan mɔn kitaak ti ban ki woln.
Uwumbɔr aatuun ngbaan aah kan ke waa ŋmaa nyaŋ u na, le u nyii Jakob aakpiik, le ki kper.
Le ntuun ngbaan bui u ke, “Ni ban ni woln la, di mi lii, aan m li cha.” Le Jakob bui u ke, “Maan cha aa buen, see aa ŋa tinyoor ŋa m pu.” Ntuun ngbaan nan baa u ke, “Bi yin si ke ba?” Le u bui ke, “Jakob.” Le ntuun ngbaan bui ke, “Saah mɔn ki nyaŋ Uwumbɔr ni unibɔn na, nima pu na, bi ga li gur yin si ke Israel la, baan ki yin si ke Jakob.” Le Jakob bui ke, “Aa mu tuk mi saayimbil.” Le u nan baa u ke, “Ba ŋa aa ban ke aa bee maayimbil?” Le u ŋa tinyoor ŋa Jakob pu.
Jakob nan bui ke, “M kan Uwumbɔr aanimbil wɔb le ki laa beenin fu.” Nima pu le u nan yin nima chee ke Peniel.
Le nwiin aah puu buyoonn na Jakob nyan Peniel ki cha, le ki nan deeni ukpiik pu.
Hali, ki yoor ni Jakob aayoonn na ki nan saa din, Israel yaab aa ji kikpiik pu aanann; ba pu?
Jakob aakpiik pu le Uwumbɔr aatuun ngbaan nan nyii.
Jakob ni Esɔ aah ton tɔb nsan ni pu na aabɔr Tɔ, Jakob kan ke Esɔ ni waajab ikui inaa ngbaan choo; nima pu le u chuu yakr waabim ki tii Lea, ni Rachel, ni binaagbiipiib bilee na.
U nan di binaagbiipiib ngbaan ni baabim le di loln nsan, le Lea ni waabim mu paa, le Rachel ni Josef gbeln kookoo, le Jakob loln bi pu nsan.
Waah pii ukpel Esɔ chee na, le u gbaan kitiŋ nfum mulole.
Esɔ ma nan san ni, le ki nan bub chuu u, le ki moor utakpiln, le bimɔk bilee nan wii tɔb pu.
Esɔ aah kan bipiib ni mbim na, le u baa ke, “Binib bee nyan ni la chee?” Le Jakob bui u ke, “Uwumbɔr aah ŋa tinyoor ŋa m pu ki tii mi bipiib ni mbim bi na le na.” Le binaagbiipiib na fuu ni ki nan doon Esɔ, le Lea ni waabim mu paan ni ki nan doon u, kookoo yaan le Josef ni una Rachel mu fuu ni ki nan doon u.
Le Esɔ ki baa ke, “Tiwakor ti m ba puen ton ti na nyan ni la?” Le Jakob bui ke, “Ipiin i m tii si na le bi na.” Le Esɔ bui u ke, “Nna aabo, maah kpa pu na ŋeer a; li joo sin yaan.” Le Jakob bui u ke, “Ayii, aa yaa sil di cha pinn mi kan, gaa maapiin ngbaan.
Saah gaa mi ki cha m kan aanimbil wɔb na, ni naahn ke maah kan Uwumbɔr aanimbil wɔb le na.
Pɔɔn aabaa ki gaa ipiin ngbaan.
Uwumbɔr ŋa mi tiŋann le ki tii mi tiwan nimɔk m ban na.” Jakob nan gaŋ u le u ti gaa ipiin ngbaan.
Le Esɔ bui u ke, “Ti li cha, m ni maanib ga loln nsan ki buen la.” Le Jakob bui ke, “Dandana wee, mbim ngbaan diŋ pam, kaan ki ŋmaa chuun woween, le tiwakor ni naabim mu diŋ kina.
M yaa ban mala mala kan, tiwaatiir na ga kpo la.
Loln nsan ki li cha, ti ni tiwakor ga li chuun suusuu, taah ga ŋman pu na, ki pii ni si Edom aatiŋ ni.” Le Esɔ bui ke, “Kina kan, cha maajab bee ngem bee aan ki cheen ni sin.” Jakob nan giin bui u ke, “Saah di cha pinn mi pu na, ni ŋeer a, cha saajab ngbaan li cha.” Liyaadaal ngbaan le Esɔ nan ki gir buen Edom aatiŋ ni.
Jakob ma nan buen Sukof aatiŋ ni, ki ti maa lidichal, ki ŋa tiwakor mu aaboo nima.
Nima pu le bi yin kitiŋ ngbaan ke Sukof.
Kina le Jakob nan nyan ni Mesopotamia ki cha le ki ti fuu Sekem aatiŋ, ni laafee; kitiŋ ngbaan nan bi Kanaann aapepel ni la, le u kal nkpaakon mubaa ni, kitiŋ ngbaan chee, le ki di tikunabr aamombil nkub daa nkpaakon ngbaan, Hamor u nan ye Sekem aate na, aayaabitiib chee.
Le Jakob maa libimbiln ki toor kitork ki doon Uwumbɔr nima chee, le ki yin nima ke, El Elohe Israel.
Ubɔr aajapɔɔn Sekem ni upiibo Daina aabɔr Jakob ni waamaal aah nan bi Sekem aatiŋ ni na, daalbaadaal le Jakob ni Lea aabisal Daina buen u ti doon kitiŋ ngbaan aapiib bibaa.
Ubɔr Hamor u nan ye Hif aanii na aajapɔɔn Sekem nan kan Daina, le ki chuu u mpɔɔn ki doon u chee.
U nan gee Daina sakpen a, le ki ban ke Daina mu li gee u.
Le u bui ute ke, “M ban ke aa tun tichandann upiibo wee aate chee, u tii mi nsan m yoor u.” Le Jakob ŋun ke Sekem jinn ubisal inimɔɔn, le ujapɔtiib aah nan buen timoor ni, kaa bi linampal na, le waa len tibaa.
Le Sekem aate Hamor buen Jakob chee; n‑yaayoonn ngbaan le Jakob aajapɔtiib mu nyan ni timoor ni ki kun ni.
Baah ŋun ke Sekem ŋa kina na, le ni tii bi mpobiyuk, ki cha baaŋuul fii Sekem pu sakpen, ke waah ŋa pu na, u lik seen Israel yaab sakpen a.
Le Hamor bui Jakob ke, “Njapɔɔn Sekem kan aabisal Daina ki gee u pam; ke aa tii u nsan u yoor u ki di ŋa upuu.
Cha ti ŋa kimɔbaan ki li yoor tɔb aabisatiib.
Nima le ga cha ni li bi do, ki maa ŋidichal naah gee nin chee na, ki li chuun tiir kitiirk nibaa pu, aan ki li kpa nibaa aatiŋ.” Sekem mu nan bui Daina aate ni uninjatiib ke, “Ni yaa cha m yoor Daina kan, m ga pa nimi naah ban tipar ti na mɔmɔk.
Ni yaa di u tii mi kan, ni bui mi naah ban tichoowan pu na, hali ni yaa wiir pu na kan, m ga pa nimi.” Sekem aah nan jinn Daina inimɔɔn pu na, le Jakob aajapɔtiib nan ŋmann Sekem ni ute Hamor, ki nan bui bi ke, “Taan cha tininkpan mɔn uja u kaa gii uchakpaln na, ni ga li ye inimɔɔn le ti chee.
Ni yaa kii ke ni ga geei ni mɔmɔk aachakpan ke taah geei pu na kan, ti mu ga kii ke u mɔn si, ki cha ti li yoor tɔb aabisatiib, ki li ka ni chee, aan ti ŋa unibaan.
Ni yaa kaa kii kina kan, ti ga gaa tininkpan la, aan ki fii.” Hamor ni ujapɔɔn Sekem nan kii tii bi.
Le Sekem aah gee Daina pu na nan cha u kii ke u ŋa mala baah len pu na.
U mu nan ye uninyuun le waamaal ni.
Le Hamor ni ujapɔɔn Sekem nan buen bido yaab aaninkpiib aah kaa nin chee ki kpokl tibɔr na, le ki ti tuk bi Jakob ni ujapɔtiib aah len pu na mɔmɔk.
Bi nan bui bi ke, “Binib bee ye bininyaam sakpen; cha bi li bi ti chee ki li chuun baageehn.
Timi aatiŋ ngbaan kpa mpaan bi mu ga ŋmaa kal ti chee.
Cha ti li yoor tɔb aabisatiib man.
Binib ngbaan bui ke ti yaa kii ki gii tichakpan ke baah geei pu na kan, bi ga kii ki li bi ti chee, aan ti ŋa unibaan.
Ti yaa ŋa baah len pu na kan, baawakor ni tiwan nimɔk bi kpa na aan li ye timi yaan aa?
Nima pu na, cha ti kii ki gii ŋichakpan man, aan bi li bi ti chee.” Kitiŋ ngbaan ni aanib mɔmɔk nan ŋa kimɔbaan ki kii tii Hamor ni ujapɔɔn Sekem aah kpokl bi pu na, le bijab mɔmɔk nan gii ŋichakpan.
Iwiin itaa aah fuu aan bichakpan aabuun moo ŋoor na, le Jakob aajapɔtiib bilee, Simeonn ni Liifai, bi ye Daina aaninjatiib na, nan yoor baajawan, le ki koo kitiŋ ngbaan ni, kaa faa ikuun, le ki ti ku bijab ngbaan mɔmɔk, ki kpee Hamor ni ujapɔɔn Sekem mu, le ki nyan Daina, Sekem do, ki di buen.
Baah ku bijab ngbaan doo na, le Jakob aajapɔtiib bi gur na koo kitiŋ ngbaan ni, ki ti yoor baawan mɔmɔk ki teen bininkpan aanimɔɔn pu.
Bi nan chur tiwakor mɔmɔk, ki yoor tijikaar mu ki kpee.
Bi nan yoor tiwan nimɔk ŋan na, ki chur bipiib ni mbim, ki yoor tiwan mɔmɔk baadir ni buen.
Le Jakob bui Simeonn ni Liifai ke, “Ni ban tibɔr tii mi; dandana wee, Kanaann yaab, ni Peris yaab, ni binib bimɔk bi kitiŋ kee ni na aan ki li gee timi aabɔr.
Maajab aa wiir, nibaakan bi ga kpokl tɔb, ki dan nan lir ti pu ki ku ti mɔmɔk.” Le bi nan giin bui bite ke, “Taan li ka lik aan bi jinn tininkpan inimɔɔn ke waah ye upiidagoor le na.”
Uwumbɔr aah ŋa tinyoor ŋa Jakob pu Betel aatiŋ ni pu na aabɔr Uwumbɔr nan bui Jakob ke, “Li cha Betel aatiŋ ni, ki ti li bi nima.
Aa maa kitork aabimbiln nima chee ki tii mi Uwumbɔr u nan dan aa chee buyoonn aa nan san aakpel Esɔ chee na.” Le Jakob bui waamaal, ni binib bimɔk nan bi u chee na ke, “Chuu nyan ŋiwaa ŋi mɔmɔk ni kpa na ki di mee man; ki ŋa nibaa chain aan ki kpeln nimi aawanpeenkaan man.
Ti ga nya do ki buen Betel aatiŋ ni, nin chee m ga ti maa libimbiln ki toor kitork tii Uwumbɔr u ter mi maamukl mɔmɔk ponn ni, ki bi m chee ni kookoo na.” Nima pu le bimɔk nan nyan ni baawaa mɔmɔk, ni tafajɔn tiib bi bi nan too na di tii Jakob.
Le u di nimɔk sub likpaln aasub bubaa taab, Sekem aatiŋ chee.
Nee aapuwɔb le Jakob ni udo yaab nan piin ki nyan cha, le ijawaan sakpiin chuu binib bi aatim nan bi gbɔk nima chee na, le baa kaa bi paan bi pu.
Le Jakob ni waanib nan ti fuu Lus aatiŋ ni; dandana bi gur yin kitiŋ ngbaan ke Betel la, ki bi Kanaann aatiŋ ni.
Le u maa kitork aabimbiln nima chee, le ki yin kitiŋ ngbaan ke Betel Aawumbɔr; ba pu?
Uwumbɔr nan di ubaa mɔk Jakob nima chee, n‑yoonn mu u nan san ukpel chee na.
Le Rebeka aanaagbiipii u bi nan yin u ke Debora na nan kpo, le bi di u sub likpaln aasub na taab, Betel aaŋangii wɔb.
Nima pu le bi yin likpaln aasub ngbaan ke “Iwiil Aakpaln.” Jakob aah nan gir nyan ni Mesopotamia aatiŋ ni ki cha kina na, le Uwumbɔr nan ki dan u chee ki nan ŋa tinyoor ŋa u pu, ki bui u ke, “Bi yin si Jakob la, tɔ, yoor din ki joo cha bi ga li yin si ke Israel la.” Kina le Uwumbɔr nan yin u ke Israel.
Le Uwumbɔr nan bui u ke, “Min le ye Uwumbɔr Mpɔɔnsakpiindaan.
Maa, ki pɔr, ki li kpa mbim.
Aayaabitiib le ga li ye ŋitimbol pam, le aa ga li ye bibɔrb aayaaja.
M ga di kitiŋ ki m nan di tii aayaaja Abraham ni aate Aisak na di tii si, ni aayaabitiib bi ga paan ni aapuwɔb na.” Uwumbɔr aah len kina doo na, le u siir buen ki cha u. Nima chee, libuul li ni Uwumbɔr nan len u chee tibɔr na, le Jakob di litakpateerkaan di ŋum nima, le ki di ŋisubil aadaan, ni nkpan kpir li pu, ki ŋa li Uwumbɔr yaal, le ki yin nima chee ke Betel.
Rachel aakun aabɔr Jakob ni waamaal nan nyan Betel aatiŋ ni ki cha, kaa kee fuu Efraf aatiŋ ni, le imalween chuu Rachel, ki ye imalween i pɔɔ ti nyaŋ na.
Buyoonn ni ti moo pɔɔk, u ti labr nkun na, le umamaan bui u ke, “Rachel, taa san ijawaan.
U mu ki ye ubijabo la.” Rachel mu nan labr nkun a, le waah ti fuur kookoo ki ban u kpo na, le u yin ubo ngbaan ke Benoni, le ute nan yin u ke Benjaminn.
Rachel aah nan kpo na, bi nan di u sub gbaŋ Efraf aasan chee, dandana bi yin nima chee ke Betlehem.
Le Jakob di litakpateerkaan libaa ŋum nima chee, le litakpal ngbaan beenin ŋub ki mɔk Rachel aakaakul chee ki nan saa din wee.
Le Jakob fii nima chee, le ki ti kal Eder aadifɔfɔŋ aapepel libaa.
Jakob aajapɔtiib aabɔr Buyoonn Jakob nan laa bi kitiŋ ngbaan ni na, le ujapɔɔn Rubenn doon Bilha chee, u nan ye ute Jakob aapuutiib na ponn ni ubaa la.
Jakob aah nan ŋun kina na, le usui fii, le liŋuul chuu u pam.
Jakob nan kpa mbijabim kipiik ni bilee la.
Lea aabim le nan ye Rubenn, Jakob aajan aabijabo, ni Simeonn, ni Liifai, ni Juda, ni Isakar, ni Sebulunn.
Rachel aabijabim mu le nan ye Josef ni Benjaminn.
Rachel aanaagbiipii Bilha aabim le nan ye Dann, ni Naftali.
Le Lea aanaagbiipii Silpa aabim nan ye Gad, ni Aser.
Jakob nan ma mbijabim ngbaan mɔmɔk Mesopotamia aatiŋ ponn ni la.
Aisak aakun aabɔr Le Jakob fuu ute Aisak chee Mamre aatiŋ ni, ki bi gbɔk Hebronn chee la, nin chee Abraham ni Aisak nan bi n‑yoonn mubaa na.
Aisak nan bi ki ti saa ŋibin nkub ni imonko inaa.
U nan por pam le ki nin kpo; le ujapɔtiib Esɔ ni Jakob di u sub.
Esɔ aamaal aabɔr Esɔ aah nan ma mbim bi na aabɔr sɔ; bi nan ki yin Esɔ ke Edom la.
Esɔ nan yoor Kanaann aanib aapiibim la.
Bi nan yin ubaa ke Ada, u nan ye Hef aanii Elonn aabisal na, ki yin uken mu ke Oholibama, u nan ye Ana aabisal na la.
Ana aate nan ye Sibeonn u nan ye Hif aanii na la.
Le bi yin uken mu ke Basemaf, u nan ye Ismael aabisal aan uninja ye Nebayof na.
Le Ada nan ma Elifas, le Basemaf mu ma Rewel; le Oholibama mu ma Jeus, ni Jalam, ni Kora.
Esɔ nan ma waabim bee mɔmɔk Kanaann aatiŋ ni la.
Le Esɔ yoor upuutiib ni waabim, ni waadichal ni aanib mɔmɔk, ki kpee waawakor ni waawan mɔmɔk ni u nan kan ni Kanaann aatiŋ ni na, le ki nyan unaal Jakob chee, ki buen kitiŋ kibaa ni.
Baah nan bi nin chee na aa nan ŋeer bimɔk kpaan ki li bi, kina pu le Esɔ nan nyan u chee; baawakor nan pɔr ti nyaŋ, le timoor aa ki fuu ti mɔmɔk.
Kina pu le Esɔ nan buen ti bi Edom, ŋigongon aatiŋ ni.
Esɔ, u nan ye Edom aatiŋ aanib aayaaja na aayaabitiib sɔ: -Esɔ aapuu Ada le nan ma Elifas, le Elifas mu ma mbijabim biŋmu.
Bi nan yin bi ke Temann, ni Omar, ni Sefo, ni Gatam, ni Kenas.
Le upuu u bi yin u ke Timna na mu nan ki ma Amalek tii u. Esɔ aapuu Basemaf le nan ma Rewel, u mu nan ma mbijabim binaa.
Bi nan yin bi ke Nahaf, ni Sera, ni Sama, ni Misa.
Le Esɔ aapuu Oholibama, u nan ye Ana aabisal ki mu ye Sibeonn aayaabil na, mu nan ma mbijabim bitaa, bi yin bi ke Jeus, ni Jalam, ni Kora.
Ŋinibol ŋi paa na le ye Esɔ aayaabitiib.
Le Esɔ aajapɔpol Elifas ye ŋinibol ŋi aayimbil paa na aayaaja: Temann, ni Omar, ni Sefo, ni Kenas, ni Kora, ni Gatam, ni Amalek.
Esɔ aapuu Ada aayaabitiib le na.
Le Esɔ aajapɔɔn Rewel ye ŋinibol ŋi aayimbil paa na aayaaja: Nahaf, ni Sera, ni Sama, ni Misa.
Esɔ aapuu Basemaf aayaabitiib le na.
Le ŋinibol ŋi mu aayimbil paa na ye Esɔ aapuu Oholibama u nan ye Ana aabisal na aayaabitiib: Jeus, ni Jalam, ni Kora.
Ŋinibol ŋee mɔmɔk nan ye Esɔ aayaabitiib la.
Uja u bi nan yin u ke Seir na aamaal aabɔr -Mpiin na, Edom aatiŋ aanib nan yakr ŋinibol aabɔŋ aabɔŋ la, le bi mɔmɔk aayaaja nan ye Seir, u ye Hori aanii ubaa na.
Seir aajapɔtiib nan ye Lotann, ni Sobal, ni Sibeonn, ni Ana, ni Disonn, ni Eser, ni Disann.
Bi mɔmɔk nan ye bibɔrb la.
Hori ni Hemann nan ye binibaam la, le Lotann ye biyaaja.
Lotann aaninkpan le nan ye Timna.
Alfann, ni Manahaf, ni Ebal, ni Sefo, ni Onam nan ye binibaam la, le Sobal ye biyaaja.
Sibeonn nan kpa mbijabim bilee, Aya ni Ana.
Ana ngbaan le nan ti kan inyunbun i aanyun ton na ibaa, waah nan joo ute aabon timoor ni buyoonn na.
-Ana nan ye Disonn aate la, uma le nan ye Hemdann, ni Esbann, ni Itrann, ni Kerann aayaaja.
Le Ana nan ki kpa bisal ubaa bi yin u ke Oholibama.
Bilhann, ni Saafann, ni Akann nan ye binibaam la, le Eser nan ye biyaaja.
Us ni Arann nan ye binibaam la, le Disann nan ye biyaaja.
-Hori yaab aanibol bi nan bi Edom aatiŋ ponn ni na le paa na: Lotann, ni Sobal, ni Sibeonn, ni Ana, ni Disonn, ni Eser, ni Disann.
Edom aatiŋ aabɔrb aabɔr -Bibɔrb bi aayimbil paa tɔb pu na le nan pue joo Edom aatiŋ, le Israel yaab nan nin kaan bibɔrb.
Bi nan jin nnaan ki paa paa tɔb pu kina la: Beor u nan nyan ni Dinhaba aatiŋ ni na aajapɔɔn Bela.
Sera u nan nyan ni Bosra aatiŋ ni na aajapɔɔn Jobab.
Husam u nan nyan ni Temann aatiŋ ni na.
Hadad u nan ye Bedad u nyan ni Afif aatiŋ ni na aajapɔɔn.
Bedad le nan to butɔb ki nyaŋ Midiann yaab, Moab aatiŋ ni na.
Samla, u nan nyan ni Masreka aatiŋ ni na.
Saul, u nan nyan ni Rehobof, kitiŋ ki bi limɔɔl chee na.
Akbor aajapɔɔn Baal Hanann.
Hadad u nan nyan ni Pau aatiŋ ni na.
Upuu Mehetabel nan ye Matred aabisal la, le u nan ye Mesahab aayaabil.
-Le Esɔ nan ye Edom aanibol ŋi paa na aayaaja: Timna, ni Alfa, ni Jetef, ni Oholibama, ni Ela, ni Pinonn, ni Kenas, ni Temann, ni Mibsar, ni Magdiel, ni Iram.
Nin chee ŋinibol ŋimina mɔmɔk bi na, bi di baayimbil le yin ŋipepel ngbaan.
Josef ni ukpetiib aabɔr Jakob nan beenin bi Kanaann aatiŋ ponn ni nin chee ute Aisak nan bi na la.
Jakob aamaal aabɔr sɔ: Ujapɔɔn Josef nan ye ŋibin kipiik ni ŋilole aanachipɔnbo la, le u ni ukpetiib kpaa bite aawakor, u ni ute aapuutiib Bilha ni Silpa aabim le nan kpaa tiwakor ngbaan.
U nan joo ni ukpetiib aabɔr ti kaa ŋan na le ki nan tuk ute.
Jakob nan gee Josef sakpen ki jer ujapɔtiib biken, ba pu?
waah nan por buyoonn na le u ma u.
Le u nan ŋal libɔkul li aaŋaal fɔk ki ŋan na tii u. Josef aakpetiib aah kan ke bite gee u ki jer bi na, le bi nan u, kaa ki len tibɔnyaan u chee.
Kinyeek kibaa daal, le Josef nan daŋ tidaŋ, le ki tuk ukpetiib tidaŋ ngbaan aabɔr.
Waah tuk bi na, le bi moo nann u sakpen.
U nan bui bi ke, “Li pel maadaŋ ngbaan aabɔr man.
Ti mɔmɔk nan bi kisaak le ki chee ipui, le buyoonn m di maapuijaal di bil na, le li fii sil chob, le nimi aapuijaan mu fii sil, le ki goln n‑yaal ki gbaan linimbiin ni.” Le ukpetiib baa u ke, “Aa dak ke sin le ga li ye timi aabɔr ki lik timi ii?” Le waadaŋ ngbaan aabɔr ni waah len pu na nan cha liŋuul moo chuu ukpetiib, le bi nan u sakpen.
Josef nan ki daŋ tidaŋ tiken, le ki bui ukpetiib ke, “M ki daŋ tidaŋ tiken, ki kan nwiin, ni uŋmal, ki kpee iŋmabi kipiik ni ubaa gbaan nnimbiin ni.” U nan tuk ute mu tidaŋ ngbaan aabɔr, le ute nan sur u tibɔr ngbaan pu, le ki baa u ke, “Ba aadaŋ aaboln le aa daŋ kina?
Aa dak ke aana, ni aakpetiib, ki kpee min, ti ga nan gbaan aanimbiin ni ii?” Le Josef aakpetiib nan kpa lipiipoln u pu; ute ma nan bi dakl tibɔr ngbaan pu n‑yoonn mɔmɔk.
Baah di Josef kooh bi di u buen Ijipt aatiŋ ni pu na aabɔr Daalbaadaal le Josef aakpetiib di bite aawakor buen Sekem aatiŋ ni, timoor ponn ni.
Le bite Jakob bui Josef ke, “M ban ke aa buen Sekem aatiŋ ni, aakpetiib aah bi nin chee ki kpaa tiwakor na.” Le Josef bui u ke, “M gor ke m buen.” Le ute bui u ke, “Buen ki ti lik ke aakpetiib ni tiwakor ngbaan kpa laafee aan baa kpa, ki gir nan bui mi.” Le ute tun u, le u nyan Hebronn aafataŋ ni ki buen.
Le Josef ti fuu Sekem aatiŋ ni, ki chuun yenni kitiŋ ngbaan aapɔɔk ponn ni, le uja ubaa ti kan u ki baa u ke, “Aa chuun ban ba?” Le u bui uja ngbaan ke, “M chuun ban nkpetiib bi joo tiwakor timoor ni do na la.
Aa ga ŋmaa tuk mi baah bi nin chee na aa?” Le uja ngbaan bui u ke, “Bi nyan do ki buen a. M ŋun bi len ke bi cha Dotann aatiŋ ni la.” Le Josef di paan bi pu, le ki ti kan bi Dotann aatiŋ ni.
Bi nan si le ki waa u dandar u choo, le bi bi kpokl ke bi ku u, le u nin fuu ni bi chee.
Le bi bi ki len tɔb chee ke, “Lik, u ŋmaa daŋni tidaŋ na le ti choo na.
Cha ti ku u ki di waawon ŋa nnyunbunkuun mubaa ponn ni.
Ti ga ti bui ke kipeewanbiik kibaa le ku u.
Le ti ga lik ke waadaŋ ngbaan ga doo kinye.” Rubenn nan ŋun baah len pu na, le ki pɔɔn ubaa ke u ba gaa Josef lii.
U nan bui bi ke, “Taa cha ti ku u. Cha ti di u lii nnyunbun mubaa ni, timoor tee ponn ni, ki taa ku u man.” U nan len kina ki dakl waah ga ŋa pu ki gaa u lii ki di u ti tii ute na la.
Le Josef aah fuu ni ukpetiib chee na, le bi chuu peer waabɔkunyaan na, le ki chuu u di lii nnyunbunkuun ponn ni.
Nee aapuwɔb, le bi ka ji tijikaar, le ki kan Ismael yaab bibaa choo ki nyan ni Gilead, ki jer cha Ijipt aatiŋ ni.
Bi nan joo laakumii tiib ki di tulalee aabɔŋ aabɔŋ, ni iween aanyɔk pam bi pu.
Le Juda bui biken ke, “Ti yaa ku tinaal ki di bɔr kan, ni ga li kpa ba aanyoor?
Cha ti di u kooh Ismael aanib bee pu.
Nima kan, taan tii u iween; ba pu?
u ye tinaal la, le ti ni u kpaa tiwon ni nsinbaan.” Le biken na mu kii kina.
Le Midiann yaab bi chuun tiir kitiirk na nan fuu ni bi chee, le bi chuu nyan Josef nnyunbun ni, ki di u kooh tii bititiirb ngbaan tikur aamombil moninko, le bi mu di u buen Ijipt aatiŋ ni.
Tɔ, Rubenn nan dan nnyunbun ngbaan chee ki lik, kaa kan Josef mu ponn ni, le u chuu waawanpeenkaan daa kar mpombiin pu, le ki buen biken chee ki ti bui ke, “Tinaal ngbaan aa ki bi nnyunbun ni.
M ga ŋa kinye?” Le bi chuu bite aaŋoob ubaa ku, ki di Josef aabɔkunyaan na ŋa uŋoob ngbaan aasin ni.
Le bi gir buen linampal ki ti di Josef aabɔkul ngbaan di mɔk bite, le ki bui u ke, “Ti pii libɔkul lee la.
Naa ye aajapɔɔn aabɔkul aa?” Le bite bee libɔkul ngbaan le ki bui ke, “Mbamɔn, waabɔkul ye.
Kina upeel ubaa le ku u. Upeel le chuu maabo Josef ki dar par u kina.” Le Jakob aasui bii, le u chuu waawanpeenkaan daa kar mpombiin pu, le ki di tiwanpeenkaan ni saak kuub na di peen.
U nan wii waabo ngbaan aakun pu ni yunn pam.
Le ujapɔtiib ni ubisatiib mɔmɔk nan dan bi nan sɔŋ usui, le u nan yii baasurm ki bui ke, “Hali, m ga di ti kpo, maan suln maabo ngbaan aakun bɔr.” Nima pu na, n‑yoonn mɔmɔk u nan wii Josef aakun aabɔr pu la.
Tɔ, Midiann yaab ngbaan aah ti fuu Ijipt aatiŋ ni na, bi mu nan ki di Josef kooh tii Potifa, u nan ye nima chee aabɔr aajab bi kii waadichal na aaninkpel na la.
Juda ni Tamar aabɔr N‑yoonn mue na, Juda nan nyan ute aabim biken chee, ki buen ti bi uja ubaa chee, bi yin u ke Hira, u nan ye Adulam aatiŋ aanii la.
Nima chee le Juda nan kan Kanaann aatiŋ ni aapiibo ubaa, bi yin ute ke Sua.
Le u din u, le u ma ubijabo tii u, le u yin u ke Er.
Le u nan ki dek lipuul ki ma ubijabo uken, le ki yin u ke Onann.
Le u ki dek ki ma ubijabo uken ki yin u mu ke Sela.
Juda aah nan bi Aksib aatiŋ ni buyoonn na, le u nan ma ubo ngbaan.
Juda nan din upiibo, u bi yin u ke Tamar na, ki tii ujapɔpol Er.
Le Er nan tun titunwanbir sakpen, le kaa piir Uwumbɔr aasui, nima pu na, Uwumbɔr nan ku u.
Le Juda bui Er aanaal Onann ke, “Di aakpel aapuu kpan aan ki maa mbim tii aakpel, u mu li kpa mmaal.” Le Onann aah nan bee ke mbim ngbaan aan li ye waabim na, u yaa nan doon Tamar chee ki ban u gaa ubaa kan, le u chuu nyan uchakpaln, le tijar lir kitiŋ, nima kan upii ngbaan aan dek ki maa mbim tii ukpel.
Waah nan ŋa pu na aa nan piir Uwumbɔr aasui, le u ku u mu.
Le Juda bui ubipuu Tamar ke, “Gir buen aate do ki ti li bi nima, ki li ye ukpopii, ki li kii njapɔɔn Sela aah ga nan ŋa unii buyoonn na.” U nan dak ke Sela mu ga kpo ke ukpetiib na la.
Nima pu na, Tamar nan kun ute do.
Ni nan bi cha, le Juda aapuu mu kpo.
N‑yoonn mu u toor upuu aakpuul doo na, le u ni ujɔ Hira, u ye Adulam aatiŋ aanii na, nan buen Timna aatiŋ ni, bi ti chee waapiih aakor pu.
Le unii ubaa tuk Tamar ke uchooja Juda ga buen Timna aatiŋ ni, u ti chee waapiih aakor.
Le Tamar fii ki kpeln tikpopiir aawanpeenkaan, le ki di tiwanyaan peen, ki di likekeln liken biin unimbil pu, le ki ti kal Enayim aatiŋ aabisamɔb chee, kitiŋ ngbaan ni le aa ga dii ki buen Timna aatiŋ ni.
Tamar nan bee ke Juda aajapɔɔn Sela muun ki ŋa unii a, le uchooja aa di u tii ujapɔɔn ngbaan.
Juda nan ti kan Tamar ka kitiŋ ngbaan aabisamɔb chee.
Waah nan di likekeln biin unimbil wɔb pu na, le u nan dak ke u ye lipiiyal la.
Le u buen u chee nsan aagbaan ki ti baa u ke, “Tɔ, aa gaal iŋa?” Juda aa nan bee ke ubipuu le na.
Le u mu baa u ke, “Aa ga tii mi iŋa?” Le u gar ke, “M ga chuu ni maaŋobo ubaa le nan tii si.” Le Tamar bui u ke, “Tɔ, ni ŋeer, nibaakan aa yaa ba tii mi tiwan nibaa dandana wee aan ki nan li joo ni uŋobo ngbaan n‑yoonn mbaa kan, ni ba ŋan.” Le Juda baa u ke, “Aa ban ke m tii si ba aan ni li ye tipuur?” Le u giin bui u ke, “Di saabɔmbik, ni nkuŋmin, ni saah joo kijaangbeek ki na tii mi.” Le u di ni mɔmɔk tii u.
Le bi kpaan, le Tamar dek lipuul.
Tamar nan gir kun ute do, le ki chuu peer likekenyaan na, ni waah ba di li biin unimbil wɔb na, le ki ki di tikpopiiwan peen.
Le Juda di uŋobo tii ujɔ Hira u ti pa lipiiyal na waapɔln aan ki gaa ni waawan na mɔmɔk; le ujɔ Hira aa ti ki kan lipiiyal na.
Le u baa Enayim aatiŋ ni aajab bibaa ke, “Upiiyal ubaa ba ka nsan aagbaan do.
U bi la?” Le bi bui u ke, “Upiiyal ubaa aa bi do.” Le u gir buen Juda chee ki ti bui u ke, “Maa ti kan lipiiyal ngbaan, le kitiŋ ngbaan ni aajab bui ke upiiyal ubaa aa bi nima.” Le Juda bui ujɔ ke, “Cha u li joo maawan ngbaan mɔmɔk.
Taa ban ke binib laa timi.
M pɔɔn mbaa ke m pa waapar la, le saah kaa kan u na, ni ŋeer a.” Naah ti saa iŋmal itaa aayoonn na, le unii ubaa tuk Juda ke, “Aabipuu Tamar goor kidagook ki kpa lipuul.” Le Juda tii bi nsan ke, “Ni nyan u lipaal ki see mmii ku u man.” Baah nan joo u bi ti see u mmii na, le u tun uchooja chee ke, “Unii u aawan bi joo ni aa chee na, uma le tii mi lipuul ngbaan.
Lik ke ŋma yeh kibɔmbik, ni nkuŋmin, ni kijaangbeek ngbaan.” Libuul ngbaan ni, le Juda bee ke uma le yeh tiwan ngbaan mɔmɔk, le ki bui ke, “Upii ngbaan kpa mbamɔn, min le galn, ni ba ŋeer m di u tii njapɔɔn Sela, u kpan u.” Juda aa nan ki doon u chee.
Naah ŋeer buyoonn ke u maa na, bi nan bee ke u ga maa bijaam la.
Buyoonn imalween nan joo u na, le bijaam ngbaan ubaa di uŋaal mbaa pue loln ni nsan ki nyan ni, le umamaan chuu uŋaal ngbaan ki di kikokomaŋ gbin mu, le ki bui ke, “Umina le puen nyan ni lipaal.” U nan ki daa uŋaal ngbaan kɔn una aaponn ni, le uken na tee ki puen u nyan ni.
Le umamaan ngbaan bui ke, “Aa ber mpɔɔn ki puen aakpel ki nyan ni mala kina la aa?” Nima pu na, bi nan yin u ke Peres.
Le ubo u ba di uŋaal pue nyan ni na mu nyan ni, le kikokomaŋ gbin uŋaal, le bi nan yin u mu ke Sera.
Josef ni Potifa aapuu aabɔr N‑yoonn mu Ismael aanib na nan di Josef fuu Ijipt aatiŋ ni na, bi nan di u kooh tii Potifa, u nan ye ubɔrkpaan Faro aachiln ni aajab aaninkpel na la.
Le Uwumbɔr nan bi Josef chee ki cha u tun lituln mbamɔm.
Le u nan bi Ijipt aaninkpel ngbaan do, le uninkpel ngbaan kan ke Uwumbɔr le bi Josef chee ki cha u ŋani tiwan mɔmɔk deedee, kaa kpa ngalm.
Potifa aanimbil nan gbiin waatuln, le u di u ŋa ubaa aanaagbiija, nima pu na, u nan di waachiln, ni tiwan mɔmɔk, le ki di ŋa Josef aaŋaal ni.
Josef pu na, ki nyan n‑yoonn ngbaan ki joo cha, Uwumbɔr nan ŋa tinyoor ŋa uninkpel ngbaan do, ni waawan, ni waasar mɔmɔk pu.
Nima le cha Potifa di waawan mɔmɔk ki di ŋa Josef aaŋaal ni, ki kan lifuur, kaa ki tun nibaa see waah ji tijikaar ti na baanja.
Josef nan muun ki kpa tiwon le ki ŋan mu, le naa yoor n‑yoonn, le waaninkpel aapuu aakpeek fii u pu, le u ban ke Josef doon u chee.
Le u yii ki bui u ke, “Lik, m pu le maaninkpel di waachiln ni aawan mɔmɔk, ki di ŋa ŋŋaal ni, le utafal aa ki bi nibaa ponn ni.
U bui mi ke m li lik waawan ngbaan mɔmɔk.
M kpa mpɔɔn lichiln limina ponn ni ke m ŋa maah ban pu na, see sin upuu baanja le maa ŋmaa ŋa nibaa aa chee.
Ba ŋa aa ban ke m tun kidagook aatuln li ye titunwanbir na Uwumbɔr aanimbiin ni?” Idaa mɔmɔk, upii ngbaan nan muk Josef ke u doon u chee, le u ti yii.
Daalbaadaal le Josef nan koo waaninkpel aadiik ni u ti tun lituln.
N‑yoonn ngbaan binaagbiib biken mu aa nan bi lichiln ni.
Le upii ngbaan chuu Josef aabɔkul le ki bui u ke, “Dan nan doon m chee.” Le u nan daa gaa ki san nyan lipaal, le waabɔkul bee upii ngbaan aaŋaal ni.
Waah kan ke Josef aabɔkul bee u chee na, le u yin binaagbiib biken, ki nan bui bi ke, “Lik man, nchal aah joo ni Hiibru yaab aanachipɔɔn u na, uma le koo ni m pu, ki ban ke u chuu mi mpɔɔn ki doon m chee, le m faa nkuun.
Buyoonn u ŋun m faa nkuun na, le u san nyan lipaal ki cha waabɔkul m chee.” Upii na nan di libɔkul ngbaan bil le uchal nan fuu ni.
Le u tuk uchal ke, “Hiibru aanaagbiija u aa joo ni na, uma le koo ni u nan chuu mi mpɔɔn ki doon m chee.
Le maah faa nkuun na, u san nyan, ki cha waabɔkul m chee.” Le Josef aaninkpel ngbaan aaŋuul fii, le u cha bi chuu Josef ki di u ŋa kiyondiik ni, ubɔrkpaan aanaagbiib aah bi nin chee na; le u bi nima.
Tɔ, Uwumbɔr mu nan bi Josef chee ki ŋa u pu tinyoor; nima pu na, unaagbiijool u nan joo bi na nan gee Josef aabɔr pam, le ki di u ŋa kiyondiik ngbaan ni aaninkpel ke u li lik lituln limɔk biken ŋani na.
Uwumbɔr aah nan bi Josef chee aan u tun lituln mbamɔm pu na, unaagbiijool ngbaan aa ki muk ubaa lituln li u di ŋa Josef aaŋaal ni na pu.
Josef aah nabr binaagbiib biken aadaŋ pu na aabɔr Buyoonn Josef nan bi kiyondiik ni na, le Ijipt aabɔrkpaan aatutum bilee nan ŋa bakaa ubaa.
Ubaa le nan ye uja u tii u ndaan na, le uken mu nan ye binib bi ŋani boroboro na aaninkpel.
Le liŋuul chuu ubɔr ngbaan, le u di bi ŋa kiyondiik ni, waajab aaninkpel do, nin chee Josef bi na.
Bi nan yunn nima chee.
Le uninkpel ngbaan bui Josef ke u li lik bi.
Kinyeek kibaa, le uja u nan tii ubɔr ndaan na, ni biboroboroŋam aaninkpel na mɔk daŋ tidaŋ, le baadaŋ ngbaan mɔmɔk aatataa aa kpaa.
Le ni woln kichakpiik ni, le Josef dan bi chee, ki kan ke baa kpa mpopiin.
Le u baa bi ke, “Din wee, ba ŋa ni lik kina?
Naa mɔ nimi.” Le bimɔk bilee giin bui u ke, “Kinyeek na le timɔk bilee daŋ tidaŋ, le taa nyi unii u ga ŋmaa nabr taatataa tii timi na.” Le Josef bui bi ke, “Ni ye Uwumbɔr le tii unii nlan le u ŋmaa nabr tidaŋ aatataa.
Nima pu na, bui mi tidaŋ ngbaan man.” Le uja u nan bi ubɔr chee ki tii u ndaan na bui ke, “Maadaŋ ponn ni, m kan busub bu lu ndaan aasubil na si nnimbiin ni, ki kpa ibon itaa.
Bu aah bunn tifar na, le mpuun nyan, le bu lun ŋibil ki puir.
Le m ki joo ubɔr aadayikuuk, ki ker ŋisubil ngbaan, ki ŋmaan ŋa kidayikuuk ngbaan ni, le ki di tii ubɔr.” Le Josef bui ke, “Tidaŋ ngbaan aatataa le ye ke ibon itaa na ye iwiin itaa mu la.
Iwiin itaa daal kan, ubɔr ngbaan ga nyan si kiyondiik ni, ki di cha pinn si, le ki giin si saatuln ni.
Tɔ, njɔ, aa yaa ti bi ubɔr chee kan, teer mbɔr aan u nyan mi kiyondiik ni.
Maah bi do na, bi tɔk mi Hiibru yaab aatiŋ ni la, le maah bi Ijipt aatiŋ ni do na, maa ŋa nibaa le bi di mi ŋa kiyondiik ni.” N‑yoonn mue biboroboroŋam aaninkpel na aah kan ke Josef nabr uken aadaŋ ni ŋan na, le u mu bui Josef waadaŋ aabɔr ke, “M tu tibɔɔkur titaa le n‑yil pu.
Le boroboro aabɔŋ bi paacham aabɔɔkuuk ponn ni, ki ye ubɔr yaan, le inyoon choo nan ji boroboro ngbaan.” Le Josef giin bui u ke, “Tɔ, naatataa le ye ke tibɔɔkur titaa na ye iwiin itaa la.
Iwiin itaa daal kan, ubɔr ga nyan si kiyondiik ni ki ti chuu gii aayil.
Le u ga di saawon di leen idɔ pu, le inyoon ga dan nan ji saawon ngbaan.” Le ni saa iwiin itaa daal, ni mu nan tuur baah nan ma ubɔrkpaan nwiin mundaal na la; le u cha bi ŋa tijikaar, le ki yin bininkpiib bimɔk paa u pu na, bi nan ji njim ngbaan; liyaadaal ngbaan le u nan cha bi nyan ni waanaagbiib bilee na kiyondiik ni, ki di bi dan u ni waaninkpiib ngbaan chee.
U nan ki giin uja u nan tii u ndaan na waatuln ni, le ki cha bi ku biboroboroŋam aaninkpel na.
Josef aah nan len pu na, ni nan ŋa kina la.
Tɔ, uja u nan tun ndaan aatuln na aa nan ki dakl Josef aabɔr kpala, u nan suln waabɔr a.
Josef aah nabr Ijipt aabɔr aadaŋ pu na aabɔr Ŋibin ŋilee aapuwɔb na, Ijipt aabɔr nan daŋ tidaŋ ke u si Nail aamɔɔl aagbaan, le inaa i filk ki ŋan na ilole nyan ni limɔɔl ngbaan ni, ki bi ŋmɔ timoor.
Libuul ngbaan ni, le inaa ilole i kaa filk ki bi kpɔkpɔr na mu nyan ni, ki dan nan sil i filk na chee, le i kaa filk na di i filk na di nab.
Le ubɔr finn ngeen pu.
Le ngeen nan ki lii u, le u ki daŋ tidaŋ tiken.
U nan kan likalmaan libaa si ki ŋmeen ŋikalmaankpab ŋilole, ŋi nan gbei ki mu biir mbamɔm.
Le u ki kan likalmaan liken mu si ki mu ŋmeen ŋikalmaankpab ŋilole, ŋaa gbei, ki mu bi ke ntaaweel aakalmaan na, le ŋi kaa gbei na di ŋi gbei na nab.
Le ubɔr ngbaan fii ngeen pu, ki bee ke u ba dɔ daŋni la.
Le ni woln kichakpiik ni, le tidaŋ ngbaan aabɔr bii usui, naa mɔ u, nima pu le u nan cha bi yin ni bilandam, ni binib bi ŋani lijinjiir aawan na mɔmɔk, le ki bui bi waadaŋ ngbaan aabɔr.
Bi ponn ni ubaa mu aa ŋman nabr ti tuk u. Nima chee le ubɔr aanaagbiija u tii u ndaan na bui u ke, “M ga kpiir tuk si din ke m ŋa bakaa.
Saah nan gee liŋuul biboroboroŋam aaninkpel, ni m pu, ki di timi ŋa kiyondiik ni, saajab aaninkpel do na, le timɔk bilee nan daŋ tidaŋ kinyeek kibaa; ti mu aatataa aa nan kpaa.
Hiibru yaab aanachipɔɔn ubaa mu nan bi ti chee kiyondiik ngbaan ni.
U nan ye saajab aaninkpel aanaagbiija la.
Ti nan bui u timi aadaŋ ngbaan mɔmɔk, le u nan nabr taatataa tii timi.
Le waah nabr pu na nan gbiin kina.
Le aa di cha pinn mi, ki giin ni mi maatuln ni, le ki ku biboroboroŋam aaninkpel ma.” Le ubɔr yin ni Josef, le bi nyan ni u kiyondiik ni mala.
Le bi kuu u tiyikpir, ki kpeln waawanpeenkaan mu, le u nin dan ubɔr chee.
Le ubɔr bui u ke, “M daŋ tidaŋ la, le ubaa aa bi ki ga ŋmaa tuk mi tidaŋ ngbaan aatataa.
Bi tuk mi ke aa ga ŋmaa nabr ti tii mi.” Le Josef bui u ke, “Ubɔrkpaan, maan ŋman.
Uwumbɔr le ga cha m nabr ti mbamɔm.” Le ubɔr bui u ke, “M daŋ ke m si Nail aamɔɔl aagbaan, n‑yoonn ngbaan le m kan inaa i filk ki ŋan na ilole ibaa nyan ni limɔɔl ni, ki bi ŋmɔ timoor.
Libuul ngbaan ni, le inaa i kaa filk na ilole mu nyan ni.
I nan bi kpɔkpɔr sakpen, le maa kee kan inaa ngbaan aaboln Ijipt aatiŋ kee ponn ni.
Le inaa i kaa filk na di i filk sakpen na di nab; le ubaa aan bee ke i nab tiwan nibaa; ba pu?
i beenin bi yaah ba bi pu na la.
Le m fii ki ki doon.
Le m ki daŋ ke m kan likalmaan libaa si ki ŋmeen ŋikalmaankpab ŋilole ŋi gbei ki mu biir mbamɔm na.
Le likalmaan liken mu si ki ŋmeen ŋikalmaankpab ŋilole ŋi kaa gbei, ki bi ke ntaaweel aakalmaan na, le ŋi kaa gbei na di ŋi gbei na di nab.
M tuk binib bi ŋmaa ŋani lijinjiir aawan na mɔmɔk tidaŋ tilee ngbaan, le bi ponn ni ubaa aa ŋmaa nabr taatataa ki tuk mi.” Le Josef bui ubɔr ngbaan ke, “Tidaŋ tilee ngbaan aatataa ye tiwanbaan la.
Uwumbɔr le bui si waah ban u ŋa tiwan ni na.
Inaa ilole i filk na ye ŋibin ŋilole la, le ŋikalmaan sakpiin ŋilole na mu ye ŋibin ŋilole, le nimɔk ye tiwanbaan.
Inaa kpɔkpɔr ilole, ni ŋikalmaan ŋilole ŋi kaa gbei na mu ye ŋibin ŋilole ŋi nkon ga lir na la.
Maah tuk si pu na, ni ye mbamɔn le ke Uwumbɔr le bui si waah ban u ŋa pu na.
Ŋibin ŋilole ŋi choo na, tijikaar ga li bi Ijipt aatiŋ kee ponn ni sakpen.
Ŋee aapuwɔb na, nkon sakpiin ga lir ŋibin ŋilole ŋi mu paa na ni, le ni ga suln ŋibinyaan ŋi jer na aabɔr, ba pu?
nkon ngbaan ga li pɔɔ ki bii kitiŋ kee pam.
Nkon mu ga nan lir na ga li bir pam, le ni ga cha ni suln ŋibin ŋilole ŋi tijikaar nan bi sakpen na aabɔr.
Le saah daŋ njan aadaŋ ki ki gir daŋ lelee aan tidaŋ ngbaan aatataa ye tiwanbaan na, Uwumbɔr le sil siin ti kina, ki mu ga cha ni ŋa kina dandana wee.
“Nima pu na, ni ŋan ke aa nyan ulandaan u nyi mbamɔn na, u li lik saatiŋ ngbaan ki ter si.
Ni ki ŋan ke aa nyan binib bi ga chuun ki kuun tijikaar ngem ki di bil ŋibin ŋilole ŋi ponn ni tijikaar ga li wiir na.
Bi chuun ki kuun tijikaar bil buyoonn ti ga li bi sakpen na, ki li kii ti ntim ntim ni.
Ŋibin ŋilole ŋi choo aan nkon ga nan lir na, tijikaar ngbaan le ga nan gaa saatiŋ kimina aanib lii.
Nima kan, nkon aan ku bi.” Josef aah kan tininkpir Ijipt aatiŋ ni pu na aabɔr Josef aabɔr ngbaan nan gbiin ubɔrkpaan Faro ni waaninkpiib aanimbil, le u bui bi ke, “Ti ga ki kan ŋma u li kpa nlan ke Josef u Uwumbɔr di Waafuur Nyaan tii u na?” Le ubɔr bui Josef ke, “Uwumbɔr le mɔk si tiwan mɔmɔk, nima pu na, sin le ga li kpa nlan ni nnyim ki jer unii mɔmɔk.
M ga di sin le ŋa maatiŋ kee aaninkpel, le maanib mɔmɔk ga kii saah len pu na mɔmɔk.
Sin le ga li paa m pu kitiŋ kee ni.
Dandana wee m nyan si ke aa li ye uninkpel Ijipt aatiŋ kee ponn ni.” Le ubɔr chuu ŋmaar tibɔr aabɔmbik, ki di ŋmaan Josef aaŋanbik, le ki di libɔrbɔkul di peen u, ki di salmaa aakuleen di peen uneen ni.
Ubɔr nan di waataan aatɔroku leler ki di tii Josef ke u koo u ni, le ki cha waajab loln u pu nsan ki di mann Ijipt aatiŋ mɔmɔk, le ki kaani ke, “Gbaan man.
Gbaan unimbiin ni man.” Kina le bi nan di Josef ŋa Ijipt aatiŋ mɔmɔk aaninkpekpaan.
Ubɔr ngbaan nan ki bui u ke, “Min Faro le ye ubɔr, ubaa mu aa ki bi see sin le paa m pu tininkpir ni.” -U nan tii Josef Ijipt yaab aayimbil, ki yin u ke Safenaf Panea, le ki di Potifera u nan ye utotoor ki bi Heliopolis aatiŋ ni na aabisal, u bi yin u ke Asenaf na, di tii Josef, u di ŋa upuu.
Josef nan ye ŋibin piitaa le ki piin ubɔr do lituln.
U nan nya ubɔrkpaan do lichiln ni, le ki chaa Ijipt aatiŋ aapepel mɔmɔk.
Le ŋibin ŋilole ŋi aayoonn tijikaar nan ŋa kitiŋ ngbaan ni sakpen na, Josef nan kuun tijikaar pam ki siin ntim mɔmɔk ponn ni.
Baah nan kon tijikaar ntim mumɔk ponn ni na, le u nan kuun ti bil nima chee.
Tijikaar nan ŋa sakpen ki ti nyaŋ, le Josef aa nan ki ŋaŋni waah kuuni pu na, ti nan wiir ke limɔɔtanbol aah wiir pu na la.
Waahr aan nkon aabin ngbaan nin fuu ni na, Josef aapuu Asenaf nan ma mbijabim mulee le tii u. U nan bui ke, “Uwumbɔr cha m suln maafalaa, ni nte do yaab aabɔr a.” Nima pu na, u nan yin njan aabo ke Manase.
U nan ki bui ke, “Uwumbɔr le tii mi mbim limukl aatiŋ ni,” nima pu le u nan ki yin lelee aabo ke Efraim.
Le ŋibin ŋilole ŋi ponn ni tijikaar nan gbii sakpen na nan jer, le nkon aabin ŋilole na piin, le ni gbiin Josef aah nan len pu na.
Nkon nan lir ntim muken ni, tijikaar mu nan bi Ijipt aatim mɔmɔk ni.
Buyoonn nkon nan lir Ijipt aatiŋ ni na, le kitiŋ ngbaan aanib mɔmɔk nan wii ŋani ubɔr ke bi ban tijikaar la.
Le u bui bi ke bi li cha Josef chee ki ti ŋa waah len pu na.
Nkon ngbaan nan moo pɔɔk, ki yaa gaa kitiŋ ngbaan mɔmɔk ni, nima pu le Josef nan piir tijikaar aadir ngbaan, le ki kooh tijikaar tii Ijipt yaab mɔmɔk.
Binib nan nyan ni ntim mɔmɔk ni, ki dan Ijipt ni, bi nan daa tijikaar Josef chee; ba pu?
nkon ngbaan nan pɔɔ, ni kookoo, ki ti nyaŋ.
Josef aakpetiib aah buen Ijipt aatiŋ ni pu na aabɔr Buyoonn Jakob ŋun ke tijikaar bi Ijipt aatiŋ ni na, le u bui ujapɔtiib ke, “Ba ŋa naan kpokl tɔb ki lik tijikaar aabɔr?
M ŋun ke tijikaar bi Ijipt aatiŋ ni.
Buen ki ti daa ni man aan ti taa kpo nkon.” Nima pu le Josef aate aabim kipiik na buen Ijipt aatiŋ ni, bi ti daa tijikaar.
Jakob aa nan cha Josef aana aabo Benjaminn dii bi buen; ba pu?
u nan dak ke nibaakan tiwan nibaa ga ti ŋa u nsan ni.
Le Jakob aajapɔtiib ni binib biken nan dii buen Ijipt aatiŋ ni, bi ti daa tijikaar; ba pu?
nkon nan lir Kanaann aatiŋ ni.
Le Josef aah nan ye Ijipt aatiŋ ngbaan aayidaan ki lik tijikaar aabɔr pu na, uma le nan kooh tijikaar ngbaan tii dulnyaa aanib mɔmɔk.
Nima pu na, Josef aakpetiib mu nan dan ki nan gbaan unimbiin ni.
N‑yoonn mu Josef kan ukpetiib na, le u bee bi, le u nan ŋa ke waah kaa nyi bi na.
Le u baa bi liŋuul ni ke, “Ni nyan ni la?” Le bi giin bui u ke, “Ti nyan ni Kanaann aatiŋ ni, le ki dan ti nan daa tijikaar.” Josef ma nan bee ukpetiib, bima le aa nan bee u. U nan teer waah nan daŋ tidaŋ ti na aabɔr, le ki bui bi ke, “Ni ye bipepekb la; ni dan ke ni nan lik timi aatiŋ aah kaa kpa mpɔɔn nin chee na la.” Bi nan bui u ke, “Uninkpel, aayii, ti ye saanaagbiib la, le ti dan ti nan daa tijikaar ti ji.
Ti ye naabitiib, ni bininyaam la, taa ye bipepekb.” Le Josef ki giin bui bi ke, “Aayii.
Ni dan ke ni nan lik timi aatiŋ aah kaa kpa mpɔɔn nin chee na la.” Le bi bui u ke, “Uninkpel, ti nan ye naabitiib kipiik ni bilee la, ujabaan aabim, le ki nyan ni Kanaann aatiŋ ni.
Ti ponn ni ubaa kpo a, le uwaatiir gur ki bi tite chee linampal.” Le Josef beenin dii bi, ki bui bi ke, “Ni sil ye bipepekb la.
Maah ga ŋaŋ nimi pu na sɔ: m puu ubɔrkpaan Faro aayimbil pu ke maan cha ni ki gir kun see ni joo ni ninaal uwaatiir ngbaan m chee.
Ni ponn ni ubaa le ga gir kun ki ti li joo ni u. Nimi bi gur na ga li bi kiyondiik ni, le ti ti bee mbamɔn chee.
Ni yaa kaa ŋa kina kan, ubɔrkpaan aayimbil pu, ni sil ye bipepekb la.” Le u di bi ŋa kiyondiik ni, ki ti saa iwiin itaa.
Nwiin tatar daal, le Josef bui bi ke, “M ye unii u san Uwumbɔr na la, m mu ga siin nimi tibɔr tibaa le ki nyan nimi lii.
Naah ga mɔk mi nimi aabamɔn chee pu na sɔ, ni ponn ni ubaa le ga bee do, kiyondiik ni, le bi gur na di tijikaar ti ni daa na gir kun, ki ti kpiin nimi aamaal, aan ni ti gir ni, ki li joo ni ninaal uwaatiir ngbaan m chee.
Nima kan, m ga bee ke ni len mbamɔn, le ki mu aan ku nimi.” Le bi kii waah len pu na, le ki bui tɔb ke, “Mbamɔn, taah nan ŋa tinaal bakaa u na, ti bi ji waafalaa le din wee na; ti nan kan waafalaa buyoonn u nan gaŋ timi waamɔfal pu na, le ti yii, kaa ter u. Nima pu le dandana wee ti bi ji falaa umina.” Le Rubenn bui bi ke, “M nan tuk nimi ke ni taa ŋa tinaal ngbaan bakaa, le ni nan yii ke naan ŋun tii mi.
Le dandana wee, waakun pu, ti bi ji falaa.” Josef nan nyi baah bi len pu na, bima le aa nan bee; ba pu?
bi nan nabr baah len pu na la.
Le Josef siir bi chee ki ti wii pam.
N‑yoonn mu u ti ŋmaa chuu ubaa, kaa ki wii na, le u gir ni bi chee, le ki nyan Simeonn, le ki cha bi buu u iŋmin, biken aanimbil ni.
Josef aakpetiib aah gir kun Kanaann aatiŋ ni pu na aabɔr Le Josef tuk waanaagbiib ke bi ban tijikaar gbiin ukpetiib aabɔtɔ tiib, ki giin baamombil ŋa bi ponn ni, ki ki ban tijikaar tii bi, bi ti ji nsan ni.
Le bi ŋa kina.
Le ni woln kitaak, le ukpetiib ngbaan mɔmɔk di baajikaar paan baabon pu, le ki siir buen.
Bi nan ti fuu nibaa chee ki ban bi doon kinyeek, le ubaa chuu buur waabɔtɔ ke u ŋa waabon tijikaar, le ki kan ŋimombil ŋi u ba di daa tijikaar ngbaan na bi bɔtɔ ponn ni.
Le u bui biken na ke, “Maamombil le bi ki giin di ŋa bɔtɔ ponn ni na, ŋima sɔ.” Le bipobil yuk, le bi baa tɔb ke, “Ba ŋa Uwumbɔr ŋa timi kina?” N‑yoonn mu bi ti fuu bite Jakob do Kanaann aatiŋ ni na, le bi tuk u baah kan pu na mɔmɔk ke: “Ijipt aatiŋ ni aaninkpel len ti chee tibɔr liŋuul ponn ni, ki galn timi ke ti ye bipepekb la.
Le ti bui u ke taa ye bipepekb, ti ye bininyaam la, ti nan ye te aabitiib kipiik ni bilee la, ujabaan aabim, le ti ponn ni ubaa kpo, le uwaatiir gur ki bi Kanaann aatiŋ ni, tite chee.
Le uja ngbaan bui ke waah ga ŋa pu ki bee ke ti ye bininyaam na, see ti ponn ni ubaa gaar, aan biken na di tijikaar gir kun ki ti kpiin timi aamaal, ki ti li joo ni uwaatiir ngbaan, le u ga bee ke taa ye bipepekb, ti ye bininyaam la, le u ga giin tiŋeer ngbaan tii timi, aan ti li bi kitiŋ ngbaan ni ki daa tijikaar.” Le bi mɔmɔk kpenn nyan tijikaar baabɔtɔ tiib ponn ni, ki kan ŋimombil ŋi bi di daa ti na, le bi ni bite aah kan ŋimombil ngbaan kina na, ijawaan chuu bi.
Le bite bui bi ke, “Ni ban ke m taa ki li kpa ubo ubaa la aa?
Josef aa ki bi, Simeonn mu aa ki bi, le dandana wee ni ban ni nyan Benjaminn mu m chee.
Min le ji falaa.” Le Rubenn bui ute ke, “M yaa kaa giin ni Benjaminn kan, chuu maabijabim bilee bee, ki ku teen.
Di u ŋa ŋŋaal ni, m ga giin ni u.” Le Jakob nan bui u ke, “Maabo ngbaan aan dii si; ukpel kpo a, uma baanja le gur.
Nibaakan tiwan nibaa ga ti ŋa u nsan ni.
M por a, maabo umina mu yaa ki kpo kan, nsui ga bii sakpen ki cha m kpo.”
Josef aakpetiib ni binaal Benjaminn aah gir buen Ijipt aatiŋ ni pu na aabɔr Nkon ngbaan nan moo pɔɔk Kanaann aatiŋ ponn ni, ni ti nyaŋ, le Jakob do yaab nan jin tijikaar ti bi nan ti daa Ijipt aatiŋ ni na doo, le u bui ujapɔtiib ke, “Gir buen Ijipt aatiŋ ngbaan ni, ki ti ki daa ni tijikaar ti nan ji.” Le ujapɔɔn Juda bui u ke, “Uja ngbaan nan sak timi sakpen a, ke ti yaa kaa joo ni tinaal uwaatiir kan, ti taa cha unimbil kan timi.
Aa yaa kii ke tinaal ngbaan dii timi kan, ti ga buen ti daa tijikaar tii ni si.
Aa yaa kaa kii kan, taan buen; ba pu?
uja ngbaan nan bui ke u yaa kaa dii ni timi kan, ti taa ki cha u kan timi.” Le Jakob bui bi, “Ba ŋa ni nan chinn ki tuk uja ngbaan ke ni kpa ninaal uwaatiir linampal?” Le bi bui u ke, “Uja ngbaan le nan muk timi, ki baa timi aamaal aabɔr ke, ‘Nite beenin bi ii?
Ni ki kpa ninaal ubaa aa?’ Ni mu ŋan ke ti giin kii u ibamɔn ponn ni.
Taa nan nyi ke u ga bui timi ke ti li joo ni tinaal ngbaan.” Le Juda bui ute ke, “Cha u dii mi, aan ti nya mala ki buen, ki ti joo ni tijikaar ki taa kpo nkon.
M ga di maamɔfal puu ke tinaal ngbaan yaa ŋa fam kan, min le ye taani daan n‑yoonn mu kaa kpa ndoon na.
Ti yaa kaa ba bii n‑yoonn kan, kina, naah saa pu na ti ba buen ŋitaa ŋilee man.” Le bite bui bi ke, “Ni yaa ye kina kan, li joo ipiin i nyan ni timi aatiŋ kee ponn ni ki ŋan sakpen na, ki ti tii uninkpel ngbaan: ni ban tulalee u nu mɔ na, ni tisiir, ni tikpin, ni ŋisubil ŋi mɔ na.
Ni ki li joo ŋimombil nfum mulee pu; ba pu?
ni ŋan ke ni li joo ŋimombil ŋi bi nan giin ŋa nimi aabɔtɔ tiib ponn ni na.
Nibaakan bi nan chinn la.
Li joo ninaal man, aan ki gir ni mala.
Uwumbɔr Mpɔɔnsakpiindaan cheen nimi, ki cha uja ngbaan ti san nimi kinimbaak, ki giin Benjaminn ni nikpel uken na mu tii ni nimi.
Min kan, ni yaa ye ke m ga kɔŋ maabim le kan, see ni ŋa kina.” Le te aabitiib ngbaan ban ipiin ni ŋimombil nfum mulee pu, le bi ni Benjaminn dii buen Ijipt aatiŋ ni.
Baah ti fuu na, bi nan buen Josef chee le ki ti di bibaa mɔk u. Josef aah kan ke Benjaminn dii ukpetiib fuu ni na, le u bui waanaagbiija u lik udo na ke, “Di bijab bee buen ndo.
M ni bima le ga kpaan ji tijikaar nwiin mue pu, kina pu na, lik kiwakork kibaa ki kɔr ki ŋa tijikaar.” Le waanaagbiija ngbaan ŋa waah len pu na, ki di ukpetiib ngbaan buen udo.
Baah ban bi koo lidichal ngbaan ni buyoonn na, le ijawaan chuu bi, le bi dakl ke, “Nibaakan, ŋimombil ŋi bi nan giin ŋa timi aabɔtɔ tiib ni na pu, le bi ga li ban bi baa timi ŋaabɔr.
Bi ga lir ti pu ki gaa timi aabon yee, le ki di timi ŋa waanaagbiib.” Nima pu na, baah laa si mbisamɔb chee na, le bi bui unaagbiija na ke, “Timi aaninkpel, ti nan dan do n‑yoonn mubaa ki nan daa tijikaar.
N‑yoonn mu ti nyan do ki chaa kun na, le ti ti fuu nibaa chee ki buur bɔtɔ tiib le ki kan timɔk aamombil bi timi aabɔtɔ tiib ponn ni, ŋi mɔmɔk nan beenin bi.
Ti giin joo ni ŋi, ti nan tii si.
Ti mu ki joo ni ŋimombil ti nan ki daa tijikaar ngbaan.
Taa nyi unii u giin ŋimombil ngbaan di ŋa timi aabɔtɔ tiib ni na.” Le unaagbiija ngbaan bui bi ke, “Ni taa cha nisui bii, ki mu taa li san ijawaan man.
Nibaakan, nimi, ni nite Aawumbɔr le ga li giin ŋi ŋa nimi aabɔtɔ tiib ni.
Ni nan pan tii mi a.” Waah len kina na, le u buen ti joo ni Simeonn bi chee, le ki di bi koon lidichal ngbaan ni, le ki ban nnyun tii bi aan bi finn bitaa, le ki ban tijikaar tii baabon mɔmɔk.
Le bi gor ki nyan ipiin i Josef yaa nan fuu ni udo kan, bi ga di tii u na ki joo; ba pu?
bi nan ŋun ke bi ni Josef le ga nan kpaan ji tijikaar nwiin pu.
N‑yoonn mu Josef nan fuu ni udo na, le bi di ipiin ngbaan buen u chee, ki ti gbaan unimbiin ni, ki di tii u.
Le u baa bi baasachuln aabɔr, le ki baa bi ke, “Ni nan tuk mi nite, uninkpel na aabɔr, u bi kinye?
U beenin bi ki kpa laafee ee?” Le bi bui u ke, “Saanaagbiija tite beenin bi ki mu kpa laafee.” Le bi gbaan unimbiin ni ki doon u. N‑yoonn mu Josef yaar kan unaal Benjaminn na, le u bui ke, “Naah nan tuk mi ninaal uwaatiir u aabɔr na sɔ ɔɔ?
Maabo, Uwumbɔr ŋa aa pu tinyoor.” Josef aah yaar kan unaal na, le naah ŋa usui ponn ni pu na cha u koo waadiik ni ti wii.
Waah ti ŋmaa chuu ubaa buyoonn na, le u ban nnyun finn unimbil wɔb, le ki gir ni bi chee, ki bui waanaagbiib ke bi li joo ni tijikaar bi ji.
Le bi nan tii Josef waajikaar teebul ubaa pu, le ki tii ukpetiib teebul uken pu.
Le Ijipt yaab bi nan ji tijikaar Josef do na, nan ji tijikaar teebul uken pu; ba pu?
Ijipt yaab aa kpaani Hiibru yaab chee ki ji tijikaar.
U nan cha bi kaan ukpetiib bi paa tɔb pu baah jer tɔb tininkpir ki ti saa uwaatiir pu na la.
Le bi ni Josef ka tok tɔb.
N‑yoonn mu bi kan kina na, le bi yaar lik tɔb, le ni gar bi.
Unaagbiija nan yoor tijikaar Josef aateebul pu, le ki ti tii bi mɔmɔk, le u nan tii Benjaminn ma nfum muŋmu pu.
Le bi ni Josef mɔmɔk nan kpaan ki jin ki nyun ti bab.
Josef aakunabr aayikuuk aah wɔŋ pu na aabɔr Josef nan bui waanaagbiija u lik waachiln na ke, “Ban tijikaar gbiin bijab ngbaan aabɔtɔ tiib, baah ga ŋmaa joo pu na, aan ki giin baamombil ŋa baabɔtɔ tiib ni.
Di maayikuuk ki m joo nyu tiwanyukaan na ŋa uwaatiir aabɔtɔ ponn ni, tijikaar chee, ki di waamombil mu kpee.” Le u ŋa waaninkpel aah bui u pu na.
Le ni woln kichakpiik ni, le Josef chɔi ukpetiib, le bi ni baabon siir buen.
N‑yoonn mu bi siir buen kaa foor kpala na, le Josef bui waanaagbiija ngbaan ke, “Ŋa mala ki san chuu bijab ngbaan, ki baa bi ke, ‘Ba ŋa ni di bakaa pan tiŋann?
Ba ŋa ni sun maaninkpel aakunabr aayikuuk?
U joo kima le nyu nnyun, ki joo kima le beer tiwan ni choo ki ga ŋa na.
Ni ŋa bakaa u bir sakpen na.’” N‑yoonn mu unaagbiija ngbaan pii bi ki len tibɔr ngbaan kina na, le bi bui u ke, “Uninkpel, aa len kinye?
Ti puu ke taan ŋmaa ŋa bakaa kina aaboln.
Taah nan gir choo na, ti nan giin ni ŋimombil ŋi nan bi timi aajikaar chee bɔtɔ tiib ponn ni na.
Ba pu le ti ga ki su saaninkpel aakunabr, bee salmaa?
Uninkpel, aa yaa lik ki kan kiyikuuk ngbaan unii u aawan ponn ni na kan, ti kii ke aa ku udaan ngbaan, aan ki di timi bi gur na ŋa nimi aanaagbiib.” Le u bui bi ke, “M kii kina, tɔ, unii u kiyikuuk ngbaan bi waawan ponn ni na le ga li ye maanaagbiija, le m ga di nimi bi gur na lii.” Le bi ŋa mala ki chuu paar baatun ibon pu, ki di siin kitiŋ, le ki buur baabɔtɔ tiib.
Le Josef aanaagbiija ngbaan piin upol aabɔtɔ ponn ni, ki lik suusuu ki ti pii uwaatiir aabɔtɔ ni, le ki kan kiyikuuk ngbaan Benjaminn aabɔtɔ ponn ni.
Le ukpetiib aah kan kina na, bisui bii sakpen, le bi chuu baawanpeenkaan daa kar, le ki yoor baatun paan ibon pu, ki gir buen kitiŋ ponn ni.
N‑yoonn mu Juda ni biken fuu ni Josef do na, u nan bi linampal.
Le bi gbaan unimbiin ni.
Le Josef baa bi ke, “Ba ŋa ni ŋa kina?
Naa nyi ke min uninkpel kina aaboln ga ŋmaa baa ki bee naah ŋa pu na aa?” Le Juda bui u ke, “Uninkpel, ti mu ga ki len kinye?
Ti ga ŋa kinye ki kpak si aan ki nee nya?
Uwumbɔr le nyan timi aabakaa mpaan pu.
Ti mɔmɔk ga ŋa saanaagbiib la, ki kpee baah kan kiyikuuk ngbaan u aawan ponn ni na mu.” Le Josef bui bi ke, “Aayii.
Maan ŋmaa ŋa kina.
See unii u ti kan kiyikuuk ngbaan waatuln ponn ni na le ga ŋa maanaagbiija.
Nimi bi gur na ga ŋmaa gir kun nite chee ni laafee.” Juda aah gaŋ Benjaminn pu pu na aabɔr Le Juda foor duun Josef chee le ki bui u ke, “Uninkpel, ŋaanii, ki cha m len aa chee tibɔr mbaa pu.
Taa gee m pu liŋuul, aa ŋma ubɔrkpaan Faro la.
Uninkpel, aa nan baa timi ke, ‘Nite beenin bi ii?
bee ni ki kpa ninaal ubaa aa?’ Le ti nan bui si ke, ‘Tite bi ki mu por sakpen; tinaal uwaatiir ubaa mu bi.
Buyoonn tite por na le u ma u.
Le uwaatiir ngbaan aakpel kpo a, uwaatiir ngbaan baanja le gur una aabibaal, ute mu gee u sakpen a; ba pu?
uma le ye libigbiln.’ Uninkpel, le aa nan bui timi ke ti li joo ni u aan aa kan u, le ti bui si ke ute aan kii ke u nya ki cha u, u yaa nyan kan, ute ga kpo.
Le aa nan bui timi ke, ‘Kina kan, ti taa ki gir ni aa chee, see ti joo ni u.’ “N‑yoonn mu ti gir kun na, le ti tuk tite saah len pu na mɔmɔk.
Le tite ki bui timi ke ti gir ni ki nan daa tijikaar.
Le ti giin bui u ke, ‘Taan ŋmaa buen uninkpel ngbaan chee; u nan bui ke tinaal uwaatiir yaa kaa dii ni timi kan, ti taa cha u kan timi.
Tinaal yaa dii timi kan, ti mu ga buen.’ Le tite bui timi ke, ‘Ni nyi ke mpuu Rachel ma mbijabim bilee baanja la.
Ubaa puun nyan m chee a. Nibaakan, timoor ni aawan le nan chuu u, le maa ki kan u ki nan saa din wee.
Ni yaa ki nyan umina mu m chee aan nibaa ti ŋa u kan, maah por sakpen pu na, nsuubiin sakpiin ga ku mi.’ -“Uninkpel, lik mbamɔm, m yaa gir kun kaa joo tinaal ngbaan kan, tite mu yaa bee ke waa dii timi kun ni kan, u ga kpo la.
Waamɔfal bi waabo ngbaan le ni, le waah por sakpen pu na, nsuubiin kina aaboln ga ku u. Ni kpee na le ye ke m nan di maamɔfal le puu tii ute, ubo ngbaan pu.
M nan bui u ke ubo ngbaan yaa kaa gir ni kan, min le ye taani daan.
Uninkpel, dandana wee, min le ga bee do, ki li ye saanaagbiija, aan ki cha bi di nnaal ngbaan kun ute chee.
Ubo ngbaan yaa kaa dii timi kan, m ga ŋa kinye ki gir kun nte chee?
Nte aah bi pu na, naa ŋan ke m joo ni tibɔbir kina aaboln u pu.”
Josef aah kpiir ubaa mɔk ukpetiib pu na aabɔr Le Josef aa ki ŋmaa chuu ubaa waanaagbiib aanimbil ni, nima pu le u cha bi mɔmɔk nyan kidiik ni, ki cha u ni ukpetiib.
Ubaa aa nan ki bi bi chee, le Josef kpiir ubaa mɔk ukpetiib.
U nan wii ki kaani sakpen, le Ijipt yaab ŋun waah kaani pu na, le tibɔr ngbaan fuu ubɔr do lichiln ni.
Le Josef bui ukpetiib ke, “Min Josef le na.
Nte beenin bi ii?” N‑yoonn mu ukpetiib ŋun kina na, le ijawaan chuu bi, le baa ki nyi baah ga len pu na.
Le Josef bui bi ke, “Foor duun ni m chee man, ki taa san ijawaan.” Bi nan dan u chee, le u bui bi ke, “Min Josef, ninaal u ni nan di kooh tii Ijipt yaab na le na.
Tɔ, naah nan kooh mi na, ni taa cha nisui bii, ki taa galn nibaa naah ŋa pu na.
Ni ye mbamɔn ke Uwumbɔr le nan cha m dan do, ke binib pam ŋmar m pu.
Nkon mue aabin ŋilee le na; ŋibin ŋiŋmu mu le paa ni, ki choo na, le ubaa aan ŋmaa ko, ki mu aan chee nibaa.
Uwumbɔr le tun lijinjiir aatuln ki cha m loln nsan dan do, ke m nan gaa nimi, ni nimi aamaal lii.
Nima pu na, naa ye nimi pu le cha m dan do, Uwumbɔr le ŋa kina.
Uma le tii mi tininkpir ti paa ubɔr Faro pu na.
Min le lik waawan mɔmɔk, ni Ijipt aatiŋ kee mɔmɔk.
“Tɔ, gir buen linampal mala tite chee, ki ti bui u ke ujapɔɔn Josef aah len pu na sɔ: Uwumbɔr ŋa mi Ijipt aatiŋ kee mɔmɔk aaninkpel a, ŋa mala ki dan m chee.
Aa dan ki nan li bi Gosenn aapepel wɔb, ki li mal mi.
M ga ŋmaa lik aa ni saabim, ni aayaabitiib, ni saapiih, ni iŋoob, ni inaa, ni saah kpa tiwan nimɔk na.
Aa yaa bi Gosenn aatiŋ ngbaan ni kan, m ga li lik si.
Nkon aabin gur ŋiŋmu la, le maa ban ke aa ni saamaal, ni tiwakor kpo nkon.” Josef nan ki len ke, “Ni ni Benjaminn mɔmɔk, ni bee mbamɔm ke min Josef sil ye.
Ni ti bui nte maah kpa mpɔɔn Ijipt aatiŋ ponn ni pu na, ki bui u naah kan pu na mɔmɔk.
Ni ŋa mala ki li joo ni u m chee man.” Le u di uŋaal mɔmɔk ilee bub chuu Benjaminn le ki wii, le Benjaminn mu bub chuu u ki wii.
Le u bub chuu bi mɔmɔk ki beenin wii ki moor bitakpin.
Nee aapuwɔb, le u ni ukpetiib piin ki bi gbaa tɔb chee tibɔr.
Ubɔrkpaan Faro ni waaninkpiib nan ŋun ke Josef aamaal fuu ni u chee, le ni mɔɔr bi pam.
U nan bui Josef ke, “Bui aakpetiib ke bi tun baabon ŋitun ki gir kun bido Kanaann aatiŋ ni mala.
Cha bi ti li joo ni bite, ni baamaal mɔmɔk, ki dan Ijipt aatiŋ ni do.
M ga tii bi kitinyaan Ijipt ponn ni do, le bi ga kan baah ban pu na mɔmɔk.
Tii bi itaan ni tɔroku tiib bi ti yoor ni bipuutiib, ni mbim, ni bite, ki li joo ni bi.
Bi taa dak baawan ni gur na pu, tiwan nyaan nimɔk bi Ijipt aatiŋ kee ponn ni na ga li ye biyaan la.” Jakob aabim ngbaan nan ŋa baah bui bi pu na.
Ubɔrkpaan aah len pu na, Josef nan ban itaan, ni tɔroku tiib, ni tijikaar ti bi ga li ji nsan ni na, ki tii bi.
U nan ki tii bi mɔmɔk tiwanpeenkaan, le ki nan tii Benjaminn ma tikunabr aamombil ikui itaa, ki tii u tiwanpeenkaan nfum muŋmu pu.
U nan cha ibon kipiik le joo Ijipt yaab aawanyaan, le ibon kipiik mu joo tijikaar ki kpee baah ga li ji tijikaar ti nsan ni na.
Le u chɔi ukpetiib ki bui bi ke, “Ni taa jaa nsan ni man.” Le bi gir kun Kanaann aatiŋ ni, bite chee, le ki ti bui bite ke, “Josef beenin bi.
Uma le ye Ijipt aatiŋ aajojoor.” Le tibɔr ngbaan ŋa Jakob mpobiyuk, le waa nyi waah ga len pu na, ki dak ke taa gbii.
Tɔ, n‑yoonn mu bi tuk u ujapɔɔn Josef aah len pu na mɔmɔk, aan u kan itaan, ni tɔroku tiib, bi Josef len ke bi di yoor ni u na ki di dan Ijipt aatiŋ ni, le usui nin doon.
Le u bui ke, “Maabo Josef beenin bi.
Ni ŋeer.
See m buen ti kan u, le ki nin kpo.”
Jakob ni waamaal aah buen Ijipt aatiŋ ponn ni pu na aabɔr Jakob nan yoor waamaal, ni waawangol mɔmɔk, le ki buen Beerseba aatiŋ ni, le ki ti toor kitork tii Uwumbɔr u ute Aisak mu nan dii na.
Le Uwumbɔr nan len u chee kinyeek, tidaŋ ni, ki yin u ke, “Jakob, Jakob.” Le u kii ke, “M sɔ.” Le Uwumbɔr bui u ke, “Min le ye Uwumbɔr, u ye aate Aawumbɔr na.
Taa san ijawaan ke saan buen Ijipt aatiŋ ni.
M ga ŋa saamaal litimbol sakpeln kitiŋ ngbaan ni.
M ga dii si buen Ijipt aatiŋ ni, le ki nan ki giin ni saamaal Kanaann aatiŋ kee ni.
Josef ga li bi aa chee le aa nin kpo.” Le Jakob fii Beerseba aatiŋ ni.
Le ujapɔtiib di u ni baabim, ni bipuutiib di ŋa itaan aatɔroku tiib bi Ijipt aabɔr nan di tii ni bi na ni.
Le bi yoor baawakor, ni baawangol li bi nan kan Kanaann aatiŋ ni na mɔmɔk, ki buen Ijipt aatiŋ ni.
Jakob nan yoor waamaal mɔmɔk, u nan yoor ujapɔtiib, ni ubisatiib, ni uyaabitiib.
Jakob aamaal aanib bi nan dii u buen Ijipt aatiŋ ponn ni na le nan ye ujapɔpol Rubenn, ni Rubenn aajapɔtiib.
Bi nan yin bi ke Hanok, ni Palu, ni Hesronn, ni Kami.
Ujapɔɔn Simeonn aajapɔtiib aayimbil sɔ: Jemuel, ni Jaminn, ni Ohad, ni Jakinn, ni Sohar, ni Saul u nan ye Kanaann aapiibo na aabo.
Ujapɔɔn Liifai aajapɔtiib aayimbil sɔ: Gesonn, ni Kohaf, ni Merari.
Ujapɔɔn Juda aajapɔtiib aayimbil sɔ: Sela, ni Peres, ni Sera.
Juda aajapɔtiib Er ni Onann nan kpo Kanaann aatiŋ ni a. Peres aajapɔtiib le nan ye Hesronn ni Hamul.
Ujapɔɔn Isakar mu aajapɔtiib le nan ye Tola, ni Pua, ni Jasub, ni Simronn.
Ujapɔɔn Sebulunn mu aajapɔtiib le nan ye Sered, ni Elonn, ni Jaleel.
Jakob aajapɔtiib bi Lea nan ma u chee Mesopotamia aatiŋ ni na le na, ki kpee ubisal Daina.
Waabim ni uyaabitiib bi nyan ni u ni Lea aakaasisik ni na kpaan piitaa ni bitaa la.
Ujapɔɔn Gad mu aajapɔtiib le nan ye Sefonn, ni Hagi, ni Suni, ni Esbonn, ni Eri, ni Arod, ni Areli.
Ujapɔɔn Aser mu aajapɔtiib le nan ye Imna, ni Isfa, ni Isfi, ni Beria, ni bininkpan Sera.
Beria mu aajapɔtiib le nan ye Heber ni Malkiel.
Jakob aabim ni uyaabitiib kipiik ni biloob bi u nan ma unaagbiipii Silpa chee na le bi na.
Labann aah nan di unaagbiipii u tii ubisal Lea na le ma Jakob chee kina.
Jakob aapuu Rachel nan ma mbijabim bilee la, Josef ni Benjaminn.
Le Josef aah bi Ijipt aatiŋ ni na, u nan ma mbijabim bilee, Manase ni Efraim.
U ni upuu Asenaf, u aate nan ye Potifera u nan ye utotoor, aan ki nyan ni Heliopolis aatiŋ ni na le nan ma bi.
Benjaminn mu aajapɔtiib le nan ye Bela, ni Beker, ni Asbel, ni Gera, ni Naamann, ni Ehi, ni Ros, ni Mupim, ni Hupim, ni Ard.
Jakob aabim ni uyaabitiib kipiik ni binaa bee le u nan ma Rachel chee.
Ujapɔɔn Dann mu aajapɔɔn le nan ye Husim.
Ujapɔɔn Naftali aajapɔtiib mu nan ye Jaseel, ni Guni, ni Jeser, ni Silem.
Jakob aabim ni uyaabitiib bilole bee le u nan ma unaagbiipii Bilha chee.
Labann aah nan di unaagbiipii u tii ubisal Rachel na le ma Jakob chee kina.
Le Jakob aamaal bimɔk nan dii u buen Ijipt na nan ye imonko itaa ni biloob, le ujapɔtiib aapuutiib mu bi ki kpee.
Josef aah nan ma mbim bilee bi Ijipt aatiŋ ni na yaa kpee kan, Jakob aamaal kpaan imonko itaa ni kipiik le nima chee.
Jakob ni waamaal aah fuu Ijipt aatiŋ ni pu na aabɔr Jakob nan tun ujapɔɔn Juda u ti bui Josef ke u keln ni u Gosenn aatiŋ ni.
N‑yoonn mu bi fuu na, le Josef koo itaan aatɔroku ponn ni, le ki buen ute chee nima chee.
Waah ti fuu u chee na, le Josef san ti bub chuu ute, le ki wii ki kaani, ni ti yunn pam.
Le Jakob bui Josef ke, “Dandana, maah kan si aa beenin bi limɔfal ponn ni na, m gor ke m kpo.” Le Josef bui ukpetiib ni ute aamaal ke, “Naah fuu ni m kan nimi na, see m buen ti bui ubɔrkpaan ke nkpetiib ni nte aamaal, bi nan bi Kanaann aatiŋ ni na fuu ni a. M ga bui u ke ni ye bipihdam la, le ki joo ni nimi aawakor, ni nimi aawangol mɔmɔk.
Ni li nyi ubɔr ngbaan yaa yin nimi n‑yoonn mu ki nan baa nimi naah tun lituln li na kan, ni tuk u ke ni ye binib bi lik tiwakor na la, ke niyaajatiib aatuln le ni tun.
Nima kan, u ga di Gosenn aapepel tii nimi.” Tiwan ni cha Josef len kina na le ye ke Ijipt yaab aan kpaan binib bi lik tiwakor na chee.
Josef nan nyan ukpetiib ponn ni biŋmu, le bi buen ubɔrkpaan Faro chee.
Le u ti bui ubɔr ke, “Nte ni nkpetiib fuu ni a. Bi nyan ni Kanaann, ki joo ni baawakor ni baawangol li bi kpa na mɔmɔk.
Dandana wee, bi bi Gosenn aapepel ni.” Le u di ukpetiib mɔk ubɔrkpaan Faro.
Le ubɔr ngbaan baa bi ke, “Ni tun ba aatuln?” Le bi giin bui u ke, “Uninkpel, ti lik tiwakor ke tiyaajatiib aah nan tun pu na la.
Ti dan ke ti nan li bi kitiŋ kee ni, ba pu?
nkon ngbaan pɔɔ Kanaann aatiŋ ni sakpen a, le timoor aa ki bi tiwakor ŋmɔ.
Ubɔr, tii timi nsan ti li bi Gosenn aapepel, saatiŋ kee ni.” Le ubɔr ngbaan bui Josef ke, “Aate ni aakpetiib aah fuu ni Ijipt aatiŋ ponn ni na, kitiŋ ngbaan mu ye biyaan la.
Cha bi ti kal Gosenn aapepel ni, nin chee ŋan sakpen na.
Binib bi nyi lituln ngbaan na bibaa yaa bi bi ponn ni kan, nyan bi aan bi li lik maawakor tii mi.” Le Josef di ute Jakob mu buen ubɔr chee u ti doon u. Jakob nan mee tinyoor ŋa ubɔr ngbaan pu.
Le ubɔr ngbaan baa u ke, “Aa ye ŋibin ŋiŋa?” Le Jakob bui u ke, “Maah chuun ki mann gonni pu na, m saa ŋibin nkub ni piitaa la.
Ŋibin ngbaan aa wiir, ki mu ye linimaln la, kaa wiir ke n‑yaajatiib aabin aah nan wiir pu na.” Le Jakob chɔi ubɔr, ki ki ŋa tinyoor ŋa u pu, le ki gir buen waamaal chee.
Le Josef ŋa ubɔr ngbaan aah nan bui u ke u ŋa pu na, ki di ute ni ukpetiib kaan kitinyaan ki bi Rameses aatiŋ chee na.
Le Josef ban tijikaar tii ute, ni ukpetiib, ni ute aamaal aanib mɔmɔk, hali ki kpee biwaatiib mu.
Nkon mu nan lir na aabɔr Nkon ngbaan nan pɔɔ ki ti nyaŋ, le tijikaar aa nan ki bi nibaa chee, le Ijipt ni Kanaann yaab aa nan ki kpa mpɔɔn bi ŋa nibaa, nkon ngbaan pu.
Bi nan joo baamombil daa tijikaar Josef chee, le Josef ti gaa ŋimombil ngbaan mɔmɔk buen ubɔr do.
N‑yoonn mu Ijipt ni Kanaann yaab nan di baamombil kookoo daa tijikaar na, le Ijipt yaab buen Josef chee ki ti bui u ke, “Tii timi tijikaar ti ji.
Taa cha ti kpo nkon.
Timi aamombil doo a, pɔɔn aabaa ki ter timi.” Le Josef bui bi ke, “Li joo ni nimi aawakor man.
Nimi aamombil yaa doo kan, m ga di tijikaar kpeln nimi tiwakor la.” Nima pu na, bi nan joo ni baawakor ti bi kpa na Josef chee, le u di tijikaar kpeln bi baataan, ni ipiih, ni iŋoob, ni inaa, ni ibon.
U nan di tijikaar le ki di kpeln baawakor mɔmɔk libiln ngbaan ni.
Naah gɔr libiln na, bi ki buen u chee ki ti bui u ke, “Uninkpel, taan ŋmaa di tibɔr tee bɔr si, taa ki kpa ŋimombil, le timi aawakor mu doo a. Nibaa aa ki bi ti chee, see tibaa, ni timi aakpaakon le gur.
Taa cha ti kpo nkon, aan timi aakpaakon doon nkuun.
Ter timi.
Ti ga di tibaa ni timi aakpaakon ki di kpeln si tijikaar.
Ti kii ke ti ga ŋa ubɔr aanaagbiib aan u li yeh timi aakpaakon.
Tii timi tijikaar ti ji aan ki taa kpo nkon, ki tii timi njikaabim ti bu.” Le Josef nan daa tikpaasar mɔmɔk tii ubɔr.
Ijipt yaab mɔmɔk nan di baakpaakon mɔmɔk ki di kooh, le Josef daa tii ubɔr ngbaan, ba pu?
nkon ngbaan nan pɔɔ ti nyaŋ.
Josef nan cha Ijipt aatiŋ aanib mɔmɔk ŋa ubɔr aanaagbiib.
Bitotoorb aakpaakon baanja le waa nan daa.
Ba pu?
ubɔr le nan luu bi.
Le Josef bui Ijipt yaab ke, “Ni kan ke dandana wee m daa nimi, ni nimi aakpaakon mɔmɔk, ki di tii ubɔr a. Ni gaa njikaabim ki ti bu ikpaakon ni man.
Buyoonn ni nan chee tijikaar ngbaan na kan, see ni mɔmɔk yakr nimi aajikaar nfum muŋmu pu, ki nyan nibaabaa tii ubɔr.
Le tijikaar ti gur na, ni ni nimi aamaal li ji, ki di ngem mu ŋa libuul.” Le bi mɔmɔk bui u ke, “Uninkpel, ti ga ŋa ubɔr aanaagbiib, sin pu le ti jin ŋmar, aa ŋa timi tiŋann pam.” Nima pu na, Josef nan siin nkaal Ijipt aatiŋ mɔmɔk ni, ke bimɔk yaa yakr baajikaar nfum muŋmu pu kan, mubaa li yeh ubɔr yaan.
Le nkaal ngbaan beenin bi kina ki nan saa din, see bitotoorb aakpaakon baanja le baa di ŋa ubɔr yaan.
Jakob aah nan tuk ujapɔɔn pu na aabɔr Israel yaab nan bi Gosenn aapepel ni, Ijipt aatiŋ ni, le bi ma mbim pam, ki kan liwangol mu pam.
Jakob nan bi Ijipt aatiŋ ni ki ti saa ŋibin kipiik ni ŋilole, le waabin nin saa nkub ni imonko ilee ni ŋilole.
N‑yoonn mu u bee ke naan ki yunn u ga kpo na, le u yin ujapɔɔn Josef, le ki nan bui u ke, “Di aaŋaal ŋa ntaapaln taab ki puu tipuur ke saan cha maawon bee Ijipt aatiŋ ni do.
M ban ke aa di maawon ti sub ntetiib chee la; nyan maawon Ijipt aatiŋ ni ki ti di sub bi chee.” Le Josef bui u ke, “M ga ŋa saah len pu na.” Le Jakob ki bui u ke, “Puu ke aa ga ŋa kina.” Le Josef puu tipuur.
Le Jakob doon Uwumbɔr waawandookaan ngbaan pu.
Jakob aah ŋa tinyoor ŋa Efraim ni Manase pu pu na aabɔr N‑yoonn mubaa bi nan tuk Josef ke ute buŋ.
Nima pu le u nan yoor ujapɔtiib bilee, Manase ni Efraim, le bi buen bi ti mann ute Jakob.
N‑yoonn mu Jakob ŋun ke ujapɔɔn Josef dan u nan mann u na, le u pɔɔn ubaa ki fii kal waawandookaan pu.
Le Jakob bui Josef ke, “Uwumbɔr Mpɔɔnsakpiindaan nan dan m chee Lus aatiŋ ki bi Kanaann aatiŋ ni na, le ki nan ŋa tinyoor ŋa m pu.
U nan bui mi ke, ‘M ga tii si mbim pam, nima kan, saamaal ga ŋa ŋitimbol ŋi wiir na.
M ga di kitiŋ kee tii saamaal ki li ye biyaan ki cha n‑yoonn mu kaa kpa ndoon na.’” Jakob nan ki bui u ke, “Josef, saabim mulee mu aa ma Ijipt aatiŋ ni do aan m nin fuu ni na, min le yeh bi.
Efraim ni Manase mu ye maabim le ke Rubenn ni Simeonn aah ye pu na.
Aa yaa ki ma mbim kpee bi pu kan, maan ŋmaa yin bi maabim, le lifaal li bi ga kan na ga nyan ni Efraim ni Manase chee la.
Aana Rachel pu le m bi ŋani kina.
U nan kpo Kanaann aatiŋ ni, naa daa Efraf chee, n‑yoonn mu m nan nyan Mesopotamia aatiŋ ni na.
Le ni bii nsui pam.
M di u sub Efraf aatiŋ aasan chee la.” Dandana wee bi yin Efraf aatiŋ ngbaan ke Betlehem la.
N‑yoonn mu Jakob kan Josef aabijabim ngbaan na, le u baa ke, “Ŋma ye mbim ngbaan?” Le Josef bui u ke, “Maabim ye, Uwumbɔr aah tii mi mbim bi Ijipt aatiŋ kee ponn ni na le na.” Le Jakob bui u ke, “Li joo ni bi, aan m mee tinyoor ŋa bi pu.” Jakob aah nan por sakpen pu na, waa nan ki waa mbamɔm.
Le Josef di waabim ngbaan buen u chee, le u bub chuu bi, ki moor bitakpin.
Le Jakob bui Josef ke, “M nan dak ke maan ki kan si, le Uwumbɔr cha m kan aa ni saabim mu.” Le Josef yaar waabim ngbaan ute aataŋaayil chee, le ki gbaan ute aanimbiin ni.
Le Josef di Efraim siin Jakob aaŋangan wɔb, le ki di Manase mu siin uŋangii wɔb.
Le Jakob aah ban u mee tinyoor ŋa bi pu na, le u di uŋaal punn ki di paan bi pu, le ki di uŋangii paan Efraim, uwaatiir pu, ki di uŋangan paan Manase, upol pu, le ki mee tinyoor ŋa Josef pu ke: “Uwumbɔr u ye ntetiib Abraham ni Aisak Aawumbɔr na, ŋa tinyoor ŋa mbim bee pu.
Cha Uwumbɔr u lik mi ki nan saa din wee na, ŋa tinyoor ŋa bi pu.
Cha Uwumbɔr aatuun u gaa mi tibɔbir mɔmɔk ni lii na ŋa tinyoor ŋa bi pu.
Cha maayimbil, ni ntetiib Abraham ni Aisak aayimbil li kpa yimbipur bi pu.
Cha bi kan mbim ni yaabitiib pam.” Le Josef aah kan ke ute di uŋangii paan Efraim pu na, naa mɔɔr u. Nima le u chuu ute aaŋangii u paar ki di paan Manase pu, le ki bui ute ke, “Nte, naa ye kina, umina le ye ubopol.
Di aaŋangii paan u pu.” Le ute yii, ki bui u ke, “Maabo, m nyi kina.
Manase aamaal mu ga ŋa litimbosakpeln.
Le unaal Efraim ga li ye u pu unikpaan, le waamaal mu ga ŋa ŋitimbosakpeln.” Nima chee le u ŋa tinyoor ŋa bi pu liyaadaal ngbaan, ki bui ke, “N‑yoonn mumɔk Israel yaab ti ban bi ŋa tinyoor ŋa unii pu na kan, bi ga pur nimi aayimbil, le ki bui ke, ‘Uwumbɔr ŋa aa pu tinyoor ke waah ŋa Efraim, ni Manase pu pu na.’” Jakob aah nan ŋa pu na, ni mɔk ke u nan di Efraim le ŋa upol Manase pu.
Le Jakob bui Josef ke, “Aa kan aa?
Naan ki yunn m ga kpo; Uwumbɔr mu le ga li bi ni chee ki giin nimi buen niyaajatiib aatiŋ ni.
Maah nan di maajawan nyaŋ Amor yaab ki gaa kitinyaan ki bi yin ki ke Sekem na, m di kitiŋ ngbaan ki di tii sin la, naa ye aakpetiib.”
Jakob aah nan di waakookoo aabɔr ti chɔi waabim na Jakob nan yin ujapɔtiib ki bui ke, “Tiŋ ni, ki mann goln mi man, aan m tuk nimi tiwan ni choo ni pu ki ga nan ŋa na.
Nimi Jakob aajapɔtiib, tiŋ ni tɔb ki nan pel man.
Ni li pel nite Israel aah ga len pu na.
Sin Rubenn, njapɔpol, maah nan kpa mpɔɔn buyoonn na le m nan ma si.
Maah ŋa uja na, sin le m pue ma, sin le kpa kipak, ki kpa mpɔɔn maabim ngbaan mɔmɔk ni.
Aa bi ke nnyusakpem aah fii ki lir ki kpa kifuuk pu na la, saah koo doon mpuu chee, ki bii aate aawandookaan na, saan li ye uninyuun aanaatiib ponn ni.
Simeonn ni Liifai, ni ye naabitiib la.
Ni joo nimi aajawan le ki tun mbiin aatuln.
Naah kpokl tibɔr libɔɔl ni pu na, maa bi ni chee, ki mu aa kii kina.
Ni ku binib liŋuul ponn ni la.
Le nimi aageehn ni, ni bii tiwakor.
M puun lii nimi aaŋuul ngbaan pu, ba pu?
nimi aaŋuul ngbaan kpa ijawaan, Nimi aaŋuul ye mbiin aatuln le ni tun.
M ga di nimi yaa Israel aatiŋ ni, le ki cha ni yaa Israel yaab mu ni.
Sin Juda, aate aabim ga nyuŋ si.
Aa ga li joo aaŋaal le chur saadim aaneen ni.
Aate aabim ga gbaan aanimbiin ni.
Juda, aa naahn uchinn u ku tinann, ki ki gir buen waadɔdooyaan na la.
U yaa doon ke u naar ubaa kan, ubaa aan kaa ke u fiin u.
Sin Juda ga li joo libɔrdabil, le saamaal ga li ye bibɔrb n‑yoonn mu kaa kpa doon na.
Ŋitimbol yayan aabɔrb ga joo ni ipiin nan tii si.
Bi ga dan ki nan gbaan aanimbiin ni, ki kii saamɔb.
Isui i lu na aah ga li wiir sakpen pu na, aatafal aan li bi ni ni, ke aa di saabon gbin isui ngbaan, hali bu ŋan sakpen na.
Ŋisubil aadaan ponn ni, le aa ga li finni saawanpeenkaan.
Tijikaar nyaan, ni ndanyaan aah ga li wiir pu na, le laafee ga li bi aa chee.
Aanyin ga li piin ke nnaabiin na.
Sin Sebulunn, aa ga li bi nnyusakpem chee la.
Le iŋɔi i bi nnyusakpem ni na ga li gee i dan aa chee ki nan peŋ.
Le saanaan mɔk ga pii Saidonn aatiŋ ni.
Sin Isakar kpa mpɔɔn ke ubon u tu lituln li bal ŋipepel mɔmɔk ŋilee pu na.
U ga li gee kitiŋ ki ŋan ki nyuun na u ko ki jer lifuur ke ubon aah si aan bi di lituln paan u pu, aan u si ŋmin ke unaagbiija na pu na la.
Sin Dann, sin le ga li lik saamaal aanib ke Israel yaab aamaal biken aah ŋani pu na.
Sin Dann, aa ga ki li bi ke uwaa u dɔ lisikakpel na la, aa ga li bi ke uwaa u kpa liluul ki dɔ nsan aagbaan na, le ki ga gaa utaan aataagbeln, le unii u dik u pu na fii ti lir upuwɔb.
Uwumbɔr, m kii saah ga gaa mi lii pu na la.
Sin Gad, saadim ga lir aa pu, le ki joo cha na, sin le ga nyaŋ bi.
Sin Aser, aa ga li kpa tijikaar pam.
Saah ga ko ki kan tijikaar ti na, bibɔrb ga li gee ti pam.
Sin Naftali, aa ga li san aabaa pu ke upeeman aa san pu na, le aa ga li len tibɔnyaan.
Sin Josef, aa naahn busub bu si gbɔk nnyunbun ki lu ŋisubil sakpen na la, le aayaabitiib ga li wiir ki yaa buen ni mɔmɔk.
Saadim aah nan si pu na, bi ŋa si falaa sakpen, le ki joo baatɔi ni ipiin ki san dii si.
Saatɔm aa diŋni, le aaŋaal mu pɔɔ.
Aate Jakob Aawumbɔr Mpɔɔnsakpiindaan, uma Uwumbɔr u lik Israel yaab na le tii si mpɔɔn.
Mbamɔn, uma aate Aawumbɔr le ga ter si.
Uwumbɔr Mpɔɔnsakpiindaan, uma le ga ŋa tinyoor ŋa aa pu, le ki tii si utaal u nyan ni paacham na, ki tii si nnyun mu nyan ni taab na, ki tii si tiwakor ni mbim pam, ki tii si tijikaar ni isui i lu ŋisubil mɔk aabɔŋ na, le ki tii si aayaajatiib aah nan kpa tiwan ni na mɔmɔk, ki tii si tiwan ni ga tii si mpopiin ki nyan ni n‑yaayoonn na aagongon na chee, Uwumbɔr cha tinyoor ngbaan li bi sin Josef pu, sin le Uwumbɔr nyan si aanaabitiib ponn ni ki di uŋaal paan aa pu.
Sin Benjaminn, aa ga li naahn takɔ u ku tinann kichakpiik ni, ni kijook na la.” Israel yaab aanibol kipiik ni ŋilee ŋimina le nan ye Jakob aabim.
Waah nan di tibɔr ti ŋeer bi mɔmɔk, ki di chɔi bi na, le na.
Jakob aah kpo, ni baah sub u pu na aabɔr Jakob nan sur ujapɔtiib ke, “Maah ban m kpo ki buen ntetiib chee na, ni taa suln ki di mi ti sub ntetiib chee, Kanaann aatiŋ ni, likaakul li bi Efronn u ye Hef aanii na aakpaab ni na.
Li bi Makpela aatiŋ ni, Mamre aawipuul wɔb.
Abraham nan daa bukpaab, ni likaakul ngbaan Efronn chee la.
Nima chee le bi nan sub Abraham ni upuu Sara, bi ki di Aisak ni upuu Rebeka mu di sub nima chee la, m mu nan di mpuu Lea sub nima chee la.
Abraham nan daa bukpaab, ni likaakul ngbaan Hef yaab chee la.
Ni di m mu sub nima.” N‑yoonn mu Jakob sur waabim baah ga ŋa pu aan ki doo na, le u gir doon waawandookaan pu, le ki kpo.
Jakob aah nan kpo na, le Josef ti bub u, ki moor utakpiln, le ki wii.
Le Josef cha Ijipt yaab aadɔkta tiib ŋa uwon baah ŋani pu aan linikpol aan bur na.
Bi joo iwiin imonko ilee le ŋani kina aatuln.
Le Ijipt yaab mɔmɔk nan di iwiin imonko itaa ni kipiik ŋa waajan aakpuul.
N‑yoonn mu bi ŋa njan aakpuul doo na, le Josef tun ubɔrkpaan aaninkpiib u chee ki bui bi ke, “Li cha ki ti bui ubɔrkpaan ke, ‘N‑yoonn mu nte nan ban u kpo na, u nan cha m puu tipuur ke u yaa kpo kan, m di waawon ti sub Kanaann aatiŋ ni, likaakul li u nan toor siin ubaa na ponn ni.
Kina pu na, maaninkpel, tii mi nsan m di u buen ti sub nima chee aan ki gir ni.’” Le ubɔrkpaan bui u ke, “Saah nan puu tii aate ke aa ga ŋa pu na, di aate ki ti sub.” Le Josef nan di ute buen u ti sub.
Le ubɔrkpaan aaninkpiib bi paa u pu na, ni bininkpiib bimɔk nan bi ubɔrkpaan do lichiln ni na, ni binib bi ye bininyuum Ijipt aatiŋ ni na mu nan dii u buen.
Josef ni waamaal, ni ukpetiib, ni ute aamaal bi gur na nan dii u buen.
See mbim, ni tiwakor le nan gur bi linampal Gosenn aatiŋ ni lipepel ngbaan wɔb.
Binib bi nan dii u buen na nan wiir pam, bibaa nan bi itaan aatɔroku tiib ponn ni, le bibaa mu dik itaan pu ki buen.
N‑yoonn mu bi nan ti fuu Atad aadipoipaal pu, Jɔɔdann aamɔɔl aawipuul wɔb na, le bi nan ki toor waakpuul nima chee.
Josef nan ki ŋa likpuul ngbaan iwiin ilole le nima chee.
N‑yoonn mu Kanaann aatiŋ ni aanib kan kinipaak ngbaan aah bi ŋani likpuul ngbaan Atad aapaal chee pu na, le bi bui ke, “Mbamɔn, Ijipt yaab bi ŋani likpuul kpaan la.” Nima pu le bi yin nima chee ke Abel Misraim.
Kina le Jakob aajapɔtiib nan ŋa waah nan bui bi ke bi ŋa pu na; bi nan yoor uwon ki di buen Kanaann aatiŋ ni, ki ti di u sub likaakul li bi Makpela ni, Mamre aawipuul wɔb, bukpaab bu Abraham nan daa Efronn u ye Hef aanii na chee ke nima chee li ye waamaal aacheek na.
Josef aah sub ute ki doo na, le u ni waamaal ni binib bimɔk nan dii u buen na nan gir kun Ijipt aatiŋ ni.
Josef ki bui ukpetiib ke u di cha pinn bi Bite aah kpo jer na, le Josef aakpetiib bui tɔb ke, “Nibaakan Josef ga li beenin nan timi, ki giin timi aabakaa u ti nan ŋa u na ki pa timi.” Nima pu na, bi nan tun tichandann Josef chee le ki bui ke, “Tite aah nan ban u kpo na, u nan bui timi ke ti tun aa chee tichandann, ke aa di cha pinn timi aabakaa u ti nan ŋa si na.
Nima le dandana wee ti tun ke aa di cha pinn timi bi ye aatetiib Aawumbɔr aanaagbiib na aabakaa.” Josef aah ŋun ukpetiib aachandann ngbaan aabɔr na, le u wii.
Le ukpetiib buen u chee ki ti gbaan unimbiin ni, le ki bui u ke, “Ti ye saanaagbiib le ki bi do.” Le Josef nan bui bi ke, “Taa san ijawaan man.
Maan ŋmaa di mbaa ŋaŋ Uwumbɔr.
Nimi le dak tibɔbir m pu, le Uwumbɔr cha ni kpaln ni ŋan na, ki toor nsan u gaa binib pam aamɔfal lii, tiwan ni ŋa mi na pu.
Taa li san ijawaan ibaa man.
M ga lik nimi, ni nimi aamaal mɔmɔk.” Nima chee le u nan gir bui bi iliinyaan ni, le tibɔr ngbaan koo bisui ni.
Josef aakun Josef ni ute aamaal mɔmɔk nan beenin bi Ijipt aatiŋ ni, le u ti saa ŋibin nkub ni kipiik, le ki kpo.
U nan bi ki kan ujapɔɔn Efraim aabim ni uyaabisɔsɔk.
U nan ki kan uyaabil Makir, u ye Manase aajapɔɔn na aabim mu.
Le u bui ukpetiib ke, “Ni ŋeer m kpo; Uwumbɔr mu ga sil li joo nimi, ki nyan nimi Ijipt aatiŋ kee ni, ki giin nimi buen kitiŋ ki u nan puu ke u ga di ki tii titetiib Abraham, ni Aisak, ni Jakob na.” Josef nan bui waanib ke, “Puu tii mi man, ke n‑yoonn mu Uwumbɔr nyan nimi Ijipt aatiŋ kee ni, aan ni chaa kun Kanaann aatiŋ ni na, ni ga yoor maawon mu buen nima chee.” Nima na, Josef nan saa ŋibin nkub ni kipiik, le ki kpo Ijipt aatiŋ ponn ni.
Bi nan ŋa uwon baah ŋani pu aan linikpol aan bur na, le ki di u ŋa linikpol aadakaa ni, le ki sub.
Ijipt yaab aah nan ŋa Israel yaab falaa pu na Jakob aajapɔtiib bi nan dii u buen Ijipt aatiŋ ni na, bimɔk ni baamaal le nan ye Rubenn, ni Simeonn, ni Liifai, ni Juda, ni Isakar, ni Sebulunn, ni Benjaminn, ni Dann, ni Naftali, ni Gad, ni Aser.
Bi mɔmɔk nan kpaan ki ti saa binib imonko itaa ni kipiik, le ki nyan ni Jakob aamaal ni.
Ujapɔɔn Josef ma nan puun bi Ijipt aatiŋ ni.
Baah bi nima na, le Josef, ni ukpetiib, ni baamaal bi nan bi n‑yoonn ngbaan na, nan kpo doo, le biyaabitiib, bi nan ye Israel yaab na, nan ma mbim, le bi pɔr ki wiir ki gbiin Ijipt aatiŋ ni, ki kpa mpɔɔn pam.
Le ubɔrpɔɔn u kaa nan nyi Josef aabɔr na jin nnaan Ijipt aatiŋ ni.
U nan bui waanib ke, “Israel yaab bee moo pɔr ki kpa mpɔɔn, le baan ki lik pak timi.
Nibaakan ti ni timi aadim yaa kpa butɔb kan, bi ga kpee bi pu le bi to timi, le ki san nya kitiŋ kee ni.
Cha ti ban mbimbin mu ga kiir bi, aan bi taa ki pɔr kpee na.” Nima pu na, Ijipt yaab nan nyan baanib le bi lik Israel yaab ki cha bi tun lituln li pɔɔ na, ki ŋani bi falaa sakpen.
Bi nan cha Israel yaab le maa ntisakpem mulee mu bi yin mu ke Pitom ni Rameses na, ntim ngbaan nan ye nin chee ubɔr nan joo waajikaar ni waawan mɔmɔk bilni na la.
Tɔ, baah nan nan Israel yaab ki moo ŋani bi falaa sakpen pu na, Uwumbɔr nan cha bi moo pɔr kpee kina la, le ki yaa gbiin Ijipt aatiŋ ponn ni, le Ijipt yaab nan gur san Israel yaab ijawaan, -le bi nan moo ŋa bi falaa ki cha bi tun linaagbiituln.
Bi nan cha bi maa tidir, ki ko baasar, kaa nan san bi kinimbaak.
Le Ijipt aabɔr bui Hiibru yaab aamamaam bilee bi bi yin bi ke Sifra ni Pua, bipiib bilee bi nan ter Hiibru yaab aapiib bi maa na ke, “Ni yaa ban ni ter Hiibru yaab aapii u imalween chuu u na kan, ubo ngbaan yaa ye ubijabo kan, ni ku u, u yaa ye upiibo kan, ni taa ku u.” Bimamaam ngbaan mu nan san Uwumbɔr ijawaan, le kaa kii ubɔr ngbaan aamɔb, le kaa ku mbijabim ngbaan.
Nima pu na, ubɔr nan yin ni bimamaam ngbaan le ki nan baa bi ke, “Ba ŋa ni ŋani kina?
Ba ŋa ni cha mbijabim ngbaan bi, kaa ku bi?” Le bi giin bui u ke, “Hiibru yaab aapiib aa bi ke Ijipt aapiib na; baamalween aa pɔɔ, bi yaa yin timi kan, ti nin ti ti fuu na muin upii ngbaan ma a.” -Bimamaam ngbaan aah nan san Uwumbɔr ijawaan na, le u nan ŋa tinyoor ŋa bi pu ki cha bi ma mbim pam.
Le Israel yaab too pɔr kpae ki kpa mpɔɔn.
Gbelngbeln na, ubɔr ngbaan nan siin nkaal ki bui waanib mɔmɔk ke bi di Hiibru yaab aabijabim bi bi laa ma bi na ki di mee lii Nail aamɔɔl ni, tɔ, bi taa ku mpiibim ma.
Baah nan ma Moses pu na N‑yoonn mue le uja ubaa, u nan ye Liifai yaab aanibol na yoor upii u mu ye waanibol na, le ki ma u chee ubijabo.
N‑yoonn ngbaan upii ngbaan aah kan ke ubijabo ngbaan ye ubo nyaan na le u di u bɔr iŋmal itaa.
Buyoonn u ti bee ke waan ki ŋmaa bɔr u na, le u ban kibɔɔkuuk, le ki ban tiwan teŋ ki ponn ni aan nnyun taa koo u chee, ki nan di ubo ngbaan ŋa kibɔɔkuuk ngbaan ponn ni, le ki di u ti bɔr tikal ni, limɔɔl aagbaan.
Ubo ngbaan aaninkpan nan si dandar ki pekr lik tiwan ni ga ŋa ubo ngbaan na.
Le ubɔr aabisal dan limɔɔl ngbaan ni u nan fu nnyun, le waatutum chuun kpak limɔɔl aagbaan.
Ubɔr aabisal aah bi fu nnyun na, le u kan kibɔɔkuuk si tikal ponn ni, le u tun usapɔɔn ubaa, u ye waatutunn na, le u ti yoor ni kibɔɔkuuk ngbaan.
Ubɔr aabisal ngbaan nan chuu piir kibɔɔkuuk ngbaan le ki kan ubijabo waatiir ngbaan.
Ubo ngbaan nan bi wii, le kinimbaak chuu u, le u bui ke, “Hiibru yaab aabijabo ubaa le na.” Le ubo ngbaan aaninkpan dan le ki nan baa ubɔr aabisal ngbaan ke, “M buen ti yin ni Hiibru yaab aapii ubaa aan u nan li ŋaani ubo ngbaan aa?” Le ubɔr aabisal ngbaan bui u ke, “Ti yin ni upii ubaa.” Nima pu na, ubo ngbaan aaninkpan nan buen ti yin ni ubo ngbaan aana.
Le ubɔr aabisal ngbaan bui upii ngbaan ke, “Gaa ubo umina ki li ŋaani u tii mi, aan m pa si.” Nima le u nan gaa ubo ngbaan, le ki kpiin u. Ubo ngbaan aah lii libiil buyoonn na, le upii ngbaan di u buen ti di u tii ubɔr aabisal ngbaan, le u gaa u ki di ŋa ujapɔɔn.
Le ubɔr aabisal bui usui ni ke, “M daa nyan u nnyun ni la, nima pu na, m ga yin u ke Moses.” Moses aah san ŋmar ki buen Midiann aatiŋ ni pu na Buyoonn Moses muun ki ŋa uja na, le u nyan ubɔr aabisal do ki buen u ti mann waanib Israel yaab, le ki ti kan waanib aah kpa falaa pu na.
Hali u nan si nibaa chee ki kan Ijipt aanii aah ku Hiibru aanii ubaa pu na, u nan ye Moses aado yoo la.
Le Moses fenn lik ni mɔmɔk, ki kan ke unii ubaa aa lik u wɔb, le u ku Ijipt aaja ngbaan ki di u sub litambol ni.
Naah ki woln kitaak na, le u ki buen bi chee, le ki ti kan Hiibru yaab bilee bi jaa kijaak.
Le u bui uja u ŋa uken bakaa na ke, “Ba ŋa aa joo aado yoo gbaa?” Le uja ngbaan giin bui u ke, “Ŋma ŋa si timi aayidaan ni ubɔjir?
Aa ban ke aa ku mi ke saah fe ku Ijipt aaja na pu na la aa?” Nima chee le ijawaan chuu Moses, le u dakl usui ni ke, “Binib bee maah ŋa pu na a.” -Buyoonn ubɔr ngbaan ŋun Moses aah ŋa pu na, le u nan ban bi ku u, le Moses san buen ti bi Midiann aatiŋ ni.
Daalbaadaal, le Moses nan ka nnyunbun mubaa chee, le Jetro, u nan ye Midiann aatotoor na aabisatiib bilole nan dan nnyunbun ngbaan chee, ke bi nan lu nnyun tii bite aapiih ni iŋoob i nyu.
Le bipihkpaab bibaa mu dan nima ki nan san jenn mpiibim ngbaan.
Le Moses buen ti ter bi ki lun nnyun tii baawakor ngbaan.
Baah gir kun buyoonn na, le bite baa bi ke, “Ba ŋa ni gir ni din mala kina?” Le bi bui u ke, “Ijipt aaja ubaa le gaa timi lii bipihkpaab ngbaan chee, le ki lun nnyun tii timi aawakor mu.” Le u baa ubisatiib ke, “Uja ngbaan bi la chee?
Ba ŋa ni cha u ka nima chee?
Ti chɔi ni u man, aan u nan ji tijikaar ti chee.” Nima pu na, Moses nan kii ke u ga li bi Jetro do, le u di ubisal Sipora tii Moses u di ŋa upuu, le u ma ubijabo tii u.
Le Moses bui usui ni ke, “M ye uwɔwɔnja le kitiŋ kee ni, nima pu na, m ga yin ubo ngbaan ke Gesom.” Ŋibin pam aah jer cha na, le Ijipt aabɔr u nan dii Moses u ku u na nan kpo, le Israel yaab nan beenin bi tinaagbiir ni, le ki wii ki ban nterm.
Uwumbɔr nan ŋun baah wii pu na, le ni nan chuu u kinimbaak, le u teer tipuur ti u nan puu tii Abraham, ni Aisak, ni Jakob na.
U kan Israel yaab aah ji falaa pu na, le naa mɔr u, le utafal nan bi bi ni.
Uwumbɔr aah yin Moses pu na Daalbaadaal le Moses nan bi kpaa uchool Jetro, u ye Midiann aatiŋ aatotoor na aawakor timoor ni, le u nan di ti jer nteersakpiin mubaa ni, ki buen Uwumbɔr aajool Sainai chee.
Nima chee le Uwumbɔr aatuun nan dan u chee, busub bu bi ke bu aah gaal mmii le na ni.
Moses nan kan ke mmii gaal, le busub na mu aa nan wun.
Le u dakl ke, “Nimina ye lijinjiir aawan la.
Ba ŋa mmii aa wun busub ngbaan?
M ga buen ti lik.” Buyoonn Uwumbɔr kan ke Moses ŋɔŋ mmii ngbaan chee na, le u yin u mmii ngbaan ni ke, “Moses, Moses.” U nan kii ke, “M sɔ.” Le Uwumbɔr bui u ke, “Taa fuu ni mmii ngbaan chee.
Chuu takl saanaatak ngbaan; saah si nin chee na ye kitiŋ ki bi chain na la.
Min le ye aayaajatiib Aawumbɔr, min le ye Abraham, ni Aisak, ni Jakob Aawumbɔr.” Nima pu na, Moses nan biin unimbil pu, kaa nan kaa u lik Uwumbɔr.
Le Uwumbɔr bui u ke, “M kan maanib aah bi ji falaa Ijipt yaab aaŋaal ponn ni pu na.
M ŋun bi wii ki ban unii u ga gaa bi lii na.
M nyi baafalaa mɔmɔk aabɔr.
Nima pu le m sunn ni ki dan ke m nan gaa bi lii, ki nyan bi Ijipt yaab aatiŋ ni, ki tii bi kitiŋ ki ŋan, ki wiir, ki kpa tiwakor aamoŋmɔpaan ni ŋisubil sakpen na; kitiŋ ngbaan le Kanaann yaab, ni Hef yaab, ni Amor yaab, ni Peris yaab, ni Hif yaab, ni Jebus yaab laa bi ki ponn ni na.
Mbamɔn, m ŋun maanib aah wii pu na, m kan Ijipt yaab aah ŋani bi falaa pu na.
Dandana wee m ban m tun si Ijipt yaab aabɔr chee, nima kan aa ga ŋmaa loln maanib ngbaan pu nsan ki nyan bi kitiŋ ngbaan ni.” Moses nan bui Uwumbɔr ke, “Maa ye nibaa, m ga ŋa kinye ki buen ubɔr chee ki ti nyan Israel yaab Ijipt aatiŋ ni?” Le Uwumbɔr bui u ke, “M ga li bi aa chee, le buyoonn aa nyan ni bi Ijipt aatiŋ ponn ni na, ni ga li dooni mi lijool lee paab la.
Nimina le ga mɔk ke min le tun si.” Le Moses giin bui u ke, “M yaa buen Israel yaab chee ki ti bui bi ke, ‘Tiyaajatiib Aawumbɔr le tun ni mi ni chee’ kan, bi ga baa mi ke, ‘Bi yin u kinye?’ Nima pu na, m ga tuk bi kinye?” Le Uwumbɔr bui u ke, “M ye maah ye u na la.
Aa tuk bi ke ‘Baah yin u ke M‑ye‑na le tun ni si.’ Tuk Israel yaab ke min, U‑ye‑na, u ye niyaajatiib Abraham, ni Aisak, ni Jakob Aawumbɔr na le tun ni si bi chee.
Bi ga li yin mi kina le n‑yoonn mu kaa kpa ndoon na.
Kina le n‑yoonn mu choo na aanib ga li yin mi.
Li cha ki ti kuun Israel yaab aaninkpiib ki bui bi ke min, U‑ye‑na, u ye niyaajatiib Abraham, ni Aisak, ni Jakob Aawumbɔr na, le dan aa chee.
Tuk bi ke m dan bi chee le ki kan Ijipt yaab aah ŋani bi falaa pu na.
M dakl ke m ga nyan bi Ijipt aatiŋ ni, nin chee bi ŋani bi falaa na, ki di bi buen kitiŋ ki kpa tiwakor aamoŋmɔpaan ni ŋisubil sakpen na, kitiŋ ki ye Kanaann yaab, ni Hef yaab, ni Amor yaab, ni Peris yaab, ni Hif yaab, ni Jebus yaab aatiŋ na pu.
“Maanib ga pel saah ga bui bi pu na.
Le aa di baaninkpiib buen Ijipt yaab aabɔr chee ki ti bui u ke, ‘Uwumbɔr, u ye timi Hiibru yaab Aawumbɔr na, uma le di ubaa mɔk timi.
Kina pu na, tii timi nsan ti chuun iwiin itaa ki buen nteersakpiin ponn ni ki ti toor kitork tii Uwumbɔr u ye Tidindaan na.’ M nyi ke Ijipt aabɔr aan tii nimi nsan ni buen, see limukl pii u le u cha ni buen.
M ga di maapɔɔn daa Ijipt yaab aatafal, ki ŋa ijawaan aawan baatiŋ ni.
Nee aapuwɔb na u ga cha ni buen.
“M ga cha Ijipt yaab tii si kipak, nima kan, maanib yaa ban bi nya kan, baan li cha iŋaalpeen.
Le Israel yaab aapiib mɔmɔk ga mee binaakoontiib bi ye Ijipt yaab, ni bipiib bi koo bi chee ki ye Ijipt yaab na ŋikeken, ni salmaa, ni tikunabr aaleen.
Le Israel yaab ga di tiwan nimina peen bijapɔtiib ni bibisatiib aan ki tun Ijipt yaab aawangol buen.”
Uwumbɔr aah tii Moses lijinjiir aapɔɔn pu na Moses nan bui Uwumbɔr ke, “Nibaakan, Israel yaab yaa kaa gaa mi ki kii, kaan pel maah ga len pu na kan, bi yaa bui ke saa dan m chee kan, m ga ŋa kinye?” Le Uwumbɔr baa u ke, “Aa joo ba?” Le u bui ke, “Kijaangbeek.” Le Uwumbɔr bui u ke, “Di ki mee lii kitiŋ.” N‑yoonn mu Moses di ki mee lii na, le ki kpaln uwaa, le u san nima chee.
Le Uwumbɔr bui Moses ke, “Boon ki chuu lijuul wɔb.” Nima chee le Moses boon le ki chuu li, le li ki kpaln kijaangbeek.
Le Uwumbɔr bui u ke, “Ti ŋa kina ki mɔk Israel yaab ke Uwumbɔr, u ye niyaajatiib Abraham, ni Aisak, ni Jakob Aawumbɔr na le dan aa chee.” Uwumbɔr nan ki bui Moses ke, “Di aaŋaal ŋa saabɔkul ponn ni.” Le Moses ŋa kina.
Waah nyan uŋaal na, le mu kpaln ibusoon.
Uwumbɔr nan ki bui u ke, “Ki giin aaŋaal ŋa saabɔkul ni.” Le u ŋa kina, le n‑yoonn mu u chuu nyan ni mu na, mu ki pɔɔ, ki bi ke uwon tiken aah bi pu na.
Le Uwumbɔr bui ke, “Bi yaa kaa ti ŋun tii si, bee bi yaa kaa faar njan aajinjiir aatuln na kan, nibaakan bi ga faar lelee aajinjiir aatuln.
Hali bi yaa kaa ki faar lelee aajinjiir aatuln ngbaan mu, kaa gaa si kii kan, ki yaa yii, ke baan pel saah len pu na kan, buen ti kab Nail aamɔɔl aanyun ki di mu kpir kitiŋ binimbiin ni.
Nnyun ngbaan ga kpaln nsin.” Moses nan bui ke, “Aayii, Ndindaan, taa tun mi.
Maa ŋmaa len tibɔr mbamɔm, le saah piin ki len m chee buyoonn ki nan saa dandana wee na, m beenin bi kina la, maa ŋmaa len mala mala.” Le Uwumbɔr bui u ke, “Ŋma tii unii bumɔb?
Ŋma cha unii ye utafakpaa, bee ubir?
Ŋma tii unii ŋinimbil, ki ki cha u ŋani ujoon?
Min Uwumbɔr le ŋani kina.
Nima pu na, li cha.
M ga ter si aa len, le ki tuk si saah ga len pu na.” Moses nan bui ke, “Aayii, Ndindaan, tun ubaa.” Moses aah nan len kina na, Uwumbɔr nan gee liŋuul u pu le ki bui u ke, “Aakpel Aaronn, u ye Liifai aanii na aa bi ii?
M nyi ke uma ga ŋmaa len mbamɔm.
Mbamɔn, u choo u nan to si nsan ni.
U yaa nan kan si kan, u ga li kpa mpopiin.
Bui u waah ga len pu na.
M ga ter nimɔk bilee ni len, ki mɔk nimi naah ga ŋa pu na.
Uma le ga len tibɔr tii si, ki bui binib ngbaan saah ban aa len pu na.
Le aa ga sil Uwumbɔr aasisiiyaan, ki bui Aaronn waah ga len pu na.
Li joo kijaangbeek kee aabaa chee, kima le aa ga li joo tun lijinjiir aatuln ngbaan.” Moses aah gir buen Ijipt aatiŋ ni pu na Moses nan gir buen Jetro, uchool uja chee, le ki ti bui u ke, “Cha m gir buen ndo yaab chee, Ijipt aatiŋ ni, ki ti lik ke bi beenin bi aan baa ki bi.” Jetro nan kii tii u, le ki chɔi u. Buyoonn Moses nan beenin bi Midiann aatiŋ ni na, le Uwumbɔr bui u ke, “Gir buen Ijipt aatiŋ ni; binib bimɔk nan ban bi ku si na kpo doo a.” Nima pu na, Moses nan yoor upuu ni ujapɔtiib ki di bi diŋ ubon pu, le ki siir cha Ijipt aatiŋ ni, ki joo kijaangbeek ki Uwumbɔr bui u ke u li joo na.
Uwumbɔr nan ki gir bui Moses ke, “Saah gir cha Ijipt aatiŋ ni dandana wee na, li nyi ki ti ŋa lijinjiir aatun ŋimɔk m tii si mpɔɔn ke aa ti ŋa na.
Tɔ, m ga pɔɔk ubɔr ngbaan aasui, le waan tii nimi nsan ke ni buen.
Aa ga bui u ke min Uwumbɔr len ke, ‘Israel yaab le ye maajan aabijabo.
M tuk si, ubɔr, ke aa cha njapɔɔn ngbaan nya ki li cha, nima kan, u ga doon mi ubaa pu, le aa yii.
Dandana wee m ga ku saajan aabijabim.’” Moses aah nan cha Ijipt aatiŋ ni na, u nan ti fuu nibaa chee, le bi doon nima, le Uwumbɔr dan u chee le ki ban ke u ku u.
-Moses aapuu Sipora nan di litakpal li ka ke kijuk na, le ki gii ujapɔɔn aachakpaln le ki di kichakpangbaŋ ngbaan meeh Moses aataafar.
Lichakpangeei ngbaan pu le u bui Moses ke, “Aa ye nsin aachal le ki tii mi.” Nima pu na, Uwumbɔr aa nan ku Moses.
Uwumbɔr nan bui Aaronn mu ke, “Li cha nteersakpiin pu ki pii Moses nima.” Nima pu na, u nan buen u ti to Moses, Uwumbɔr aajool ngbaan chee; waah kan u na, le u moor utakpiln.
Moses nan tuk Aaronn, Uwumbɔr aah bui u pu ki ban ke u gir buen Ijipt aatiŋ ni pu na; u nan ki tuk u lijinjiir aatun ŋi Uwumbɔr bui u ke u tun na.
Nima pu na, Moses ni Aaronn nan dii buen Ijipt aatiŋ ni, le ki ti kuun Israel yaab aaninkpiib tɔb chee.
Le Aaronn tuk bi tibɔr ti Uwumbɔr nan bui Moses na mɔmɔk, le Moses ŋa lijinjiir aatun binib ngbaan aanimbil ni.
Bi nan gaa kii, le baah ŋun ke Uwumbɔr dan bi chee ki nan kan baah muk bi ki ŋani bi falaa pu na, le bi gbaan kitiŋ ki doon u.
Moses ni Aaronn aah nan buen Ijipt aabɔr chee pu na Moses ni Aaronn nan buen Ijipt aabɔr chee le ki ti bui u ke, “Israel yaab Aadindaan Uwumbɔr bui ke, ‘Cha maanib buen, nima kan, bi ga ti ji njim mubaa kipɔɔk ni, ki nyuŋ mi.’” Le ubɔr ngbaan baa bi ke, “Ŋma ye Uwumbɔr?
U ye ŋma aan m pel waabɔr ki cha Israel yaab buen?
Maa nyi Uwumbɔr.
Maan cha Israel yaab nya buen.” Moses ni Aaronn nan giin bui u ke, “Timi Hiibru yaab Aawumbɔr le di ubaa mɔk timi.
Kii tii timi ki cha ti chuun iwiin itaa ki buen kipɔɔk ni, ki ti toor kitork tii Tidindaan Uwumbɔr.
Ti yaa kaa ŋa kina kan, u ga di iween, bee butɔb le ku timi.” Ubɔr ngbaan nan bui Moses ni Aaronn ke, “Ba ŋa ni ban binib ngbaan yii baatuln?
Cha binaagbiib ngbaan gir buen baatuln yaan.
Nimi binib bee gur wiir jer Ijipt yaab, le dandana wee ni ban ni di cha lituln ngbaan.” Liyaadaal ngbaan le ubɔr bui Ijipt yaab ni Israel yaab bi joo binaagbiib bi tun lituln na ke: “Taa ki tii Israel yaab ntɔm mu bi joo ŋmalni ŋitambil ni na.
Cha bima bibaa buen ti ban ni ntɔm ngbaan, ki ki cha bi li beenin ŋani ŋitambil baah nan ŋani pu na, libaa taa bar.
Baa kpa lituln sakpen, nima le cha bi kpa mpaan ki bui mi ke bi ban bi buen ti toor kitork tii Baawumbɔr.
Tii bi lituln li pɔɔ na, nima kan, baan li kpa mpaan ki pel inyamɔn aabɔr.” Le binib bi joo binaagbiib na, ni Israel yaab bi mɔk biken lituln na buen ti tuk Israel yaab ke, “Dandana wee na ubɔr bui ke ti taa ki tii nimi ntɔm, ni li joo ŋani ŋitambil.
U bui ke nimi le ga buen ti ban ni ntɔm ngbaan aan ki nan ŋa ŋitambil ngbaan; ni mu aah nan ŋani ŋi wiir pu na, ni li beenin ŋani kina.” Nima pu na, binib ngbaan nan fii ki chuun Ijipt aatiŋ ni, ni kookoo, le ki ban ntɔm bi nan ŋa ŋitambil.
Le binib bi joo binaagbiib ngbaan na nan muk bi, ke bi li beenin ŋani ŋitambil ŋi li wiir, ke baah nan tii bi ntɔm aan bi ŋani ŋi wiir pu na.
Ijipt yaab nan gbaa Israel yaab bi lik biken aan bi tun lituln na, le ki baa bi ke, “Ba ŋa naa ki ŋani ŋitambil ŋi wiir ke naah nan ŋani pu na?” Le binib bi lik biken ngbaan na buen ubɔr chee ki ti baa u ke, “Ubɔr, ba ŋa aa ŋani timi kina?
Baa ki tii timi ntɔm ti li joo ŋani ŋitambil, le aa beenin ban ke ti li ŋani ŋitambil ŋi li wiir.
Bi gbaa timi la, ni mu ye saanib aataani.” Le ubɔr bui bi ke, “Ni san ligbanyakl la, le kaa ban ni tun lituln, nima le ni kpa mpaan ki mee nsan ke m cha ni buen ti toor kitork tii Uwumbɔr.
Siir man libuul lee ni, ki gir buen ti tun lituln.
Maan ki cha bi tii nimi ntɔm, m mu tee ban ke ni ŋa ŋitambil ŋi li wiir ke naah nan ŋani pu na.” Binib ngbaan nan bee ke falaa pii bi a; ba pu?
ubɔr ngbaan nan bui bi ke bi buen ti ban ntɔm ki ki ŋa ŋitambil ŋi li wiir ke baah nan ti ŋani pu na.
Baah nan gir cha na, le bi ton Moses ni Aaronn nsan ni, bi nan si kii bima la.
Bi nan bui Moses ni Aaronn ke, “Uwumbɔr kan naah ŋa tiwan ni na, ki ga daa nitafal, nimi le cha ubɔr ni waaninkpiib nan timi.
Nimi le tii bi nsan ke bi ku timi.” Moses aah len Uwumbɔr chee pu na Moses nan gir bui Uwumbɔr ke, “Ndindaan, ba ŋa aa ŋa saanib ngbaan falaa kina?
Ba ŋa aa tun ni mi do?
N‑yoonn mumɔk m yaa buen ubɔr chee ki ti bui u saah ban pu na kan, le u moo ŋani saanib ngbaan falaa.
Le saa ban aa ŋa nibaa ki ter bi.”
Uwumbɔr nan bui Moses ke, “Dandana wee, aa ga kan maah ga ŋa ubɔr ngbaan pu na.
M ga muk u aan u cha maanib ngbaan buen.
Mbamɔn, m ga muk u pam, le uma ubaa ga bui binib ngbaan ke bi nya waatiŋ ponn ni.” Uwumbɔr aah yin Moses pu na Uwumbɔr nan len Moses chee ki bui ke, “Min le ye Uwumbɔr.
Min Uwumbɔr Mpɔɔnsakpiindaan nan dan Abraham, ni Aisak, ni Jakob chee, le maa nan cha bi bee maayimbil li ye M‑ye‑na.
M nan ki puu tipuur tii bi ke m ga di Kanaann aatiŋ ki bi nan ye biwɔwɔm ki ponn ni na tii bi.
Dandana wee m ŋun bima Israel yaab aah wii baafalaa ponn ni pu na, Ijipt yaab aah di bi ŋa baanaagbiib pu na, le m teer maah puu tipuur ti na.
Nima pu na, tuk Israel yaab ke, ‘Min le ye Uwumbɔr.
M ga gaa nimi lii, ki nyan nimi tinaagbiir ni, Ijipt yaab chee.
M ga yoor maaŋaal mu kpa mpɔɔn na paacham, ki daa binib ngbaan aatafal, le ki ga gaa nimi lii.
M ga di nimi ŋa maanib, m ga li ye nimi Aawumbɔr.
Ni ga bee ke m ye Nidindaan Uwumbɔr u gaa nimi lii, ki nyan nimi tinaagbiir ni, Ijipt yaab chee na.
M ga di nimi buen kitiŋ ki m nan puu ke m ga di ki tii Abraham, ni Aisak, ni Jakob na, m ga di ki tii nimi, ki li ye nimi aatiŋ.
Min le ye Uwumbɔr.’” Moses nan tuk Israel yaab Uwumbɔr aah len pu na, le baa nan ŋun tii u; ba pu?
bisui nan bii pam, baah nan bi tinaagbiir ni aan Ijipt yaab ŋani bi mbiin pu na.
Uwumbɔr nan bui Moses ke, “Li cha ki ti tuk Ijipt yaab aabɔr ngbaan ke see u cha Israel yaab nyan kitiŋ kee ni ki buen.” Moses nan giin bui u ke, “Hali Israel yaab bibaa aa ŋun tii mi, ubɔr ngbaan le tee ga ti ŋun tii mi ii?
M mu aa ti ki ŋmaa len tibɔr mbamɔm.” Uwumbɔr nan tii Moses ni Aaronn nsan ke: “Tuk Israel yaab, ni ubɔr ngbaan, ke min le lii nimi bumɔb ke ni loln Israel yaab pu nsan, aan bi nya Ijipt aatiŋ ni.” Moses ni Aaronn aamaal aabɔr Rubenn, uma le nan ye Jakob aajan aabo, u nan kpa mbijabim binaa la, baayimbil sɔ: Hanok, ni Palu, ni Hesronn, ni Kami.
Rubenn aamaal le na.
Simeonn nan kpa mbijabim biloob la, baayimbil sɔ: Jemuel, ni Jaminn, ni Ohad, ni Jakinn, ni Sohar, ni Saul, u nan ye Kanaann aapiibo na aabo na.
Simeonn aamaal le na.
Liifai nan kpa mbijabim bitaa la, baayimbil sɔ: Gesonn, ni Kohaf, ni Merari.
Liifai aamaal le na.
Liifai nan bi ki ti saa ŋibin nkub ni piitaa ni ŋilole la.
Gesonn nan kpa mbijabim bilee la, baayimbil sɔ: Libni, ni Simei, le bi nan pɔr ki kpa yaabitiib pam.
Kohaf nan kpa mbijabim binaa la, baayimbil sɔ: Amram, ni Isar, ni Hebronn, ni Usiel.
Kohaf nan bi ki ti saa ŋibin nkub ni piitaa ni ŋitaa la.
Merari nan kpa mbijabim bilee la, baayimbil sɔ: Mali ni Musi.
Bi mɔmɔk nan ye Liifai yaab aamaal la.
Amram nan yoor ute aaninkpan Jokebed, le u ma Aaronn ni Moses.
Amram nan bi ki ti saa ŋibin nkub ni piitaa ni ŋilole la.
Isar nan kpa mbijabim bitaa la, baayimbil sɔ: Kora, ni Nefeg, ni Sikri.
Usiel mu nan kpa mbijabim bitaa la, baayimbil sɔ: Misael, ni Elsafann, ni Sitri.
Aaronn nan yoor Eliseba, Aminadab aabisal u ye Nasonn aaninkpan na, le u nan ma Nadab, ni Abihu, ni Eleasar, ni Itamar.
Kora nan kpa mbijabim bitaa la, baayimbil sɔ: Asir, ni Elkana, ni Abiasaf: Kora aamaal le na.
Aaronn aajapɔɔn Eleasar nan yoor Putiel aabisal, le ki ma Fineas.
Bi mɔmɔk nan ye Liifai aamaal aayidam la.
Aaronn ni Moses le Uwumbɔr nan bui bi ke, “Ni loln Israel yaab pu nsan, ki nyan bi Ijipt aatiŋ ni.” Bima bilee ngbaan le nan buen ti bui Ijipt aabɔr ke u di Israel yaab lii.
Uwumbɔr aah nan tuk Moses ni Aaronn ke bi ŋa pu na N‑yoonn mu Uwumbɔr nan len tibɔr Moses chee Ijipt aatiŋ ni na, u nan len ke, “Min le ye Uwumbɔr.
Tuk Ijipt yaab aabɔr ngbaan maah ga len pu na.” Le Moses nan giin bui u ke, “Aa nyi ke maa ŋmaa len tibɔr mbamɔm, ubɔr ngbaan ga ŋa kinye ki ŋun tii mi?”
Uwumbɔr nan bui u ke, “M ga cha aa li bi ke Uwumbɔr na le ubɔr ngbaan chee, le aakpel Aaronn le ga li ye saabɔnabr ki len tibɔr ubɔr chee tii si.
Tuk Aaronn tibɔr timɔk m ga tuk si na, uma le ga bui ubɔr ngbaan ke u cha Israel yaab nya waatiŋ ni.
M ga cha ubɔr ngbaan pɔɔk usui, kaan ŋun tii si; m yaa gee m ŋa ijawaan aatun pu na kan, waan cha ni nya Ijipt aatiŋ ni.
Le m ga cha ntafadaan mu bir ki pɔɔ na lir Ijipt aatiŋ ni, le ki loln ŋinibol ŋi ye maanib na nsan ki nyan bi kitiŋ ngbaan ni.
Buyoonn m daa Ijipt yaab aatafal ki nyan Israel yaab baatiŋ ni na, le Ijipt yaab ga bee ke min le ye Uwumbɔr.” Moses ni Aaronn nan ŋa Uwumbɔr aah bui ke bi ŋa pu na.
Buyoonn bi nan buen ubɔr chee ki ti tuk u tibɔr ngbaan na, Moses nan ye ŋibin imonko inaa la, le Aaronn mu ye ŋibin imonko inaa ni ŋitaa.
Aaronn aajaangbeek aabɔr Uwumbɔr nan bui Moses ni Aaronn ke, “Ubɔr ngbaan yaa ban ke ni ŋa lijinjiir aatuln kan, bui Aaronn ke u di waajaangbeek mee lii ubɔr ngbaan aanimbiin ni, le ki ga kpaln uwaa.” Nima pu na, Moses ni Aaronn nan buen ubɔr ngbaan chee ki ti ŋa Uwumbɔr aah len pu na.
Aaronn nan di waajaangbeek ngbaan di mee lii ubɔr ni waakpambalb aanimbiin ni, le ki kpaln uwaa.
Le ubɔr ngbaan yin ni waalandam ni binyɔkdam, le bi mu di baanyɔk ŋa kina.
Bi mu nan di baajaangbar mee lii, le ti kpaln iwaa.
Le Aaronn aajaangbeek ki kpaln uwaa na nan chur baawaa na nab.
Nimina mɔmɔk aa nan kpeln ubɔr ngbaan aasui, u nan moo pɔɔk usui ke Uwumbɔr aah len pu na la, waa nan ŋun tii Moses ni Aaronn.
Falaa aah lir Ijipt aatiŋ ni pu na Nsin aafalaa Uwumbɔr nan bui Moses ke, “Ubɔr ngbaan aasui pɔɔ pam, le u yii ke binib ngbaan taa buen.
Nima pu na, fen kan, aa fe fii mala kichakpiik ni, buyoonn ubɔr chaa Nail aamɔɔl ni na, ki ti kan u. Aa li joo kijaangbeek ki nan kpaln uwaa na, ki ti li kii u, limɔɔl aagbaan, ki bui u ke, ‘Timi Hiibru yaab Aadindaan Uwumbɔr le tun ni mi ke m nan tuk si ke aa cha waanib ngbaan buen ki ti doon u nteersakpiin ni, le ki nan saa din na, saa ŋun tii u. Ubɔr, Uwumbɔr bui ke waah ga ŋa tiwan nimɔk na, le aa ga bee waah kpa mpɔɔn pu na.
Lik, m ga di kijaangbeek kee faa limɔɔl lee aanyun, le nnyun ngbaan kpaln nsin.
Ijan ga kpo, le nnyun mu nuŋ, le Ijipt yaab aan ki ŋmaa nyu nnyun ngbaan.’” Uwumbɔr nan ki bui Moses ke, “Bui Aaronn ke u yoor waajaangbeek ngbaan paacham ki di mɔk ŋimɔɔ, ni ikpen, ni ibun mɔmɔk, Ijipt aatiŋ ponn ni.
Nnyun ngbaan mɔmɔk ga kpaln nsin, le kitiŋ ngbaan mɔmɔk aanyun, hali ŋibuu ŋimɔk kpa nnyun na ga kpaln nsin.” Moses ni Aaronn nan ŋa Uwumbɔr aah bui ke bi ŋa pu na mɔmɔk.
Ubɔr ngbaan ni waaninkpiib aanimbiin ni, le Aaronn yoor waajaangbeek ngbaan paacham, le ki di faa limɔɔl ngbaan aanyun, le nnyun ngbaan mɔmɔk kpaln nsin.
Ijan imɔk nan bi limɔɔl ngbaan ni na kpo, le mu nuŋ, nima pu na, Ijipt yaab aa nan ki ŋmaa nyun nnyun ngbaan.
Ijipt aatiŋ mɔmɔk nan ye nsin ŋmeen la.
Ubɔr aanyɔkdam mu nan ŋa kina, le ubɔr ngbaan moo pɔɔk usui sakpen.
Le ubɔr ngbaan nan yii, kaa ŋun tii Moses ni Aaronn, ke Uwumbɔr aah tuk bi ke ubɔr ngbaan aan kii ke binib ngbaan buen pu na.
Ubɔr ngbaan aah kaa ga ŋun tii bi pu na, le u ti siir kun udo, kaa gar bi.
Ijipt yaab nan gbii inyunbun kpaŋ limɔɔl aagbaan; ba pu?
baa nan ŋman bi nyu limɔɔl aanyun.
Uwumbɔr aah nan cha limɔɔl ngbaan aanyun kpaln nsin na, iwiin ilole nan jer.
Ŋipulaatal aafalaa Uwumbɔr nan ki bui Moses ke, “Li cha ki ti tuk ubɔr ngbaan ke Uwumbɔr bui ke, ‘Cha maanib ngbaan buen, nima kan, bi ga ti ŋmaa doon mi.
Aa yaa yii kan, m ga daa saatiŋ kee aanib aatafal, ki cha ŋipulaatal gbiin kitiŋ kee ni.
Le ŋipulaatal ga gbiin Nail aamɔɔl mɔmɔk ni, le ki nya dan saabɔrdichal ni, ki koo saadidookaan, ni saawandookaan pu, ni saaninkpiib, ni saanib mɔmɔk aadichal ni, hali ifan ponn ni, ni ŋisambil ponn ni, ga li ye ŋima la.
Ŋi ga yuk kal aa ni saaninkpiib, ni binib mɔmɔk pu.’” Uwumbɔr nan ki bui Moses ke, “Tuk Aaronn ke u yoor waajaangbeek na paacham ki di mɔk ŋimɔɔ, ni ikpen, ni ibun, aan ŋipulaatal nyan ni lipaal, ki gbiin Ijipt aatiŋ mɔmɔk ni.” Nima pu na, Aaronn nan yoor waajaangbeek ngbaan paacham ki di mɔk nnyun ngbaan mɔmɔk, le ŋipulaatal nyan ni, ki gbiin kitiŋ ngbaan mɔmɔk ni.
Le binyɔkdam ngbaan mu nan cha ŋipulaatal nyan ni kitiŋ ngbaan ni.
Ubɔr nan yin ni Moses ni Aaronn le ki nan bui bi ke, “Mee Uwumbɔr ke u nyan ŋipulaatal ngbaan, aan m cha waanib ngbaan nya buen, nima kan, bi ga ŋmaa toor kitork tii u.” Moses nan kii le ki bui u ke, “M ga li kpa mpopiin ke m mee Uwumbɔr.
Siin n‑yoonn mu aa ban ke m mee u tii aa ni saaninkpiib ni saanib na.
Le ni ga kan nibaa ŋipulaatal ngbaan chee, ŋi ga li gur bi Nail Aamɔɔl ni baanja la.” Ubɔr ngbaan nan bui ke, “Ni yaa fe woln kichakpiik ni kan, aa mee Uwumbɔr.” Le Moses bui u ke, “M ga ŋa saah ban pu na, nima kan, aa ga sil bee ke Uwumbɔr ubaa aa ki bi ki kpee Tidindaan Uwumbɔr ngbaan pu.
Aa ni saaninkpiib ni saanib ngbaan ga kan nibaa ŋipulaatal ngbaan chee, le ŋi ga li gur bi Nail aamɔɔl ni baanja.” Moses ni Aaronn nan siir ubɔr chee, le Moses mee Uwumbɔr ke u nyan ŋipulaatal ngbaan Ijipt aatiŋ ni.
Uwumbɔr nan ŋun Moses aah mee pu na, le ki cha ŋipulaatal ŋi mɔmɔk bi ŋidichal ni, ni ŋipaa, ni ikpaakon ni na mɔmɔk kpoi.
Ijipt yaab nan kuun ŋi tiŋ ŋikpuk ŋikpuk, le kitiŋ ngbaan mɔmɔk ti nuŋ ŋipulaatakpol pu.
Ubɔr ngbaan aah kan ke ŋipulaatal mɔmɔk kpo doo na, le u ki pɔɔk usui, le ni gbiin Uwumbɔr aah nan tuk Moses ni Aaronn pu na, ke ubɔr ngbaan ga pɔɔk usui kaan tii bi nsan.
Tinaapulor aafalaa Uwumbɔr nan bui Moses ke, “Tuk Aaronn ke u di waajaangbeek ngbaan ki di faa kitiŋ, aan kitangbaak kpaln tinaapulor ki gbiin Ijipt aatiŋ ngbaan ni.” Nima pu na, Aaronn nan di waajaangbeek faa kitiŋ, le kitangbaak mɔmɔk kpaln tinaapulor ki nyan gbiin, ki biin binib ni tiwakor mɔmɔk pu.
Le ubɔr aanyɔkdam mu pɔɔn bibaa ke bi ŋa kina, le kaa ŋman.
Tinaapulor nan bi ni mɔmɔk, le binyɔkdam ngbaan bui ubɔr ke, “Uwumbɔr le ŋa kina.” Tɔ, hali Uwumbɔr aah ŋa lijinjiir aawan nimina mɔmɔk na, ubɔr ngbaan nan moo pɔɔk usui, le ni gbiin Uwumbɔr aah nan tuk Moses ni Aaronn pu na.
Tisibir aafalaa Uwumbɔr nan ki bui Moses ke, “Fen kichakpiik ni, aa fe pue ki ti to ubɔr buyoonn u cha limɔɔl ni na, aan ki tuk u ke Uwumbɔr bui ke, ‘Cha maanib nya saatiŋ ni, nima kan, bi ga ŋmaa buen ki ti doon mi.
M sur si ke aa yaa yii kan, m ga daa aatafal, ki cha tisibir dan aa ni saaninkpiib ni saanib aatiŋ kee ponn ni.
Tisibir ga gbiin Ijipt yaab aadichal, ni lipaal mɔmɔk.
M mu aan cha tisibir ngbaan nya Gosenn aapepel wɔb, nin chee maanib bi na.
M ga ŋa kina aan aa ni saanib bee ke min Uwumbɔr bi tun lituln kitiŋ kee ni.
M ga gaa maanib lii, kaan cha falaa ngbaan dan bi pu.
Fen le lijinjiir aatuln ngbaan ga fe ŋa.’” Uwumbɔr nan cha tisibir nyan gbiin ubɔr ni waanib mɔmɔk do.
Le Ijipt aatiŋ ngbaan mɔmɔk nan kpaln tisibir ŋmeen, ki bii.
Ubɔr ngbaan nan yin Moses ni Aaronn, le ki nan bui bi ke, “Li cha man aan ni ti toor kitork ki doon nimi Aawumbɔr kitiŋ kee ni.” Le Moses giin bui u ke, “Naan li ŋan ke ti ŋa kina kitiŋ kee ni; ba pu?
Ijipt yaab aan li gee taah ga di tiwakor ti toor kitork ki doon Tidindaan Uwumbɔr na.
Nibaakan ti yaa di tiwakor ti kɔ Ijipt yaab chee na toor kitork kan, naan li mɔ bi chee, le bi ga mae ŋitakpal ku timi, see ti chuun iwiin itaa ki buen nteersakpiin ni, le ki ti toor kitork tii Tidindaan Uwumbɔr, waah bui ke ti ŋa pu na.” Ubɔr nan ki bui ke, “Ni yaa kaan buen dandar kan, m ga cha ni buen ti toor kitork nteersakpiin ngbaan ni, ki tii Nidindaan Uwumbɔr.
Ni ti mee u tii m mu man.” Le Moses giin bui u ke, “M yaa siir do kan, m ga mee Uwumbɔr ke fen kan, u cha tisibir ngbaan nya saatiŋ kee pu.
Tɔ, aa taa ki ŋmann timi, kaan cha binib ngbaan buen ti toor kitork tii Uwumbɔr.” Moses nan siir ubɔr chee le ki ti mee Uwumbɔr, le Uwumbɔr ŋa Moses aah mee u pu na.
Tisibir ngbaan nan nyan ubɔr, ni waaninkpiib, ni waanib ngbaan mɔmɔk do, hali kibaa kina aa nan gur.
Tɔ, n‑yoonn mue na, ubɔr nan ki pɔɔk usui, le kaa ki cha bi buen.
Tiwakor aah kpoi pu na Uwumbɔr nan bui Moses ke, “Li cha ubɔr ngbaan chee ki ti tuk u ke Hiibru yaab Aadindaan Uwumbɔr bui ke, ‘Cha maanib ngbaan buen, aan ki ti doon mi.
Aa yaa ki yii, kaa cha bi buen kan, m ga daa aatafal ki cha iween i bir na dan saawakor mɔmɔk pu: itaan, ni ibon, ni laakumii tiib, ni inaa, ni ipiih, ni iŋoob.
M ga yakr Israel yaab ni Ijipt yaab aawakor, le Israel yaab aawakor kibaa aan kpo.
Min Uwumbɔr siin ke fen le m ga fe ŋa kina.’” Naah woln kitaak na, le Uwumbɔr nan ŋa waah len pu na, le Ijipt yaab aawakor mɔmɔk kpoi, le Israel yaab aawakor kibaa aa kpo.
Le ubɔr baa tiwan ni ŋa na, le bi tuk u ke Israel yaab aawakork kibaa aa kpo.
Tɔ, u nan pɔɔk usui, le kaa kii ke binib ngbaan nya buen.
Ŋichakpelar aafalaa Uwumbɔr nan ki bui Moses ni Aaronn ke, “Di niŋaal lee nfatan siib, aan Moses di mu mee yaa paacham, ubɔr ngbaan aanimbiin ni.
Nfatan ngbaan ga yaa gaa libuln ni, ki daa buen kitiŋ ngbaan mɔmɔk ni, le mu aah ti lir nin chee na, mu ga kpaln ŋichakpelar ŋi ga ŋa ibuun na ki baan binib, ni tiwakor pu.” Kina pu na, bi nan ban nfatan le ki ti sil ubɔr aanimbiin ni; le Moses di mu mee yaa paacham, le mu kpaln ŋichakpelar ki ŋa ibuun, ki baan binib ni tiwakor pu.
Ubɔr aanyɔkdam na aa nan ki ŋmaa dan Moses aanimbiin ni; ba pu?
biwon nan kpaln ŋichakpelar ki ŋa ibuun ke Ijipt yaab biken na.
Uwumbɔr nan cha ubɔr ngbaan aasui moo pɔɔk, le ni gbiin waah nan len pu na, ke ubɔr ngbaan aa ŋun tii Moses ni Aaronn.
Ŋitaatakpal aafalaa Uwumbɔr nan ki bui Moses ke, “Fen kichakpiik ni kan, ki buen ubɔr chee ki ti tuk u ke Hiibru yaab Aadindaan Uwumbɔr bui ke, ‘Cha maanib ngbaan buen, nima kan bi ga ŋmaa doon mi.
N‑yoonn mue kan, maan ki daa saaninkpiib ni saanib ŋmeen aatafal, m ga daa aa mu aatafal kpee, nima kan aa ga bee ke ubaa aa ki bi dulnyaa wee ni ki kpa mpɔɔn ke min na.
M yaa ba di maapɔɔn ki di iween daa aa ni saanib aatafal kan, kina ni mɔmɔk ba kuln a. Maah ban m mɔk si maapɔɔn na, maa ku si, nima kan, binib mɔmɔk ga bee maah kpa liyimbil dulnyaa wee mɔmɔk ni pu na.
Linimbaasaln limina mɔmɔk ponn ni, ni mɔmɔk yɔli, aa pɔɔk aasui ki yii ke maanib ngbaan taa buen.
Fen kinakokoona m ga fe cha ŋitaatakpal ŋi pɔɔ aan Ijipt yaab aa kee kan na lir kitiŋ kee pu.
Dandana wee, bui saanib ke bi chur baawakor, ni baawan nimɔk bi lipaal na, ki piin laŋ ni pu.
Ŋitaatakpal ga fe lir binib ni tiwakor ni chuun lipaal na pu, le ni ga kpo.’” Ubɔr ngbaan aaninkpiib bibaa aah ŋun kina na, ijawaan nan chuu bi, le bi di baawakor ni baatutum ŋa tidir, ni ŋibobor ni.
Bibaa mu yii, kaa pak Uwumbɔr aasurm, le ki cha baawakor, ni baatutum bi lipaal.
Uwumbɔr nan bui Moses ke, “Yoor aaŋaal paacham ki di mɔk kitaapaak, le ŋitaatakpal ga lir ni Ijipt yaab aatiŋ kee pu, ŋi ga lir ni binib, ni tiwakor, ni timoor ti bi kitiŋ ngbaan ni na mɔmɔk pu.” Moses nan yoor waajaangbeek mɔk kitaapaak, le Uwumbɔr cha ŋitaatakpal lir, le ki cha utaal moor ki tar kitiŋ pu.
U nan cha ŋitaatakpal ŋi pɔɔ na lir, le utaal moor ni mɔmɔk.
Kitaabuŋ ngbaan aaboln aa nan kee daa Ijipt aatiŋ ni.
Le Ijipt aatiŋ ngbaan mɔmɔk ni, ŋi nan lir tiwan nimɔk nan bi lipaal na, binib ni tiwakor, ki lir timoor pu, ki kpukr isui mɔmɔk lii kitiŋ.
Tɔ, Gosenn aapepel wɔb, nin chee Israel yaab nan bi na, ŋitaatakpal aa nan lir nima chee.
Le ubɔr ngbaan tun yin Moses ni Aaronn le ki bui bi ke, “N‑yoonn mue m tun bakaa, Uwumbɔr le jin mbamɔn, m ni maanib le galn.
Mee Uwumbɔr, ki bui u ke ntafadaan mu u tii timi na ŋeer a. M puu ke m ga cha ni li cha; taa ki li bi do man.” Moses nan bui u ke, “M yaa nyan kitiŋ kee ni kan, libuul ngbaan ni, le m ga yoor ŋŋaal paacham ki mee Uwumbɔr, le utaal aan ki teen, ŋitaatakpal mu aan ki lir, nima kan, aa ga bee ke Uwumbɔr le yeh dulnyaa wee mɔmɔk.
M mu nyi ke aa ni saaninkpiib na aa kee san Tidindaan Uwumbɔr ijawaan.” Tɔ, tikokonn, ni njikaabim mu bi yin mu ke baale na bii doo, ba pu?
baale ngbaan nan biir, le tikokonn mu nan ŋeen.
Njikaabim mu bi yin mu ke wiiti na ma aa nan bii, ba pu?
mu aa nan kee biir n‑yoonn ngbaan.
Moses nan siir ubɔr ngbaan chee, le ki nyan kitiŋ ngbaan ni, ki yoor uŋaal paacham, ki mee Uwumbɔr.
Le utaal aa nan ki tar, kaa ki nu, le ŋitaatakpal mu aa ki lir.
Ubɔr ngbaan aah nan kan kina na, le u ki tun titunwanbir, u ni waaninkpiib ki pɔɔk bisui, kaa cha Israel yaab buen, ke Uwumbɔr aah nan cha Moses len pu na.
Itoon aafalaa Uwumbɔr nan bui Moses ke, “Buen ki ti kan ubɔr ngbaan.
M cha u ni waaninkpiib aasui pɔɔk, nima kan, m ga ŋmaa ŋa lijinjiir aatuln, binib ngbaan aanimbiin ni, le ni mu ga ŋmaa tuk nimi aabim, ni niyaabitiib, maah tun lijinjiir aatuln, ki cha Ijipt yaab kpaln bijɔrb pu na.
Ni mɔmɔk ga bee ke min le ye Uwumbɔr.” Moses ni Aaronn nan dii buen ubɔr ngbaan chee, le ki ti bui u ke, “Hiibru yaab Aadindaan Uwumbɔr bui ke, ‘N‑yoonn mulamu aa ga diŋ aasui pu, ki kii tii mi?
Cha maanib ngbaan buen, nima kan, bi ga ti ŋmaa doon mi.
Aa yaa beenin kii maanib ngbaan ke bi taa buen kan, fen m ga fe cha itoon lir kitiŋ kee pu.
I ga li wiir sakpen a, le ki ga ŋmɔ tiwan ni mɔmɔk ŋitaatakpal aa nan bii na, ni isui mɔmɔk mu, ki biin kitiŋ mɔmɔk pu.
I ga gbiin libɔrdichal, ni saaninkpiib ni saanib mɔmɔk do.
I ga li wiir ki jer niyaajatiib aah kaa kee kan lijinjiir aawan ni na.’” Le Moses fenn ki siir buen.
Le ubɔr aaninkpiib ngbaan bui u ke, “N‑yoonn mulamu uja wee ga di cha ki taa ki daa titafal?
Cha Israel yaab ngbaan li cha, nima kan, bi ga ŋmaa buen ti doon Bidindaan Uwumbɔr.
Saa kan ke Ijipt bii doo oo?” Bi nan yin ni Moses ni Aaronn ubɔr chee, le u nan bui bi ke, “Ni ga ŋmaa buen ti doon Nidindaan Uwumbɔr.
Ŋma mam mu ga buen?” Moses nan bui u ke, “Ti mɔmɔk ga buen la, bi pɔɔk na, ni bi diin na, ni timi aabim, ni timi aapiih, ni iŋoob, ni inaa, ba pu?
ti ga ti ji njim ki nyuŋ Uwumbɔr nima.” Le ubɔr ngbaan bui ke, “M puu Uwumbɔr ke maan cha ni di nimi aapiib ni mbim buen.
Ni mɔk ke ni ban tibɔr la.
Aayii.
Ni yaa ban ke ni ti doon Uwumbɔr kan, bijab baanja le ga buen ti doon u.” Ubɔr aah len kina doo na, le bi jenn nyan Moses ni Aaronn u chee.
Uwumbɔr nan ki bui Moses ke, “Yoor aaŋaal paacham Ijipt aatiŋ kee pu, ki cha itoon dan kitiŋ ngbaan pu.
I ga dan ki nan ŋmɔ timoor, ni tifar, ni tiwan ni nan ŋmar ŋitaatakpal ŋi jer na ni na.” Moses nan yoor waajaangbeek, le Uwumbɔr cha libuln nyan ni liwipuul, le ki daa nwimɔn ni kinyeek mu.
Ni ti woln kitaak kichakpiik ni na, le libuln ngbaan joo ni itoon.
I nan dii ni ŋiker ŋiker, le ki nan gbiin kitiŋ ngbaan ni.
I nan wiir ki ti nyaŋ, ubaa aa kee kan itoon kina, le ubaa mu aan ki kan itoon kina aaboln.
I nan lir gbiin kitiŋ ni, le kitiŋ ti bɔnn.
I nan ŋman timoor ni tifar ti nan gur na, ki kpee ŋisubil ŋi nan baa isui pu na.
Timosɔnn ni tifasɔnn tibaa aa nan ki gur Ijipt aatiŋ ngbaan ni.
Ubɔr ngbaan nan ŋa mala le ki yin ni Moses ni Aaronn, le ki nan bui bi ke, “M tun titunwanbir Nidindaan Uwumbɔr, ni nimi chee.
Nimina ma kan, di cha pinn mi, ki mee Nidindaan Uwumbɔr ke u nyan nkun aawan nimina m pu.” Le Moses siir ubɔr chee, ki ti mee Uwumbɔr.
Le Uwumbɔr cha libuln ngbaan kpeln ki daa nyan ni liwilir wɔb, le ki di itoon ngbaan mɔmɔk buen Limɔɔkal Aanyusakpem ponn ni.
Utoon ubaa aa nan ki gur Ijipt aatiŋ ni.
Uwumbɔr nan ki cha ubɔr aasui ki pɔɔk, le waa kii ke Israel yaab buen.
Mbɔmbɔɔn aafalaa Uwumbɔr nan ki bui Moses ke, “Yoor aaŋaal paacham ki di mɔk kitaapaak, le mbɔmbɔɔn sakpiin ga lir ni, ki biin Ijipt aatiŋ pu.” Moses nan yoor uŋaal ki di mɔk paacham, le mbɔmbɔɔn lir ki biin Ijipt aatiŋ ponn ni, iwiin itaa.
Ijipt yaab aa nan ki waa tɔb, le bi ponn ni ubaa aa nan ŋmaa nyan waadichal ni ki buen nibaa chee.
Le Israel yaab ma aah nan koo nin chee na nan kpa nwiihn.
Le ubɔr ngbaan yin ni Moses ki nan bui u ke, “Aa ni saanib ngbaan nya ki li cha man, ki ti doon Uwumbɔr, hali nipuutiib, ni nimi aabim mu ga ŋmaa dii nimi buen.
Ni mu taa di nimi aapiih, ni iŋoob, ni inaa buen, see ima bee do.” Le Moses nan giin bui u ke, “Kina kan, sin le ga ban tiwakor tii timi le ti ti toor kitork tii Tidindaan Uwumbɔr.
Aayii, see ti di timi aawakor buen; kibaa kina aan gur do.
Timi tibaa le ga nyan tiwakor ti ti gee na ki di toor kitork tii Tidindaan Uwumbɔr.
Ti mu yaa kaa fuu nin chee ti cha na kan, taan ŋmaa bee tiwakor ti ti ban ti di toor kitork ngbaan na.” Uwumbɔr nan cha ubɔr ngbaan aasui too pɔɔk, le waa kii, ke bi taa nya waatiŋ ponn ni ki buen.
Le u bui Moses ke, “Siir foor m chee.
Aa taa ki cha m kan si daalbaadaal.
Bundaal m kan si na kan, aa ga kpo.” Moses nan giin kii u ke, “Aa sil len mbamɔn la, saan ki kan mi daalbaadaal.”
Moses nan moon njan aabim aah ga kpo pu na Uwumbɔr nan bui Moses ke, “Ntafadaan mubaa le gur, le m ga di daa ubɔr ngbaan ni waanib Ijipt yaab aatafal.
Nee aapuwɔb na, u ga cha ni nya ki buen.
Mbamɔn, u ga jenn nimi ke ni nya waatiŋ ponn ni.
Dandana wee, len saanib Israel yaab chee, ki bui bi ke bi buen Ijipt yaab bi ye bijɔtiib na chee, ki ti mee bi salmaa ni tikunabr aatakpanyaan.” Uwumbɔr nan cha Ijipt yaab tii Israel yaab kipak.
Mbamɔn, ubɔr aaninkpiib ni binib ngbaan mɔmɔk nan bee ke Moses ye uninyuun la.
Moses mu nan ki bui ubɔr ngbaan ke, “Uwumbɔr bui ke, ‘Kinyetaasiik kan, m ga mann Ijipt aatiŋ mɔmɔk, le njan aabijabim mɔmɔk ga kpoi, hali ubɔr aajan aabijabo u ga ji nnaan na, ki ti saa unaagbiipii u nan n‑yon na aajan aabijabo mu ga kpo.
Le tiwakor aajan aabim mu ga kpoi.
Ijipt yaab ga li kaani ki wii pam ke baah kaa kee ŋa pu na, ki mu aan ki ŋa kina.
Le ubɔ aan ŋmaa gbei Israel yaab ni baawakor ma.
Nima le ni ga bee ke min Uwumbɔr le yakr ki gee Israel ki di cha Ijipt yaab.’” Moses aah ti ban u len tibɔr mɔmɔk doo na le u bui ke, “Saaninkpiib mɔmɔk ga dan m chee ki nan gbaan nnimbiin ni, ki ga gaŋ mi ke m di maanib mɔmɔk nya ki buen.
Nee aapuwɔb le m ga nya.” Liŋuul nan joo Moses, le u siir ubɔr ngbaan chee.
Uwumbɔr nan puun bui Moses ke, “Ubɔr ngbaan ga li beenin pɔɔni usui, kaan ŋun tii si, nima le ga cha m ŋa lijinjiir aatun Ijipt aatiŋ ponn ni.” Tɔ, Moses ni Aaronn nan ŋa lijinjiir aatun ŋimina mɔmɔk ubɔr ngbaan aanimbiin ni, le Uwumbɔr nan cha usui pɔɔk, le waa kii ke Israel yaab nya waatiŋ ni.
Lakr‑jer aajim Uwumbɔr nan bui Moses ni Aaronn, Ijipt aatiŋ ni ke, “Uŋmal wee le ga li ye njan aaŋmal libiln ni, ki tii nimi.
Di tibɔr tee tuk Israel yaab mɔmɔk: Njan aaŋmal ngbaan ponn ni, iwiin kipiik daal, udichajoor mɔmɔk chuu upiih, bee uŋoob, waawakor ponn ni, ki ŋeer waadichal.
Waadichal yaa kaa wiir, kaan ŋmaa ŋmɔ kiwakork ngbaan aanann doo kan, bi ni lidichal waatiir liken yaab ga ŋmaa kpaan kiwakork, aan bi yakr tinann ti ŋeer unii mɔk aah ga ŋmaa ŋmɔ pu na.
Ni ga ŋmaa nyan upihjabo, bee uŋojabo; kiwakork ngbaan mu li ye libiln libaa aawakork, ki taa li kpa iween ibaa.
Uŋmal ngbaan aawiin kipiik ni inaa daal aajoobɔŋ kan, Israel yaab mɔmɔk kpaan ki kɔr baawakor ngbaan.
Binib ngbaan ga teŋ tiwakor ngbaan aasin ki di gbaa baadir ti ponn ni bi mɔmɔk ga kal baadichal ni ki ŋmɔ tinann ngbaan na aabisamɔi.
Kinyeek ngbaan le bi ga pu tinann ngbaan mɔmɔk, ki kpaan di ti ni tifar ti cho na, ni boroboro u kaa kpa boroboro aanyɔk na, ki ŋmɔ ni mɔmɔk ŋmal tɔb ni.
Bi taa ŋmɔ ti tikaab, ki taa ŋaan ti mu, bi pu ti, ki kpee ŋiyil, ni ŋitaa, ni ponn ni aawan mɔmɔk.
Ni taa gur ti ki woln kitaak; tibaa yaa gur, baa ŋmaa ŋmɔ ti doo kan, bi see ti mmii.
Ni li ŋmɔ ti mala mala, ki pee nimi aawan, ki gor lisachuln, ki tak nimi aanaatak, ki li joo nimi aadabil niŋaal ponn ni.
Lakr‑jer aajim mue ponn ni, le ni ga nyuŋ mi Uwumbɔr.
“Kinyeek ngbaan le m ga chuun Ijipt aatiŋ ni, ki ku njan aabijabim mɔmɔk, binib ni tiwakor mɔmɔk, ki daa Ijipt yaab aawaa aatafal.
Min le ye Uwumbɔr.
Nsin mu ni di boon ibisamɔi na le ga li ye limɔkl ke nimi Israel yaab aadichal le na.
N‑yoonn mu m kan nsin ngbaan na kan, m ga lakr jer ni pu, kaan kpaan ni ni Ijipt yaab ki daa ni mu aatafal.
N‑yoonn mɔmɔk kan, ni pɔɔn nibaa ki li ji njim mue, aan ki li teer min Uwumbɔr aah ŋa pu na pu.
Ni li ŋani kina n‑yoonn mu mɔmɔk choo na ni.” Boroboro u kaa kpa nnyɔk na aajim Uwumbɔr nan bui ke, “Iwiin ilole aakaasisik ni, ubaa taa ŋmɔ boroboro u kpa boroboro aanyɔk na, ni li ŋmɔ boroboro u kaa kpa nnyɔk na ŋmeen.
Njan aawiin daal, see ni nyan boroboro aanyɔk mu bi nimi aadichal ponn ni na mɔmɔk; iwiin ilole ngbaan aasisik ni, ni ponn ni ubaa yaa ŋman boroboro u kpa boroboro aanyɔk na kan, maan ki yin u maanii.
Njan aawiin, ni winlole daal, ni kuun ni tɔb ki nan doon mi.
Ubaa taa tun lituln libaa iwiin ngbaan ni; ni mu tee ga ŋmaa ŋa tijikaar ki ji.
Ni li teer njim ngbaan aabɔr ki li joo mu, ba pu?
nwiin ngbaan daal le m nyan nimi aanibol Ijipt aatiŋ ponn ni.
N‑yoonn mu choo na, ni li teer njim ngbaan aawiin daal, ki li nyuŋni mu.
Njan aaŋmal aawiin kipiik ni inaa daal aajook ki ti saa iwiin moninko ni mubaa daal aajook na, ni ponn ni ubaa taa ŋmɔ boroboro u kpa boroboro aanyɔk na.
-Iwiin ilole ngbaan aakaasisik ni, ubaa taa li kpa boroboro aanyɔk udo lichiln ni, nimi ntimbim, bee uchaan, yaa ŋman boroboro u kpa boroboro aanyɔk na kan, waan ki li ye maanii kpala.” Njan Aalakr‑jer aajim Moses nan yin Israel yaab aaninkpiib mɔmɔk le ki bui bi ke, “Ni mɔmɔk bi ye bidichadam na ga chuu upihjabo, bee uŋojabo, waawakor ponn ni, ki kɔr u, aan ni ni nimi aamaal kpaan ji Lakr‑jer aajim.
Ni ban tifar, ki di bɔ nsin mu ni teŋ na ponn ni, aan ki di mu boon nimi aadir aabisamɔi.
Ni ni nimi aabim ponn ni ubaa taa nya lipaal kinyeek kee, see kichakpiik ni.
N‑yoonn mu Uwumbɔr yaa nan dan ke u chuun Ijipt aatiŋ ni ki ku bi na kan, u yaa nan kan nsin ngbaan nimi aadichal aabisamɔi pu kan, waan cha nkun aatuun koo nimi aadichal ni ki ku nimi.
Ni ni nimi aabim li joo nkaal ngbaan tiŋann ki cha n‑yoonn mu kaa kpa ndoon na.
N‑yoonn mu ni ti koo kitiŋ ki Uwumbɔr puu ke u ga di tii nimi na ni kan, ni li toor kitork ngbaan tiŋann, aan nimi aabim yaa baa nimi ke, ‘Kitork ngbaan aatataa ye kinye?’ kan, ni bui bi ke, ‘Ni ye Lakr‑jer aatork ki ti ŋani ki nyuŋni Uwumbɔr na la, ba pu?
njan aatork ngbaan daal le u nan lakr jer timi Israel yaab aadichal pu, Ijipt aatiŋ ponn ni.
U nan ku Ijipt yaab, le ki di cha timi.’” Moses aah len kina doo na, le Israel yaab nan gbaan kitiŋ le ki doon Uwumbɔr.
Le bi siir buen le ki ti ŋa Uwumbɔr aah bui Moses ni Aaronn ke bi ŋa pu na.
Njan aabim aakun Kinyetaasiik le Uwumbɔr ku njan aabim mɔmɔk Ijipt aatiŋ ponn ni, ubɔr aajapɔpol u ga nan ji nnaan na hali ki ti saa biyom bi bi tiyondir ni na aajan aabim, ki kpee tiwakor mu aajan aabim.
Kinyeek ngbaan, le ubɔr ni waaninkpiib, ni Ijipt yaab mɔmɔk nan fii ngeen pu.
Le Ijipt yaab aadichal mɔmɔk ni binib nan kaani ki wii, ni kookoo, ba pu?
lidichal le aa nan gur unii aa kpo li ponn ni.
Kinyeek ngbaan le ubɔr nan tun yin ni Moses ni Aaronn ki bui bi ke, “Li chaa nya man, ni ni Israel yaab.
Nya man maatiŋ ni, li cha ki ti doon Uwumbɔr naah ban pu na.
Li joo nimi aawakor cha man, ki ti mee ke Uwumbɔr ŋa m pu tinyoor.” Ijipt yaab nan muk bi ke bi ŋa mala mala ki nya baatiŋ ponn ni.
Bi nan bui ke, “Ni yaa kaa nyan timi aatiŋ ni kan, ti ga kpoi doo.” Nima pu na, Israel yaab nan ban n‑yon mu kaa kpa nnyɔk na ki gbiin tiwan ponn ni, ki di ŋikeken poo le ki di buŋ bibɔgbin pu.
Bi nan ŋa Moses aah bui bi ke bi ŋa pu na, le ki mee Ijipt yaab salmaa, ni tikunabr aatakpanyaan, ni ŋikeken.
Uwumbɔr nan cha Ijipt yaab pak binib ngbaan le ki tii bi baah ban tiwan nimɔk na.
Kina pu na, Israel yaab nan gaa Ijipt yaab aawankpal le ki di buen.
Israel yaab aah nyan Ijipt aatiŋ ni pu na Israel yaab nan nyan Rameses aatiŋ ki chuun bitaa pu ki cha Sukof.
Bi nan ye bijab ŋichur ikui iloob, baa nan kahn bipiib ni mbim kpaan bi ponn ni.
Kinipaak kiken, ni tiwakor pam mu nan dii bi buen.
Bi nan di boroboro aayon mu kaa kpa nnyɔk na le ki ŋa boroboro, ba pu?
bi nan jenn nyan bi Ijipt aatiŋ ni mala sakpen, nima pu le baa nan ŋmaa gor ki ŋa tijikaar waahr le ki nin nyan Ijipt aatiŋ ni.
Israel yaab nan bi Ijipt aatiŋ ponn ni ŋibin ikui inaa ni piitaa la.
Nwiin mundaal ŋibin ikui inaa ni piitaa doo na, le Uwumbɔr aanibol aanib ngbaan nan nyan Ijipt aatiŋ ponn ni.
Kinyeek ngbaan le Uwumbɔr nan lik bi le ki nyan ni bi Ijipt aatiŋ ni.
N‑yoonn mɔmɔk, kinyeek ngbaan daal yaa fuu ni kan, see Israel yaab nyuŋ Uwumbɔr kinyeek ngbaan, kaa geeni.
Israel yaab aah ga joo Lakr‑jer aajim pu na Uwumbɔr nan bui Moses ni Aaronn ke, “Naah ga li joo Lakr‑jer aajim pu na sɔ: Biwɔwɔm taa kpaan ji Lakr‑jer aajikaar ni chee, le naah daa binaagbiib bi na mu aan ji mu, see ni gii bichakpan waahr.
Unii u koo nido kaan yunn na, bee upaaja, taa ji njim ngbaan aajikaar.
Njim ngbaan aajikaar mɔmɔk li bi lidichal li ponn ni bi ŋa ti na, mmaal ngbaan kpaan ji tijikaar ngbaan, ki taa di ti nya lipaal.
Ni taa wii kiwakork ngbaan aakpabl libaa.
Israel yaab mɔmɔk kpaan toor njim ngbaan, le unii u kaa gii uchakpaln na aan ŋmaa ji kitork ngbaan aajikaar.
Uwɔwɔnii yaa nan kal ni chee ki ban u kpaan toor Lakr‑jer aatork ngbaan ki nyuŋ Uwumbɔr kan, see ni pue gii bijab bi bi baamaal ponn ni na aachakpan.
N‑yoonn ngbaan na, u kpaln Israel yaab ponn ni ubaa le na, ki ga ŋmaa kpaan ni chee ki toor kitork ngbaan.
Ni ye kina le ki tii nimi Israel aatimbim, ni biwɔwɔm bi bi ni chee na mu.” Israel yaab mɔmɔk nan kii tii Moses ni Aaronn, le ki ŋa Uwumbɔr aah bui bi ke bi ŋa pu na mɔmɔk.
Liyaadaal ngbaan le Uwumbɔr nan nyan Israel aanibol Ijipt aatiŋ ni.
Israel yaab aah di baajan aabijabim di tii Uwumbɔr pu na Uwumbɔr nan bui Moses ke, “Ni di njan aabijabim tii mi; Israel yaab aah ma njan aabijabim bi na, ni baawakor aajan aabim mɔmɔk ye min yaan la.” Boroboro u kaa kpa nnyɔk na aajim Moses nan bui binib ngbaan ke, “Teer nwiin mue daal man, nwiin mundaal ni nyan Ijipt aatiŋ ni, nin chee ni nan ye binaagbiib na.
Nwiin mue daal le Uwumbɔr di waapɔɔn nyan ni nimi.
Ni taa ji boroboro u kpa boroboro aanyɔk na.
Ni ga nya Ijipt aatiŋ ni, nwiin mue daal la, njan aaŋmal u bi yin u ke Abib na.
Uwumbɔr nan puu tipuur tii niyaajatiib ke u ga di kitiŋ ki ye Kanaann yaab, ni Hef yaab, ni Amor yaab, ni Hif yaab, ni Jebus yaab aatiŋ na ki di tii nimi la.
U yaa nyan nimi ki joo nimi ti fuu kitiŋ ngbaan ki kpa tiwakor aamoŋmɔpaan ni ŋisubil sakpen na ni na kan, ni pɔɔ nibaa ki li toor Lakr‑jer aajim ngbaan, njan aaŋmal libiln mɔk ni.
Iwiin ilole, ni li ŋmɔ boroboro u kaa kpa nnyɔk na, le winlole daal, ni ŋa njim ki nyuŋ Uwumbɔr.
Iwiin ilole, ni taa ŋmɔ boroboro u kpa boroboro aanyɔk na; boroboro aanyɔk, bee boroboro u kpa nnyɔk na taa li bi ubaa do, nimi aatiŋ ni.
Ni yaa piin Lakr‑jer aajim ngbaan kan, ni kpiir tuk nimi aabijabim ke ti ŋani kina ki teer Uwumbɔr aah nan ŋa pu tii timi, buyoonn ti nan nyan Ijipt aatiŋ ni na la.
Ni yaa ti ŋa kina kan, le ni ga teer nimi; ni ga li naahn ke naah di tiwan nibaa le gbin niŋaal pu, bee ni di tam niyigbeer na la, ni ga teer nimi, le ni ga li len ki bae Uwumbɔr aakaal, ba pu?
Uwumbɔr le di waapɔɔn nyan ni nimi Ijipt aatiŋ ni.
Njim ngbaan aawiin yaa ti fuu ni libiln mɔk ni kan, ni ji njim ngbaan.
Njan aabo aabɔr “Uwumbɔr ga di nimi buen Kanaann aatiŋ ki u nan puu tii nimi ni niyaajatiib na ni.
Ni yaa bi nima chee kan, see ni di njan aabijabo mɔk ki di tii Uwumbɔr.
Le tiwakor mu aajan aabo ni ye uja na mu ye Uwumbɔr yaan la, tɔ, see ni ki gir di upihjabo kpeln njan aabonbo u ye uja na Uwumbɔr chee.
Ni yaa kaa gee ke ni daa ubonbo u na kan, ni nyii koo usil.
Nimi aabijabim ma kan, see ni ki gir daa bi Uwumbɔr chee.
N‑yoonn mu choo na, saabijabo yaa baa si naatataa kan, aa bui u ke, ‘Uwumbɔr nan di waapɔɔn le nyan ni timi Ijipt aatiŋ ni, nin chee ti nan ye binaagbiib na.
Buyoonn Ijipt aabɔr nan pɔɔk usui, kaa kii ke ti nya waatiŋ ni na, le Uwumbɔr nan ku Ijipt yaab aajan aabijabim mɔmɔk, binib ni tiwakor mu.
Nima pu le ti joo kiwakork aajan aabo u ye uja na toor kitork tii Uwumbɔr, le ki tee gir daa timi aajan aabijabim ma.
Ti ŋani kina le ki teer, le ni naahn ke taah di tiwan nibaa le gbin tiŋaal, bee ti di tam tiyigbeer na; ni cha ti teer ke Uwumbɔr le di waapɔɔn sakpiin na nyan ni timi Ijipt aatiŋ ni.’” Uwumbɔr aah nan lolni Israel yaab pu nsan pu na N‑yoonn mu Ijipt aabɔr ngbaan nan tii nsan ke binib ngbaan nya ki li cha na, Uwumbɔr aa nan cha bi dii Filistia aasan, nsan ngbaan mu le nan geei kaa daa.
Uwumbɔr nan dakl ke, “Maa ban binib ngbaan kpeln baalandak ki gir buen Ijipt aatiŋ ni buyoonn bi kan ke bi ga to butɔb nsan ni na.” Nima pu na, u nan di bi mann dii nteersakpiin pu ki toŋ Limɔɔkal Aanyusakpem wɔb.
Israel yaab nan gor bi to butɔb.
Moses nan cha bi yoor Josef aakpab ki di buen; ba pu?
Josef aah nan ban u kpo na, u nan cha Israel yaab puu tipuur kina.
Josef nan bui ke, “N‑yoonn mu Uwumbɔr nan gaa nimi lii aan ni ban ni nya na kan, ni yoor maakpab nya do ki di buen.” Israel yaab nan nyan Sukof le ki sil Etam aapepel, nteersakpiin aagbaan.
Nwiin pu kan, Uwumbɔr nan bi ntaalangbam ni, le ki loln binib ngbaan pu nsan, le kinyeek kan, u bi mmii ni, ki wiin bi pu, nima kan, bi ga ŋmaa li chuun nwiin pu ni kinyeek.
Ntaalangbam ngbaan le nan loln bi pu nsan nwiin pu, le mmii mu loln bi pu nsan kinyeek.
Israel yaab aah nan puur Nnyusakpem Mamam pu na Uwumbɔr nan bui Moses ke, “Tuk Israel yaab ke bi fenn ki ti kal Pi Hahirof, ni bi Migdol ni Nnyusakpem Mamam aakaasisik ni na, ki gbɔk Baal Sefonn chee na.
Ubɔr ngbaan ga li dak ke Israel yaab yenn le ki chuun kitiŋ ngbaan ni, ki bi nteersakpiin ni, kaa ŋmaa nya.
M ga cha usui pɔɔk, le u ga fii paan ni ni pu, le maah ga nyaŋ ubɔr ngbaan pu na, m ga kan kipak kina pu.
Le Ijipt yaab ga bee ke min le ye Uwumbɔr.” Israel yaab nan ŋa Moses aah tuk bi pu na.
Buyoonn ubɔr ngbaan ŋun ke binib na san ŋmar na, le u ni waaninkpiib kpeln bisui le ki kpokl ki bui ke, “Ti ŋa ba kina?
Ti cha Israel yaab san ŋmar a, le taa ki kpa binaagbiib.” Le ubɔr ngbaan yin waajab, le ki ban waatɔb aatɔroku, le ki gor ubaa pu.
Le u ni waajab, ni baaninkpiib, ni waatɔroku tiib, ki kpee waatɔroku ikui iloob bi pɔɔ sakpen na, siir buen.
Uwumbɔr nan cha ubɔr ngbaan aasui pɔɔk, le u di paan Israel yaab bi nan nyan buen linyaŋ ni na aapuwɔb.
Le Ijipt yaab aajab, ni baataan, ni baatɔroku tiib, ni binib bi ŋaal tɔroku tiib na di paan bi pu, le ki ti pii bi, baah nan kal nin chee, Nnyusakpem Mamam mu bi gbɔk Pi Hahirof ni Baal Sefonn chee na.
N‑yoonn mu Israel yaab kan ubɔr ngbaan ni waajab paa ni bi pu na, le ijawaan chuu bi, le bi wii yin Uwumbɔr ke u ter bi, le ki bui Moses ke, “Ŋikaakul aa bi Ijipt aatiŋ ponn ni la aa?
Aa nyan ni timi ke ti nan kpo nteersakpiin mue ni la aa?
Lik saah ŋa pu na, ki nyan ni timi Ijipt aatiŋ ni.
Taah nan ban ti nya na, taa nan tuk si ke kina ga ŋa aa?
Ti nan tuk si ke aa cha ti li bi Ijipt yaab chee ki li ye baanaagbiib.
Ti yaa ba ye binaagbiib kan, ni ba ga li soor ti pu ni taah ga kpo nteersakpiin mue ni fam pu na.” Moses nan giin bui bi ke, “Taa san ijawaan man.
Sil chob man, ni ga kan Uwumbɔr aah ga ŋa pu ki gaa nimi lii din wee na.
Naan ki kan Ijipt yaab bee daalbaadaal.
Uwumbɔr le ga to butɔb ngbaan tii nimi, naan li kpa nibaa ni ŋa butɔb ngbaan ni.” Uwumbɔr nan bui Moses ke, “Ba ŋa ni wii ki ban nterm?
Tuk binib ngbaan ke bi li chuun.
Yoor saajaangbeek paacham ki di mɔk nnyusakpem ngbaan.
Nnyun ngbaan ga yakr, le Israel yaab ga ŋmaa chuun kitikuun pu ki jer nnyusakpem ngbaan aasisik ni.
M ga pɔɔk Ijipt yaab aajab ngbaan aasui, le bi ga paan ni pu, le m ga nyaŋ ubɔr ngbaan, ni waajab, ni waatɔroku tiib, ni bijab bi ŋaal bi na mɔmɔk, ki kan kipak bi pu.
N‑yoonn mu m nyaŋ bi na, le Ijipt yaab ga bee ke min le ye Uwumbɔr.” Uwumbɔr aatuun, u ba loln Israel yaab pu nsan na gir buen bipuwɔb.
Le ntaalangbam na mu buen ki ti sil Ijipt yaab ni Israel yaab aakaasisik ni.
Ntaalangbam ngbaan nan cha ni bɔnn Ijipt yaab chee, le ki tee ye nwiihn Israel yaab wɔb, nima pu na, kinyeek ngbaan, ŋitimbol ŋilee ngbaan aa nan ŋmaa ŋɔŋ tɔb pu le kitaak ti woln.
Moses nan yoor uŋaal paacham ki mɔk nnyusakpem ngbaan, le Uwumbɔr cha libuln nyan ni liwipuul wɔb ki daa nnyusakpem ngbaan pu, le ki kiir mu, le mu yakr tɔb chee.
Libuln ngbaan nan daa kinyeek ki ti woln kitaak, le ni kuur.
Nnyun ngbaan nan yakr tɔb chee, le Israel yaab chuun nnyusakpem ngbaan ni, kitikuun pu, le nnyun ngbaan kpaln ŋigon ki sil ŋipepel mɔmɔk ŋilee.
Le Ijipt yaab aajab, ni baataan, ni baatɔroku tiib, ni bijab bi ŋaal bi na, di paan bi pu nnyusakpem ngbaan aakaasisik ni.
Naah ti chaa woln ni na, le Uwumbɔr bi ntaalangbam ni, mmii ponn ni, le ki lik waa Ijipt yaab aajab, le ki cha ijawaan chuu bi.
U nan cha baatɔroku tiib aataa chɔi kitiŋ, le baa ki ŋmaa chuun mala mala.
Le Ijipt yaab bui ke, “Uwumbɔr le bi to butɔb ngbaan tii Israel yaab.
Cha ti gir nya do chee na man.” Uwumbɔr nan ki bui Moses ke, “Yoor aaŋaal paacham ki mɔk nnyusakpem ngbaan, nnyun ngbaan ga gir kpaan tɔb ni, ki biin Ijipt yaab, ni baatɔroku tiib, ni bijab bi ŋaal bi na pu.” Nima pu le Moses nan yoor uŋaal ki di mɔk nnyusakpem na, le lichakpitaawoln wɔb, nnyun ngbaan ki gir kpaan tɔb ponn ni, ki naa tɔb ke mu aah ba bi pu na.
Le Ijipt yaab nan ban bi san ŋmar, le Uwumbɔr moo di bi mee lii nnyun ngbaan ni.
Le nnyun gir biin baatɔroku tiib, ni bijab bi ŋaal bi na, ni Ijipt yaab aajab bi nan paan Israel yaab na pu, ubaa aa nan ki gur.
Israel yaab ma nan chuun kitikuun pu le nnyusakpem ngbaan ni, le mu kpaln ŋigon ki si ŋipepel mɔmɔk ŋilee.
Liyaadaal ngbaan le Uwumbɔr nan gaa Israel yaab Ijipt yaab chee lii, le Israel yaab kan baah kpoi ki dɔ nnyun ngbaan aagbaan pu na.
N‑yoonn mu Israel yaab kan Uwumbɔr aah di waapɔɔn nyaŋ Ijipt yaab na, le ni ŋa bi tifaan Uwumbɔr aah ŋa pu na, le bi gaa Uwumbɔr ni waatutunn Moses ki kii.
Moses aalahn Nima chee le Moses ni Israel yaab nan gaa nlahn mumina ki pak Uwumbɔr: “M ga gaa ilahn ki pak Uwumbɔr, ba pu?
waah nyaŋ pu na kpa kipak; u di itaan ni bijab bi jak i na mee lii nnyusakpem ponn ni.
Uwumbɔr le ye u kii mi ki pɔɔ na.
Uma le gaa mi lii.
Uma le ye Maawumbɔr, le m ga pak u. Uma le ye nte Aawumbɔr, le m ga gaa ilahn ki pak waah kpa mpɔɔn pu na.
Uwumbɔr ye u ŋmaa to butɔb na la, waayimbil le ye Uwumbɔr.
U di Ijipt yaab aajab ni baatɔroku tiib ki di mee lii nnyusakpem ponn ni; baaninkpiib nyanyaam mɔmɔk nan bee nnyusakpem ponn ni.
Nnyusakpem mu nyoo na nan biin bi pu, le bi muin ti doon taab ke litakpal na.
Uwumbɔr, saaŋangii le tun mpɔɔn aatuln li kpa kipak na; muma le kool saadim aakpab yuk yuk.
Saanaan mu kpa kipak na ponn ni le aa joo saapɔɔn nyaŋni saadim.
Saaŋuul naahn mmii le ki wu bi ke ŋikak na.
Aa pii libuln lii nnyusakpem pu, le nnyun fii sil paacham, le mu sil ke ligoln na; le nnyusakpem nin chee nyoo sakpen na kpaln nin chee pɔɔ na.
Timi aadin bui ke, ‘M ga paan bi pu aan ki chuu bi.
M ga yakr baawangol le ki nyan maah gee ni na.
M ga di maajaak aajuk le ki jenn bi ki gaa baah kpa tiwan ni na mɔmɔk.’ Uwumbɔr, aa nan fuur lii Ijipt yaab pu nfum mbaa le bi muin ke tikur na, ki bee nnyusakpem ni.
Uwumbɔr, lilawaal bi ke si na?
Ŋma bi ke si na, aan saabimbin bi chain kina?
Ŋma ba tee bi ki tun lijinjiir, ni ŋitun sakpiin ke saah tun pu na?
Sin le taln aaŋangii, le kitiŋ di timi aadim di nab.
Saah puu tipuur ti na aa beer fam, sin le loln saanib bi aa gaa bi lii na pu nsan, saapɔɔn ni le aa joo saanib, bi ti koo saatiŋ ki bi chain na ni.
Ŋinibol mɔmɔk ŋun aa pu, le ijawaan chuu bi, le biwon gbaa, ijawaan nan chuu Filistia yaab.
Ijawaan nan chuu Edom aaninkpiib, le Moab yaab aayidam aawon gbaa, le Kanaann yaab aataakpab yɔl, le ijawaan lir bi pu.
Uwumbɔr, binib ngbaan kan saapɔɔn, le ijawaan chuu bi, le bi si lik, kaa ŋmaa ŋa nibaa, le saanib bi aa nyan bi tinaagbiir ni na chuun jer.
Si le di bi kaan saajool pu, sin Uwumbɔr aah nyan nin chee ke ni li ye aado na, saadichal li aa maa li aabaa na ni.
Sin Uwumbɔr le ga li ye ubɔr ki cha n‑yoonn mu kaa kpa ndoon na.” Miriam aalahn Israel yaab nan chuun kitikuun pu le ki puur nnyusakpem, le n‑yoonn mu Ijipt yaab aajab, ni baataan, ni baatɔroku tiib, ni bijab bi ŋaal bi na mu nan paan Israel yaab pu nnyusakpem ponn ni na, le Uwumbɔr cha nnyun gir biin bi pu.
Uwumbɔr aabɔnabpii Miriam, u ye Aaronn aaninkpan na nan yoor waachayakrtuun, le bipiib mɔmɔk mu yoor baachayakrtuun ki dii u ki waa liwaal, Miriam le nan gaa ilahn ke: “Gaa ilahn ki pak Uwumbɔr man, ba pu?
waah nyaŋ pu na kpa kipak; u di itaan ni bijab bi jak i na mee lii nnyusakpem ponn ni.” Nnyun mu cho na Moses nan loln binib ngbaan pu nsan ki nyan Limɔɔkal Aanyusakpem na chee, ki di bi dii Sur aateersakpiin ni.
Bi nan chuun kiteek ngbaan ni, ki ti saa iwiin itaa, le baa nan kan nnyun.
Le bi ti fuu nin chee bi yin ni ke Mara na, le ki ti kan nnyun, le mu nan cho pam, le baa ŋmaa nyun nnyun ngbaan.
Nima pu le bi nan yin mu ke, “Mara.” Le binib ngbaan nan ŋulni Moses pu ki baa u ke, “Ti ga nyu ba?” Le Moses mee Uwumbɔr mbamɔm, le Uwumbɔr mɔk u ndɔ mubaa, le u di mu mee lii nnyun ngbaan ponn ni, le nnyun na mɔɔk, bi nyu.
Nima chee le Uwumbɔr tii bi ikaal ke bi li joo i, le u ki toŋ bi nima chee mu.
U nan bui bi ke, “Ni yaa kii tii mi n‑yoonn mɔmɔk, ki ŋani maah ban pu na, ki joo maakaal i m di tii nimi na kan, maan cha iween i aaboln m nan cha i lir Ijipt yaab pu na lir ni pu.
Min le ye Uwumbɔr u sɔŋni nimi aaween na.” Le bi ti ki fuu Elim aanyunbun kipiik ni ilee, ni ŋibɔkpal aasui imonko itaa ni kipiik aah si gbɔk i na chee, le ki kal nima.
Uwumbɔr aah tii Israel yaab tijikaar ni tinann pu na Israel yaab mɔmɔk nan nyan Elim ni, ki ti fuu Sinn aateersakpiin mu bi Elim ni Sainai aakaasisik ni na, lelee aaŋmal aawiin kipiik ni iŋmu daal, baah nan nyan ni Ijipt aatiŋ ni na aapuwɔb.
Nima chee, nteersakpiin ngbaan ni, le bi mɔmɔk len tibɔbir ti kaa ŋan na Moses ni Aaronn pu, le ki bui bi ke, “Uwumbɔr yaa ba ku timi Ijipt aatiŋ ni kan, ti ba ga li gee kina.
Ti ba ga li kani tinann ni tijikaar timɔk ti gee na ki ji, le ni joo ni timi nteersakpiin mumina ponn ni ti nan kpo nkon.” Le Uwumbɔr bui Moses ke, “Dandana wee, m ga cha tijikaar nyan ni paacham ki lir ni kitiŋ, ki tii ni mɔmɔk.
Tɔ, binib ngbaan ga ban tijikaar ngbaan iwiin mɔmɔk ki ti ŋeer nwiin mubaa aajim.
Nimina le ga cha m bee ke binib ngbaan ga joo maakaal aan baan joo.
Winloob daal kan, bi ban tijikaar ngbaan ki ŋa ti ŋeer iwiin ilee aajim.” Le Moses ni Aaronn nan bui Israel yaab tibɔr ngbaan ke, “Kijook kee le ni ga bee ke Uwumbɔr le nyan ni nimi Ijipt aatiŋ ponn ni ki joo nimi.
Kichakpiik ni, ni ga kan Uwumbɔr aajinjiir aawiihn.
U ŋun naah len tibɔbir u pu pu na.
Mbamɔn, ni len uma la, naa ye timi; tima joo waamɔbon le tuk nimi.” Le Moses ki bui bi ke, “Ni ye Uwumbɔr ubaa le ga tii nimi tinann kijook kee, le kichakpiik ni u ga tii nimi tijikaar naah ban pu na, ba pu?
u ŋun naah len tibɔbir u pu sakpen pu na; n‑yoonn mu ni len tibɔbir ti pu na, ni ye mbamɔn ke ni len Uwumbɔr la.” Moses nan bui Aaronn ke, “Tuk binib ngbaan mɔmɔk ke bi dan nan sil Uwumbɔr aanimbiin ni, ba pu?
u ŋun baah len tibɔbir u pu pu na.” Aaronn aah bui bi kina na, le bi mɔmɔk fenn binimbil toŋ nteersakpiin wɔb, le libuul ngbaan ni Uwumbɔr aajinjiir aawiihn na nyan bi chee ntaalangbam ni.
Le Uwumbɔr bui Moses ke, “Israel yaab aah len tibɔbir m pu pu na, m ŋun.
Tuk bi ke kijook kee bi ga kan tinann ki ŋmɔ, le fen kichakpiik ni bi ga fe kan tijikaar timɔk bi ban na, le ki ga bee ke min, Uwumbɔr, le ye Bidindaan.” Kijook ngbaan le kichakpeepaak fii nan lir ki gbiin linampal, le ni woln kichakpiik ni, le limaln lir goln linampal.
N‑yoonn mu limaln baal na, le bi kan tijikaar tibaa aaboln nteersakpiin ngbaan ni.
Ti nan diin ki soon ki naahn ŋitaatakpal la.
N‑yoonn mu Israel yaab kan tijikaar ngbaan na, baa nan bee ti, le ki baa tɔb ke, “Ni ye ba?” Le Moses bui bi ke, “Tijikaar ti Uwumbɔr bui ke u ga tii nimi, ni ji na, le na.
Uwumbɔr bui ke lidichal mɔmɔk ban tijikaar ngbaan ki ŋeer nwiin mubaa, naah ga ŋmaa ji pu na, kuruwaa ubaa ŋeer unii ubaa.” Israel yaab nan ŋa kina la, ngem nan ban tijikaar ngbaan ki jer bibaa, le biken mu nan ban taa fuu bi.
N‑yoonn mu bi ti ŋaŋ ti na, bi ba ban ki jer biken na, baajikaar aa ki wiir, le bi ba ban siib na aajikaar ti ki ŋeer bi, bi ji.
Bi mɔmɔk nan ban ŋeer bibaa la.
Le Moses bui bi ke, “Ubaa taa gur tijikaar ngbaan ti woln kitaak.” Ngem aa nan ŋun tii Moses, le ki gur tijikaar ngbaan.
Naah woln na le tijikaar ngbaan kpaln ŋikpaambil le ki bur ki nu, le Moses gee liŋuul bi pu.
Kichakpiik mɔmɔk ni, bi mɔmɔk nan ban tijikaar ngbaan ŋeer bibaa la; le nwiin yaa toŋ kan, le tijikaar ti gur dɔ kitiŋ na donn.
Winloob daal kan, le bi mɔmɔk ban ti nfum mulee pu, ki ŋeer nwiin ngbaan daal ni kitaak ki ga woln na mu, kuruwaa bilee ŋeer unii ubaa.
Le binib ngbaan aaninkpiib dan ki nan tuk Moses baah ŋani pu na, le u bui bi ke, “Uwumbɔr siin nkaal ke fen fe ye lifuur aawiin la, le ki tii u. Din wee, ni ken naah ban ni ken tijikaar ti na, ki ŋaan naah ban ni ŋaan ti na mu.
Ti gur na kan, ni di siin kiir fen.” Le Moses aah siin bi pu na, bi nan di tijikaar ti gur na siin, le ni woln kitaak, le taa bii, ŋikpaambil mu aa koo ti ponn ni.
Moses nan bui bi ke, “Din wee, ni li ji tijikaar ti ni kpa na man, ba pu?
din ye likpaakool daal, nwiin mu ye lifuur daal ki tii Uwumbɔr na, naan kan tijikaar ngbaan kitiŋ din wee.
Ni ban tijikaar ngbaan ki ti saa winloob daal, winlole daal ye lifuur daal la, tijikaar tibaa aan li bi, ni ban ti.” Winlole daal le binib ngbaan bibaa buen bi ti ban tijikaar ngbaan, le kaa kan nibaa.
Le Uwumbɔr bui Moses ke, “Ni ga yunn ki ti saa bayoonn aan nimi maanib ga nin kii tii mi ki joo maakaal?
Ni teer ke min Uwumbɔr le tii nimi lifuur aawiin, nima pu le winloob daal kan, m tii nimi tijikaar ti ŋeer iwiin ilee aajim na.
Ni mɔmɔk ga li bi nimi aadichal ponn ni, winlole daal, ki taa nya buen nibaa chee.” Kina pu na, binib ngbaan aa nan tun lituln winlole daal.
Israel yaab ngbaan nan yin tijikaar ngbaan ke mana.
Ti nan bi ke njikaabim waatiir na, le ki piin, ki mɔ ke maab u bi di tisiir ŋa u na.
Le Moses bui bi ke, “Uwumbɔr siin nkaal ke ti siin mana aajikaar ngbaan siib, ti li si aan tiyaabitiib mu nan kan ti, nima kan, bi ga nan kan tijikaar ti aaboln u nan tii timi aan ti jin nteersakpiin ni, waah nan nyan ni timi Ijipt aatiŋ ponn ni buyoonn na.” Moses nan bui Aaronn ke, “Ban kichichibik, ki lee mana aajikaar ti ga gbiin kuruwaa ubaa na aan ki di ŋa ki ponn ni, ki di ti siin Uwumbɔr aanimbiin ni, aan tiyaabitiib mu nan kan ti.” Uwumbɔr aah nan bui Moses pu na, le Aaronn di ti ŋa Uwumbɔr Aakaal Aadakaa chee, ke ti li bi.
Israel yaab nan jin mana aajikaar ŋibin imonko ilee, le ki ti nin fuu Kanaann aatiŋ ni, le ki kal nima.
Baah nan joo tiwan ni ŋaŋni n‑yoonn ngbaan na, ni naahn dandana aakuruwaa kipiik la.
Nnyun mu nyan ni litakpasakpeln ni na Israel yaab mɔmɔk nan nyan Sinn aateersakpiin ngbaan ni, le ki chuun ki gonni ke Uwumbɔr aah siin pu na.
Bi nan kal Refidim aatiŋ ni, le nnyun aa nan bi nima bi nyu.
Le bi ŋulni Moses pu ki bui ke, “Tiin timi nnyun ti nyu.” Le Moses giin kii bi ke, “Ba ŋa ni bi ŋulni?
Ba ŋa ni bi tɔŋni Uwumbɔr?” Tɔ, nnyunyuu nan joo binib ngbaan pam, le bi nan ŋulni Moses pu.
Bi nan bui ke, “Ba ŋa aa nyan ni timi Ijipt aatiŋ ni, ki cha nnyunyuu ban mu ku timi, ni timi aabim, ni timi aawakor?” Le Moses mee Uwumbɔr mbamɔm le ki bui u ke, “M ga ŋa binib bee kinye?
Bi gor ke bi mae mi ŋitakpal la.” Le Uwumbɔr bui Moses ke, “Nyan Israel yaab ponn ni aaninkpiib bibaa bi dii si, aan ni buen ti loln kinipaak ngbaan pu nsan.
Li joo saajaangbeek ki aa nan di faa Nail aamɔɔl aanyun na.
M ga loln nsan ki ti sil litakpasakpeln libaa pu, Sainai Aajool na chee.
Faa litakpasakpeln ngbaan, le nnyun ga nyan ni li ponn ni aan binib ngbaan nyu.” Moses nan ŋa kina Israel yaab aaninkpiib ngbaan aanimbil ni.
Bi nan yin nima chee ke Masa, ki ki yin ni ke Meriba; ba pu?
Israel yaab nan ŋulni Uwumbɔr pu ki tɔŋ u, ki baa ke, “Uwumbɔr bi ti chee aan waa bi?” Israel yaab aah to Amalek yaab butɔb pu na Amalek yaab nan dan ki nan tak Israel yaab, Refidim aatiŋ ni.
Le Moses tuk Josua ke, “Nyan bijab ngbaan bibaa aan ni fe ti to Amalek yaab butɔb.
M ga fe ti sil toŋ ligongoln pu, ki li joo kijaangbeek ki Uwumbɔr tuk mi ke m li joo na.” Josua nan ŋa Moses aah tuk u pu na, le bi buen bi ti to Amalek yaab butɔb, le Moses, ni Aaronn, ni Hur buen ligongoln paab ki ti si nima.
N‑yoonn mu Moses yoor uŋaal paacham na, le Israel yaab nyaŋni, n‑yoonn mu uŋaal ti jɔnn taab na kan, le Amalek yaab mu nyaŋni Israel yaab.
N‑yoonn mu Moses aaŋaal yɔr na, le Aaronn ni Hur yoor ni litakpal nan tii u ke u kal, le bima bilee ngbaan sil gbaŋ u, le ubaa joo uŋangii, uken mu joo uŋangan ki yoor i paacham.
Bi nan si joo i paacham kina le nwiin ti lir.
Kina le Josua nan nyaŋ Amalek yaab.
Uwumbɔr nan bui Moses ke, “Ŋmee butɔb ngbaan aabɔr mɔmɔk bil, aan ti li ye nteerm n‑yoonn mɔmɔk.
Tuk Josua ke m ga bii Amalek yaab mɔmɔk.” Moses nan maa kitork aabimbiln nima chee le ki yin li ke, “Uwumbɔr le ye Maatuutaa.” U nan ki bui ke, “Yoor Uwumbɔr Aatuutaa paacham.
Uwumbɔr le ga li to Amalek yaab butɔb tii timi, ki cha n‑yoonn mu kaa kpa ndoon na.”
Jetro aah mann Moses pu na Moses aachool uja Jetro, u ye Midiann aatiŋ aatotoor na, nan ŋun Uwumbɔr aah di Moses tun pu na mɔmɔk, aan ki cha u nyan ni Israel yaab Ijipt aatiŋ ponn ni pu na.
Kina pu le u dan Moses chee, ki joo ni Moses aapuu Sipora, u nan bee puwɔb na, ni waabijabim Gesom ni Elieser.
Moses nan bui ke, “M ye uwɔwɔnja le kitiyayaŋ ponn ni.” Kina pu le u nan yin ubaa ke Gesom.
U nan ki bui ke, “Nte Aawumbɔr le ter mi le ki gaa mi lii Ijipt yaab aabɔr u ban u ku mi na chee,” kina pu na, u nan yin uken na ke Elieser.
Le Jetro dan Moses chee nteersakpiin ni, Uwumbɔr aajool li bi nan ka gbɔk li na, le ki joo ni Moses aapuu ni waabim bilee na.
U nan naŋ Moses chee ke bi choo.
Nima pu na, Moses nan tooh u nsan pu, le ki ti gbaan unimbiin ni, ki moor utakpiln.
Bi nan doon tɔb, le ki koo Moses aabool ni.
Moses nan tuk Jetro, Uwumbɔr aah ŋa Ijipt yaab aabɔr, ni waanib pu, aan ki gaa Israel yaab lii na.
U nan ki tuk u ŋimuk ŋi bi kan nsan ni aan Uwumbɔr gaa bi lii na mɔmɔk.
N‑yoonn mu Jetro ŋun kina na, le u usui piir, le u bui ke, “M pak Uwumbɔr u gaa nimi Ijipt yaab aabɔr ni waanib chee lii na.
M pak Uwumbɔr, u nyan waanib tinaagbiir ni na.
Dandana wee, m bee ke Uwumbɔr le jer ŋiwaa mɔmɔk, ba pu?
Ijipt yaab aah nan lik seen Israel yaab pu na, le u daa bitafal kina.” Jetro nan joo ni kiwakork ki bi ga di ki mɔmɔk see mmii ni na, ni tiwakor tiken, le ki nan toor kitork tii Uwumbɔr; le Aaronn ni Israel yaab aaninkpiib dii u buen, le bi ti jin kitork ngbaan, Uwumbɔr aanimbiin ni.
Baah lee bibɔjirb pu na Naah woln kitaak na, le Moses nan bi toor Israel yaab aajaak aabɔr kina ki ti saa kinyeek.
N‑yoonn mu Jetro kan Moses aah tun pu aan ni ti mue u na, le u baa u ke, “Ba le aa bi ŋani saanib ngbaan chee, ni ti saa kinyeek kina?
Ba ŋa aa bi ŋani nimina mɔmɔk aabaa, aan binib ngbaan si ke bi kan si, kichakpiik ni, ki ti saa kinyeek?” Le Moses giin bui u ke, “See m ŋa kina, ba pu?
binib ngbaan choo m chee ke m nan tuk bi Uwumbɔr aah ban pu na la.
N‑yoonn mu binib bilee kpa kinikpakpak na, bi ga dan m chee, le m bee u aabɔr ŋan na, le ki tuk bi Uwumbɔr aakaal, ni waah ban pu na.” Le Jetro bui u ke, “Saah ŋani pu na aa ye nsan mu ŋan na.
Ni ga ŋun aa ni binib ngbaan mɔmɔk.
Ni ga nyaŋ si.
Dandana wee, cha m sur si, aan Uwumbɔr ga li bi aa chee.
Ni ŋan ke aa li si binib ngbaan aasisii, Uwumbɔr aanimbiin ni, ki li joo ni baabɔr u chee.
Aa ga mɔk bi Uwumbɔr aakaal, ki kpiir mɔk bi baah ga li bi pu, ni baah ga ŋa pu na.
Tɔ, tiwan ni kpee na sɔ, pɔɔn aabaa ki nyan bijab bi ga ŋmaa joo biken na, ki tii bi nsaloln aatuln bi li joo biken: bisalolm ngbaan bibaa li lik lichur lichur, bibaa mu li lik nkub nkub, bibaa mu li lik piiŋmu piiŋmu, bibaa mu li lik kipiik kipiik aanib.
Cha binib ngbaan li ye binib bi san Uwumbɔr ijawaan ki tun lituln mbamɔm, kaan li gaal igaŋgaŋlik na.
Cha binib ngbaan aaboln le ye bibɔjirb biken pu n‑yoonn mɔmɔk.
Tibɔr ti pɔɔ nyaŋ bi na kan, cha bi li joo ni ti aa chee, le tibɔr ti kaa kpaln na kan, bi ga ŋmaa toor ti bibaa.
Bi yaa ter si kan, aa mu ga kan lifuur.
Aa yaa ŋa kina, Uwumbɔr aah siin pu na kan, tibɔr aan nyaŋ si, le binib ngbaan aabɔr mɔmɔk ga toor, le bi gir kun bido.” Moses nan gaa Jetro aah sur u pu na, le ki nyan Israel yaab ponn ni bijab bi ga ŋmaa toor biken aabɔr na.
U nan di binib lichur lichur, ni nkub nkub, ni piiŋmu piiŋmu, ni kipiik kipiik, ki tii bisalolm ngbaan, bi mɔmɔk aah ga ŋman pu na.
Bi nan tun libɔjil aatuln binib ngbaan chee n‑yoonn mɔmɔk, le ki tee joo ni tibɔr ti pɔɔ na Moses chee, le ki toor tibɔr ti kaa pɔɔ na bibaa.
Moses nan chɔi Jetro, le u gir kun udo aatiŋ ni.
Israel yaab aah bi Sainai Aajool chee pu na -Israel yaab ngbaan nan nyan ni Refidim aatiŋ ni, njan aawiin daal, uŋmal tatar ponn ni, baah nan nyan Ijipt aatiŋ ni buyoonn na, le ki fuu Sainai Aajool chee, nteersakpiin ni.
Nima chee le bi kal Sainai Aajool ngbaan taab, le Moses buen lijool ngbaan aapaacham, u ti doon Uwumbɔr.
Uwumbɔr nan bi lijool ngbaan paab le ki yin u, le ki tuk u ke u bui Jakob aayaabitiib, Israel yaab ke: “Ni kan min Uwumbɔr na aah nan ŋa Ijipt yaab pu, ki kii nimi ke likaagiil aah kii laabo pu, ki yoor u ufeen pu pu na, le ki joo ni nimi mbaa chee.
Dandana wee, ni yaa ga kii maaliin aan ki joo maah puu tipuur ti na kan, ni ga li ye maanib.
Min le yeh dulnyaa wee mɔmɔk, nimi le ga li ye bininyaam ki tii min baanja, le ki ga li ye bitotoorb ki tun maatuln.” Moses nan sunn ni taab, le ki kuun binib ngbaan aaninkpiib tɔb chee, le ki tuk bi tibɔr ti mɔmɔk Uwumbɔr bui u ke u ŋa na.
Le binib ngbaan mɔmɔk kpaan kii ke, “Ti ga ŋa tiwan nimɔk Uwumbɔr bui ke ti ŋa na.” Le Moses gir ki ti tuk Uwumbɔr kina.
Uwumbɔr nan ki bui Moses ke, “M ga dan ni chee ntaalangbam mu bɔɔn na ni, nima kan, binib ngbaan ga ŋun maah bi len aa chee tibɔr pu na, aan dandana wee ki joo cha bi ga gaa kii saah len pu na.” Moses nan tuk Uwumbɔr binib ngbaan aah kii pu na, le Uwumbɔr bui u ke, “Li cha binib ngbaan chee, ki ti tuk bi ke bi di din ni fen, aan ki toor ki ŋaŋ bibaa ki nan doon mi.
Bi finn baakeken, aan ki gor bibaa daalpu.
Liyaadaal ngbaan, m ga nyan ni paacham, ki sunn ni Sainai Aajool pu, nin chee binib ngbaan mɔmɔk ga kan mi na.
Lur nkuul mann gonn lijool ngbaan, aan binib ngbaan taa lakr mu jer, ki tuk bi ke bi taa jon lijool ngbaan paab, ki taa duun nima chee.
Unii ubaa yaa taa nima chee kan, ni ku u, ni mae u ŋitakpal, bee ni too ipiin yur u ki ku u, ubaa mu taa meeh u. Ni yaa ye unii, bee kiwakork kan, ni ku u. Tɔ, n‑yoonn mu bi pii kakaan na kan, binib ngbaan foor duun lijool ngbaan.” Moses nan sunn ni lijool ngbaan taab, ki dan binib ngbaan chee, ki tuk bi ke bi gor bibaa ki doon Uwumbɔr.
Nima pu na, bi nan finn baakeken, le Moses bui bi ke, “Gor nibaa man, ubaa taa doon upuu chee ki ti saa daalpu.” Nwiin tatar daal ngbaan aachakpiik ni, le utaal tar ki moor, le ntaalangbam mu bɔn chin chin na jɔnn lijool ngbaan pu, le bi ŋun kakaan aah wii sakpen pu na.
Le binib ngbaan mɔmɔk aawon gbaa ki jii ijawaan pu.
Le Moses loln bi pu nsan, le bi nyan linampal ki buen Uwumbɔr chee, ti sil lijool ngbaan aataab.
Le Sainai Aajool paab kpaln iŋmanyuu ŋmeen, ba pu?
Uwumbɔr nan nyan ni paacham ki sunn ni li pu mmii ponn ni la.
Le iŋmanyuu fii jon paacham ke mmii sakpiin aaŋmanyuu na, le binib mɔmɔk aawon gbaa sakpen.
Le kakaan ngbaan moo wii mpɔɔn pu.
Le Moses len tibɔr, le Uwumbɔr aaneel kii u ke utaal aah tar pu na.
Le Uwumbɔr nyan ni paacham ki sunn ni Sainai Aajool ngbaan paab, ki yin Moses ke u dan u chee lijool ngbaan paab.
Moses nan jon u chee paacham, le Uwumbɔr ti bui u ke, “Sunn ki tuk binib ngbaan ke bi taa lakr nkuul na pu jer ke bi nan lik mi; bi yaa ŋa kina kan, pam le ga kpo.
Hali, utotoor u ga dan m chee na yaa kaa toor ki ŋaŋ ubaa kan, m ga daa utafal.” Moses nan bui Uwumbɔr ke, “Binib ngbaan aan jon ni paacham do, ba pu?
aa tuk bi ke lijool ngbaan ye chain la, le ti lur nkuul kiir li.” Le Uwumbɔr giin bui u ke, “Sunn ki ti cha Aaronn dii ni si.
Bitotoorb ni binib ngbaan ma taa puur nkuul ngbaan ke bi dan m chee, bi yaa yii kan, m ga daa bitafal.” Le Moses sunn ni binib ngbaan chee, le ki nan tuk bi Uwumbɔr aah len pu na.
Uwumbɔr aakaal kipiik na aabɔr Uwumbɔr le nan len tibɔr timina mɔmɔk: “Min le ye Nidindaan Uwumbɔr u nyan ni nimi Ijipt aatiŋ ni, nin chee ni nan ye binaagbiib na.
“Ni taa doon liwaal libaa; ni li dooni min baanja.
“Ni taa naan tiwan nibaa ki di naŋ paacham aawan nibaa, bee kitiŋ aawan nibaa, bee nnyun ni aawan nibaa, ke ni doon ni.
Ni taa gbaan kitiŋ ke ni doon liwaal libaa; ba pu?
min le ye Nidindaan Uwumbɔr, le maa ban m ni ubaa li kpaan yeh nimi.
M ga daa binib bi nan mi na, ni biyaabitiib, ni bi mu aayaabitiib aatafal, ki ga li gee binib churbakaa bi mu gee mi ki kii tii maakaal na.
“Ni taa yin maayimbil fam fam, min Nidindaan Uwumbɔr ga daa unii u yin maayimbil fam fam na aatafal.
“Ni li nyuŋni likpaakool daal aawiin, ke mu ye Maawiindaal la.
Ni kpa iwiin iloob, ni di tun nimi aatun, le winlole daal ye lifuur daal ke ni li joo dooni mi.
Nwiin ngbaan daal kan, nimi, ni nimi aabim, ni nimi aanaagbiib, ni nimi aawakor, ni biwɔwɔm bi bi nimi aatiŋ ni na ubaa taa tun lituln.
Iwiin iloob le min Uwumbɔr di naan dulnyaa, ni kitaapaak, ni nnyusakpem, ni tiwan ni mɔmɔk bi ni ponn ni na, ki di winlole daal fuur.
Nima pu le min Uwumbɔr ŋa tinyoor ŋa winlole daal pu ki ŋa mu chain.
“Aa li pak aate ni aana, nima kan, aa ga li bi ki yunn kitiŋ ki m ga di tii nimi na ni.
“Aa taa ku unii.
“Aa taa gɔr kidagook.
“Aa taa su kinaayuk.
“Aa taa mɔn nnyamɔn paan unii ubaa.
“Aa taa cha aanimbil li man aaŋeen aatɔ aadichal, bee upuu, bee waanaagbiib, bee waanaa, bee waabon, bee waah kpa tiwan nimɔk na pu.” Binib ngbaan aah san Uwumbɔr ijawaan pu na N‑yoonn mu binib ngbaan nan ŋun utaal gben, ni kakaan aawiil, ki kan utaal moor, ni iŋmanyuu Sainai Aajool ngbaan pu na, le ijawaan chuu bi, le biwon gbaa, le bi san ti sil dandar.
Le bi bui Moses ke, “Ni yaa ye sin le len ti chee tibɔr kan, ti ga ŋun; ti san ijawaan ke Uwumbɔr yaa len ti chee kan, nibaakan ti ga kpo.” Moses nan giin bui bi ke, “Taa san ijawaan man, Uwumbɔr dan ke u nan tɔŋ nimi, le ki ban ke ni kii waamɔb, nima kan, naan tun titunwanbir.” Tɔ, binib ngbaan nan beenin si dandar, le Moses baanja buen ntaalangbam bɔmbɔm ngbaan chee, nin chee Uwumbɔr bi na.
Kitork aabimbiln aakaal Uwumbɔr nan tuk Moses ke u bui Israel yaab ke, “Ni kan min Uwumbɔr aah bi paacham ki len ni chee tibɔr pu na.
Ni taa naan tikunabr, bee salmaa aawaa ke ni li dooni ŋi ki kpee m pu.
Ni di titan ki maa kitork aabimbiln tii mi, aan ki di nimi aapiih, ni iŋoob, ni nimi aanaa toor kitork ki di see mmii ni tii mi, ki toor kimɔbaan aatork mu tii mi.
Nin chee mɔk m nyan tii nimi ke ni li dooni mi na, le m ga dan ni chee ki nan ŋa tinyoor ŋa ni pu.
Ni yaa ban ni di ŋitakpal maa kitork aabimbiln tii mi kan, ni taa kpii ŋi; ba pu?
ni yaa di kichiln kpii litakpal kan, laa ki ŋan tii mi.
Ni yaa maa kitork aabimbiln kan, ni taa maa naah ga li taar ŋi pu ki joi lipaab na; ni yaa ŋa kina ki taar chaa libimbiln ngbaan paab kan, ni ga di nibaa mɔk binib.
Baah ga joo baanaagbiib pu na “Di ikaal yee ki di tii Israel yaab: Ni yaa daa Hiibru aanaagbiinii kan, u ga tun lituln tii udindaan ŋibin ŋiloob la.
Libilolole ni, udindaan cha u li cha ki taa gaa u chee tipar tibaa.
Ni yaa ye ke waa nan kpa upii le ki ŋa saanaagbiija, le aa ban upii tii u kan, aa yaa di u lii u cha kan, u taa li joo upuu ngbaan; u yaa nan joo upii le aa daa u kan, cha upuu li dii u cha.
Ni yaa ye ke udindaan ngbaan le tii u upii le u ma mbim kan, udindaan le yeh upii na, ni waabim, le uja ma ga ŋmaa li cha ubaa.
Tɔ, ni yaa ye ke unaagbiija ngbaan mɔk ke u gee udindaan, ni upuu, ni waabim, ki yaa ban ke u li bi udindaan chee kan, nima na udindaan di unaagbiija ngbaan dan Uwumbɔr aanimbiin ni, ki cha u sil kidiik aabisamɔb chee aan bi saa chir utafal.
Le n‑yoonn ngbaan ki joo cha u ga li ye waanaagbiija ki ti saa waamɔfal aadoon.
“Nibaakan, unii yaa di ubisal kooh ŋa unaagbiipii kan, udindaan taa cha u buen dafir ke unaagbiija aah ga buen pu na.
Nibaakan, u yaa di u kooh tii unii aan udaan di u ŋa upuu, le kaa ki gee u kan, u di u giin kooh tii ute; waan ŋmaa di u kooh tii uwɔwɔnii, ba pu?
waah yii u pu na, naa ŋan.
Nibaakan, uja yaa daa unaagbiipii ke u tii ujapɔɔn u di ŋa upuu kan, u li joo u ke ubisal na.
Nibaakan, uja ngbaan yaa ki yoor upii leler ke u li ye upuu kan, see u beenin tii upiipol tijikaar, ni tiwanpeenkaan, ki kii ke u doon u mu chee.
U yaa kaa tii u kina kan, see u di u lii, u li bi ubaa pu, ki taa gaa u chee tipar tibaa.
Bakaa aaŋam aakaal “Unii yaa faa uŋeen aatɔ ki ku u kan, bi ku u mu.
Tɔ, u yaa kaa nyi ubɔr le ki faa ku u kan, u ga ŋmaa san ŋmar ki buen nin chee m ga nyan ki mɔk nimi na; u yaa san fuu nima chee kan, u ŋmar a. Tɔ, unii aaŋuul yaa fii, le u nyi ki ku uŋeen aatɔ kan, bi ku u mu, hali u yaa san buen maatork aabimbiln chee ke u ŋmar kan, ni ku u.
“Unii yaa faa ute bee una kan, ni ku u.
“Unii yaa sun uŋeen aatɔ u ti kooh u, bee u di ŋa waanaagbiija kan, ni ku u.
“Unii yaa len tibɔbir lii ute bee una pu kan, ni ku u.
-“Binib bilee yaa jaa le ubaa yaa di litakpal yun, bee u di uŋaal faa, kaa faa ku u kan, ni taa daa utafal.
Waah faa unii u na yaa buŋ ki yaa nan ŋmaa fii ki joo kijaangbeek chuun kan, unii u faa u na pa waah dɔ tibunbunn ngbaan ni pu na, ki li lik u aan u ti pɔɔk doo.
“Unii yaa di lidabil faa waanaagbiinii, uja bee upii kan, le u kpo libuul ni kan, ni daa udindaan ngbaan aatafal.
Tɔ, waanaagbiinii ngbaan yaa kaa kpo nwiin mubaa, bee ilee daal kan, ni taa daa udindaan ngbaan aatafal.
Waah kaa ki kpa waanaagbiinii pu na ŋeer kina.
“Nibaakan, bi yaa peln faa upiipudaan binib aajaak ponn ni aan u ker lii, le nibaa aa ŋa uma upii ngbaan kan, unii u faa upii ngbaan na ga pa uchal waah ban pu na.
Bi yaa len tibɔr ni ŋeer ke u pa pu na kan, see u pan kina.
Tɔ, upii ngbaan yaa kan iween kan, unii u faa u na aatafadaan le ye ke, upii ngbaan yaa kpo kan, bi ku u mu, unimbil le yaa chur, bee unyiln le yaa fenn, bee uŋaal le yaa koo, bee utaafaak le yaa koo, bee mmii le yaa see u, bee u yaa kan mbuun, bee nwon le yaa fab kan, bi ŋa udaan ngbaan mu kina.
“Unii yaa faa waanaagbiinii, uja bee upii aanimbil, aan li bii kan, u cha unaagbiinii ngbaan li cha dafir; ba pu?
unimbil na le ye tipar ki leŋ waah ba ga tun lituln tii u pu na.
U yaa faa nyan unyiln kan, u cha u li cha dafir; ba pu?
unyiln na le ye tipar ki leŋ waah ba ga tun lituln tii u pu na.
Biwandam aatuln aa ye pu na “Unii ubaa aanaaja yaa saa ku unii kan, bi mae ŋitakpal ki ku unaaja ngbaan; ni taa ŋmɔ waanann; unaadaan mu taa li kpa ntafadaan.
Tɔ, unaaja ngbaan yaa chuun saar binib, le bi tuk uwandaan, le u yii kaa chuu u, aan u yaa saa ku unii kan, bi yur ŋitakpal ki ku u, ki ku unaadaan mu kpee.
Ni yaa ti ki ye ke ni ban unaadaan pa tipar ki gaa ubaa lii kan, u pa tipar ngbaan ki taa gur tibaa.
Unaaja ngbaan yaa saa ku unachipɔnbo bee usapɔnbo kan, ni di ntafadaan mu chachaan ngbaan tii u. Unaaja ngbaan yaa saa ku unaagbiinii kan, ni ye unaadaan aatuln le ke u pa unii u yeh unaagbiinii ngbaan na tikunabr aamombil piitaa, le ni yur ŋitakpal ki ku unaaja ngbaan.
“Unii yaa chuu biir mbuu pu, bee u yaa gbii mbuu, kaa ki biin mu pu, le unii uken aawakork ti lir mu ponn ni ki kpo kan, see unii u gbii mu na pan ŋimombil tii uwakodaan, le unii u pan na ga ŋmaa yoor liwankpol na aanann.
Ubaa aanaaja yaa saa ku uken aanaaja kan, binib bilee ngbaan ga di unaaja u fu na di kooh ki di ŋimombil na yakr tii tɔb; bi ki yakr linaakpol aanann mu tii tɔb.
Tɔ, bi yaa bee ke unaaja ngbaan chuun saar tiwankor, le bi tuk unaadaan, le u yii kaa chuu u, le u saa ku unii ubaa aanaaja kan, see u di unaaja u fu ki kpa laafee na teen unii u yoo kpo na, le ki tee li joo linaakpol na.
Baah ga li teeni ŋipɔɔn pu na aakaal “Unii yaa sun uken aanaa bee upiih ki ku u, bee ki kooh u aan bi yaa chuu u kan, u ga pa inaa iŋmu le unaabaan pu, ki pa ipiih inaa upihbaan pu.
-Waah sun tiwan ni na, u pan ni pu.
Unaayuk ngbaan yaa kaa kpa nibaa kan, bi di u kooh ki di teen waah sun tiwan ni na pu.
Nibaakan, waah sun kiwakork ki na, ni yaa ye unaa, bee ubon, bee upiih, le bi chuu unaayuk ngbaan u joo kiwakork ngbaan ki beenin fu kan, u ga pa tiwakor tilee kibaa ngbaan pu.
“Bi yaa pii unaayuk kinyeek u bi su tiwan ubaa aadichal ni aan bi ku u kan, unii u ku unaayuk ngbaan na aa kpa taani ke u ku unii.
Ni yaa ye nwiin pu le u pii u ki ku u kan, u kpa taani ke u ku unii.
“Unii ubaa yaa cha waawakor ŋman uken aajikaar, bee waasubil aasui kan, u di waasaak aajikaar bee waasubil aasui teen udaan ngbaan.
“Unii ubaa yaa tuur mmii waasaak ni aan mu gaa timoor ki ti koo uken aasaak ni ki gaa waajikaar kan, umiiseer ngbaan teen tijikaar ti bii na pu.
“Unii ubaa yaa kii ke u ga gaa uken aamombil, bee tiwanyaan nibaa, ki di bil ubaa chee aan bi sun ni waadichal ni kan, bi yaa chuu unaayuk ngbaan kan, u ga pa ŋimombil bee tiwanyaan ngbaan nfum mulee le ki teen.
Bi yaa kaa chuu unaayuk ngbaan kan, bi di unii u joo ŋimombil, bee tiwanyaan ngbaan na, di dan min Uwumbɔr aanimbiin ni, aan ki cha u puu tipuur ke waa jin tiwan ngbaan ubaa.
“Binib bilee yaa kpak tiwan pu, ni yaa ye inaa, bee ibon, bee ipiih, bee tiwanpeenkaan, bee tiwan ni wɔŋ na pu kan, ni di bimɔk bilee dan min Uwumbɔr aanimbiin ni.
Min Uwumbɔr yaa ti nyan unii u ke uma le lir na, u ga pa tiwan ngbaan nfum mulee ki teen unii u ji mbamɔn na.
“Unii yaa kii ke u ga gaa uken aawakor ki li lik ki, ni yaa ye ubon, bee unaa, bee upiih, bee kiwakork kiken, aan kiwakork ngbaan yaa kpo, bee ki kan iween, bee bi yaa peer ki buen le waa kpa seeraadaan kan, bi di unii u lik kiwakork ngbaan na di dan min Uwumbɔr aanimbiin ni, aan u nan puu tipuur ke waa sun kiwakork ngbaan.
U yaa kaa sun kiwakork ngbaan kan, waan teen uwakodaan, le u mu ga kii kina.
Tɔ, unii u lik kiwakork ngbaan na yaa sun ki kan, see u teen uwakodaan.
Nibaakan timoor ni aapeel le yaa chuu kiwakork ngbaan kan, unii u lik ki na li joo ni tinann ti upeel na ŋman gur na ki nan di mɔk; ni yaa sil ye ke upeel le chuu kiwakork ngbaan kan, unii u lik ki na taa pa nibaa.
“Unii yaa pinn kiwakork uken chee aan ki kan iween, bee ki kpo, aan uwakodaan aa kan kan, unii u pinn ki na ga pa ki pu.
Tɔ, ni yaa ŋa kina uwakodaan aanimbil ni kan, unii u pinn na aan pa nibaa; ba pu?
unii yaa joo uken aawakork tun lituln, ki pa ki pu, aan ki yaa kpo kan, waah pa pu na ŋeer la, u taa ki pa nibaa ki pu.
Mbimbinyaan aakaal “Uja yaa chuu usapɔɔn u kaa nyi uja kaa kpa chal na mpɔɔn, ki doon u chee kan, see u pan tichoowan tii upiibo ngbaan aate le ki nin yoor u. Tɔ, ni yaa ye ke upiibo ngbaan aate aa kii ke uja ngbaan yoor ubisal kan, see u pan upiibo ngbaan aate tichoowan ti ŋeer usapɔɔn u kaa nyi uja na aapal.
“Ni ku upii u jin nnyɔk ki joo ŋani iwaan aawan na.
“Ni ku uja u doon kiwakork chee na.
“Ni ku unii u toor kitork tii liwaal na.
“Ni taa ŋa uwɔwɔnja mbiin, ki teer ke ni mu nan ye biwɔwɔm le Ijipt aatiŋ ni.
Ni taa ŋa ukpopii, bee ukpobo ubaa mbiin.
Ni yaa ŋa bi mbiin, aan bi yaa wii ki yin mi ke m ter bi kan, min Uwumbɔr ga ŋun tii bi, ki ga gee liŋuul ki ku nimi butɔb ni, le nimi aapuutiib ni nimi aabim mu ga ŋa bikpopiib ni nkpobim.
“Ni yaa pinn ŋimombil tii maanib ngbaan ponn ni u ye ugiin na kan, ni taa li bi ke binib bi pinni ŋimombil ki ban tinyoor na.
Aa yaa gaa saapɔndaan aawanpeenkaan kan, see aa giin ni tii u waahr aan nwiin nin lir, ba pu?
nibaakan, nima baanja le u kpa ki ga di biin ubaa pu aan ni lee u tiwoor.
Aa yaa kaa giin ni tii uwandaan kan, u ga di ba biin ubaa pu ki doon?
Aa yaa kaa giin ni tii uwandaan kan, n‑yoonn mu u wii yin mi ke m ter u na kan, m ga kii u ki ter u, ba pu?
m ye unimbaasaln daan la.
“Ni taa len Uwumbɔr tibɔbir, ki taa puun lii nimi aaninkpel ubaa pu.
“Ni li tii mi ipiin i nyan ni nimi aajikaabim, ni ŋisubil aadaan, ni olif aakpan, ni mɔmɔk aayoonn.
“Ni di nimi aajan aabijabim mɔmɔk tii mi.
Ni di nimi aawakor aajan aabim mu tii mi.
Ni cha i li bi inatiib chee ki ti saa iwiin ilole, le winiin daal kan, ni di i nan tii mi.
“Naah ye maanib pu na, ni taa ji kiwakork ki aanann upeel chuu ki ŋman gur na; ni di tinann ngbaan aaboln tii ibɔ.
Ibamɔn ni mbimbinyaan aabɔr “Ni taa di inyamɔn aabɔr ki moon lipaal, ki taa gii inyamɔn ke aa di gaa mbiindaan lii.
Ni taa kpaan kinipaak chee n‑yoonn mu bi ti ŋa mbiin na, ki taa kpaan bi chee ki kii inyamɔn aaseeraa.
Ni yaa ji ugiin tibɔr kan, ni tii taa li kpa imaagann.
“Aa yaa ti kan saadin aanaa, bee waabon gbinn ki san cha kan, chuu u ki giin ti tii u. Nibaakan waabon yaa lir aan lituln nyiŋ u pu kan, ter u aan u fiin waabon ngbaan, aa taa jer cha u.
“Ugiin yaa kpa tibɔr, ni ban ni ji waabɔr kan, ni taa biin waabamɔn pu.
Ni taa gii inyamɔn ki paan unii ki galn u, ki taa ku unii u kaa kpa taani na; ni yaa ŋa kina kan, m mu ga bii unii u ŋa mbiin ngbaan aaboln na.
Ni taa li gaal igaŋgaŋlik, ni yaa ŋani binib kina kan, ni ga cha ni taa ki li nyi ibamɔn, ki bii binib bi kaa kpa taani na.
“Ni taa li ŋani biwɔwɔm mbiin, ba pu?
ni mu nan ye biwɔwɔm le Ijipt aatiŋ ni, ki nyi naah nan kpa falaa pu na.
Libilolole ni winlole aabɔr “Ŋibin ŋiloob ni, ni li ko nimi aasar ki chee naah kan pu na.
Libilolole ni kan, ni taa ko tisar, ki cha kitiŋ ngbaan doon ki gir nkpaatan, ki taa chee ŋidileen ni tijikaar ti mɔmɔk punn ti ponn ni na.
Bigiim mu ga ŋmaa chee ti ki ji, le ipeel mu ŋmɔ ti gur na.
Ni ŋa nimi aasubil aasar, ni olif aakpan aasui aasar mu kina.
“Ni li tun lituln iwiin iloob likpaakool ni, ni taa tun lituln libaa winlole daal, nima kan, nimi aanaagbiib, ni biwɔwɔm bi tun tii nimi na, ni nimi aawakor mu ga fuur liyaadaal ngbaan.
“Tibɔr timɔk m len na, ni ŋun tii min Uwumbɔr.
Ni taa dooni liwaal libaa; hali ni taa yin ŋaayimbil.
Njim mutaa mu ye mukpaan na aabɔr “Libiln ni kan, ni li ji njim mutaa ki nyuŋni mi.
Uŋmal u bi yin u ke Abib na, uŋmal u ponn ni ni nan nyan Ijipt aatiŋ ni na, ni ji boroboro u kaa kpa boroboro aanyɔk na aajim, maah nan mɔk nimi ni li ji mu pu na.
Ni taa ŋmɔ boroboro u kpa nnyɔk na njim ngbaan aawiin ilole ngbaan ponn ni.
Ni yaa choo ni nan doon mi kan, ni li joo ni ipiin, ni taa choo ni iŋaalkuun.
“Ni yaa ti chee tijikaapɔnn kan, ni ŋa Tijikaapɔnn aajim.
“Ni yaa ti ker nimi aadaan aasubil, ni ŋisubil ŋiken, nimi aasar ni kan, ni ŋa Tikakar Aajim n‑yoonn ngbaan.
Ŋibin mɔmɔk ni, ni yaa ti saa njim mutaa mue aayoonn kan, nimi aajab mɔmɔk dan ki nan doon min Nidindaan Uwumbɔr.
“Ni yaa ban ni di kiwakork toor kitork tii mi kan, ni taa di boroboro u kpa boroboro aanyɔk na tii mi.
Le tiwakor ti ni di toor kitork tii mi njim mutaa mue ni na aakpan taa sil ki woln kitaak.
“Ni li joo ni njan aajikaar ti pue biir nimi aasar ni na ki di dan min Nidindaan Uwumbɔr Aadichal ni, ki nan di tii mi.
“Ni taa di upiih, bee uŋoob aabiin ŋaa waabo.
Tipuur ni mmɔkm aabɔr “M ga cha maatuun loln ni pu nsan ki li kii nimi, naah ga li chuun cha nin chee m gor kiir nimi na.
Ni ŋun tii u, ki kii waamɔbon.
Ni taa ŋa tafalaaŋun u chee; ba pu?
min le tun ni u, le waan di cha pinn tafalaaŋundaan aatunwanbir.
Tɔ, ni yaa kii waamɔbon ki ŋa maah ban pu na kan, m ga to nimi aadim butɔb tii nimi.
Maatuun le ga loln ni pu nsan ki di nimi buen kitiŋ ki ye Amor yaab, ni Hef yaab, ni Peris yaab, ni Kanaann yaab, ni Hif yaab, ni Jebus yaab aatiŋ na, le m ga kuln bi mɔmɔk.
Ni taa gbaan ki doon baawaa, ki taa gaa baah dii baawaa pu na.
Ni gbaa wiil baawaa, ni ŋitakpal ŋi bi dooni na.
Ni yaa dooni min Nidindaan Uwumbɔr kan, m ga ŋa tinyoor ŋa ni pu, le ni kan tijikaar ni nnyun, le m ga nyan iween ni chee.
Le nimi aatiŋ ni, upii ubaa kina aan ber lipuul lii, bi mɔmɔk ga li kpa mbim.
Le m ga tii nimi limɔfal li fɔk na.
“M ga cha binib bi kpak nimi na san mi ijawaan.
M ga cha naah ga to binib bi butɔb na aalan ŋmal, le bi fenn ki san cha nimi.
Ijawaan ga chuu bi, le biwon li gbaa; le naah tur koo bi ponn ni na, m ga cha ni jenn nyan Hif yaab, ni Kanaann yaab, ni Hef yaab.
Maan di libiln libaa jenn nyan bi; m yaa ŋa kina kan, kitiŋ ngbaan ga doon nkuun, le timoor ni aapeel ga wiir ki nyaŋ nimi.
Kina pu na, m ga li nyani bi siisii, le ni yaa ti wiir ŋeer kitiŋ ngbaan kan, ni gaa ki mɔmɔk.
M ga siin nimi aatiŋ aanaanmɔk ki yoor ni Limɔɔkal Aanyusakpem ki ti saa Yufrates aamɔɔl mɔk, ki yoor nima ki ti saa Kaasisik ni Aanyusakpem, ki ki yoor nima ki ti saa nteersakpiin ni.
M ga tii nimi mpɔɔn, ni di nyaŋ binib bimɔk bi kitiŋ ngbaan ni na, le naah tur koo bi ponn ni na, ni ga li nyaŋni bi.
Ni taa kpaan bi chee ki ŋa kimɔbaan, ki taa kpaan bi chee ki dii baawaa mu.
Ni taa cha binib ngbaan li bi nimi aatiŋ ngbaan ni; ni yaa ŋa kina kan, bi ga cha ni tun titunwanbir m chee.
Ni yaa kpaan bi chee ki dooni baawaa kan, nima le ga kpaln nkun aagaawɔb le ki kuln nimi.”
Uwumbɔr aah ki gir sakl waah puu tipuur ti na Uwumbɔr nan bui Moses ke, “Dan m chee lijool paab, aa ni Aaronn, ni Nadab, ni Abihu, ni Israel yaab aaninkpiib imonko itaa ni kipiik.
Ni yaa laa bi dandar kan, ni gbaan kitiŋ ki doon mi.
Sin baanja le ga fuu ni m chee, ubaa taa ki kpee aa pu.
Israel yaab bi gur na ma taa duun ni lijool ngbaan chee.” Moses nan buen ti tuk binib ngbaan Uwumbɔr aah bui u pu ki siin waakaal pu na mɔmɔk, le binib ngbaan mɔmɔk kpaan ki kii, ki bui ke, “Ti ga ŋa Uwumbɔr aah len pu na mɔmɔk.” Le Moses ŋmee Uwumbɔr aakaal ngbaan mɔmɔk bil.
Naah woln na, le u pue kichakpiik ni ki maa kitork aabimbiln lijool ngbaan aataab, le ki di ŋitakpal kipiik ni ŋilee mu ki di chɔɔn chɔɔn, le ŋitakpal ngbaan si Israel yaab aanaakɔsamɔi kipiik ni ilee na.
U nan tun binachipɔm le bi ti see kitork aapiin tii Uwumbɔr, le ki di inaja toor kimɔbaan aatork mu.
Moses nan teŋ tiwakor ngbaan aasin ngem ki di ŋa ŋisambil ni, le ki di mu gur na di kpir kitork aabimbiln na pu.
U nan yoor tipuur aagbaŋ, ki ponn ni bi ŋmee Uwumbɔr aakaal ŋa na, le ki karn ki mpɔɔn pu ki tii binib ngbaan.
Le bi bui ke, “Ti ga kii Uwumbɔr aamɔbon ki ŋa waakaal aah len pu na mɔmɔk.” Moses nan yoor nsin mu bi ŋisambil ni na di mee yaa binib ngbaan pu, le ki bui ke, “Nsin mue le mɔk nimi Uwumbɔr aah nan puu tipuur ti buyoonn u nan tii timi ikaal yee na.” Moses, ni Aaronn, ni Nadab, ni Abihu, ni Israel yaab aaninkpiib imonko itaa ni kipiik na nan buen lijool paab, ki ti kan Israel yaab Aawumbɔr.
Tiwan nibaa nan bi utaa aataab ki naahn litakpanyaan li bi yin li ke safir na, ki bɔn timm ke kitaapaak na.
Uwumbɔr aa nan ŋa Israel yaab aaninkpiib ngbaan nibaa; bi nan kan Uwumbɔr, le ki jin ki nyun.
Moses aah bi Sainai Aajool paab pu na Uwumbɔr nan ki bui Moses ke, “Dan m chee lijool ngbaan paab.
Buyoonn aa bi do na, m ga di ŋitakpal ŋilee ŋi m ŋmee ikaal ŋi pu na tii si, aa ti di mɔk binib ngbaan.” Le Moses ni waateter Josua gor bibaa, le Moses piin ki bi joi Uwumbɔr aajool ngbaan paab.
Moses nan bui bininkpiib ngbaan ke, “Li bi linampal ki kii timi aan ti buen ki gir ni.
Aaronn ni Hur ga li bi ni chee, nima pu na, ni yaa kpak kinikpakpak kan, ni di buen bi chee.” Moses nan buen Sainai Aajool ngbaan paab, le ntaalangbam biin lijool ngbaan pu.
-Uwumbɔr aawiihn nan moor ki sunn ni lijool ngbaan pu.
Israel yaab ma aah nan kan nwiihn ngbaan na, mu nan naahn ke mmii le aah gaal lijool ngbaan pu na.
Le ntaalangbam ngbaan nan biin lijool ngbaan pu ki ti saa iwiin iloob; winlole daal le Uwumbɔr yin Moses ntaalangbam ni.
Moses nan jon lijool ngbaan aapaacham ki koo ntaalangbam ni.
U nan ti bi nima chee iwiin imonko ilee ni tinyer imonko ilee la.
Uwumbɔr Aabool aapiin Uwumbɔr nan bui Moses ke, “Tuk Israel yaab ke bi tii mi ipiin, uja mɔk aah kpa pu u tii na, u li joo ni.
Ipiin ngbaan ga li ye salmaa, ni tikunabr, ni tikumann, ni ŋitanyaan, ni ŋitambɔn, ni ŋitaman, ni tiŋokur aakekeln, ni ipihja aagbaman, ni igbanyaan, ni lisiijal aadɔ, ni nkpan mu bi joo seer karyaa tiib na, ni tulalee u bi joo ŋmalni Uwumbɔr aakpan ni na, ni tulalee aayon mu nu mɔ na, ni ŋitakpanyaan ŋi bi ga di ŋa Utotoorninkpel aabɔkul li kaa kpa iŋaal na, ni liwapapaln li bi ubiŋ pu na.
Cha binib ngbaan ŋa Libool tii mi, nima kan, m ga li bi gbɔk bi.
Maah ga mɔk nimi pu aan ni ŋa Libool ngbaan, ni tiwan nimɔk ga li bi li ponn ni na, ni piin kina ki ti saa naadoon.
Baah ga kpaa Uwumbɔr Aakaal Aadakaa pu na “Ni di lisiijal aadɔ, ki kpaa dakaa.
Waah ga li fɔk kitiŋ pu na li ye ŋisaŋ ŋilole ni ligeln, waah ga li waa pu na li ye ŋisaŋ ŋinaa ni ligeln, waah ga li fɔk paacham pu na mu li ye ŋisaŋ ŋinaa ni ligeln.
Ni di salmaa ŋmeen donn biin u ponn ni, ni lipaal mɔmɔk, aan ki di salmaa aakur ŋa ikuul mann gonn u paacham aamɔgben.
Ni di salmaa aakur mɔɔ ibuen inaa ki di dab ŋipepel ŋinaa ngbaan aataa.
Ni di lisiijal aadɔ ŋa ŋidabil ŋilee ŋi ni ga li joo yoor dakaa ngbaan na, ki di salmaa donn biin ŋi pu.
Ni di ŋidabil ŋilee ngbaan bɔ ŋa ibuen inaa i dab baa dakaa ngbaan pu na.
Ni cha ŋidabil ŋilee na li bi ibuen ngbaan ni, ki taa nyan ŋi, aan ki di ŋitakpapapan ŋilee ŋi ikaal kipiik i m ŋmee paan ŋi pu na di ŋa dakaa ngbaan ni.
“Ni ŋa salmaa aakur ŋmeen aabiil, laah ga li fɔk pu na li ye ŋisaŋ ŋilole ni ligeln, laah ga li pee pu na li ye ŋisaŋ ŋinaa ni ligeln.
Ni di ligagaar gbaa salmaa ki ŋa tiwan ni kpa ifeen na nilee, ki di ni siin toŋ tɔb.
Ni di tiwan ngbaan dab libiil aan ni kpaan liwanbaal.
Tiwan ni kpa ifeen na li si tok tɔb aan tiwan ngbaan aafeen biin dakaa aabiil pu.
Ni di ikaal aatakpal ŋilee na ki di ŋa dakaa ngbaan ni, aan ki di libiil ngbaan biin.
M ga dan nima ni chee, tiwan ni kpa ifeen na aakaasisik ni aapaacham, le m ga di maakaal mɔk si, aa di tii maanib Israel yaab.
Uwumbɔr aaboroboro aateebul aabɔr “Ni di lisiijal aadɔ ki di ŋa teebul aan waah ga li fɔk pu na li ye ŋisaŋ ŋiloob, waah ga li waa pu na li ye ŋisaŋ ŋitaa, waah ga li fɔk paacham pu na li ye ŋisaŋ ŋinaa ni ligeln.
Ni di salmaa aakur ŋmeen donn biin uwon mɔmɔk pu, ki ŋa salmaa aakur aakuul mann gonn u paacham.
Ni ŋa nkuul mu pee ke kiŋaalfaak na mann gonn teebul ngbaan aamɔgben, ki di salmaa aakur donn biin nkuul ngbaan pu.
Ni mɔɔ salmaa aakur aabuen inaa dab teebul ngbaan aamɔgben ŋinaa ngbaan, nin chee ŋitaa ŋinaa baa na.
Ibuen i ni ga di ŋidabil ngbaan bɔ i ponn ni na, ga li baa teebul ngbaan aamɔgben chee la.
Ni di lisiijal aadɔ kpii ŋidabil ŋilee ngbaan, ki di salmaa aakur donn biin ŋi pu.
Ni ŋa nsambim, ni mbobim, ni ŋisambijal, ki li joo ŋani ŋisubil aadaan aapiin.
Ni di salmaa ŋmeen ŋa tiwan nee mɔmɔk.
Ni di teebul ngbaan siin Uwumbɔr Aakaal Aadakaa ngbaan chee, ki li joo boroboro u ni joo tii mi na paani u pu.
Karyaa tiib aah ga chɔŋ tiwan ni pu na aabɔr “Ni di salmaa aakur ŋmeen, ki di ŋa tiwan ni ni ga di karyaa tiib chɔŋ ni pu na.
Ni di ligagaar gbaa salmaa ki ŋa tiwan ngbaan, ki naan nsupuun ki di dab ni pu, aan ni ŋa tiwanbaan.
Ni ŋa ŋipan ŋitaa ŋŋangii, ŋitaa mu ŋŋangan, aan ni kpaan ŋipan ŋiloob.
Ni naan nsupuun mutataa, ki di dab ŋipan ŋiloob ngbaan mɔmɔk pu.
Ni naan nsupuun munaa, ki di dab kaasisik ni aapachachaal na pu.
Ni naan nsupuun aah laa bi ŋeeni pu na, ki di dab ŋipan ŋiloob ngbaan mɔmɔk pu.
Tiwan ngbaan mɔmɔk li ye baah di ligagaar gbaa salmaa u na ŋmeen.
Ni ŋa karyaa tiib bilole ki ŋeer ŋipan ŋilole ngbaan, aan bi yaa chɔŋ ŋi pu kan, mmii ngbaan ga li wiin nimbiin ni.
Ni di salmaa ŋmeen mɔɔ naajubababr, ni ŋipen.
Ni di salmaa aakur ŋmeen, ti aanyunyuun ga pii ndibim kuruwaa piitaa na, mɔɔ tiwan ngbaan mɔmɔk.
Ni pɔɔ nibaa ki ŋa tiwan ngbaan mɔmɔk, maah mɔk nimi lijool ngbaan paab pu na.
Uwumbɔr aah ga li bi Libool li ni na aabɔr “Ni ŋa Libool li bi chain na, nin chee m ga li bi na.
Ni di iŋmibɔn, ni iman, ki di luu ŋitanyaan aakeken kipiik ki di gaa Libool ngbaan.
Ni gbaŋ ŋi ki naan tiwan ni kpa ifeen na mann gonn ŋikeken ngbaan.
Ni cha ŋikeken ngbaan li ŋak tɔb, ŋaah ga li fɔk pu na li ye ŋipiikeken ŋilole, ki li pee ki saa lipiikekeln libaa.
Ni di ŋikeken ŋiŋmu kpaan ŋal dab tɔb, ki di ŋiŋmu ŋi gur na mu ŋal dab tɔb.
Ni di ŋikekengen bɔmbɔn ki di ŋa iŋminsarkee ki di kpaŋ igbaan lipaal aatan mɔmɔk pu.
Ni ŋa iŋminsarkee piiŋmu lipepel libaa, ki ŋa piiŋmu mu lipepel liken.
Ni ŋa salmaa ŋmeen aapigɔrkee piiŋmu ki di chuu iŋminsarkee ngbaan dab tɔb.
“Ni di iŋoob aakur aatan aakeken kipiik ni libaa ŋal dab tɔb, ki li joo biini Libool ngbaan pu.
Ni cha ŋimɔk li ŋak tɔb, ni li ye ŋipiikeken ŋilole ni ligeln aafɔfɔk, ki li pee saa lipiikekeln libaa.
Ni di ŋiŋmu ki di ŋal dab tɔb, aan ni ŋa likekeln libaa, ki di ŋiloob mu ŋal dab tɔb.
Ni kpab liloloob na nfum mulee ki di ŋa Libool ngbaan aabisamɔb.
Ni ŋa iŋminsarkee piiŋmu lipepel libaa, ki ŋa iŋminsarkee piiŋmu mu lipepel liken aamɔgben.
Ni di tikumann ŋa ipigɔrkee piiŋmu, ki di lɔk ŋipepel ŋilee ngbaan dab tɔb, ki di litangeln li gur na ki di leen Libool ngbaan aapuwɔb.
Ŋikekengen ŋi gur jɔn Libool ngbaan aasikakl na ga li bii li pu la.
“Ni di upihja aagban mu man na, ni ngbanyaan muken ki di biin lipaal wɔb.
“Ni di lisiijal aadɔ ki di ŋa Libool ngbaan aawon.
Ŋikpan ngbaan aafɔfɔk li ye ŋitaa kipiik ni ŋiŋmu, le ŋaawawaan li ye ŋisaŋ ŋinaa ni ligeln, ŋikpan ngbaan li fɔk ki pee ŋak tɔb.
Ŋimɔk li kpa ŋimɔchɔn ŋilelee, aan nima kan, ŋi ga ŋmaa toŋ tɔb pu.
Ni ŋa idɔja ngbaan moninko, ki di ŋa ŋŋangii wɔb, ki mɔɔ tikunabr aadɔ imonko ilee, ki di ilelee chuu idɔja ngbaan mubaabaa aataab.
Ni ŋa idɔja moninko mu ki di ŋa Libool ngbaan aaŋangan wɔb, aan ki mɔɔ tikunabr aadɔ imonko ilee, ki di ilelee chuu idɔja ngbaan mubaabaa aataab.
Ni ŋa idɔja iloob ki di ŋa Libool ngbaan aawilir, lipuwɔb, aan ki ŋa idɔja ilee siin ŋigulɔ mɔk ni.
Ni di ŋigulɔ aadɔja ngbaan, ni taab aadɔ di dab tɔb ki ti pii paacham mu.
Idɔja ilee i bi ŋigulɔ ŋilee na ga li bi kina la.
Nima kan, idɔja ngbaan ga li ye iniin, aan ki li kpa tikunabr aadɔ kipiik ni iloob, ilelee li dab joo ndɔja mubaabaa.
“Ni ŋa lisiijal aadɔja kipiik ni iŋmu, ni di iŋmu ŋa ŋŋangii ni ŋŋangan wɔb, ki di iŋmu mu ŋa liwilir, lipuwɔb.
Kaasisik ni aadɔja, ndɔpuinkoo na, ni di i puin aan i li dan paacham, idɔja na pu, i puin ki nya Libool ngbaan aapepel libaa ki ti saa liken.
Ni di salmaa donn biin idɔ ngbaan pu, ki ŋa salmaa aabɔmbim chuu idɔpuinkee aadɔja ngbaan; ni donn salmaa biin i mu pu.
Ni ŋa Libool ngbaan maah nan mɔk si pu lijool paab pu na.
“Ni di ŋitanyaan ŋi bi di tikokonbɔnn, ni timann, ni nsiin luu ŋi na ki ŋa likekeln ngbaan.
Ni gbaŋ mann goln li, ki ŋa tiwan ni kpa ifeen na.
Ni di li leen lisiijal aadɔ inaa i tok tikunabr aawan ninaa pu na, ki di salmaa donn biin i pu, ki ŋa ipigɔrkee baan i pu.
Ni di likekeln sakpeln ngbaan di leen Libool ngbaan ni, ki yakr li nfum mulee; ni di Uwumbɔr Aakaal Aadakaa u ŋitakpapapan ŋilee bi u ponn ni na, ki di siin likekeln ngbaan aapuwɔb.
Likekeln ngbaan le ga yakr Chain Aapepel, ni Chain Chain Aapepel chee.
Ni di Uwumbɔr Aakaal Aadakaa ngbaan aabiil biin u pu.
Ni di Uwumbɔr aaboroboro aateebul siin ŋŋangan wɔb, Libool ngbaan ni, ki di karyaa tiib aah tɔŋni tiwan ni pu na mu siin ŋŋangii wɔb.
“Naah ga dii mbisamɔb mu ki koo Libool ngbaan ni na, ni ŋa ŋitanyaan ŋi ni di tikokonbɔnn, ni timann, ni nsiin luu na, ki di ŋal dab tɔb, ki gbaŋ ŋimɔgben na, aan ki di leen mbisamɔb.
Ni di lisiijal aadɔ ŋa idɔja iŋmu, ki di salmaa donn biin i pu, ki di salmaa ŋa ipigɔrkee aawan baan i pu; ki ŋa tikumann aadɔja iŋmu ki di punn mbisamɔb aadɔja ngbaan aataab.
Kitork aabimbiln “Ni di lisiijal aadɔ ŋa kitork aabimbiln.
Ni ŋa li likpakpaln, laafɔfɔk kitiŋ, ni laawawaan li ŋak tɔb, nfɔfɔk kitiŋ li ye ŋitaa ŋilole ni ligeln, le nwawaan mu li ye ŋitaa ŋilole ni ligeln, nfɔfɔk paacham li ye ŋitaa ŋinaa ni ligeln.
Ni ŋa ŋimɔchɔn ŋimɔgben ŋinaa mɔmɔk pu, ŋi ni kitork aabimbiln ngbaan li ye liwanbaal, ki di tikumann donn biin ni mɔmɔk pu.
Ni ŋa ŋisambil ŋi ni ga li joo nfatan ŋani ŋi ponn ni na; ni ki ŋa ŋichakpaa, ni ŋisambil, ni inanmoon, ki kpee mmii aasambil mu.
Ni di tikumann aakur ŋmeen ŋa tiwan ngbaan mɔmɔk.
Ni di tikumann ŋa kiŋulk, ki ŋa ibuen i ni ga li joo yoor ki na ki baan kimɔgben mɔmɔk.
Ni di kiŋulk ngbaan taŋ kitork aabimbiln ngbaan aakaasisik ni.
Ni di lisiijal aadɔ ŋa idɔ ilee i ni ga li joo yoor kitork aabimbiln ngbaan na, ki di tikumann aakur donn biin i pu, aan ki di i ŋa ibuen i baa ŋimɔgben pu na, aan ki li joo yoor libimbiln ngbaan.
Ni di idɔ ŋmeen ŋa libimbiln ngbaan, ki cha li li ye kiloŋ ŋmeen, ni ŋa li ke maah mɔk si pu lijool paab na.
Baah ga gob Uwumbɔr Aabool pu na aabɔr “Maah ga li bi Libool li ponn ni na, ni di ŋitanyaan aakekeln gaa tiwan gob li.
Ni di ŋitanyaan aakekeln li aafɔfɔk ye ŋitaa nkub ni piiŋmu na, ki di gob ŋŋangii aapepel wɔb, ki di tikumann aadɔja moninko, ki di chɔɔn tikumann aadɔ moninko i dɔ taab na pu.
Idɔja ngbaan li kpa ipigɔrkee i bi di tikunabr ŋa i na i pu.
Ni ŋa kina ŋŋangan wɔb mu.
Ni di ŋitanyaan aakekeln li aafɔfɔk ye ŋitaa imonko itaa ni kipiik ni ŋiŋmu na gob liwilir aapepel wɔb, ki di tikumann aadɔja kipiik chɔɔn tikumann aadɔ kipiik i dɔ taab na pu.
Ni ŋa kina liwipuul wɔb, nin chee mbisamɔb bi na mu.
-Mbisamɔb ngbaan aaŋangii ni ŋŋangan wɔb li kpa ŋitanyaan aakekeln li aafɔfɔk ye ŋitaa moninko ni ŋilee ni ligeln na, ki di idɔja itata chɔɔn ŋŋangii ni ŋŋangan wɔb aadɔ i dɔ taab na pu.
Mbisamɔb ma kan, ni di likekeln li aafɔfɔk ye ŋitaa piitaa, aan bi di tikokonbɔnn, ni timann, ni nsiin, luu li, ki gbaŋ mann gonn na leen mu pu.
Ni di li leen idɔja inaa i chɔɔ idɔ inaa i dɔ taab na pu.
Ni di tikunabr ŋa idɔ i ni ga di punn na, ni yaapigɔrkee mɔmɔk, ki di tikumann ŋa idɔ i dɔ taab na.
Naah ga gob ni pu na aafɔfɔk li ye ŋitaa nkub ni piiŋmu, naawawaan li ye ŋitaa imonko itaa ni kipiik ni ŋiŋmu, naah ga li fɔk paacham pu na li ye ŋitaa ŋilole ni ligeln.
Ni di ŋitanyaan ŋa likekeln ngbaan, ki di tikumann ŋa idɔ i dɔ taab na.
Ni di tikumann ŋmeen ŋa tiwan ni mɔmɔk ni joo tun lituln Libool ngbaan ni na, ni laakpaa mu.
Baah ga li joo Uwumbɔr Aabool ni aakaryaa pu na “Moon ki tuk Israel aanib mɔmɔk ke bi li joo ni olif aakpan mu ŋan mbamɔm na, aan ni li joo seer karyaa kijoobɔŋ mɔmɔk.
Aaronn ni ujapɔtiib le ga di karyaa ngbaan siin Libool li ponn ni m ga li bi na, likekeln li bi Uwumbɔr Aakaal Aadakaa aanimbiin ni na aapuwɔb nima chee.
Nnimbiin ni, karyaa ngbaan ga li gaal kijook ki ti saa kichakpiik ni.
Israel yaab ni biyaabitiib li joo nkaal ngbaan ki cha n‑yoonn mu kaa kpa aadoon na.
Bitotoorb aawanpeenkaan aabɔr “Kuun aakpel Aaronn ni ujapɔtiib, Nadab, ni Abihu, ni Eleasar, ni Itamar.
Yakr bi Israel yaab biken chee, nima kan, bi ga li tun kitork aatuln tii mi.
Ŋal bitotoorb aawanpeenkaan ki tii Aaronn, ni li ŋan ki nyuŋ u. Yin bikpaluub bi m tii bi nlan na, ki tuk bi ke bi ŋal tiwanpeenkaan tii Aaronn, nima kan, aa ga di u ŋa utotoor ki tii mi, ke u tun maatuln mɔmɔk.
Tuk bi ke bi ŋal kikekengeŋ ki ŋeer ubiŋ pu, ki ŋal libɔkul li kaa kpa iŋaal na, ni kikpalk nyaan, ni kibɔkugeŋ ki bi di seerkaa gbaŋ ki na, ni kiyikpupuk, ni kikekengeŋ ki bi joo buu kichaŋ ni na.
Bi ŋal bitotoorb aawanpeenkaan aawan nimina mɔmɔk ki tii aakpel Aaronn ni ujapɔtiib, nima kan, bi ga li ye binib bi toor kitork tii mi na.
Bikpaluub ngbaan di tikokonbɔnn, ni nsiin, ni timann, ni salmaa aakokonn, ni ŋitanyaan, ki ŋal baawanpeenkaan mɔmɔk.
“Bi di tikokonbɔnn, ni nsiin, ni timann, ni salmaa aakokonn, ni ŋitanyaan, ki di ŋa libɔkul li kaa kpa iŋaal na, ki gbaŋ mann goln ŋimɔgben mɔmɔk.
Bi ŋal ŋibɔgbin aaŋminju ilee, ima le bi ga li joo gbei.
Bi di ŋitanyaan ngbaan ki ŋal ligbapapaln, ki di dab libɔkul ngbaan aan ni ŋa liwanbaal.
Ban ŋitakpanyaan ŋilee aan ki ŋmee Jakob aabijabim kipiik ni bilee na aayimbil paan ŋi pu, ki dii baabin aah ye pu na, ni ŋmee ŋiyimbil ŋiloob libaa pu, ki ŋmee ŋiloob mu liken pu.
Aa ban kan unii u ŋmaa kpii ŋitakpanyaan mbamɔm na, aan u ŋmee Jakob aabijabim ngbaan aayimbil paan ŋi pu, ki di ŋi tam salmaa pu.
Aa di ŋi tam iŋminju ilee na pu, ni mɔk Israel yaab aanibol, inaakɔsamɔi kipiik ni ilee na, aan Aaronn ga li pee baayimbil ngbaan ubɔgbiln pu, nima kan, min Uwumbɔr ga li teer maanib bɔr.
Ni di salmaa ŋa tiwan ngbaan nilee, ni tikululn tilee ki mur ti tam tɔb, ki di dab salmaa aawan ngbaan.
Kibiŋ aakekengen aabɔr “Aa ŋa kibiŋ pu aakekengeŋ aawan ki tii Utotoorninkpel aan u li joo mɔk Uwumbɔr aageehn.
Aa di waabɔkul li kaa kpa iŋaal na aakekeln aaboln ki di ŋal ubiŋ pu yaan ngbaan mu, ki gbaŋ goln nimɔgben.
Ni li bi likpakpaln, ki kpab ni nfum mulee, naafɔfɔk li ye lisaŋ ni ligeln, le naapepeen mu li ye lisaŋ ni ligeln.
Aa di ŋitakpanyaan ŋitaa lur nfum munaa pu, ki tam kikekengeŋ ngbaan pu; aa di litakpanyaan mamaln li bi yin li ke rubi na, ni litakpanyaan li waa chain aan bi yin li ke topas na, ni litakpanyaan mamaln li waa chain, li bi yin li ke ganet na, ki di lur njan aakuul pu; ki di litakpanyaan li ye liŋaankal aan bi yin li ke emeral na, ni litakpanyaan li bɔn timm aan bi yin li ke safir na, ni litakpanyaan li moor aan bi yin li ke diamonn na, ki di lur lelee aakuul pu; ki di litakpanyaan li ye liŋaankal ki bɔn timm aan bi yin li ke tukois na, ni litakpanyaan li bi yin li ke agate na, ni litakpanyaan li man chaun aan bi yin li ke ametis na, ki di lur taataa aakuul pu; ki di litakpanyaan li bi yin li ke beril na, ni litakpanyaan li bi yin li ke kaneliann na, ni litakpanyaan li ye nkonyon, bi yin li ke jaspa na, ki di lur nanaa aakuul pu.
Aa di ŋi mɔmɔk tam salmaa pu.
Ŋitakpanyaan kipiik ni ŋilee ŋee pu, ni ŋmee Jakob aabijabim kipiik ni bilee na aayimbil paan ŋi pu, aan ni mɔk Israel yaab aanibol.
Aa ŋa salmaa aakululn ti mur ke iŋmin na.
Aa ŋa salmaa aabɔmbim mulee, aan ki di mbɔmbim ngbaan ŋal dab kibiŋ aakekengeŋ ngbaan aapaacham aamɔju ilee, ki di salmaa aakululn tilee ngbaan ki di ŋal dab mbɔmbim mulee ngbaan, ki di imɔju ilee ngbaan ki di tam ŋitakpanyaan ŋilee na aah dab libɔgbiln aaŋmin ilee i pu na, ki ŋa salmaa aabɔmbim mulee mu, ki di dab kibiŋ aakekengeŋ ngbaan aaponn ni aataab aamɔju ilee i bi libɔkul li kaa kpa iŋaal na chee.
Aa ki ŋa salmaa aabɔmbim mulee kpee, aan ki di mu ŋal dab libɔkul ngbaan aabɔgbiln aaŋminju aataab, nimbiin ni wɔb, ki duun baah ŋal dab nin chee na, ligbapapaln na aapaacham.
Aa di ŋŋmimurkoo mu bɔn timm na, ki di gbin kibiŋ aakekengeŋ na, ni libɔkul na aabɔmbim, aan nima kan, kibiŋ aakekengeŋ ngbaan li baa ligbapapaln na aapaacham ki taa sɔkr.
“N‑yoonn mu Aaronn ti ban u koo Chain Aapepel ni na, u ga li pee kibiŋ aakekengeŋ ki ni ŋmee Israel yaab aanibol aayimbil ki paan ŋitakpanyaan na pu na, nima kan, min Uwumbɔr ga li teer maanib bɔr.
Aa di tiwan ni bi yin ni ke Urim ni Tumim na ki di ŋa kibiŋ aakekengeŋ ngbaan aakpalɔŋ ni, aan nima kan, Aaronn ga li joo ni n‑yoonn mu u ti dan nnimbiin ni na.
N‑yoonn mumɔk u choo nnimbiin ni na kan, u li pee kibiŋ aakekengeŋ ngbaan, nima kan, u ga ŋmaa bee maageehn ki tuk Israel yaab.
Bitotoorb aawanpeenkaan niken aabɔr “Kikpalk ki u ga di peen libɔkul li kaa kpa iŋaal na taab na, ni di ŋitan ŋi bɔn timm na ŋal ki.
Kikpalk na li kpa uyil aah ga jer nin chee na, ni gbaŋ mann goln uyil yaan ngbaan aan ni taa kar.
-Aa di upiih aakur ti man chaun ki bɔn timm, ni nsiin, ni timann, ki buu ti nkokon, ki di ni ni salmaa aabɔluln ki di tuun char tɔb ni, ki mann goln kikpalk ngbaan aataab.
Aaronn yaa ti ban u toor kitork tii mi kan, u di peen.
N‑yoonn mu u ti dan nnimbiin ni Chain Aapepel ni na, bee u yaa chaa nya kan, ŋibɔlun ngbaan ga li weeni aan m ŋun, nima kan, waan kpo.
“Aa di salmaa ŋmeen ki ŋa tiwanyaan, ki ŋmee ni pu ke ‘Uwumbɔr yoo’, ki di litaln li bɔn timm na buu tiwan ngbaan ki di jɔn Aaronn aayikpupuk na, uyigbeer pu.
Aaronn di kiyikpupuk ngbaan chiŋ aan tiwanyaan na li jɔn uyigbeer pu, nima kan, min Uwumbɔr ga gaa Israel yaab aapiin i Aaronn ga di dan m chee na, hali binib ngbaan yaa galn baah ban bi tii ipiin pu na kan, m ga gaa i.
“Aa di tikokonn nyaan ki luu Aaronn aabɔkul, ki di ŋitanyaan ŋa kiyikpupuk, ni kikekengeŋ ki bi joo buu kichaŋ ni na, ki gbaŋ mann goln umɔgben.
“Aa ŋa ŋibɔkul, ni kichaŋ aakekengen, ni tiyikpupur, ki tii Aaronn aabijabim, bi li kpa kipak ni kinyaan.
Aa di tiwanpeenkaan ngbaan ki di peen aakpel Aaronn ni waabijabim, ki nyan bi siin ki di olif aakpan kpir bi pu, aan bi li ye bitotoorb.
Aa ŋal ŋitanyaan aatuutagen tii bi, bi li fɔk ki ti saa bitaŋaayil mɔk, nima kan, baan di bibaa mɔk binib.
Aaronn ni ujapɔtiib yaa ban bi dan nnimbiin ni, bee bi yaa ban bi koo Chain Aapepel ni, bi nan ŋa kitork aatuln kan, bi ga yiin tiwanpeenkaan ngbaan la, aan nima kan, baan li kpa ngalm ki kpo.
Aaronn ni uyaabitiib mɔmɔk ga li joo nkaal ngbaan kina, le ki cha n‑yoonn mu kaa kpa ndoon na.
Baah ga di kitork aatuln tii Aaronn ni ujapɔtiib pu na aabɔr “Saah ga ŋa pu ki di kitork aatuln tii Aaronn ni ujapɔtiib aan bi li tun maatuln pu na sɔ.
Aa ban unaaja ni ipihja ilee, i taa li kpa iween ibaa.
Aa di boroboro aayon mu ŋan chain kaa kpa nnyɔk na ŋa boroboro, ki di olif aakpan mu ŋa boroboro ngem, u li bi ke maab na, ki di nkpan gbaa bi.
Aa di bi ŋa kibɔɔkuuk ni, ki di tii mi n‑yoonn mu ni ban ni di unaaja ni ipihja ilee na toor kitork tii mi na.
“Aa di Aaronn ni ujapɔtiib dan nnimbiin ni, Maabool aabisamɔb chee, ki nan fu bi nnyun.
Aa di utotoor aawanpeenkaan ni ye libɔkul, ni kibiŋ aakekengeŋ, ni libɔkul li kaa kpa iŋaal na, ni kikpalk ki u ga di peen libɔkul ngbaan taab na, ni ligbapapaln na, ki di peen Aaronn.
Aa di kiyikpupuk na chiŋ u, ki di tiwanyaan ni mɔk ke Uwumbɔr le lee u na buu tam kiyikpupuk na, ki di nkpan kpir uyil pu, ki ŋa u utotoor.
“Aa li joo ni ujapɔtiib mu ki di ŋibɔkul peen bi, ki di ŋitan buu bichaŋ ni, ki ki di ŋitan buu biyil.
Kina le aa ga kaan Aaronn ni ujapɔtiib bi li tun kitork aatuln.
Bi ni biyaabitiib ga li tun kitork aatuln tii mi kina, le ki cha n‑yoonn mu kaa kpa ndoon na.
“Aa di unaaja ngbaan dan nnimbiin ni, Maabool aabisamɔb chee, aan ki cha Aaronn ni ujapɔtiib di biŋaal paan uyil pu.
Kɔr unaaja ngbaan nnimbiin ni, Maabool aabisamɔb chee.
Aa teŋ waasin ngbaan, ki di aaŋanbik tuu nsin ngbaan, ki di ŋa kitork aabimbiln na aamɔju inaa na pu, ki di mu gur na kpir libimbiln ngbaan taab.
“Ni paa na, aa nyan u ponn ni aakpan, ni lipɔɔl nin chee ŋan na, ni ŋipɔɔkpeebil, ni nkpan mu paa ŋi pu na, ki di see mmii ni, kitork aabimbiln paab, ki tii mi.
Aa di waanann, ni ngban, ni ponn ni aawan, ki di nya lipaal ki ti see ni mmii.
Ipiin i ga cha m cha pinn bitotoorb ngbaan aatunwanbir na le na.
“Nyan upihja ubaa ki cha Aaronn ni ujapɔtiib di biŋaal paan uyil pu.
Kɔr u, ki teŋ waasin, ki di mu mee kpir kitork aabimbiln ngbaan aapepel ŋinaa pu, ki geei waanann ŋichek ŋichek, ki finn uponn ni aawan mɔmɔk, ni ŋitaa, ki di paan uyil ni tinann na pu, ki see upihja ngbaan aanann mɔmɔk libimbiln ngbaan paab, aan ni li ye tijikaar aapiin aatork tii mi.
Kitork ngbaan aanunun mɔ m chee.
“Aa di upihja uken na, u aa ga di toor ki ŋa bitotoorb na, aan ki tuk Aaronn ni ujapɔtiib ke bi di biŋaal paan uyil pu.
Kɔr u, aan ki di waasin ngem ŋa Aaronn ni ujapɔtiib aaŋangii aatafalan ni, ni biŋangii aaŋanbijam pu, ni biŋangii aataŋanbijam pu, ki di nsin mu gur na kpir libimbiln ngbaan aapepel ŋinaa ngbaan pu.
Aa ban nsin mu bi libimbiln ngbaan pu na ngem, ni olif aakpan na mu ngem, aan ki yɔk Aaronn ni ujapɔtiib aawanpeenkaan pu.
Nima kan, uma, ni waabim, ni baawanpeenkaan ga li ye min yaan la.
“Aa gii nyan upihja ngbaan aakpan, ni ujuul aakpan, ni uponn ni aakpan, ni lipɔɔl nin chee ŋan na, ni ŋipɔɔkpeebil, ni ŋaakpan, ni ŋŋangii aataajal; ki nyan boroboro u bi kibɔɔkuuk ni, ni di u tii mi na, nyan boroboro kpiln libaabaa: nyan boroboro kpiln li bi di olif aakpan ŋa li na libaa, ni baah kaa di olif aakpan ŋa li na mu libaa, ki nyan maab ubaa mu.
Aa di tijikaar ngbaan ŋa Aaronn ni ujapɔtiib aaŋaal ni, ki tuk bi ke bi di ti ŋa kitorkpaan tii mi, aan aa ki gaa ti bi chee, ki di paan kitork ki bi kitork aabimbiln na paab ki see ti mmii, ni li ye tijikaar aatork aapiin tii mi.
Kitork ngbaan aapiin aabaan nu mɔ m chee.
“Chuu nyan upihja ngbaan aabingbaal ki di tii mi, ni li ye kitorkpaan.
Libingbaal aanann tee le ga li ye si yaan.
“N‑yoonn mu ni kaan utotoor u li tun tii mi na, upihja u ni ga ti di toor kitork na, ni di libingbaal ni litaajal tii mi, ni li ye kitorkpaan.
Bitotoorb le yeh tinann ngbaan.
N‑yoonn mu maanib ti toor kimɔbaan aatork tii mi na, bitotoorb le yeh kiwakork ngbaan aabingbaal ni litaajal.
Min le siin kina, kaan kpeln maalandak.
Binib ngbaan aapiin i bi tii min Uwumbɔr na le na.
“Aaronn yaa ti kpo buyoonn na kan, ni di waatork aawanpeenkaan di tii waabim, aan bi yaa ti kaan bi bitotoorb kan, bi li joo peeni.
Aaronn aajapɔɔn u ga kal waajal pu, ki li ye utotoor, ki ga li koo chain aapepel ni, nnimbiin ni na kan, u di utotoor aawanpeenkaan peen ki ti saa iwiin ilole.
“Aa nyan upihja u ni di toor kitork ki kaan Aaronn ni ujapɔtiib na, ki ŋaan ti lipepel li bi chain na ni.
Bi kpaan ŋmɔ tinann ngbaan, ni boroboro u gur kibɔɔkuuk ni na, Libool ngbaan aabisamɔb, nnimbiin ni.
Bi ki ŋmɔ kiwakork ki bi di toor chapinn aatork na aanann.
Bitotoorb baanja le ŋeer bi ji tijikaar ngbaan, ba pu?
ti ye chain aajikaar la.
Tinann ni tijikaar ngbaan ngem yaa gur ki woln kitaak kan, ni di ti see mmii, ni taa ki ji ti, ba pu?
ti ye chain la.
“Aa di iwiin ilole toor Aaronn ni ujapɔtiib bitotoorb aatork, ke maah mɔk si pu na mɔmɔk.
Idaa mɔmɔk kan, aa ti kɔr unaaja ubaa ki toor chapinn aatork.
Nima le ga cha kitork aabimbiln ngbaan ŋa chain, le aa nin di olif aakpan meen li, li ŋa min Uwumbɔr yaan.
Idaa mɔmɔk kan, aa ti ŋa kina ki ti saa iwiin ilole, aan nima kan, libimbiln ngbaan ga ŋa chain kookoo, le unii, bee tiwan, taa meeh li, see u mu ye chain.
Baah ga toor kitork tii Uwumbɔr iwiin mɔmɔk pu na “N‑yoonn mu choo na, iwiin mɔmɔk, ni li joo libiln libaa aapiih ilee toor kitork, libimbiln paab tii mi.
Ni di ubaa toor kichakpiik ni, aan ki nan di uken mu toor kijook.
Ni yaa ban ni di njan aapiih toor kan, ni ban boroboro aayon mu ŋan na kuruwaa ubaa, ki di olif aakpan kpalba ubaa buun mu.
Ni bar ŋisubil aadaan kpalba ubaa mu ki di ŋa ipiin ngbaan.
Kijook kan, ni di upiih uken na toor kitork, aan ki ban boroboro aayon, ni nkpan, ni ŋisubil aadaan, ki ŋa ke naah ba ŋa kichakpiik ni pu na.
Ni yaa ŋa kina kan, ni ye tijikaar aatork aapiin le ki tii min Uwumbɔr, le naabaan nu mɔ m chee.
N‑yoonn mu choo na, ni li seer ipiin aatork ngbaan mmii ni ki tii mi, nnimbiin ni, Libool na aabisamɔb chee.
Nima chee le m ga pii maanib, ki len aa chee tibɔr.
Nima chee le m ga pii maanib, Israel yaab, le maawiihn mu moor lak lak na ga ŋa nima chee chain.
M ga ŋa Libool, ni kitork aabimbiln ngbaan chain.
M ga nyan Aaronn ni waabijabim le bi li ye maatotoorb.
M ga li bi maanib Israel yaab chee, ki li ye Baawumbɔr, le bi ga bee ke min le ye Bidindaan Uwumbɔr u nyan ni bi Ijipt aatiŋ ni na, nima kan, m ga ŋmaa li bi bi chee.
Min le ye Bidindaan Uwumbɔr.
Baah ga li seer tulalee aayon kitork aabimbiln li paab na aabɔr “Ni di lisiijal aadɔ ki di ŋa tiwan ni pu ni ga li seer tulalee aayon na.
Ni li bi likpakpaln, naafɔfɔk li ye ŋisaŋ ŋitaa, naawawaan li ye ŋisaŋ ŋitaa, le naafɔfɔk paacham li ye ŋisaŋ ŋiloob.
Naamɔchɔn ŋinaa na, ni nima li ye liwanbaal.
Ni di salmaa aakur donn biin ni paacham, ni ŋimɔgben ŋinaa, ni ŋimɔchɔn ŋinaa, ki ŋa salmaa aakuul mann gonn ni.
Ni ki ŋa salmaa aabuen ilee, ki di baan ŋimɔgben aataab, nin chee idɔ i ni ga li joo yoor u na, ki di i bɔ mu ni.
Ni di lisiijal aadɔ ki ŋa idɔ ngbaan, ki donn salmaa aakur ŋmeen biin i pu.
Ni di tulalee aayon aabimbiln ngbaan ki di siin likekeln li gbin Uwumbɔr Aakaal Aadakaa chee na aapuwɔb.
M ga dan nima, ni chee.
Kichakpiik mɔmɔk ni, n‑yoonn mu Aaronn ti dan u nan toor ki gor karyaa tiib na kan, u ti see tulalee aayon mu nu mɔ na nima chee.
U yaa ki dan u nan see karyaa tiib kijook wɔb kan, u ki ŋa kina.
Ni li seer tulalee aayon ngbaan tii mi n‑yoonn mɔmɔk, nibaa taa kiir nimi.
Ni taa di tulalee aayon mu maa gee na ki di see nima chee, ki taa toor kiwakork aatork, bee njikaabim aatork li pu, ki taa bar ŋisubil aadaan kpir li pu.
Libiln ponn ni kan, Aaronn ti di kiwakork ki u di toor titunwanbir aachapinn na aasin, ki di gbaa ŋimɔchɔn ŋinaa pu nfum mbaa aan ki ŋa li chain.
Ŋibin mɔmɔk ni kan, u ti ŋa kina nfum mbaa.
Tulalee aayon aabimbiln ngbaan li bi chain, ni di li tii min Uwumbɔr.” Uwumbɔr aah bi Libool li ponn ni na aalampoo aabɔr Uwumbɔr nan bui Moses ke, “Tɔ, aa yaa ti kahn Israel yaab ki bee baah bi pu na kan, bi mɔmɔk ga ti pa tipar tii mi, baamɔfal pu, nima kan, falaa ubaa aan dan bi pu buyoonn bi bi kahn bi na.
Baah kahn bimɔk na ga pa ŋimombil ŋeer baah siin pu na.
Bi mɔmɔk pa kina aapiin tii mi.
Baah kahn umɔk aan u fuu ŋibin moninko ki jer na ŋeer u pa kina aamombil tii mi.
Bi yaa ban bi pa ŋimombil ngbaan baamɔfal pu kan, uwankpadaan taa pa jer, ugiin mu taa pa bar.
Ni gaa ŋimombil ngbaan Israel yaab chee, ki li joo toor Maabool li m bi li ponn ni na.
Lampoo ngbaan aamombil le ye baamɔfal aapar, le m ga li kii bi.” Tikumann aakur aasambil Uwumbɔr nan ki bui Moses ke, “Di tikumann aakur ŋa lisambil aan li li kpa lipɔtaln, ki li ye tikumann aakur ŋmeen, ki di li siin Libool ni kitork aabimbiln aakaasisik ni, ki ban nnyun ŋa li ponn ni.
Aaronn ni ujapɔtiib ga li joo nnyun ngbaan le finn biŋaal ni bitaa, le ki nin koo Libool ngbaan ni, bee bi nin buen ti toor tijikaar aatork.
Nima kan, baan kpo.
Bi li finni biŋaal ni bitaa, ki taa kpo.
Bi ni baamaal li joo nkaal ngbaan ki cha n‑yoonn mu kaa kpa ndoon na.” Nkpan mu bi joo ŋani Uwumbɔr aanib, ni waawan pu na aabɔr Uwumbɔr nan ki bui Moses ke, “Di mbaabil ŋi nu mɔ na, ni li ye mir aanyun kuruwaa biloob, ni tiwan ni nu mɔ aan bi yin ni ke sinamonn na kuruwaa bitaa, ni ŋibun aayon kuruwaa bitaa, ni nsupuun mu nu mɔ na kuruwaa biloob.
Ni di tiwan ni bi joo ŋaŋni tiwan Maabool ponn ni na ŋaŋ ni mɔmɔk, ki di olif aakpan galaŋ ubaa di kpee, aan ki ŋa maakpan tii mi.
Aa di ni mɔmɔk ŋmal tɔb ni ke tulalee na.
Aa di mu meen Maabool, ni Maakaal Aadakaa, ni teebul, ni waawan mɔmɔk, ni karyaa tiib aah tɔŋni tiwan ni pu na, ni naawan mɔmɔk, ni tulalee aayon aabimbiln, ni libimbiln li bi seer kitork li paab na, ni laawan mɔmɔk, ni lisambil li bi joo nnyun ŋani ki finni biŋaal ni bitaa na, ni laapɔtaln ni.
Ni ŋa tiwan ngbaan mɔmɔk kina aan ni ŋa chain, le unii, bee tiwan taa meeh maawan ngbaan nibaa, see u mu ye chain.
Aa di mu kpir Aaronn ni ujapɔtiib aayil pu ki ŋa bi bitotoorb aan bi li tun tii mi.
Bui Israel aanib ngbaan ke, ‘Maakpan mu bi chain na, ni li joo mu tun lituln kina n‑yoonn mɔmɔk.
Ni taa di nkpan ngbaan ki di kpir unii u kaa ye utotoor na pu, ki taa di tiwan nimɔk ni di ŋa nkpan ngbaan na ki di ŋa nkpan muken.
Mu ye chain aakpan la, nima pu na, ni li joo mu chain.
Unii ubaa yaa ŋa nkpan ngbaan aaboln, bee u yaa di mu ki di meen unii u kaa ye utotoor na kan, waan ki li ye maanii.’” Tulalee aayon Uwumbɔr nan ki bui Moses ke, “Ban mbaabil ŋi nu mɔ na.
Ŋaayimbil sɔ, stakte, ni onika, ni galbanum, ni frankinsense aatulalee, ki cha ni mɔmɔk li ŋak tɔb.
Aa di tiwan ngbaan kpaan ki ŋmal ni ke tulalee na, ki ban n‑yaan ŋa ni ponn ni, ni li bi chain ki taa bii.
Aa ban ngem ki san, ni ŋa n‑yon, ki di koo Maabool ponn ni, aan ki ti di ni yɔk Uwumbɔr Aakaal Aadakaa aanimbiin ni.
Aa li joo tulalee aayon ngbaan chain.
Ni taa di maah mɔk nimi tiwan ni na ŋa tulalee kina aaboln ki li joo nibaa.
Ni li joo tulalee aayon ngbaan chain ki di u tii mi baanja.
Unii ubaa yaa ŋa tulalee kina aaboln ki joo u kan, waan ki li ye maanii.”
Binib bi ga ŋmaa ŋa Uwumbɔr Aabool aawan na Uwumbɔr nan bui Moses ke, “M lee Uri aajapɔɔn u bi yin u ke Besalel u ye Hur aayaabil ki nyan ni Juda aanibol ni na, le ki gbiin u min Uwumbɔr aapɔɔn.
M cha u kpa ŋuntii, ki kpa nlan ki nyi tiwan mɔmɔk aatuln, u kpa nlandak ki nyi waah ga di salmaa, ni tikunabr, ni tikumann, ki donn ŋa tiwanyaan mɔmɔk aabɔŋ pu na, ki geei ŋitakpanyaan, ki kpii tiwanyaan aabɔŋ mu.
M ki nyan Ahisamak aajapɔɔn u bi yin u ke Oholiab, ki nyan ni Dann aanibol ni na, ke u ter u. M ki tii binib bi mu nyi tiwan mɔmɔk aatuln na nlan, ke bi ŋmaa ŋa tiwan ni mɔmɔk m tuk bi ke bi ŋa na.
Bi ga ŋa Maabool, ni Maakaal Aadakaa ni waabiil, ni Libool ngbaan aawan mɔmɔk, ni teebul ni waawan mɔmɔk, ni karyaa tiib aah tɔŋni salmaa aawan ni pu na, ni naawan mɔmɔk, ni baah seer tulalee aayon nin chee na, ni baah seer kitork nin chee na, ni naawan mɔmɔk, ni nnyun aasambil, ni laapɔtaln, ni bitotoorb aawanpeenkaanyaan ki tii Aaronn ni ujapɔtiib, bi li joo tun kitork aatuln, ni maakpan, ni tulalee aayon mu nu mɔ, aan bi joo ŋani Chain Aapepel ni na.
Bi yaa ban bi ŋa tiwan ngbaan kan, bi ŋa ni mɔmɔk maah mɔk si pu na.” Likpaakool daal, lifuur aawiin daal Uwumbɔr nan ki bui Moses ke u tuk Israel yaab ke, “Ni li joo likpaakool daal, nwiin mundaal ni ga fuur na; ba pu?
mu ye limɔkl, le ki mɔk ke tipuur bi m ni nimi aakaasisik ni ki cha n‑yoonn mu choo na, le ki mɔk ke min Uwumbɔr le lee nimi, ni li ye maanib.
Ni li joo lifuur aawiin ngbaan; ba pu?
mu bi chain.
Unii umɔk yii, kaa joo mu chain, ki tun lituln nwiin ngbaan daal na kan, ni ku u. Ni kpa iwiin iloob, ni li tun nibaa aatuln, le winlole daal ngbaan ye lifuur aawiin le tii min.
Umɔk tun lituln liyaadaal ngbaan na kan, ni ku u. Israel yaab li joo nwiin mue daal, mu li ye tipuur aamɔkl.
Ni ga li ye limɔkl le m ni Israel yaab chee; ba pu?
Min Uwumbɔr le di iwiin iloob naan paacham ni kitiŋ, le winlole daal m doo lituln, ki kal fuur.” N‑yoonn mu Uwumbɔr len Moses chee tibɔr doo, Sainai Aajool paab na, le u di ŋitakpapapan ŋilee ŋi uma Uwumbɔr ubaa ŋmee waakaal ŋi pu na di tii u.
Salmaa aanaaja N‑yoonn mu binib ngbaan nan bee ke Moses yunn lijool ngbaan paab, kaa sunn ni, ki bi nima chee na, le bi kuun ni ki mann goln Aaronn, le ki bui u ke, “Taa nyi tiwan ni ŋa Moses u nan nyan ni timi Ijipt aatiŋ ni na aan waa gir ni na, nima pu na, ŋa liwaal tii timi, ti li dii li.” Le Aaronn bui bi ke, “Chuu nyan ni tafajɔn bi nipuutiib, ni nijapɔtiib, ni nibisatiib tuu na, ki li joo ni bi man.” Nima pu le binib ngbaan mɔmɔk nan chuun nyan ni baasalmaa aatafajɔn le ki joo ni Aaronn chee.
Le u gaa tafajɔn ngbaan le ki donn bi, le ki di kpaar ŋa tiwan ni naahn unaa na ni, le ni kpaln salmaa aanaajabo.
Le binib ngbaan bui ke, “Timi Israel yaab aawaal li nyan ni timi Ijipt aatiŋ ni na le na.” Nima chee le Aaronn nan maa kitork aabimbiln, salmaa aanaajabo ngbaan aanimbiin ni, le ki moon ke, “Fen kan, ti ga fe ŋa kitork aajim ki nyuŋ Uwumbɔr.” Le ni woln kichakpiik ni, le bi joo ni tiwakor ke bi toor kitork ki di see mmii ni, ki di tiken ŋa tijikaar ki kpaan ji tɔb chee.
Le binib ngbaan kal bi ji njim ngbaan, le ni ti kpaln lidanyul ni kidagook aatuln.
Uwumbɔr nan bui Moses ke, “Gir sunn mala, ba pu?
saanib bi aa nyan ni bi Ijipt aatiŋ ni na tun titunwanbir, ki yii mi a. Maah mɔk bi ke bi li dii mi pu na, bi di lii a, le ki donn salmaa ŋa unaajabo ki dooni u, ki toor kitork tii u, le ki len ke baawaal sɔ, uma le nyan ni bi Ijipt aatiŋ ni.
M nyi binib ngbaan aasui aah pɔɔ sakpen pu na.
Nimina ma kan, taa ki gaŋ mi.
Liŋuul chuu mi sakpen, le m ga bii bi.
M ga tee cha aa ni saamaal ma pɔr ki ŋa linibol sakpeln.” Tɔ, Moses nan gaŋ Udindaan Uwumbɔr le ki bui ke, “Uwumbɔr, ba ŋa aa cha saaŋuul fii saanib pu sakpen kina, naa ye saapɔɔn sakpiin pu le aa nan di nyan ni bi Ijipt aatiŋ ni ii?
Aa ban ke Ijipt yaab len ke aa nyan ni saanib Ijipt aatiŋ ni, ke aa nan ku bi ŋijoo ŋee ni, ki bii bi kookoo la aa?
Cha saaŋuul sɔŋ, ki kpeln saalandak, ki taa bii saanib ngbaan kina.
Teer saanaagbiib Abraham, ni Aisak, ni Jakob bɔr.
Teer tipuur bamɔnn ti aa nan puu, ke aa ga cha bi maa ki pɔr, ki li wiir ke iŋmabi i bi kitaapaak na, ki di kitiŋ ki aa nan puu ke aa ga di tii bi, aan bi li yeh ki n‑yoonn mu kaa kpa ndoon na bɔr.” Nima pu na, Uwumbɔr nan kpeln waalandak, le kaa ki daa bitafal waah nan dak pu na.
Le Moses gir sunn ni lijool ngbaan aataab, ki joo ni ŋitakpapapan ŋilee ŋi Uwumbɔr ŋmee ikaal ŋi pu na.
Uwumbɔr ubaa le nan kpii ŋitakpal ngbaan, le ki ŋmee ikaal ngbaan paan ŋi pu.
Tɔ, Josua nan ŋun binib ngbaan kpa kifuuk, le u bui Moses ke, “M ŋun butɔb aafuuk linampal.” Le Moses nan bui u ke, “Kifuuk ngbaan aa ye ke bi kan linyaŋ la, ki mu aa ki ye ke bi san dii bi la, ni ye ilahn le bi gaa ki kpa kifuuk.” N‑yoonn mu Moses fuu ni linampal ki kan unaajabo aawaal, aan binib ngbaan bi waa liwaal linimbiin ni na, le liŋuul chuu u.
Le u di ŋitakpapapan na di lii lijool ngbaan aataab, le ŋi wii.
U nan donn unaajabo u bi nan mɔɔ na, le ki san u, u ti kpaln n‑yon, le ki di buun nnyun ni, ki di tii binib ngbaan le bi nyun.
Le u baa Aaronn ke, “Binib ngbaan ŋa si kinye, aan aa cha bi tun titunwanbir sakpen timina aaboln?” Aaronn nan giin bui u ke, “Uninkpel, taa gee liŋuul m pu; aa nyi binib ngbaan aanimbil aah man ke bi tun ni kaa ŋan na pu na.
Bi bui mi ke, ‘Moses, uma le nan nyan ni timi Ijipt aatiŋ ni, taa nyi tiwan ni ŋa u aan u ti yunn sakpen kina na, nima pu na, ŋa liwaal tii timi.’ Le m bui bi ke bi li joo ni salmaa aatafajɔn tiib, le binib bi kpa na joo ni nan tii mi.
Le m donn bi mmii ni, ki di ŋa unaajabo ngbaan.” Moses nan kan ke Aaronn le cha binib ngbaan gaa bibaa ki ŋa kijɔrk aatuln, baadim aanimbil ni.
Nima chee le u sil mbisamɔb chee le ki teen ke, “Ŋma si Uwumbɔr aachaŋ ni na?
Udaan nyan ni ki dan m chee.” Nima pu na, Liifai aamaal nan buen ti sil gbaŋ u.
Le u bui bi ke, “Uwumbɔr, u ye nimi Israel yaab Aawumbɔr na bui ke, ‘Nimi bi si uchaŋ ni na di nimi aajaak aajum ki bɔ dii binib bi gur na ni, ki ku nina aabim, ni nijɔtiib, ni nido yaab mɔmɔk.’” Liifai aamaal ngbaan nan kii, le ki ku binib ŋichur ŋitaa liyaadaal ngbaan.
Le Moses bui Liifai aamaal ngbaan ke, “Din wee, ni toor nibaa ki mɔk ke ni ye Uwumbɔr aatotoorb, nima le cha ni ku nijapɔtiib ni nina aabim, nima pu na, Uwumbɔr mu ŋa waanyoor ŋa ni pu.” Naah woln kitaak na, le Moses bui binib ngbaan ke, “Ni tun titunwanbir pam.
Tɔ, m ga ki gir buen lijool ngbaan paab Uwumbɔr chee; nibaakan, ni ga kan chapinn nimi aatunwanbir pu.” Moses nan ki gir buen Uwumbɔr chee ki ti bui ke, “Binib ngbaan tun titunwanbir pam.
Bi di salmaa le ŋa liwaal le ki dooni li.
Uwumbɔr, di cha pinn bi baatunwanbir; aa yaa kaan ŋa kina kan, chuu ber maayimbil kigbaŋ ki aa ŋmee saanib aayimbil ki ponn ni na.” Le Uwumbɔr giin bui u ke, “Ni ye binib bi tun titunwanbir m chee na aayimbil le m ga ber maagbaŋ ni.
Tɔ, siir ki li cha, ki ti loln binib ngbaan pu nsan, ki buen nin chee m bui si na.
Teer ke maatuun ga loln ni pu nsan; tɔ, n‑yoonn choo le m ga daa binib ngbaan aatafal, baatunwanbir pu.” Nima pu na, Uwumbɔr nan daa bitafal ki cha iween i bir na lir bi pu, ba pu?
bi nan muk Aaronn le u ti ŋa salmaa aanaajabo aawaal tii bi.
Uwumbɔr aah nan bui Israel yaab ke bi fii Sainai Aajool chee ki li cha pu na Uwumbɔr nan bui Moses ke, “Fii do, aa ni binib bi aa nyan ni bi Ijipt aatiŋ ni na, ki li cha kitiŋ ki m puu tii Abraham, ni Aisak, ni Jakob, ni biyaabitiib na ni.
M ga cha maatuun loln ni pu nsan, le m ga jenn nyan Kanaann yaab, ni Amor yaab, ni Hef yaab, ni Peris yaab, ni Hif yaab, ni Jebus yaab.
Ni cha kitiŋ ki kpa nkpan, ni n‑yaan, ki nyuun na ni la.
Min mbaa aan dii nimi buen; ba pu?
nitafal aah pɔɔ pu na, nibaakan m ga ti kuln nimi nsan ni.” N‑yoonn mu binib ngbaan ŋun kina na, le bisui bii, baa ki peeni salmaa aawan kpala, ba pu?
Uwumbɔr le nan bui Moses ke u tuk binib ngbaan ke, “Nitafal pɔɔ pam.
Nibaakan, m yaa ban m dii nimi foor siib kan, m ga kuln nimi kookoo.
Tɔ, chuu nyan nimi aasalmaa aaleen, aan m dakl lik maah ga ŋa nimi pu na.” Nima pu na, baah nyan Sainai Aajool chee ki cha na, binib ngbaan aa nan ki peeni salmaa aaleen kpala.
Uwumbɔr aah bi Libool li ponn ni na aabɔr N‑yoonn mumɔk Israel aanib ngbaan ti kal nin chee na kan, le Moses di Uwumbɔr Aabool li bi chain na ti gaa dandar.
U nan yin li ke Uwumbɔr aah bi Libool li ponn ni na, le unii umɔk nan ban u baa Uwumbɔr tibɔr na kan, le u ti buen li chee.
N‑yoonn mu Moses buen nima na kan, le binib ngbaan nya sil baadir aabisamɔi, le ki lik Moses le u ti koo li ponn ni.
Moses yaa ti koo li ponn ni kan, le ntaalangbam dan nan sil Libool ngbaan aabisamɔb, le Uwumbɔr len Moses chee tibɔr ntaalangbam ngbaan ponn ni.
Binib ngbaan yaa ti kan ntaalangbam ngbaan kan, le bi ti gbaan kitiŋ.
Le Uwumbɔr len Moses chee tibɔr, le ni bi ke unii ni ujɔ le aah bi len tɔb chee na.
Le Moses ki gir buen linampal.
Le unachipɔɔn u nan ter u, bi yin u ke Josua aan u ye Nunn aajapɔɔn na ma ti bee Libool ngbaan ni.
Uwumbɔr puu ke u ga li bi waanib chee Moses nan bui Uwumbɔr ke, “Ni ye mbamɔn ke aa tuk mi ke m loln binib ngbaan pu nsan, ki di bi buen kitiŋ ngbaan ni, tɔ, saa tuk mi u ga cheen mi na.
Aa bui ke aa nyi mi, ki gee maabɔr mbamɔm.
Ni yaa ye kina kan, tuk mi saalandak, nima kan, m ga dii si ki piir aasui n‑yoonn mɔmɔk.
Teer ke sin le lee linibol ngbaan ke bi li ye saanib.” Le Uwumbɔr bui u ke, “M mamaŋ ga dii si buen, le ki ga tii si lifuur.” Moses nan giin bui u ke, “Aa yaa kaan dii timi kan, taa cha ti nya do ki buen.
Aa yaa kaa dii timi buen kan, ni ga ŋa kinye aan unii bee ke aasui piin m ni saanib pu?
Saah bi ti chee pu na le ga cha ti ni biken aabimbin taa li kpaa dulnyaa wee ni.” Uwumbɔr nan gar Moses ke, “M ga ŋa saah mee pu na, ba pu?
m nyi si, le nsui piin aa pu mbamɔm.” Le Moses mee ke, “Uwumbɔr, kina kan, cha m kan si, saawiihn mu moor ki deer ŋinimbil na ni.” Le Uwumbɔr ki bui u ke, “M ga cha maajilmaa aawiihn ngbaan jer aanimbiin ni, le m ga yin maayimbil li bi chain na.
Min le ye Uwumbɔr, le ki kpa linimbaasaln unii u m lee u na pu.
Maan cha aa kan nnimbil wɔb, ba pu?
unii ubaa aan ŋmaa kan mi ki ki li fu; m chee do, mpaan mubaa bi litakpal lee pu aa ga ŋmaa sil.
N‑yoonn mu maawiihn mu moor ki deer ŋinimbil na yaa nan jer kan, m ga di si siin kitakpaluŋ kee ni, ki di ŋŋaal biin aa pu, aan ki ti jer doo.
M ga chuu nyan ŋŋaal aa pu, le aa ga kan mpuwɔb ki taa kan nnimbil wɔb.”
Uwumbɔr aah nan ki ŋmee ikaal lelee pu na Uwumbɔr nan ki bui Moses ke, “Kpii ŋitakpal ŋilee, ŋi li bi ke njan yee na, aan m ki ŋmee ŋi pu ŋimɔbon ŋi nan bi njan yee, ŋi aa nan di lii wii na.
Gor aabaa, aan kichakpiik ni kan, aa fe dan Sainai Aajool paab m chee nima.
Ubaa taa dii ni si; ubaa taa cha m kan u lijool chee nima; kiwakork kibaa taa dan lijool ngbaan taab ki nan ŋmɔ timoor.” Le Moses nan ŋa Uwumbɔr aah len pu na, ki kpii ŋitakpal ŋilee ngbaan.
Naah woln kichakpiik ni na, le u di ŋi jon Sainai Aajool ngbaan paab.
Le Uwumbɔr sunn ni ntaalangbam ponn ni, ki nan sil u chee nima, le ki yin ubaa ke U‑ye‑na u aayimbil bi chain na.
Uwumbɔr nan jer unimbiin ni le ki bui u ke, “Min, U‑ye‑na, min le ye Uwumbɔr u kpa linimbaasaln, kaa gee liŋuul yɔl yɔl na, ki gee binib mbamɔm, ki ŋani maah len pu na.
M joo maah puu tipuur ti na le ti ye ki tii mmaal lichur, le ki cha pinni titunwanbir; mmaal mu aatetiib tun titunwanbir na kan, m ga daa biyaabitiib ni biyaabisɔsɔk aatafal.” Moses nan gbaan kitiŋ mala le ki doon u, le ki bui ke, “Ndindaan, maabimbin yaa piir aasui kan, m mee si ke aa dii timi buen.
Binib ngbaan aasui pɔɔ pam.
Cha pinn timi aataani, ni timi aatunwanbir, aan ki cha ti li ye saanib.” Uwumbɔr aah ki fikr waah puu tipuur ti na Uwumbɔr nan ki bui Moses ke, “M ki puu tipuur Israel yaab chee la.
M ga ŋa lijinjiir aatuln li kaa kee ŋa dulnyaa wee ni na, binimbil ni.
Le binib mɔmɔk ga kan litukpaan li min Uwumbɔr ga ŋmaa ŋa na; ba pu?
m ga ŋa lijinjiir aawan tii nimi.
Ni li kpa ŋuntii ki joo cha ikaal i m di mɔk nimi din wee na wɔb.
M ga jenn nyan Amor yaab, ni Kanaann yaab, ni Hef yaab, ni Peris yaab, ni Hif yaab, ni Jebus yaab, naah ga li tur koo bi ponn ni pu na.
Ni taa kpaan binib ngbaan chee ki ŋa kimɔbaan; ba pu?
ni yaa ŋa kina kan, ni ga cha ni yenn.
Ni gbaa wii baawaa aatork aabimbin, ni ŋitakpal ŋi bi dooni na, ki bii baawaapii li bi yin li ke Asera na, ni laawan mɔmɔk.
“Ni taa doon liwaal libaa; ba pu?
Min, Uwumbɔr aan kii ke Israel yaab li dooni tiwan nibaa ki kpee m pu.
Ni taa kpaan binib ngbaan chee ki ŋa kimɔbaan, ba pu?
n‑yoonn mu bi toor baawaa na kan, bi ga chɔi nimi, ni ji kitork aajikaar ngbaan.
Nibaakan, nijapɔtiib mu ga yoor bibisatiib, le bibisatiib ngbaan ga fenn nijapɔtiib aasui, le bi ga yii mi ki dii binib ngbaan aawaa.
“Ni taa di tikur ŋa liwaal ki li dooni li.
“Ni li ji boroboro u kaa kpa boroboro aanyɔk na aajim.
N‑yoonn ngbaan kan, ni li ŋmɔ boroboro u kaa kpa nnyɔk na ki ti saa iwiin ilole, Abib aaŋmal ni, ba pu?
uŋmal ngbaan ni, le ni nan nyan Ijipt aatiŋ ni.
“Israel yaab aah ma njan aabijabim bi na, ni baawakor aajan aabim mɔmɔk ye min yaan la, tɔ, see ni ki gir di upihjabo kpeln ibon aajan aabim m chee.
Ni yaa kaan kpeln kan, ni nyii koo usil.
Nimi aabijabim ma kan, see ni ki gir daa bi m chee.
“Unii umɔk choo nnimbiin ni ke u nan doon mi na kan, u li joo ni ipiin.
“Ni kpa iwiin iloob le ni di tun nimi aatuln, ni taa tun nibaa winlole daal, ni yaa ye likuul yoonn, bee liwancheel yoonn kan, ni taa tun nibaa liyaadaal ngbaan.
“Ni li ji Ndipɔndaan Aajim n‑yoonn mu ni piin ki bi chee njikaabim na, ki li ji Tikakar Aajim buyoonn ni ti kuun tijikaar doo na.
“Libiln ni kan, ni dan ki nan doon min, nimi Israel yaab Aadindaan Uwumbɔr, u ni dii u na, nfum mutaa.
Buyoonn m ti jenn nyan ŋinibol ŋimɔk bi ni chee aan ki taln nimi aatiŋ na, ubaa aan ki tak nimi njim mutaa mue aayoonn.
“N‑yoonn mu ni di kiwakork toor kitork na kan, ni taa di boroboro u kpa nnyɔk na kpaan tii mi.
Ni yaa di kiwakork toor Lakr‑jer Aajim aatork kan, ni taa cha tinann ngbaan gur ki woln kitaak.
“Ni li joo ni njan aajikaar ti pue biir nimi aasar ni na, ki di dan min Uwumbɔr Aadichal ni ki nan tii mi.
“Ni taa di upiih, bee uŋoob aabiin ŋaa waabo.” Uwumbɔr nan ki bui Moses ke, “Ŋmee tibɔr ngbaan bil; ba pu?
tibɔr tee pu le m ga puu tipuur tii sin ni Israel yaab mɔmɔk.” Le Moses nan bi Uwumbɔr chee nima nwiin pu ni kinyeek ki ti saa iwiin imonko ilee, kaa ji, kaa nyu.
Le u ŋmee tipuur aakaal kipiik na, ŋitakpapapan ŋilee na pu.
Moses aah nan sunn ni Sainai Aajool taab pu na N‑yoonn mu Moses nan sunn ni Sainai Aajool taab ki joo ni Ikaal kipiik na, le unimbil wɔb moor; ba pu?
u nan bi Uwumbɔr chee, le u ni u len tɔb chee tibɔr; Moses ma aa nan nyi kina ubaa.
Aaronn ni binib ngbaan aah nan lik Moses aanimbil wɔb na, le bi kan ni moor; le baa kaa ke bi buen u chee.
Le Moses yin bi, le Aaronn ni Israel yaab aaninkpiib buen u chee, le Moses ti len bi chee tibɔr.
Nee aapuwɔb, le Israel yaab mɔmɔk buen ti sil mann gonn u; le Moses di ikaal imɔk Uwumbɔr di tii u lijool paab na, ki di tuk bi.
Moses aah len bi chee tibɔr doo na, le u di likekeln biin unimbil pu.
N‑yoonn mu Moses ti buen Uwumbɔr Aabool ni, u ti len u chee na kan, le u chuu biir likekeln ngbaan unimbil wɔb.
U yaa ti nyan ni kan, le u tuk Israel aanib ngbaan Uwumbɔr aah len pu na, le bi ti kan ke unimbil wɔb moor.
Le u ki di likekeln ngbaan biin unimbil pu, see u ti ki gir cha Uwumbɔr chee.
Likpaakool daal aabɔr Moses nan yin Israel yaab mɔmɔk ki kuun ni bi ubaa chee, le ki nan bui bi ke, “Uwumbɔr aah bui ke m tuk nimi pu na sɔ: ni kpa iwiin iloob, ni li tun nibaa aatuln, winlole daal ma kan, ni li joo mu chain, ni di mu tii mi Uwumbɔr, nwiin ngbaan li ye lifuur daal.
Unii umɔk tun lituln nwiin ngbaan daal na kan, ni ku u. Uwumbɔr aakpaakool ngbaan daal kan, ubaa taa tuur mmii udo lichiln ni.” Uwumbɔr Aabool aapiin aabɔr Moses nan ki bui Israel yaab ngbaan mɔmɔk ke, “Uwumbɔr aah len pu na sɔ: Tiin Uwumbɔr ipiin man.
Unii umɔk ban u ŋa kina na kan, u li joo ni salmaa, ni tikunabr, ni tikumann, ni ŋitanyaan, ni ŋitambɔn, ni ŋitaman, ni tiŋɔkor aakeken, ni ipihja aagbaman, ni igbanyaan, ni lisiijal aadɔ, ni nkpan mu bi joo seer karyaa tiib na, ni tulalee u bi joo ŋmalni Uwumbɔr aakpan ni na, ni tulalee aayon mu nu mɔ na; ni ŋitakpanyaan ŋi bi ga di ŋa Utotoorninkpel aabɔkul li kaa kpa iŋaal na, ni liwapapaln li bi ubiŋ pu na.
Uwumbɔr Aabool aawan “Bijab bi nyi baatuln mbamɔm na, nimi le ga nyan ni ki ŋa Uwumbɔr aah tuk nimi pu na.
Waah ban ni ŋa tiwan ni na sɔ: Libool ngbaan, ni baah ga li joo tiwan ni biini li pu na nilee, ni ipigɔrkee, ni tiwon, ni idɔpuinkee, ni idɔja, ni idɔ i dɔ taab na, ni Uwumbɔr Aakaal Aadakaa, ni waadɔ, ni waabiil, ni likekeln li bi ga di kiir u na, ni teebul, ni waadɔ, ni waawan mɔmɔk, ni boroboro u ni ga di tii Uwumbɔr na, ni karyaa tiib aah ga li tɔŋni tiwan ni pu na, ni waawan mɔmɔk, ni karyaa tiib ni baakpan, ni tulalee aayon aabimbiln, ni laadɔja, ni Uwumbɔr aakpan, ni tulalee aayon mu nu mɔ na, ni mbisamɔb aakekeln, ni baah ga li seer ipiin aatork ni pu na aabimbiln, ni tikumann aaŋulk ki tak li na, ki kpee laadɔja ni laawan mɔmɔk, ni lisambil li bi ga li ŋir biŋaal li ponn ni na, ni laapɔtaln, ni ŋikeken ŋi bi ga di gob mann Libool ngbaan na, ni idɔja, ni idɔ i dɔ taab na, ni mbisamɔb aakekeln, ni ikpaa, ni iŋmin, ni ŋibɔkunyaan ŋi bitotoorb ga li joo peeni n‑yoonn mu bi yaa ti ban bi tun lituln, chain aapepel ni na, ŋi ye ŋikekenyaan ŋi Aaronn ni ujapɔtiib bi ye bitotoorb na ga li peeni na.” Baah nan tii Uwumbɔr baapiin pu na Israel aanib ngbaan mɔmɔk nan siir, le binib bi mɔmɔk nan gee ke bi tii na nan joo ni baapiin nan tii Uwumbɔr, bi di ŋa Waabool.
Bi nan joo ni tiwan nimɔk bi ga li joo dooni Uwumbɔr na, ni baah ga di ni ŋal bitotoorb aawanpeenkaan na.
Binib bi mɔmɔk nan gee bi tii na, bijab ni bipiib mɔmɔk, nan joo ni ipinbi waatiir i ŋan na, ni tafajɔn tiib, ni mbɔmbim, ni neeni aakuleen, ki kpee salmaa aawan aabɔŋ aabɔŋ, le ki di tii Uwumbɔr.
Unii umɔk nan kpa ŋitanyaan, ni upiih aakur ti man chaun na, ni nsiin, ni timann, ni tiŋɔkor aakekeln; ni ipihgbaman, ni igbanyaan, bi nan joo ni nimɔk.
Binib bimɔk nan kpa tikunabr, bee tikumann na, nan joo ni baah ga ŋmaa tii pu na, le ki nan tii Uwumbɔr baapiin, le binib bi nan kpa lisiijal aadɔ bi ga ŋmaa di i ŋa nibaa na, mu nan joo ni.
Bipiib bi mɔmɔk ŋmaa fik tikokonn na nan joo ni tikokonn ti ŋan na, ni tibɔmbɔnn, ni timamann, ni tikur mamann aakokonn mu.
Bi nan di tiŋɔkor mu fik tikokonn ki joo ni.
Le bisalolm joo ni ŋitakpanyaan aabɔŋ, bi di ŋa utotoor aabɔkul li kaa kpa iŋaal na, ni kibiŋ aakekengeŋ na mu, ni mbaabil, ni nkpan mu bi ga li joo ŋani karyaa tiib ponn ni, ni Uwumbɔr aakpan, ni tulalee aayon mu na.
Le Israel aanib bimɔk nan gee bi tii na nan joo ni baapiin ki nan tii Uwumbɔr, waah nan bui Moses lituln li na pu.
Binib bi ga ŋmaa ŋa Uwumbɔr Aabool aawan na Moses nan ki bui Israel yaab ke, “Uwumbɔr lee Uri aajapɔɔn u bi yin u ke Besalel, aan u ye Hur aayaabil na, ki nyan ni Juda aanibol ni na.
Uwumbɔr gbiin u mpɔɔn, le ki tii u nnyim, ni nlan, ni mbeem, ke u li nyi tiwanyaan aatuln mɔmɔk, le u kpa nlandak ki nyi waah ga di salmaa, ni tikunabr, ni tikumann ki donn ŋa tiwanyaan mɔmɔk aabɔŋ pu na, le ki nyi waah ga gii ŋitakpanyaan pu ki ŋeer waah ban pu na; ki ŋmaa kpii tiwan aabɔŋ, ki nyi tiwanyaan aatuln mɔmɔk.
Uwumbɔr di kina aalan ki di tii u ni Ahisamak aajapɔɔn u bi yin u ke Oholiab aan u nyan ni Dann aanibol ni na, ke bi di baah nyi pu na mɔk biken.
U cha bi ŋmaa kpii ŋitakpanyaan pu, bee tikunabr pu, ki ŋmee ki naani tiwan aabɔŋ ni pu, ki ŋmaa joo tikokonn luu ŋitanyaan, ni ŋikeken ŋiken aabɔŋ.
Bi nyi ki ŋmaa ŋani tiwan aabɔŋ, ki ŋmaa joo ipiih aakur ti man chaun, ni nsiin, ni timann na gbaŋni nyɔla nyɔla mɔmɔk aabɔŋ.
“Besalel, ni Oholiab, ni biwanŋab biken bi Uwumbɔr nan di kina aalan ni nnyim tii bi, aan bi nyi tiwan ni mɔmɔk bi ga di ŋa Uwumbɔr Aabool ngbaan na, ga ŋa tiwan ngbaan mɔmɔk Uwumbɔr aah tuk bi pu na.” Baah nan joo ni ipiin sakpen pu na Moses nan yin Besalel, ni Oholiab, ni biken bi Uwumbɔr di nnyim aalan tii bi aan bi ban ke bi ter na, ki tuk bi ke bi piin lituln ngbaan.
Bi nan gaa u chee ipiin i mɔmɔk Israel yaab nan joo ni ke bi nan di ŋa Uwumbɔr Aabool ngbaan na.
Tɔ, Israel yaab nan beenin joo ni baapiin, ki nan tii Moses kichakpiik mɔmɔk ni.
Le biwanŋab bi nan bi tun lituln ngbaan na buen ti tuk Moses ke, “Binib ngbaan aah joo ni pu na, ni chaar jer Uwumbɔr aah bui ke ti di tiwan ni ŋa Waabool ngbaan na.” Le Moses tun binib ngbaan chee, ki bui bi ke ni ŋeer a, ubaa taa ki joo ni nibaa; nima pu na, binib ngbaan aa nan ki di nibaa buen.
Baah nan joo ni pu na nan wiir ti jer baah ban pu na.
Baah ŋa Uwumbɔr Aabool pu na Biwanŋab ponn ni, binib bi nyi lituln ngbaan sakpen na nan ŋa Uwumbɔr Aabool na.
Bi nan di ipiih aakur ti man chaun, ni nsiin, ni timann, luu ŋitanyaan aakeken kipiik, le ki gbaŋ ŋi ki naan tiwan ni kpa ifeen na mann gonn ŋi pu, le ki ŋa ŋi.
Ŋitan ngbaan mɔmɔk nan ŋak tɔb la, ŋaah fɔk pu na nan ye ŋipiikeken ŋilole, le mpepeen nan ye lipiikekeln libaa.
Bi nan di ŋikeken ŋiŋmu ki kpaan ŋal dab tɔb, le ki di ŋiŋmu ŋi gur na mu ŋal dab tɔb.
Bi nan di ŋikekengen bɔmbɔn le ki di ŋa iŋminsarkee ki kpaŋ igbaan, lipaal aakeken mɔmɔk pu.
Bi nan ŋa iŋminsarkee piiŋmu le njan aakekeln pu, le ki ŋa piiŋmu mu ligeln liken na pu, le ŋi ŋak tɔb.
Bi nan di salmaa ŋa ipigɔrkee piiŋmu, ki di chuu iŋminsarkee ngbaan dab tɔb aan ni ŋa likekeln libaa.
Bi nan di ŋitan ŋi bi di uŋoob aakur luu na aagen kipiik ni libaa ŋa likekeln biin Libool ngbaan pu.
Bi nan ŋa ni mɔmɔk ŋak tɔb la, nfɔfɔk nan ye ŋipiikeken ŋilole ni ligeln, le mpepeen ye lipiikekeln libaa.
Bi nan di ŋitan ŋiŋmu le ŋal dab tɔb, le ki di ŋiloob mu ŋal dab tɔb, le ni ŋa ŋikeken ŋilee.
Bi nan ŋa iŋminsarkee piiŋmu le ki di kpaŋ libaa, le ki ŋa iŋminsarkee piiŋmu mu kpaŋ liken na.
Bi nan di tikumann ŋa ipigɔrkee piiŋmu, le ki di ŋipepel ŋilee ngbaan lɔk dab tɔb aan ni ŋa lipepel libaa aawan.
Bi nan di ipihja aagbaman le ki di ŋa libiil libaa, le ki di ngbanyaan muken ŋa liken, aan ni li bii paab.
Bi nan di lisiijal aadɔ kpaa Libool ngbaan aawon ki di siin.
Tiwon ngbaan aafɔfɔk nan ye ŋitaa kipiik ni ŋiŋmu la, le naawawaan mu ye ŋisaŋ ŋinaa ni ligeln.
Bi nan ŋa ŋimɔchɔn ŋilelee, aan nima kan, tiwon ngbaan aadɔ ga ŋmaa toŋ tɔb pu.
Ni mɔmɔk nan bi kina la.
Bi nan di idɔja moninko le ki di ŋa ŋŋangii wɔb aawon, le ki di tikunabr aakudɔ imonko ilee ki di bɔ puin taab, ikudɔ ilee le bi di bɔ puin idɔja ngbaan ibaabaa aataab, ki di kpaa dab tiwon aamɔchɔn ŋilee.
Bi nan di idɔja moninko le ki di ŋa ŋŋangan wɔb aawon, le ki di tikunabr aakudɔ imonko ilee bɔ puin taab, ikudɔ ilee le bi di bɔ puin idɔja ngbaan ibaabaa aataab.
Bi nan di idɔja iloob le ki ŋa liwilir wɔb, Libool ngbaan aapuwɔb, le ki di idɔja ilelee ki ŋa igulɔ mɔmɔk.
Bi nan di igulɔ aadɔja ngbaan di kpaa dab taab, le i di kina ti dab paacham aadɔ mu.
Bi nan ŋa igulɔ ilee ngbaan aawon aadɔja kina la.
Idɔja ngbaan nan ti kpaan iniin la, ni tikunabr aakudɔ kipiik ni iloob i dɔ taab na, bi nan di ilelee le di kpaa dab taab aadɔja na mɔmɔk.
Bi nan di lisiijal aadɔ le ŋa idɔpuinkee kipiik ni iŋmu, Libool ngbaan aapepel libaa nan kpa iŋmu la, lipepel liken mu iŋmu, le liwilir, lipuwɔb mu iŋmu.
Kaasisik ni aadɔpuinkoo ma, bi nan di i puin i dan paacham aadɔja na pu, ki piin Libool ngbaan aapepel libaa ki ti saa liken.
Bi nan di salmaa aakur le donn biin idɔ ngbaan mɔmɔk pu, le ki di salmaa aabɔmbim ŋmaan dab idɔpuinkee ngbaan mɔmɔk, bi nan donn salmaa aakur le ki biin i mu pu.
Bi nan di ŋitanyaan ŋi bi di ipiih aakobɔnn, ni timann, ni nsiin luu ŋi na, ki di ŋa likekeln, le ki gbaŋ, ki naan tiwan ni kpa ifeen na li pu.
Bi nan di lisiijal aadɔ le ki ŋa idɔja inaa, ki donn salmaa aakur biin i pu, le ki di salmaa aapigɔrkee di ŋmaan chuu likekeln ngbaan ki yakr Libool ngbaan nfum mulee.
Bi nan ŋa tikunabr aadɔ inaa i dɔ taab na ki di chuu idɔja ngbaan.
Bi nan di ŋitanyaan ŋi bi di ipiih aakobɔnn, ni timann, ni nsiin luu ŋal dab tɔb na, le ki gbaŋ ŋimɔgben, le ki di biin mbisamɔb.
Bi nan kpii idɔja iŋmu, le ki ŋa ipigɔrkee i pu, le ki di ŋmaan chuu likekeln ngbaan.
Bi nan di salmaa aakur le donn biin idɔja ngbaan aapaacham ni taab, le ki di tikumann aakudɔ iŋmu di punn mbisamɔb aadɔja ngbaan aataab.
Baah kpaa Uwumbɔr Aakaal Aadakaa pu na Besalel nan kpaa Uwumbɔr Aakaal Aadakaa; u nan di lisiijal aadɔ le ki di kpaa u, dakaa ngbaan aah nan fɔk kitiŋ pu na nan ye ŋisaŋ ŋilole ni ligeln, le waah waa pu na nan ye ŋisaŋ ŋinaa ni ligeln.
Nfɔfɔk paacham mu nan ye ŋisaŋ ŋinaa ni ligeln la.
U nan di salmaa aakur ŋmeen le donn biin u ponn ni, ni lipaal mɔmɔk, le ki di salmaa aakur ŋa nkuul mann gonn u paacham aamɔgben.
U nan di salmaa aakur le mɔɔ ibuen inaa ki di dab ŋipepel ŋinaa ngbaan aataa.
U nan kpii lisiijal aadabil ŋilee ke bi li joo yoor dakaa ngbaan, le ki di salmaa aakur donn biin ŋi pu, le ki di ŋi bɔ ibuen inaa i dab baa dakaa ngbaan aataa na.
U nan di salmaa aakur ŋmeen le ŋa libiil.
Laah nan fɔk pu na nan ye ŋisaŋ ŋilole ni ligeln la, le laah waa pu na nan ye ŋisaŋ ŋinaa ni ligeln.
U nan di ligagaar gbaa salmaa aakur ki mɔɔ tiwan ni kpa ifeen na nilee, nibaa nan si dakaa aagbaan mubaa, le niken mu si ngbaan muken.
U nan mɔɔ ni, le tiwan ngbaan ni libiil dab tɔb ki kpaan liwanbaal.
Tiwan ngbaan si libiil pu le ki tok tɔb, le naafeen bii li pu.
Baah kpaa Uwumbɔr aaboroboro aateebul pu na U nan di lisiijal aadɔ le kpaa teebul ngbaan, waah nan fɔk kitiŋ pu na nan ye ŋisaŋ ŋiloob, le waah waa pu na nan ye ŋisaŋ ŋitaa, le waah fɔk paacham pu na nan ye ŋisaŋ ŋinaa ni ligeln.
U nan di salmaa aakur ŋmeen le donn biin u pu, le ki di salmaa aakur ŋa nkuul mann gonn u paacham.
U nan mɔɔ limɔgbaln aakuul, naah nan pee pu na nan ye lisangeln, le u di kpaŋ umɔgben.
U nan mɔɔ salmaa aakur aabuen inaa dab teebul ngbaan aamɔgben ŋinaa ngbaan, nin chee ŋitaa ŋinaa baa na.
Ibuen ngbaan ni, le bi di ŋidabil ŋi bi joo yoor teebul ngbaan na bɔ i ponn ni, teebul ngbaan aamɔgben chee.
U nan di lisiijal aadɔ le kpii ŋidabil ŋilee ngbaan, le ki di salmaa aakur donn biin ŋi pu.
U nan di salmaa aakur le mɔɔ teebul ngbaan aawan mɔmɔk, ni nan ye nsambim, ni mbobim, ni ŋisambijal aan bi joo ŋani ŋisubil aadaan aapiin na.
Baah ŋa karyaa aah tɔŋni tiwan ni pu na aabɔr U nan di salmaa aakur ŋmeen le mɔɔ karyaa tiib aah tɔŋni tiwan ni pu na.
U nan di ligagaar gbaa ki ŋa tiwan ni pu karyaa tiib tɔŋni na, ki naan nsupuun dab ni pu, aan ni ŋa tiwanbaan.
U nan mɔɔ ŋipan ŋitaa ŋŋangii, ŋitaa mu ŋŋangan, le ni kpaan ŋipan ŋiloob.
U nan naan nsupuun mutataa ki di dab ŋipan ŋiloob ngbaan mɔmɔk pu.
U nan naan nsupuun munaa ki di dab kaasisik ni aapachachaal na pu.
U nan naan nsupuun aah laa bi ŋeeni pu na ki di dab ŋipan ŋiloob ngbaan mɔmɔk pu.
Tiwan ngbaan mɔmɔk nan ye baah di ligagaar gbaa salmaa u na ŋmeen la.
U nan ŋa karyaa bilole ki ŋeer ŋipan ŋilole ngbaan, le ki di salmaa ŋmeen mɔɔ kijubababr, ni ŋipen.
U nan di salmaa aakur ŋmeen ti aanyunyuun ga pii ndibim kuruwaa piitaa na le mɔɔ tiwan ngbaan mɔmɔk.
Baah nan ŋa baah seer tulalee aayon nin chee na pu na U nan di lisiijal aadɔ le ŋa baah seer tulalee aayon tiwan ni pu na.
Ni nan bi likpakpaln, le naah fɔk kitiŋ pu na nan ye ŋisaŋ ŋitaa, le naah waa pu na mu nan ye ŋisaŋ ŋitaa, le naah fɔk paacham mu pu na nan ye ŋisaŋ ŋiloob.
Naamɔchɔn ŋinaa, ni nima nan ye liwanbaal la.
U nan di salmaa aakur ŋmeen le donn biin paacham, ni isikakl mɔmɔk inaa, ni ŋimɔchɔn ŋinaa, le ki di salmaa aakur ŋa nkuul mann gonn ni.
U nan mɔɔ salmaa aakur aabuen ilee, ki di dab baan ŋimɔgben aataab, nin chee bi ga di idɔ bɔ ki li joo yoor tiwan ngbaan na.
U nan di lisiijal aadɔ le kpii idɔ ngbaan, ki donn salmaa aakur biin i pu.
U nan ŋa Uwumbɔr aakpan ni tulalee aayon mu nu mɔ na mu.
Baah ŋa kitork aabimbiln pu na U nan di lisiijal aadɔ le ŋa kitork aabimbiln.
Li nan ye likpakpaln la, laah fɔk pu na nan ye ŋitaa ŋilole ni ligeln, le laah waa pu na mu ye ŋitaa ŋilole ni ligeln, le laah fɔk paacham pu na ye ŋitaa ŋinaa ni ligeln.
U nan ŋa ŋimɔchɔn ki baan ŋimɔgben ŋinaa pu, le ni kpaan liwanbaal.
U nan di tikumann aakur le donn biin li pu.
U nan ki ŋa laawan mɔmɔk kpee li pu: ŋisambil ŋi bi ga li joo nfatan ŋani ŋi ponn ni na, ni ŋichakpaa, ni ŋisambil, ni inanmoon.
Bi nan di tikumann aakur le ŋa ni mɔmɔk.
U nan di tikumann aakur le mɔɔ kiŋulk le ki di taŋ libimbiln ngbaan aakaasisik ni.
U nan mɔɔ ibuen inaa le ki di dab baan ŋimɔgben ŋinaa ngbaan.
U nan di lisiijal aadɔ le kpii idɔ, le ki donn tikumann aakur biin i pu, le ki di i bɔ ibuen inaa na ponn ni.
Bi nan di idɔ le ŋa li, le li ponn ni ye kiloŋ.
Baah ŋa tikumann aakur aasambil pu na U nan di bipiib bi tun lituln Uwumbɔr Aabool aabisamɔb chee na aakumann aanimbilikr, le ki donn ti ki ŋa tikumann aasambil ni laapɔtaln.
Baah gaa tiwan gob Uwumbɔr Aabool pu na Uwumbɔr aah ga li bi Libool li ponn ni na, u nan di ŋitanyaan aakekeln le gaa tiwan gob li.
U nan di likekeln li aafɔfɔk ye ŋitaa nkub ni piiŋmu na, le ki di tikumann aakur aadɔja moninko, ki di chɔɔn tikumann aadɔ moninko i dɔ taab na pu, ki kpee ipigɔrkee ni tikunabr aakur aadɔ ki di gob ŋŋangii wɔb.
U nan ŋa kina le ŋŋangan wɔb mu.
U nan di likekeln li aafɔfɔk ye ŋitaa imonko itaa ni kipiik ni ŋiŋmu na, ni idɔja kipiik, ki di chɔɔn idɔ kipiik i dɔ taab na, ki kpee ipigɔrkee ni tikunabr aakur aadɔ, le ki di gob liwilir aapepel wɔb.
U nan di likekeln li aafɔfɔk ye ŋitaa imonko itaa ni kipiik ni ŋiŋmu na, le ki di gob mbisamɔb, liwipuul aapepel wɔb.
-Mbisamɔb ngbaan aapepel mɔmɔk ŋilee aakeken ngbaan nan ye ŋitaa moninko ni ŋilee ni ligeln, le ki di idɔja itata chɔɔn ŋŋangii ni ŋŋangan wɔb aadɔ i dɔ taab na pu.
Ŋikeken ngbaan nan ye ŋitanyaan ŋmeen, le ki mann gonn Libool ngbaan.
Idɔ i nan dɔ taab na nan ye tikumann aakur ŋmeen la, le ipigɔrkee ni tikur aadɔ nan ye tikunabr aakur.
Le bi di tikunabr donn biin idɔja na aapaacham.
Bi nan ki di tikunabr le ŋa idɔ i bi di punn na.
Bi nan di ŋitanyaan aakekeln li bi nan di ipiih aakobɔnn, ni nsiin, ni timann luu li, ki gbaŋ mann gonn li na leen baah gob ni na aabisamɔb.
Laafɔfɔk nan ye ŋitaa piitaa, le laah fɔk paacham pu na ye ŋitaa ŋilole ni ligeln, ke ŋikeken ŋi bi di gob na.
Bi nan di li leen idɔja inaa i chɔɔ tikumann aadɔ inaa i dɔ taab na pu la.
Ipigɔrkee, ni idɔja paacham, ni tikur aadɔ na, bi nan di tikunabr aakur le ŋa ni.
Bi nan di tikumann aakur le mɔɔ Libool ni tiwan ngbaan aakpaa mɔmɔk.
Baah nan di tikur ti di ŋa Uwumbɔr Aabool ngbaan na Baah nan di tikur timɔk ŋa Uwumbɔr Aabool li ponn ni ŋitakpapapan ŋilee ŋi pu Uwumbɔr nan ŋmee ikaal kipiik na aakahm sɔ: Moses le nan cha Liifai yaab ŋmee tiwan ngbaan mɔmɔk, le utotoor Aaronn aajapɔɔn Itamar nan mɔk bi baah ga ŋmee ni pu na.
Uri aajapɔɔn Besalel u aayaaja ye Hur aan u nyan ni Juda aanibol ni na, le nan ŋa tiwan mɔmɔk, Uwumbɔr aah nan tuk Moses pu na.
Waateter le nan ye Ahisamak aajapɔɔn Oholiab u nyan ni Dann aanibol ni na, uma le nan ŋmee tiwan ŋitakpal pu, ki naani tiwan aabɔŋ, ki luu ŋitanyaan aakeken, ki joo ipiih aakobɔnn, ni nsiin, ni timann mu luu ŋikeken ŋiken.
Salmaa aakur ti mɔmɔk bi nan di tii Uwumbɔr, Waabool pu na, taanyunyuun ga li pii ndibim kuruwaa lichur.
Baah nan kahn binib bi na aah nan tii tikunabr aakur ti na aanyunyuun ga li pii ndibim kuruwaa ŋichur ŋitaa ni ikui inaa ni piitaa.
Baah nan kahn binib bi fuu ŋibin moninko ki jer na le nan pan tikunabr aakur ngbaan ŋeer baah ye pu na.
Binib ngbaan mɔmɔk nan ye binib ŋichur ikui iloob ni ŋitaa ni ikui iŋmu ni piiŋmu la.
Le bi nan di tikunabr aakur ti aanyunyuun ga li pii ndibim kuruwaa ŋichur ŋitaa ni ikui inaa na, ŋa Libool ni laakeken aadɔ nkub i dɔ taab na.
Ndɔ mɔk nan jin tikunabr ti aanyunyuun ga li pii ndibim kuruwaa piitaa ni binaa na.
Besalel nan di tikunabr aakur ti gur aan taanyunyuun ga li pii ndibim kuruwaa piitaa na mɔɔ tikur aadɔ ni ipigɔrkee ki di dab idɔja pu, ki donn ti gur na biin idɔja ngbaan aapaacham.
Baah nan di tikumann aakur ti di tii Uwumbɔr na aanyunyuun ga li pii ndibim kuruwaa ŋichur ŋilee ni ikui inaa ni moninko ni biŋmu.
U nan di tikur ngbaan le ki di ŋa mbisamɔb aadɔ i dɔ taab na, ni libimbiln, ni laaŋulk, ni laawan mɔmɔk.
U nan ki di tikur ngbaan le mɔɔ tiwan ni nan gob Libool ngbaan aadɔ i dɔ taab na, ni naabisamɔb aadɔ i dɔ taab na mu, ni Libool ngbaan, ni tiwan ni gob li na aakpaa mɔmɔk.
Baah nan ŋal bitotoorb aawanpeenkaan pu na Bi nan di tikokonbɔnn, ni nsiin, ni timann le luu ŋitanyaan ki di ŋal tiwanpeenkaan ni ŋan sakpen na, ke bitotoorb li joo peeni buyoonn bi yaa ti ban bi tun lituln Uwumbɔr aapepel ni na.
Bi nan ŋa bitotoorb aawanpeenkaan ngbaan tii Aaronn, Uwumbɔr aah nan bui Moses ke u ŋa pu na.
Bi nan di ŋitanyaan, ni tikokonbɔnn, ni nsiin, ni timann, ni salmaa aakokonn ŋa libɔkul li kaa kpa iŋaal na.
Bi nan di ligagaar le gbaa salmaa aakur, le ki geei ti ŋa tikokonn waatiir ki di luu ŋitanyaan, le ki di ŋa tikokonbɔnn, ni nsiin, ni timann aakokonn.
Bi nan ŋa ŋibɔgbin aaŋminju ilee, ki di ŋal dab libɔkul li kaa kpa iŋaal na aamɔju, nima kan, bi ga li joo gbei.
Bi nan di ŋitanyaan ngbaan le ŋal ligbapapaln ki di dab libɔkul ngbaan aan ni ŋa liwanbaal, ke Uwumbɔr aah nan bui Moses ke u ŋa pu na.
Bi nan ban ŋitakpanyaan ŋilee ŋi bi yin ŋi ke kaneliann na, le ki di ŋi tam salmaa pu.
Bi nan ŋmee Jakob aajapɔtiib kipiik ni bilee na aayimbil paan ŋi pu mbamɔm.
Bi nan di ŋi tam libɔkul li kaa kpa iŋaal na aabɔgbin aaŋminju ilee na le pu, ni mɔk Israel yaab aanibol inaakɔsamɔi kipiik ni ilee na, ke Uwumbɔr aah nan bui Moses ke u ŋa pu na.
Baah nan ŋal kibiŋ aakekengeŋ pu na Bi nan di ŋitanbaan ŋi bi di ŋal libɔkul li kaa kpa iŋaal na le ŋal kibiŋ pu aakekengeŋ, le ki gbaŋ li mu pu tiwanbaan.
Ni nan bi likpakpaln la, le ki kpab nfum mulee, naafɔfɔk nan ye lisaŋ ni ligeln, le naapepeen mu ye lisaŋ ni ligeln.
Bi nan di ŋitakpanyaan ŋitaa lur nfum munaa pu le ki di tam li pu: njan aakuul pu, bi nan di litakpanyaan mamaln li bi yin li ke rubi, ni litakpanyaan li waa chain aan bi yin li ke topas, ni litakpanyaan mamaln li waa chain aan bi yin li ke ganet na le tam; lelee aakuul pu bi nan di litakpanyaan li ye liŋaankal aan bi yin li ke emeral, ni litakpanyaan li bɔn timm aan bi yin li ke safir, ni litakpanyaan li moor aan bi yin li ke diamonn na, le ki di tam; taataa aakuul pu bi nan di litakpanyaan li ye liŋaankal ki bɔn timm aan bi yin li ke tukois, ni litakpanyaan li bi ke limɔɔtambol aatakpanyaan aan bi yin li ke agate, ni litakpanyaan li man chaun aan bi yin li ke ametis na, le ki di tam; nanaa aakuul pu bi nan di litakpanyaan li bi yin li ke beril, ni litakpanyaan li bi yin li ke kaneliann, ni litakpanyaan li ye nkonyon aan bi yin li ke jaspa na, le ki di tam.
Bi nan di ŋi mɔmɔk tam salmaa pu la.
Ŋitakpanyaan kipiik ni ŋilee ngbaan pu, bi nan ŋmee Jakob aajapɔtiib ubaabaa aayimbil paan ŋi pu, le ni mɔk Israel yaab aanibol kipiik ni ŋilee na.
Kibiŋ aakekengeŋ ngbaan pu, bi nan ŋa salmaa aakululn ti mur ke ŋŋmin na, le ki ŋa salmaa aawan nilee, ni salmaa aabɔmbim mulee mu ŋal dab kibiŋ aakekengeŋ ngbaan aapaacham aamɔju ilee na.
Bi nan di salmaa aakululn ti mur ke ŋŋmin na le ki di ŋal dab mbɔmbim mulee ngbaan, le ki di salmaa aakululn aamɔju ilee iken na ŋal dab salmaa aawan nilee ngbaan, le ni dab libɔkul li kaa kpa iŋaal na aanimbiin ni aaŋmimɔju ilee na pu.
Bi nan ŋa salmaa aabɔmbim mulee mu, ki di ŋal kibiŋ aakekengeŋ ngbaan aaponn ni aataab aamɔju ilee i bi libɔkul li kaa kpa iŋaal na chee.
Bi nan ki ŋa salmaa aabɔmbim mulee kpee, ki di mu ŋal dab libɔkul ngbaan aabɔgbin aaŋmimɔju aataab, nimbiin ni wɔb, ki duun baah ŋal dab nin chee na, ligbapapaln aapaacham.
Uwumbɔr aah nan bui Moses ke u ŋa pu na, bi nan di kibiŋ pu aakekengeŋ aabɔmbim, le ki di ŋŋmimurkoo mu bɔn timm na, ki di gbin dab libɔkul li kaa kpa iŋaal na aabɔmbim, le li ni kibiŋ aakekengeŋ ngbaan baa ligbapapaln aapaacham, kaa sɔkr.
Baah nan ŋa bitotoorb aawanpeenkaan niken pu na Bi nan di ŋitan ŋi bɔn timm na ŋmeen le ki di ŋal kikpalk ki bi libɔkul li kaa kpa iŋaal na aataab.
Bi nan gbaŋ mann gonn uyil aah jer nin chee na, ni taa kar.
-Bi nan di tikokonn nyaan, ni upiih aakur ti man chaun ki bɔn timm, ni nsiin, ni timann na, ki buu ti nkokon, ki di ni ni salmaa aabɔluln ki di tuun char tɔb ni, ki mann gonn kikpalk ngbaan aataab, ke Uwumbɔr aah nan bui Moses ke u ŋa pu na.
Bi nan ŋa tiwanpeenkaan tii Aaronn ni ujapɔtiib, ni nan ye ŋibɔkul, ni tiyikpupur, ni ŋitanyaan aatuutagen, ni kikekengeŋ ki bi joo buu kichaŋ ni na, ki bi di ŋitanyaan, ni ipiih aakur ti man chaun ki bɔn timm, ni nsiin, ni timann na, ki di gbaŋ mann gonn ŋimɔgben, ke Uwumbɔr aah nan bui Moses ke u ŋa pu na.
Bi nan di salmaa ŋmeen le ŋa tiwanyaan, ki ŋmee li pu ke “Uwumbɔr yoo”, le ki di litaln li bɔn timm na tuun tiwan ngbaan ki di jɔn kiyikpupuk, uyigbeer pu, Uwumbɔr aah nan bui Moses ke u ŋa pu na.
Baah nan ŋa Uwumbɔr Aabool doo pu na Uwumbɔr Aabool aatuln nan doo kookoo.
Israel yaab nan ŋa tiwan ngbaan mɔmɔk ke Uwumbɔr aah nan bui Moses ke u ŋa ni pu na.
Bi nan joo ni Moses chee Libool ngbaan, ni laawan mɔmɔk, ni nan ye ipigɔrkee, ni tiwon, ni idɔpuinkee, ni idɔja, ni idɔ i dɔ taab na; ni ipihja aagbaman, ni igbanyaan, ni likekeln li bi di kiir na; ni Uwumbɔr Aakaal Aadakaa u ŋitakpapapan ŋilee bi u ponn ni na, ni waadɔ, ni waabiil, ni teebul, ni waawan mɔmɔk, ni boroboro u bi joo tii Uwumbɔr na; ni karyaa tiib aah tɔŋni tiwan ni pu aan bi di salmaa ŋmeen ŋa ni na, ni karyaa tiib, ni baawan mɔmɔk, ni baakpan, ni salmaa aabimbiln, ni Uwumbɔr aakpan, ni tulalee aayon mu nu mɔ na, ni Libool ngbaan aabisamɔb aakekeln, ni baah seer ipiin aatork nin chee na aabimbiln li bi di tikumann ŋa li na, ni tikumann aaŋulk, ni laadɔja, ni laawan mɔmɔk, ni lisambil li bi ŋir biŋaal li ponn ni na, ni laapɔtaln, ni ŋikeken ŋi bi di gob mann na, ni idɔja, ni idɔ i dɔ taab na, ni likekeln li bi di biin mbisamɔb na, ni Libool ngbaan aaŋmin, ni laakpaa, ni laawan mɔmɔk, ni ŋibɔkunyaan ŋi bitotoorb ga li joo peeni n‑yoonn mu bi yaa ti ban bi tun lituln Chain Aapepel ni na, ŋi ye ŋikekenyaan ŋi Aaronn ni ujapɔtiib bi ye bitotoorb na ga li peeni na.
Israel yaab nan ŋa lituln ngbaan mɔmɔk ke Uwumbɔr aah nan tuk Moses ke u ŋa pu na.
Moses nan lik tiwan ngbaan mɔmɔk le ki kan ke bi ŋa nimɔk ke Uwumbɔr aah nan bui ke bi ŋa pu na.
Nima pu na, Moses nan mee Uwumbɔr aanyoor ŋa bi pu.
Baah nan gaa Uwumbɔr Aabool ki di li tii u pu na Uwumbɔr nan bui Moses ke, “Njan aaŋmal aajan aawiindaal kan, aa gaa Maabool.
Aa di Dakaa u ponn ni Ikaal Kipiik bi na siin Libool ngbaan ni, ki di likekeln gbin u chee.
Aa di teebul koon ni, ki di waawan chɔŋ u pu; ni ki kpee na, aa di tiwan ni bi joo karyaa tiib tɔŋni ni pu na koon ni, ki di karyaa tiib chɔŋ ni pu.
Aa di salmaa aatork aabimbiln li bi seer tulalee aayon li pu na siin Uwumbɔr Aakaal Aadakaa chee, aan ki di likekeln gbin Libool ngbaan aabisamɔb.
Aa di kitork aabimbiln li bi seer ipiin li pu na siin Libool ngbaan aabisamɔb chee.
Aa di lisambil li bi ŋir biŋaal li ponn ni na siin Libool ngbaan ni kitork aabimbiln aakaasisik ni, ki ban nnyun gbiin li.
Aa di tiwan gob Libool na, aan ki di likekeln leen naabisamɔb.
“Di maakpan meen Libool ngbaan, ni laawan mɔmɔk, ki ŋa ni chain, ki di ni tii mi.
Ni paa na, di maakpan meen kitork aabimbiln, ni laawan mɔmɔk, aan ni ŋa chain, ki di ni tii mi.
Ni ki kpee na, ŋa lisambil li bi ŋir biŋaal li ponn ni na mu kina, ki di tii mi.
“Di Aaronn ni ujapɔtiib dan Libool ngbaan aabisamɔb chee ki cha bi fu nnyun.
Di utotoor aawanpeenkaan peen Aaronn, ki di maakpan kpir uyil pu.
Aa yaa ŋa u kina kan, u ga ŋmaa tun utotoor aatuln ki tii mi.
Li joo ni ujapɔtiib mu, ki nan di ŋibɔkul peen bi, ki di maakpan kpir biyil pu, ke saah ŋa bite pu na, nima kan, bi ga ŋmaa tun bitotoorb aatuln tii mi.
Saah ga di maakpan kpir biyil pu pu na le ga cha bi li ye bitotoorb n‑yoonn mu choo na.” Moses nan ŋa tiwan ngbaan mɔmɔk ke Uwumbɔr aah bui u ke u ŋa pu na.
Nima pu na, njan aaŋmal aajan aawiin daal libiln leler ni, baah nyan ni Ijipt ponn ni buyoonn na, le bi nan gaa Uwumbɔr Aabool siin.
Moses le nan di laadɔ i dɔ taab na, ni tiwon aadɔja ki di chɔɔn, ki di idɔpuinkee mu puin, le ki di idɔja mɔmɔk di siin.
U nan kpaa tiwan ni bi ga di biin Libool ngbaan pu na, le ki di biin li pu, lipaal wɔb, ke Uwumbɔr aah nan bui u ke u ŋa pu na.
Le u di ŋitakpapapan ŋilee na ki di ŋa Uwumbɔr Aakaal Aadakaa ni.
U nan di ŋidabil na ki di bɔn ibuen i dab baa dakaa ngbaan pu na, li ki di waabiil biin u pu.
U nan di dakaa ngbaan siin Libool ngbaan ponn ni, ki di likekeln ngbaan mu di leen kiir.
Waah ŋa pu na, le u kiir Nkaal Aadakaa ngbaan ke Uwumbɔr aah nan bui u pu na.
U nan di teebul ngbaan mu di siin Libool ngbaan ni, ŋŋangan wɔb, likekeln na aapaal wɔb, le ki di boroboro u bi di tii Uwumbɔr na paan u pu, ke Uwumbɔr aah nan bui u pu na.
U nan di karyaa tiib aah chɔŋni tiwan ni pu na siin Libool ngbaan ni, ŋŋangii wɔb, ki lik teebul wɔb, nima chee le u see karyaa tiib Uwumbɔr aanimbiin ni, ke waah bui u ke u ŋa pu na.
U nan di salmaa aatork aabimbiln mu siin Libool ngbaan ni, likekeln ngbaan chee, le ki see tulalee aayon mu nu mɔ na, ke Uwumbɔr aah nan bui u pu na.
U nan di likekeln di leen Libool ngbaan aabisamɔb, nima chee le u di libimbiln li bi toor ipiin aatork na di siin likekeln ngbaan aapaal wɔb.
U nan toor kitork ki bi joo seer mmii ni na, ni njikaabim aapiin li pu, ke Uwumbɔr aah nan bui u ke u ŋa pu na.
U nan di lisambil li bi ŋir biŋaal li ponn ni na siin Libool ni kitork aabimbiln ngbaan aakaasisik ni, le ki ban nnyun gbiin li ni, aan Moses, ni Aaronn, ni ujapɔtiib ŋir biŋaal ki finn bitaa buyoonn bi yaa ti ban bi koo Libool ngbaan ni, bee bi yaa ti dan kitork aabimbiln chee na, ke Uwumbɔr aah nan bui u ke u ŋa pu na.
Moses nan gaa tiwan mann gob Libool ni kitork aabimbiln ngbaan, le ki di likekeln leen tiwan ngbaan aabisamɔb.
Kina le u nan ŋa lituln ngbaan mɔmɔk doo.
Uwumbɔr aataalangbam aah nan biin Waabool pu pu na N‑yoonn ngbaan, Uwumbɔr aataalangbam nan biin Libool pu, le waawiihn mu moor ki deer ŋinimbil na gbiin li ponn ni.
Nimina pu na, Moses aa nan ŋmaa koo Libool ngbaan ni.
Buyoonn Uwumbɔr aataalangbam ti biir Libool ngbaan pu nin chee Israel yaab nan ka na, le Israel yaab ti fii nima chee.
N‑yoonn mumɔk ntaalangbam ngbaan si nima chee na kan, baa fii nima.
N‑yoonn mu bi nan bi chuun kina na, bi nan kani Uwumbɔr aataalangbam ngbaan biini Libool na pu, nwiin pu, le kinyeek kan, ni ye mmii ki wiin li pu.
Liifai yaab aatuln
Kitork ki bi joo seer mmii ni na aabɔr Uwumbɔr nan yin Moses, uma Uwumbɔr Aabool ponn ni, le ki tuk u tibɔr timina.
Israel yaab yaa ban bi toor kitork kan, baah ga ŋa pu na sɔ: N‑yoonn mu unii ubaa yaa ti ban u di kiwakork toor kitork na kan, u cha ni li ye waanaa, bee waapiih, bee waaŋoob ponn ni nibaa.
Ni yaa ye waanaa ponn ni le u ban u di toor ki see mmii ni kan, u nyan unaaja u ŋan na.
U di kitork ngbaan buen Uwumbɔr Aabool aabisamɔb, nima kan, uma Uwumbɔr ga gaa waatork ngbaan.
Udaan ngbaan ga di uŋaal paan unaaja ngbaan aayil pu, le Uwumbɔr ga gaa waatork ngbaan ki di cha pinn waatunwanbir.
U ga ku unaaja ngbaan nima chee, le Aaronn aamaal bi ye bitotoorb na ga di waasin tii Uwumbɔr, ki di mu yɔk yɔk kitork aabimbiln li si Libool ngbaan aabisamɔb chee na aapepel mɔmɔk ŋinaa pu.
Le u su kiwakork ngbaan ki geei kaanann.
Le bitotoorb ga toor idɔ paan libimbiln pu ki see i mmii.
Bi di baah geei kiwakork ngbaan aanann ti na, ki kpee liyil, ni nkpan, ŋa mmii ngbaan ni.
Uja ngbaan finn ponn ni aawan ni ŋitaajal, le utotoor u toor kitork na ga see kitork ngbaan mɔmɔk mmii, libimbiln paab.
Tijikaar aapiin kina aaboln nu mɔ Uwumbɔr chee.
Ni yaa ye waapiih, bee waaŋoob ponn ni le u ban u di ubaa toor kan, u nyan kijak ki li ŋan.
U ku ki libimbiln paab, ŋŋangan wɔb, le bitotoorb ga di kaasin yɔk yɔk kitork aabimbiln paab, ŋipepel mɔmɔk ŋinaa pu.
Nee aapuwɔb na, uja ngbaan yaa geei kaanann doo kan, le utotoor u toor kitork na ga di tinann ngbaan, ni liyil, ni nkpan, ŋa mmii ni.
Uja ngbaan finn ponn ni aawan, ni ŋitaajal, le utotoor ga di kitork ngbaan tii Uwumbɔr, ki see ti mɔmɔk libimbiln paab mmii ni.
Tijikaar aapiin kina aaboln nu mɔ Uwumbɔr chee.
Ni yaa ye waawan ni kpa ifeen na ponn ni le u ban u di toor kan, u nyan linanjel, bee libɔrnanjel.
Le utotoor ga di li buen kitork aabimbiln pu, ki mur gii liyil aan ki di see mmii ni, libimbiln pu.
Bi cha laasin tuu nyan liwon ponn ni ki gbaa libimbiln aagbaan.
U chuu chee nyan kifileek, ni tijikaar ti bi ki ponn ni na di mee yaa kitork aabimbiln chee, nin chee nfatan dɔ na, liwipuul wɔb.
U chuu wɔk li, ki taa nyan ŋipue, aan ki di see mmii ni, libimbiln paab.
Tijikaar aapiin aatork kina aaboln nu mɔ Uwumbɔr chee.
Njikaabim aapiin N‑yoonn mu unii ubaa yaa ban u tii Uwumbɔr njikaabim aapiin na kan, u pue nan njikaabim ngbaan mu ŋa n‑yon.
U ban nkpan ni tulalee aayon paan mu pu.
U yaa ŋa kina doo kan, u li joo ni mu Aaronn aabijabim bi ye bitotoorb na chee.
Utotoor u ga gaa ipiin ngbaan na di uŋaal lee n‑yon ni nkpan, ki paar tulalee aayon na mɔmɔk, ki di see mmii ni, libimbiln paab, ni li ye limɔkl ke ni mɔmɔk ye Uwumbɔr aapiin la.
Tijikaar aapiin kina aaboln nu mɔ uma Uwumbɔr chee.
N‑yon mu gur na ye bitotoorb yaan la.
Baah di tijikaar ngbaan tii Uwumbɔr aan ti gur na, ti ye tijikaar ti bi chain na la.
Ipiin ngbaan yaa ye boroboro le bi di pun boroboro aadiik ni kan, bi ŋa u ki taa di boroboro aanyɔk ŋmal u ni; bi di olif aakpan ŋmal n‑yon ni, ki ŋa boroboro u filk na, bee bi ŋa u ke maab na, ki di nkpan gbaa u. Ipiin ngbaan yaa ye maab u bi ken u limaasambil ni na kan, bi ŋa u ki di olif aakpan ŋmal n‑yon ni, ki taa ŋa nnyɔk u ni.
Bi yaa ban bi di u tii Uwumbɔr ipiin kan, bi bur bur u ki ban nkpan ŋa u pu.
Ipiin ngbaan yaa ye tijikaar ti bi di ŋaan likumbuul ni na kan, bi yaa ban bi ŋa ti kan, bi di olif aakpan ŋmal n‑yon ni.
Bi li joo ni ipiin ngbaan ki nan di tii Uwumbɔr, aan utotoor gaa ti ki di buen kitork aabimbiln chee.
Utotoor ga lee ti ngem ki di see mmii ni, libimbiln paab, ni li ye limɔkl ke ni mɔmɔk ye Uwumbɔr aapiin la.
Tijikaar aapiin kina aaboln nu mɔ uma Uwumbɔr chee.
Ipiin i gur na ye bitotoorb yaan la.
Baah di tijikaar aapiin ngbaan tii Uwumbɔr aan ti gur na, ti ye tijikaar ti bi chain na la.
Bi yaa ban bi tii Uwumbɔr njikaabim aapiin kan, bi taa ŋa boroboro aanyɔk mu ni, bi yaa ban bi tii kina aapiin kan, bi taa ŋa boroboro aanyɔk, bee tisiir.
Libiln mɔk ni, ni yaa chee njan aajikaabim kan, ni ban ti ki nan tii Uwumbɔr ipiin, ni taa see tima mmii ni.
Ni ban n‑yaan ŋa nimi aajikaar aapiin mɔmɔk ni, ba pu?
n‑yaan le ye tipuur ti bi ni ni Uwumbɔr aasisik ni na aamɔkl.
Ni li ŋani n‑yaan nimi aapiin mɔmɔk ni.
Ni yaa ban ni tii Uwumbɔr naah chee njan aajikaabim mu na kan, ni pu mu, bee ni nan mu, aan mu ŋa n‑yon.
Ni ban olif aakpan ni tulalee aayon paan mu pu.
Le utotoor ga lee n‑yon, ni nkpan, ki kpee tulalee aayon na mɔmɔk, ki di see mmii ni, libimbiln paab, ni li ye limɔkl ke ni mɔmɔk ye Uwumbɔr aapiin la.
Kimɔbaan aapiin aabɔr N‑yoonn mu nimi ubaa ban u di unaa toor kitork ki tii Uwumbɔr kimɔbaan aapiin na kan, u li ye unaaja bee unaasal u ŋan na.
Uja ngbaan ga di uŋaal paan unaa ngbaan aayil pu, le ki kɔr u Uwumbɔr Aabool aabisamɔb chee.
Le Aaronn aabijabim bi ye bitotoorb na ga di nsin yɔk yɔk kitork aabimbiln aapepel mɔmɔk ŋinaa pu.
-Le bi di kiwakork ngbaan aaponn ni aawan nimina: Nkpan mu mɔmɔk bii ponn ni aawan pu na, ni ŋipɔɔkpeebil ni nkpan mu bii ŋi na, ni lipɔɔl nin chee ŋan na, ni li ye tijikaar aapiin ki tii Uwumbɔr.
Le bitotoorb ga di ni mɔmɔk, ki di kpee kitork kiken pu, ki see mmii ni, kitork aabimbiln paab.
Tijikaar aapiin kina aaboln nu mɔ Uwumbɔr chee.
U yaa ban u di upiih, bee uŋoob le toor kimɔbaan aatoor kan, u cha ki li ye kijak, bee kisal ki ŋan na.
Uja yaa ban u di upiih toor kan, u di uŋaal paan uyil pu, ki kɔr u Libool na aabisamɔb chee.
Bitotoorb ga di nsin yɔk yɔk kitork aabimbiln aapepel mɔmɔk ŋinaa pu, -le ki di kiwakork ngbaan aaponn ni aawan nimina: Nkpan, ni lijuul aah naa lichakaal nin chee na aakpan, ni nkpan mumɔk bii ponn ni aawan pu na, ni ŋipɔɔkpeebil ni nkpan mu bii ŋi pu na, ni lipɔɔl nin chee ŋan na, ni li ye tijikaar aapiin ki tii Uwumbɔr.
Le utotoor u ŋa kitork ngbaan na di ni mɔmɔk see mmii ni, libimbiln paab, ni li ye tijikaar aapiin ki tii Uwumbɔr.
U yaa ban u di uŋoob le toor kan, u di uŋaal paan uŋoob ngbaan aayil pu, aan ki kɔr u Libool na aabisamɔb chee.
Le bitotoorb di nsin yɔk yɔk kitork aabimbiln aapepel ŋinaa mɔmɔk pu, -ki di ponn ni aawan nimina: Nkpan mumɔk bii ponn ni aawan pu na, ni ŋipɔɔkpeebil ni nkpan mu bii ŋi pu na, ni lipɔɔl nin chee ŋan na, ni li ye tijikaar aapiin ki tii Uwumbɔr.
Utotoor ga di ni see mmii ni, kitork aabimbiln paab, ni li ye tijikaar aapiin i nu mɔ Uwumbɔr chee na.
Nkpan aawan mɔmɔk ye uma Uwumbɔr yaan la.
Israel yaab ubaa taa ji nkpan, bee nsin.
Israel yaab mɔmɔk yaa bi nin chee mɔk na kan, bi li joo likoobil ngbaan ki cha n‑yoonn mu kaa kpa ndoon na.
Unii aah kaa nyi ki tun titunwanbir ti na aatork aabɔr Uwumbɔr nan bui Moses ke u tuk Israel yaab ke ubaa yaa kaa nyi ki peln bii Uwumbɔr aakaal kan, waah ga ŋa pu na sɔ: Utotoorninkpel le yaa tun titunwanbir le ni ga joo ni ntafadaan binib pu kan, u di unaaja u ŋan na toor kitork tii Uwumbɔr, waatunwanbir ngbaan pu.
U li joo ni unaaja ngbaan Libool aabisamɔb chee, ki di uŋaal paan uyil pu, aan ki kɔr u Uwumbɔr aanimbiin ni.
Le Utotoorninkpel na ga ban unaaja ngbaan aasin ngem ki di koo Libool ngbaan ni, ki di uŋanbik bɔ nsin ngbaan ni, ki di yɔk yɔk chain aakekeln chee, nfum mulole, ki ki di nsin ngbaan ngem ŋa tulalee aayon aabimbiln li si Libool ni na aalɔlɔ aamɔju pu.
U di nsin mu gur na kpir libimbiln li si Libool aabisamɔb chee aan bi seer kitork aamii li pu na aataab.
U chuu nyan unaaja ngbaan aaponn ni nkpan mɔmɔk, nkpan mu bii ponn ni aawan pu na, ni ŋipɔɔkpeebil ni nkpan mu bii ŋi pu na, ni lipɔɔl nin chee ŋan na.
Le u ga yoor nkpan ngbaan ki di see mmii ni, libimbiln li paab bi seer kitork na, ke waah ŋani kimɔbaan aatoor aawakor aakpan pu na.
Unaaja ngbaan aagban, ni tinann, ni liyil, ni ŋitaa, ni ponn ni aawan ki kpee tineer ma kan, u ga di ni mɔmɔk nya baah ka ni chee na lipaal, ki di buen baah joo nfatan kpir nin chee aan ni ye chain na, ki see ni mɔmɔk idɔ aamii pu nima chee.
Israel yaab mɔmɔk le yaa tun titunwanbir Uwumbɔr chee ki bii waakaal kaa nyi, le titunwanbir ngbaan yaa nyan aan bi bee ti kan, bi mɔmɔk kpaan ban ni unaaja, ni li ye titunwanbir aachapinn aatork.
Bi li joo ni unaaja ngbaan Uwumbɔr Aabool chee unimbiin ni, le binib ngbaan aayidam mɔmɔk ga di biŋaal paan uyil pu, le bi kɔr u nima chee.
Le Utotoorninkpel ga ban unaaja ngbaan aasin ngem buen Libool ni, ki di uŋanbik bɔ mu ni, ki di yɔk yɔk likekeln chee nfum mulole.
U ki di nsin ngbaan ngem ŋa tulalee aayon aabimbiln li si Libool ni na aalɔlɔ aamɔju pu, aan ki di nsin mu gur na kpir libimbiln li si Libool aabisamɔb chee aan bi seer kitork aamii li pu na aataab.
U chuu nyan waakpan mɔmɔk ki see mu mmii ni, libimbiln paab.
U ŋa tiwan mɔmɔk unaaja ngbaan pu, ke waah ŋa ubaa aatunwanbir aapiin aanaaja pu pu na.
U yaa ŋa kina kan, u toor nyan binib ngbaan aatunwanbir le na, le Uwumbɔr ga di cha pinn bi baatunwanbir.
Le u nin yoor unaaja ngbaan nya lipaal ki ti see u mmii ni, ke waah see ubaa aatunwanbir aapiin aanaaja pu na.
Kitork kimina aaboln le ga ŋmaa nyan bi baatunwanbir ponn ni.
Utinjoor le yaa tun titunwanbir ki bii Uwumbɔr aakaal kaa nyi, le bi tuk u aan u bee ke u tun titunwanbir kan, u li joo ni uŋoja u ŋan na ki nan toor waatork.
U di uŋaal paan uyil pu, aan ki kɔr u, kitork aabimbiln aaŋangan wɔb, nin chee bi kɔr kitork ki bi joo seer mmii ni na aawakor na.
Ipiin aatork kimina aaboln le nyani titunwanbir.
Utotoor ga di uŋanbik bɔ nsin ni, ki di mu yɔk yɔk libimbiln aalɔlɔ aamɔju mɔmɔk pu, ki di nsin mu gur na kpir libimbiln ngbaan aataab.
U ga di waakpan ngbaan see mmii ni, libimbiln paab, ke waah see kimɔbaan aatork aawakor aakpan pu na.
Utotoor yaa toor kitork kimina aaboln tii utinjoor kan, Uwumbɔr ga di cha pinn u waatunwanbir.
Unii u kaa ye utinjoor, bee utotoor na, yaa tun titunwanbir ki bii Uwumbɔr aakaal kaa nyi, le bi tuk u aan u bee ke u tun titunwanbir kan, u li joo ni uŋosal u ŋan na ki nan toor waatork.
U di uŋaal paan uyil pu, aan ki kɔr u kitork aabimbiln aaŋangan wɔb, nin chee bi kɔr kitork ki bi joo seer mmii ni na aawakor na.
Utotoor di uŋanbik bɔ nsin ni, ki di mu yɔk yɔk libimbiln aalɔlɔ aamɔju mɔmɔk pu, aan ki di nsin mu gur na kpir libimbiln ngbaan aataab.
U chuu nyan waakpan mɔmɔk, ke waah nyan kimɔbaan aatork aawakor aakpan pu na, ki di mu see mmii ni, libimbiln paab, aan ni li nu mɔ Uwumbɔr chee.
Kina le utotoor ga toor uja ngbaan aatunwanbir aatork, le Uwumbɔr ga di cha pinn u waatunwanbir.
U yaa joo ni upiih le u nan toor titunwanbir aatork kan, u cha ni li ye upihsal u ŋan na.
U di uŋaal paan uyil pu, aan ki kɔr u kitork aabimbiln aaŋangan wɔb, nin chee bi kɔr kitork ki bi joo seer mmii ni na aawakor na.
Le utotoor ga di uŋanbik bɔ kiwakork ngbaan aasin ni, ki di mu yɔk yɔk libimbiln aalɔlɔ aamɔju mɔmɔk pu, le ki di nsin mu gur na kpir libimbiln ngbaan aataab.
U chuu nyan waakpan mɔmɔk ke waah nyan kimɔbaan aatork aapiih aakpan pu na, aan ki di mu see mmii ni, libimbiln paab, ki kpee tijikaar aatork pu, ki tii Uwumbɔr.
Kina le utotoor ga toor uja ngbaan aatunwanbir aatork, le Uwumbɔr ga di cha pinn u waatunwanbir.
Tibɔr ti ban titunwanbir aatork na Tibɔr timina le ban titunwanbir aatork: Bi yaa yin ni ponn ni ubaa libɔjil ni, ke u nan len mbamɔn waah nyi ki kan pu na, aan u yii kaa len mbamɔn kan, u ŋeer ke u ji falaa kina pu.
Ubaa yaa kaa nyi le ki meeh tiwan ni kaa bi chain na, nibaakan kiwakork ki kpo na, u yaa bee ke waah ŋa pu na aa ŋan kan, u ŋa tijɔŋ aanii, le waabɔr bii.
Ubaa yaa kaa nyi le ki meeh unibɔn aajɔŋ kan, u yaa nan bee ke waah ŋa pu na aa ŋan kan, waabɔr bii a. Ubaa yaa puu tipuur fam, tipuur ngbaan yaa ye pu na kan, u yaa nan bee ke waah puu pu na aa ŋan kan, waabɔr bii a. N‑yoonn mu unii bee ke waabɔr bii na kan, ni ŋan ke u kpiir waatunwanbir ngbaan pu.
Le u ga li joo ni upihsal, bee uŋosal ki nan toor kitork tii Uwumbɔr, waatunwanbir ngbaan pu.
Utotoor le ga toor kitork ngbaan, udaan aatunwanbir pu.
U yaa kaa kpa upihsal, bee uŋosal kan, u li joo ni ŋinanjel ŋilee, bee ŋibɔrnanjel ŋilee, ki nan toor kitork tii Uwumbɔr; u di libaa toor titunwanbir aatork, ki di liken na toor kitork ki bi joo seer mmii ni na aatork.
U li joo ni ŋi utotoor chee, u pue toor titunwanbir aapiin aatork.
U mur lisil ki ku li, ki taa daa tukr liyil.
U di laasin yɔk yɔk kitork aabimbiln aagbaan.
Nsin mu gur na, u cha mu tuu nya ki lir libimbiln aataab.
Kitork ngbaan aaboln le nyani titunwanbir.
U di linanjel li gur na toor kitork ki bi joo seer mmii ni na, nkaal aah ye pu na.
Kina le utotoor ga toor kitork tii titunwanbirdaan ngbaan, le Uwumbɔr ga di cha pinn u waatunwanbir.
U yaa kaa kpa ŋinanjel ŋilee, bee ŋibɔrnanjel ŋilee kan, u ban ni n‑yon kuruwaa ubaa ki nan tii Uwumbɔr waatunwanbir aapiin.
U taa di olif aakpan, bee tulalee aayon paan n‑yon ngbaan pu; ba pu?
ni ye titunwanbir aapiin la, naa ye tijikaar aapiin.
U li joo ni n‑yon ngbaan nan tii utotoor, aan u di uŋaal lee mu gbiin uŋaal, ni li ye limɔkl ke ni mɔmɔk ye Uwumbɔr aapiin la, aan ki di see mmii ni, libimbiln paab, tii Uwumbɔr.
Ni ye kitork ki ga nyan titunwanbir na la.
Kina le utotoor ga toor kitork tii utunwanbirdaan, le Uwumbɔr ga di cha pinn u waatunwanbir.
N‑yon mu gur na ye utotoor na yaan le ke njikaabim aapiin aah ye uyaan pu na.
Lipɔln aatork Uwumbɔr le nan len tibɔr timina Moses chee: Ni ponn ni ubaa yaa kaa nyi le kaa pan Uwumbɔr tipar ti bi chain na kan, u tun titunwanbir Uwumbɔr chee.
Nima pu na, u li joo ni upihja, bee uŋoja u ŋan na, ki nan tii Uwumbɔr lipɔln aatork.
Kiwakork ngbaan aadaak li dii Uwumbɔr aakaal aah siin pu na.
See u pan waah ba yii kaa pan chain aapar ti na, le ki ki pa paan ti pu ki tii utotoor.
Le utotoor ga di kiwakork ngbaan toor udaan ngbaan aatunwanbir pu, le Uwumbɔr ga di cha pinn u waatunwanbir.
Unii ubaa yaa peln bii Uwumbɔr aakaal kan, u tun titunwanbir le na, le ni ŋeer u pa ti pu.
U li joo ni utotoor chee upihja, bee uŋoja u ŋan na, ni li ye lipɔln aatork.
Kiwakork ngbaan aadaak li dii nkaal aah siin pu na.
Utotoor ga di kiwakork ngbaan toor udaan ngbaan aatunwanbir ti u tun kaa nyi na pu, le Uwumbɔr ga di cha pinn u waatunwanbir.
Ni ye lipɔln aatork le ki tii titunwanbir ti udaan tun Uwumbɔr chee na.
Uwumbɔr nan ki len tibɔr timina Moses chee.
Ubaa yaa yii, kaa giin uŋeen aatɔ aah di tiwan ni tii u, u di bil na, bee u yaa sun waawan nibaa, bee u jin u pem pem, bee tiwan nibaa yaa wɔŋ aan u pii ni ki nee ke waa kan ni kan, u tun Uwumbɔr titunwanbir le na.
-Unii yaa ti tun titunwanbir kina aaboln kan, waah kaa dii mbamɔn ki kan tiwan ngbaan na, u pa ni pu.
Bundaal bi bee ke uma le ŋa kina na, u pa uwandaan waawan mɔmɔk, ki ki pa paan ni pu.
U li joo ni upihja, bee uŋoja u ŋan na ki nan di tii utotoor, u di tii Uwumbɔr, ni li ye lipɔln aatork.
Kiwakork ngbaan aadaak li dii nkaal aah siin pu na.
Le utotoor ga di kiwakork ngbaan toor udaan ngbaan aatunwanbir pu, le Uwumbɔr ga di cha pinn u waatunwanbir.
Kitork ki bi ga see ki mmii ni kookoo na aabɔr Uwumbɔr nan bui Moses ke u di kitork ki bi joo seer mmii ni na aapiin aakaal aabɔr timina tuk Aaronn ni waabijabim.
Ni yaa ban ni see kitork mmii ni kan, ni cha ki li paa libimbiln paab aan mmii li gaal kina kitaak ti woln.
Le utotoor ga peen utotoor aatanyaan aawan, ki chuu nyan nkpan aafatan mu paa kitork aabimbiln paab na, ki di bil li chee.
Le u ga kpeln waawanpeenkaan, ki faa nfatan ngbaan ki di nya lipaal, nin chee bi joo nfatan kpir aan ni ye chain na.
Mmii mu bi kitork aabimbiln paab na, ni cha mu li gaal kina cha, ni taa cha mu junn.
Kichakpiik mɔmɔk ni kan, utotoor ti ban idɔ kpee mmii ngbaan ni, aan ki di kitork ki bi joo seer mmii ni na paan libimbiln ngbaan pu, ki di kimɔbaan aapiin aawakork aakpan na see mmii ni.
Ni cha mmii ngbaan li gaal kina, ki taa cha mu junn.
Njikaabim aapiin aabɔr Naah ga li dii pu ki tii njikaabim aapiin na aakaal le na: Aaronn aajapɔtiib le ga li joo njikaabim aapiin aatork tii Uwumbɔr ipiin, kitork aabimbiln taab.
U di uŋaal lee n‑yon, ni nkpan, ni tulalee aayon mu paa mu pu na, ki di see libimbiln paab, mmii ni, ni li ye limɔkl ke u see n‑yon ngbaan mɔmɔk le mmii ni ki tii Uwumbɔr.
Ipiin kina aaboln nu mɔ uma Uwumbɔr chee.
-Bitotoorb le ga ji n‑yon mu gur na.
Bi di mu ŋa boroboro, ki taa ŋa boroboro aanyɔk u ponn ni, aan bi ŋmɔ u, chain aapepel ni, Uwumbɔr aanimbiin ni, Libool ngbaan aachiln ni.
Uwumbɔr le di ni tii bitotoorb ke ni li ye biyaan, tijikaar aapiin ni.
Titunwanbir ni lipɔln aatork aah ye chain pu na, kitork ngbaan mu bi kina la.
N‑yoonn mɔmɔk Aaronn aamaal bi ye bijab na ga ŋmaa ji tijikaar ngbaan, ba pu?
Uwumbɔr le yakr waajikaar tii bi.
Unii ubaa yaa kaa bi chain kan, u taa mee ti.
Uwumbɔr nan ki bui Moses ikaal imina aabɔr: Bundaal ni ban ni kaan Aaronn aajapɔɔn u li ye utotoor na kan, liyaadaal ngbaan, u ban n‑yon kuruwaa ubaa ki nan tii Uwumbɔr ipiin, ke iwiin mɔmɔk aajikaabim aatork aah wiir pu na; u di ligeln tii kichakpiik ni, ki nan di ligeln mu tii kijook wɔb.
Ni ban nkpan ŋmal mu ni, ki di ŋa maab aan ki bur bur u ki di tii Uwumbɔr, ni li ye njikaabim aapiin, le i nu mɔ uma Uwumbɔr chee.
N‑yoonn mumɔk choo na, Aaronn aamaal ni aanii u ti ban u tun Utotoorninkpel aatuln na kan, see u tii Uwumbɔr kina aapiin.
Ni di ni mɔmɔk see mmii ni tii Uwumbɔr.
Utotoor aah tii ipiin i aan i ye njikaabim aapiin na, ubaa taa ji i, ni see i mɔmɔk mmii ni.
Titunwanbir aatork aabɔr Uwumbɔr nan ki bui Moses ke u di ikaal imina aabɔr tuk Aaronn ni ujapɔtiib, ki joo cha titunwanbir aatork wɔb.
Bi yaa ban bi toor titunwanbir aapiin aatork kan, bi di kiwakork ngbaan paan kitork aabimbiln paab ŋŋangan wɔb, ki kɔr ki nin chee bi kɔr kitork ki bi joo seer mmii ni na aawakor na.
Kitork ngbaan ye chain chain aapiin la.
Utotoor u ŋa kitork ngbaan na le ga ŋmɔ kiwakork ngbaan aanann, chain aapepel ni, Uwumbɔr aanimbiin ni, Libool ngbaan aachiln ni.
Unii ubaa, bee tiwan nibaa yaa kaa bi chain kan, u taa meeh kiwakork ngbaan aanann.
Kiwakork ngbaan aasin yaa meeh likekeln libaa kan, see ni finn li, chain aapepel ni.
Ni yaa di tiyakr aakumbuul le ŋaan tinann ngbaan kan, ni gbaa wii li; bee ni yaa di tikur aakumbuul le ŋaan ti kan, ni ŋir ki kɔr li ponn ni mbamɔm aan ki ban nnyun chann li.
Bitotoorb aamaal ni aajab mɔmɔk ga ŋmaa ŋmɔ ipiin ngbaan aanann; ti ye chain chain aanann la.
Tɔ, ni yaa di kiwakork ngbaan aasin buen Libool na ni, ki ti di mu tii ke mu nyan titunwanbir kan, ni taa ŋmɔ kiwakork ngbaan; ni see ki mmii ni.
Baah ga toor lipɔln aatork pu na Naah ga dii pu ki toor lipɔln aatork na aabɔr sɔ: Kitork ngbaan ye chain aatork la.
Ni yaa ban ni kɔr kiwakork ki toor kitork ngbaan kan, ni kɔr ki, kitork aabimbiln aaŋangan wɔb, nin chee bi kɔr kitork ki bi joo seer mmii ni na.
Ni di kaasin yɔk yɔk libimbiln ngbaan aapepel mɔmɔk ŋinaa pu.
Ni chuu nyan nkpan mumɔk bi ki ponn ni na ki di see mmii ni, libimbiln paab: Lijuul aah naa nin chee na aakpan, ni nkpan mu paa ponn ni aawan pu na, ni ŋipɔɔkpeebil ni nkpan mu bii ŋi pu na, ni lipɔɔl nin chee ŋan na.
Utotoor di nkpan ngbaan mɔmɔk see mmii ni, libimbiln paab, aan ni li ye tijikaar aatork ki tii Uwumbɔr.
Ni ye naah ga gir toor lipɔln pu na aatork la.
Utotoor aamaal ni aajab mɔmɔk ga ŋmaa ji ti, ni ŋan ke bi ji ti chain aapepel ni la; ba pu?
ti ye chain pam.
Titunwanbir aatork, ni lipɔln aapam aatork kpaa nkaal mubaa la: Utotoor u toor kitork ngbaan na le yeh kitork ngbaan aawakor ti bi di toor na aanann.
Utotoor u toor kina aatork na le yeh kiwakork ngbaan aagban.
Njikaabim aapiin i bi di ŋa boroboro na, bee bi di ken ki ŋa maab na, utotoor u di ipiin aatork ngbaan di tii Uwumbɔr na le yeh ni mɔmɔk.
N‑yon mu gur baa di ŋa nibaa na, bi yaa di nkpan ŋmal, bee bi yaa kaa ŋmal kan, Aaronn aamaal bi ye bitotoorb na le yeh mu.
Bi yakr mu, mu li ŋak ki tii tɔb.
Kimɔbaan aatork aabɔr Naah ga dii pu ki toor kimɔbaan aatork tii Uwumbɔr na aakaal aabɔr sɔ.
Unii yaa ban u toor kitork kina aan ni li ye idoon aapiin ki tii Uwumbɔr kan, u ban tijikaar aapiin imina ki di kpee kitork aawakork pu: Boroboro u baa di boroboro aanyɔk ŋa u ni na, ki di olif aakpan ŋmal waayon ni, bee ni pu maab ki di olif aakpan gbaa u, bee ni di olif aakpan ŋmal n‑yon ni, ki ken maab.
U ki ban boroboro u bi di boroboro aanyɔk ŋmal waayon ponn ni na ki di kpee.
U nyan boroboro ngbaan mɔmɔk ubaabaa, ni li ye tootookpaan ki di tii Uwumbɔr.
Utotoor u di kitork ngbaan aasin yɔk yɔk kitork aabimbiln pu na le yeh tijikaar aapiin ngbaan.
Bundaal bi di kiwakork ngbaan toor kitork na, bi ŋmɔ tinann ngbaan kookoo, ki taa cha ti gur ki woln kitaak.
Unii yaa nan puu tipuur le ki giin ti, bee u yaa tii ipiin ubaa aageehn pu, le tinann yaa gur ki woln kitaak kan, ni li ŋmɔ man.
Tinann ngbaan yaa ki gur ki ki woln wintaa daal kan, ni see ti mmii.
Ni yaa ŋman ti wintaa daal ngbaan kan, Uwumbɔr aan ki gaa udaan ngbaan aatork.
Le kitork ngbaan aan ki ŋmaa nyan udaan ngbaan waatunwanbir ni, ti bii le na, le umɔk ŋman kitork ngbaan aanann na ga kan ntafadaan.
Tinann ngbaan yaa meeh tiwan ni kpa tijɔŋ na kan, ubaa taa ki ji ti, bi di ti see mmii ni.
Unii umɔk bi chain na ŋeer ke u ŋmɔ tinann ti ye chain na.
Tɔ, unii u kaa bi chain na yaa ŋman tinann ngbaan kan, waan ki li ye Uwumbɔr aanib ponn ni ubaa.
Ni ki kpee na, unii umɔk meeh unibɔn aajɔŋ, bee kiwakork ki kaa bi chain na, nee aapuwɔb u yaa ŋman kitork ngbaan aanann kan, waan ki li ye Uwumbɔr aanib ponn ni ubaa.
Uwumbɔr nan ki di ŋikoobil ŋimina tii Moses ke u di tuk Israel yaab: Ni taa ŋmɔ unaa, bee upiih, bee uŋoob aakpan.
Kiwakork yaa kpo kibaa pu, bee timoor ni aapeel le yaa chuu ki kan, ni taa ŋmɔ kaakpan.
Tɔ, ni yaa ban kan, ni ga ŋmaa di mu ŋa tiwan nibaa.
Bi yaa kɔr kiwakork ki bi ga ŋmaa di ki toor kitork na kan, ubaa taa ŋmɔ kaakpan, u yaa ŋman kan, waan ki li ye Uwumbɔr aanib ponn ni ubaa.
Israel aanii yaa koo nin chee na kan, u taa ŋmɔ unyoon, bee kiwakork aasin.
Unii umɔk bii nkaal ngbaan na kan, waan ki li ye Uwumbɔr aanib ponn ni ubaa.
Uwumbɔr nan ki di ikaal imina tii Moses ke u di tuk Israel yaab: Unii umɔk ban u tii Uwumbɔr kimɔbaan aapiin na, ni ŋan ke u li joo ni kiwakork ngbaan aanann tibaa nin chee ŋan na, ti li ye ipiinkpaan ki tii Uwumbɔr.
U li joo ni tiwan ngbaan uŋaal ponn ni, ni li ye tijikaar aapiin.
U li joo ni kiwakork ngbaan aakpan ni libingbaal, ki nan di tii Uwumbɔr ipiinkpaan.
Utotoor di nkpan ngbaan see mmii ni, libimbiln paab, aan bitotoorb li joo libingbaal libaa.
Kiwakork ngbaan aaŋangii aataajal ye tootookpaan la.
Le utotoor u di nsin ni nkpan di tii Uwumbɔr aan ni ye kimɔbaan aapiin na le yeh litaajal ngbaan.
Kiwakork ngbaan aabingbaal ni ŋŋangii aataajal ye ipiinkpaan la, le Uwumbɔr gaal i Israel yaab chee ki joo tii bitotoorb.
Israel yaab li joo tinann tee tii bitotoorb n‑yoonn mɔmɔk.
Tinann ti Uwumbɔr nan nyan ki siin ke bi li joo tii Aaronn ni ujapɔtiib, bundaal bi nan kaan bi bitotoorb na le bi na.
Liyaadaal ngbaan le Uwumbɔr nan siin ke Israel yaab li joo ipiin ngbaan aanann timina ki joo tii bitotoorb.
Ni ye nkaal mu ŋan ke Israel yaab li joo mu n‑yoonn mɔmɔk na la.
Kitork ki bi joo seer mmii ni na aapiin, ni njikaabim aatork, ni titunwanbir aatork, ni lipɔln aatork, ni bitotoorb aakaan aatork, ni kimɔbaan aatork aakaal le na.
Nteersakpiin ni, Sainai aajool pu, nwiin mundaal Uwumbɔr nan bui Israel yaab ke bi toor kitork tii u na, le u nan di ikaal ngbaan tii Moses ke u di tuk bi.
Baah ga di kitork aatuln tii Aaronn ni ujapɔtiib pu na aabɔr Uwumbɔr nan bui Moses ke, “Di Aaronn ni ujapɔtiib buen Libool aabisamɔb chee nnimbiin ni, aan ki li joo ni bitotoorb aawanpeenkaan, ni nkpanmeenkaan, ni titunwanbir aatork aanaaja, ni ipihja ilee, ni boroboro u kaa kpa boroboro aanyɔk na kibɔɔkuuk kibaa, ki yin ni litimbol ngbaan mɔmɔk, bi kuun dan nima chee.” Moses nan ŋa Uwumbɔr aah tuk u pu na, le litimbol ngbaan mɔmɔk aah kuun ni ti doo na, u bui bi ke, “Maah ban m ŋa tiwan ni na, Uwumbɔr le tuk mi ke m ŋa kina.” Moses nan nyan Aaronn ni ujapɔtiib siin, le ki fu bi nnyun.
U nan di utotoor aabɔkul, ni kikpalk peen Aaronn, ki di kikekengeŋ buu uchaŋ ni, le ki di libɔkul li kaa kpa iŋaal na mu peen u, ki di laagbapapaln mu buu uchaŋ ni.
U nan di kibiŋ aakekengeŋ gbab u, le ki di tiwan ni bi yin ni ke Urim ni Tumim di ŋa ki ponn ni.
U nan di likekeln jib uyil, le ki di Uwumbɔr aasalmaa aawanyaan ni mɔk ke uma Uwumbɔr le lee u na buu tam likekeln ngbaan aayigbeer pu, Uwumbɔr aah nan tuk u pu na.
Moses nan yoor nkpanmeenkaan, le ki kpir Uwumbɔr Aabool pu, ni tiwan nimɔk bi li ponn ni na.
Kina le u nan ŋa, ki di tiwan ngbaan mɔmɔk tii Uwumbɔr.
U nan yoor nkpan ngbaan ngem le ki bar yɔk yɔk kitork aabimbiln, ni laawan mɔmɔk pu, ni lisambil, ni laapɔtaln pu, nfum mulole; u nan ŋa kina ki di ni tii Uwumbɔr la.
U nan ki di nkpan ngbaan ngem kpir Aaronn aayil pu, ki ŋa u Uwumbɔr aatutunn.
Ni paa na, Moses nan nyan Aaronn aajapɔtiib siin, le ki di ŋibɔkul peen bi, ki di ŋitan buu bichaŋ ni, ki di tiyikpupur chiŋ biyil, Uwumbɔr aah nan tuk u pu na.
Moses nan joo ni unaaja u u ga di toor titunwanbir aapiin aatork na, le ki cha Aaronn ni ujapɔtiib di biŋaal paan uyil pu.
Moses nan kɔr u, le ki teŋ waasin, ki di uŋanbik ŋa nsin ngbaan ni, ki di ŋa kitork aabimbiln na aalɔlɔ aamɔju pu, le ki di li tii Uwumbɔr.
U nan di nsin mu gur na kpir libimbiln ngbaan aataab.
U nan ŋa kina ki toor li chain, le ki di li tii Uwumbɔr.
Moses nan chuu nyan nkpan mumɔk bii ponn ni aawan pu na, ni lipɔɔl nin chee ŋan na, ni ŋipɔɔkpeebil, ni nkpan mu bii ŋi pu na, ki di mu mɔmɔk see mmii ni, kitork aabimbiln paab, ki tii Uwumbɔr.
U nan di unaaja ngbaan aanann, ki kpee ngban, ni ponn ni aawan, ki di nyan lipaal ki ti see ni mmii, Uwumbɔr aah tuk u pu na.
Ni paa na, Moses nan joo ni upihja u u ga di toor kitork ki bi joo seer mmii ni na, le ki cha Aaronn ni ujapɔtiib di biŋaal paan uyil pu.
Le Moses kɔr u, ki di waasin mee kpir kitork aabimbiln ngbaan aapepel ŋinaa pu, -ki geei waanann ŋichek ŋichek, ki finn uponn ni aawan, ni ŋitaajal, nnyun ni, ki see liyil, ni nkpan, ni upihja ngbaan aanann mɔmɔk libimbiln paab mmii ni, ke Uwumbɔr aah nan tuk u pu na.
Kitork ngbaan nan ye tijikaar aapiin aatork la, le ki nu mɔ Uwumbɔr chee.
Moses nan ki joo ni upihja uken na, uma le u nan di toor kitork ki kaan bitotoorb; le ki cha Aaronn ni ujapɔtiib di biŋaal paan uyil pu.
Moses nan kɔr u, le ki ban waasin ngbaan ngem ki di ŋa Aaronn aaŋangii aatafalan pu, ni uŋangii aaŋanbijak pu, ni uŋangii aataŋanbijak pu, le ki nyan Aaronn aajapɔtiib siin, ki ban nsin ngbaan ngem di ŋa biŋangii aatafalan pu, ni biŋangii aaŋanbijam pu, ni biŋangii aataŋanbijam pu, le ki nan di nsin mu gur na kpir kitork aabimbiln ngbaan aapepel ŋinaa pu.
U nan yoor nkpan, ni lijuul aakpan, ni nkpan mumɔk bii ponn ni aawan pu na, ni lipɔɔl nin chee ŋan na, ni ŋipɔɔkpeebil ni ŋaakpan, ni ŋŋangii aataajal.
U nan ki nyan boroboro kpiln li kaa kpa nnyɔk aan bi di tii Uwumbɔr na kibɔɔkuuk ni, ni boroboro kpiln li bi di olif aakpan ŋa li na libaa, ni maab ubaa, ki di ni paan upihja na aakpan ni litaajal pu, ki di tijikaar ngbaan mɔmɔk ŋa Aaronn ni ujapɔtiib aaŋaal ni, le bi di ti ŋa kitorkpaan tii Uwumbɔr.
Moses nan ki gaa ti bi chee, ki di paan kitork ki bi joo seer mmii ni na pu, libimbiln paab, ki see ti mmii, le ni ye baah kaani Uwumbɔr aatotoorb pu na aatork.
Kitork ngbaan nan ye tijikaar aatork aapiin la, le ki nu mɔ Uwumbɔr chee.
Moses nan ki yoor libingbaal, li ye ipiinkpaan na tii Uwumbɔr.
Libingbaal aanann ngbaan le nan ye Moses yaan, kitork ngbaan ni.
Moses nan ŋa Uwumbɔr aah tuk u pu na mɔmɔk.
Moses nan ban Uwumbɔr aakpan, ni nsin mu bi libimbiln pu na ngem, ki di yɔk Aaronn, ni ujapɔtiib, ni baawanpeenkaan pu.
U nan ŋa kina ki di bi ni baawanpeenkaan tii Uwumbɔr, bi li ye uyaab la.
Moses nan bui Aaronn ni ujapɔtiib ke, “Yoor tinann ngbaan ki di buen Libool ngbaan aabisamɔb chee, Uwumbɔr aanimbiin ni, ki ŋaan ti nima, ki kpaan ŋmɔ tinann ngbaan ni boroboro u gur kibɔɔkuuk ni na, ke Uwumbɔr aah tuk timi pu na.
Tinann ni tijikaar ti gur na, ni see ti mmii ni.
Ni li bi Libool ngbaan ni, laachiln ni, ki ti saa iwiin ilole, aan ki toor kitork ngbaan aatuln doo.
Taah toor kitork ki din na, Uwumbɔr le bui ke ti ŋa kina aan ki nyan nimi titunwanbir ni.
Ni li bi Libool ngbaan ni, laachiln ni, nwiin pu ni kinyeek, ki ti saa iwiin ilole, aan ki li ŋani Uwumbɔr aah mɔk pu na.
Ni yaa yii kan, ni ga kpo.
Uwumbɔr aah tuk mi pu na le na.” Aaronn ni ujapɔtiib nan ŋa tiwan mɔmɔk, Uwumbɔr aah bui Moses ke u tuk bi pu na.
Aaronn aah nan piin kitork aatuln pu na Baah kaan bitotoorb doo ki woln kitaak na, le Moses yin ni Aaronn, ni ujapɔtiib, ni Israel yaab aayidam.
U nan bui Aaronn ke, “Ban ni unaaja ni upihja i ŋan na, ki nan toor kitork tii Uwumbɔr.
Aa di unaaja toor titunwanbir aatork, aan ki di upihja toor kitork ki bi joo seer mmii ni na, ki tuk Israel yaab ke bi li joo ni uŋoja ki nan toor titunwanbir aatork, ki di libiln libaa aanaabo ni libiln libaa aapihbo u kaa kpa iween ibaa na, ki toor kitork ki bi joo seer mmii ni na tii Uwumbɔr, ki ban unaaja ni upihja ki di toor kimɔbaan aatork aapiin.
Bi di olif aakpan ŋmal njikaabim aatork aapiin ni, ki di kpee tiwakor ngbaan mɔmɔk pu, ki di toor tii Uwumbɔr.
Bi pɔɔn bibaa ki ŋa kina, ba pu?
Uwumbɔr ga di ubaa mɔk bi din.” Le bi nan joo ni tiwan nimɔk Moses nan tuk bi ke bi li joo ni na, le binib mɔmɔk nan kuun dan Libool ngbaan aabisamɔb chee, bi nan doon Uwumbɔr.
Le Moses bui bi ke, “Uwumbɔr le tuk nimi ke ni ŋa tiwan nee mɔmɔk, aan nima kan, waawiihn mu moor lak lak na ga nyan ni ni chee.” Moses nan bui Aaronn ke, “Li cha kitork aabimbiln chee, ki ti toor titunwanbir aatork, ni kitork ki bi joo seer mmii ni na, aan ki nyan aa ni binib ngbaan aatunwanbir.
Toor kitork ngbaan tii Uwumbɔr ki nyan binib ngbaan aatunwanbir, ke Uwumbɔr aah mɔk pu na.” Le Aaronn buen kitork aabimbiln chee ki ti kɔr unaaja, u ye uma ubaa aatunwanbir aatork aapiin aawakork na.
Le ujapɔtiib joo ni kaasin u chee, le u di uŋanbik bɔn mu ni, ki di ngem ŋa libimbiln ngbaan aalɔlɔ aamɔju pu, le ki di mu gur na kpir libimbiln aataab, le ki see kiwakork ngbaan aakpan, ni ŋipɔɔkpeebil, ni lipɔɔl nin chee ŋan na, mmii ni, libimbiln paab, ke Uwumbɔr aah tuk Moses pu na.
U nan nyan lipaal le ki ti see tinann, ni ngban, mmii ni.
U nan ki kɔr kiwakork ki ye uma ubaa aatork ki bi joo seer mmii ni na aapiin aawakork.
Le ujapɔtiib joo ni kaasin u chee, le u di mu mee kpir libimbiln aapepel mɔmɔk ŋinaa pu.
Bi nan ki di kiwakork ngbaan aayil, ni tinann tiken, ki di tii u, le u see ti mmii ni, libimbiln paab.
U nan ki finn ponn ni aawan, ni ŋitaajal, le ki di paan kitork ki bi joo seer mmii ni na pu, libimbiln paab, ki see mmii.
Nee aapuwɔb na, u nan di binib ngbaan aatork mu tii Uwumbɔr ipiin.
U nan di uŋoob u u ga di toor binib ngbaan aatunwanbir pu na, ki kɔr toor ke waah toor waatunwanbir aatork pu na.
U nan ki joo ni kiwakork ki bi joo seer mmii ni na, le ki di ki mu toor, nkaal aah mɔk pu na.
U nan toor njikaabim aatork mu, le ki lee n‑yon paan kitork aabimbiln paab, ki see mu mmii.
U nan ŋa nimina mɔmɔk ki di kpee nwiin mɔk aatork ki bi joo seer mmii ni na pu.
U nan kɔr unaaja ni upihja, le ni ye kimɔbaan aatork aapiin, binib ngbaan pu.
Le ujapɔtiib joo ni tiwakor ngbaan aasin, le u di mu kpir libimbiln aapepel mɔmɔk ŋinaa pu.
Aaronn nan di unaaja ni upihja aakpan aawan mɔmɔk ki di paan ŋibingbaa aanann pu, ki di buen kitork aabimbiln chee.
U nan see nkpan ngbaan mmii ni, libimbiln paab, le ki di ŋibingbaa ni ŋŋangii aataajal tii Uwumbɔr ipiinkpaan, le ki nin giin ni tii bitotoorb, ke Moses aah nan tuk u pu na.
N‑yoonn mu Aaronn toor kitork mɔmɔk doo na, le u yoor uŋaal paacham ki toŋ binib ngbaan wɔb, ki mee Uwumbɔr, u ŋa tinyoor ŋa bi pu, le ki nin sunn ni.
Moses ni Aaronn nan buen Uwumbɔr Aabool ni; baah nyan ni na, le bi mee Uwumbɔr aanyoor ŋa bi pu, le Uwumbɔr aawiihn mu moor ki deer ŋinimbil na sunn ni bi mɔmɔk pu.
Libuul ngbaan ni, le Uwumbɔr cha mmii nyan ni paacham ki nan wun kitork ki bi ban bi di see mmii ni na aapiin, ni nkpan, libimbiln paab.
N‑yoonn mu binib ngbaan kan kina na, le bi teen mpɔɔn pu, ki tar lir kitiŋ lichichikr.
Nadab ni Abihu aatunwanbir aabɔr Nadab ni Abihu bi nan ye Aaronn aajapɔtiib na, nan yoor tiwan ni bi seer tulalee aayon mmii ni ponn ni na, ki ban mmiisakɔl ŋa ni ponn ni, le ki ban tulalee aayon paan ŋi pu ki di tii Uwumbɔr.
Tɔ, mmii ngbaan aa nan ye chain aamii, ba pu?
Uwumbɔr aa nan tii bi nsan ke bi ŋa kina.
Baah ŋa kina na, libuul ngbaan ni, le Uwumbɔr cha mmii dan le ki nan ku bi, unimbiin ni.
Moses nan bui Aaronn ke, “Kina pu le Uwumbɔr len ki bui ke, ‘Binib bimɔk tun maatuln na, ni ŋan ke bi li pak maah bi chain pu na; le m ga kpiir mɔk maanib maah nyuun sakpen pu na.’” Le ni gar Aaronn; waa ki ŋmaa len tibɔr tibaa.
Le Moses yin ni Misael ni Elsafann bi nan ye Aaronn aaweeja Usiel aajapɔtiib na, ki nan bui bi ke, “Dan do man ki nan yoor ninaabitiib nya Uwumbɔr Aabool ni, ki di buen lipaal.” Moses aah mɔk bi pu na, le bi dan nan chuu baawanpeenkaan ki di bi nyan lipaal.
Moses nan ki bui Aaronn ni ujapɔtiib bilee bi gur ki bi, aan bi yin bi ke Eleasar ni Itamar na ke, “Ni toor nimi aayikpir, ki taa kar nimi aawanpeenkaan, ki taa cha nisui bii ninaabitiib ngbaan pu.
Ni yaa cha nisui bii bi pu kan, ni mu ga kpo; le Uwumbɔr ga gee liŋuul ŋa Israel yaab mɔmɔk pu.
Tɔ, nido yaab Israel yaab bi gur na wii baakpuul, Uwumbɔr aah cha mmii ku ninaabitiib na pu.
Nima taa nya Libool ngbaan ni, ni yaa ŋa kina kan, ni ga kpo, ba pu?
bi di Uwumbɔr aakpan kpir niyil pu ki di nimi tii uma Uwumbɔr a.” Le bi ŋa Moses aah tuk bi pu na.
Bitotoorb aakaal Uwumbɔr nan bui Aaronn ke, “Aa ni aajapɔtiib yaa nyun ŋisubil aadaan, bee ndaan muken na kan, ni taa koo ni Maabool ponn ni; ni yaa ŋa kina kan, ni ga kpo.
Aa ni saamaal li joo nkaal mue kina cha n‑yoonn mɔmɔk.
Ni pɔɔn nibaa ki li nyi tiwan ni ye min Uwumbɔr aatuln aawan na, ni ni kaa ye maatuln aawan na, ni tiwan ni ye chain na, ni ni kaa ye chain na.
Maah di ikaal imɔk tii Moses aan u di mɔk si na, aa di i mɔk Israel aanib mɔmɔk.” Moses nan ki bui Aaronn, ni ujapɔtiib Eleasar ni Itamar bi gur na ke, “Ni di njikaabim aatork ti gur ki nyan ni tijikaar aatork ponn ni, aan ni di tii Uwumbɔr na, ki ŋa boroboro u kaa kpa boroboro aanyɔk na, ki ŋmɔ u kitork aabimbiln chee, ba pu?
ipiin ngbaan ye i bi chain na la.
Ni ŋmɔ u chain aapepel ni; tijikaar aapiin ngbaan ye tijikaar ti bi di tii Uwumbɔr aan u mu di tii nimi na la.
Uwumbɔr aah tuk mi pu na le na.
Aa ni saamaal ga ŋmaa ŋmɔ libingbaal ni litaajal aanann ti ye ipiinkpaan ni tootookpaan aan bi di tii Uwumbɔr, aan u mu di tii bitotoorb na.
Ni ga ŋmaa ji tijikaar ngbaan ŋipepel ŋi ye chain na ni.
Israel yaab aah di kimɔbaan aapiin i tii Uwumbɔr na, le u mu di tii aa ni saamaal mu ipiin.
N‑yoonn mu bi ti ban bi di nkpan see mmii ni ki tii Uwumbɔr aan ni ye tijikaar aatork na, bi li joo ni litaajal ni libingbaal mu.
Uwumbɔr aah mɔk pu na, aa ni saamaal le yeh litaajal ni libingbaal aanann, ki cha n‑yoonn mu kaa kpa ndoon na.” Tɔ, Moses nan baa bi uŋoob u bi di toor titunwanbir aatork na aabɔr, le ki bee ke bi di u see mmii ni a.
Le waaŋuul fii Aaronn aajapɔtiib Eleasar ni Itamar pu, le u baa bi ke, “Ba ŋa naa jin titunwanbir aatork ngbaan aajikaar chain aapepel ni?
Kitork ngbaan ye chain aatork la, le Uwumbɔr di tii nimi ke ki nyan Israel yaab mɔmɔk baatunwanbir ni.
Naah kaa di kiwakork ngbaan aasin buen Uwumbɔr Aabool ponn ni na, ni ba ga ŋmɔ tinann ngbaan nima, ke maah tuk nimi pu na.” Le Aaronn giin bui Moses ke, “Bi toor titunwanbir aatork, ni kitork ki bi joo seer mmii ni na aapiin din wee, ki tii Uwumbɔr, le tibɔbir tee aaboln dan m pu.
M yaa ba ŋman titunwanbir aatork aanann ngbaan kan, ni ba ga li mɔ Uwumbɔr aa?” N‑yoonn mu Moses ŋun kina na, le ni piir usui.
Tijikaar ti kɔ na ni ti kaa kɔ na aabɔr Uwumbɔr nan len Moses ni Aaronn chee tibɔr timina ke bi di tuk Israel yaab, “Tiwakor ni ipeel i ni ga ŋmaa ji i na sɔ: Tiwan ni aataabuseen yakr, aan ni ŋmɔ timoor ki biir ki ki ŋmɔ na.
-Ni mu taa ŋmɔ laakumii, ni timoor ni aawan ni bi ke sandee na, ni sandee.
Ni ŋmɔ timoor la, le nitaabuseen mu aa yakr, ni ye tiwan ni kɔ ni chee na la.
Ni taa li ŋmɔ igbeer.
Ni li kɔ i; yaataabuseen yakr le i ŋmɔ timoor ki mu aa biir ti ki ki ŋmɔ.
Ni taa ji ipeel ni tiwakor ngbaan, ki taa meeh ti kpo na mu, ni li kɔ ti.
“Ijan i kpa tigbar ni tipɔkr na, ni ga ŋmaa ji i. Tiwan ni bi nnyun ni kaa kpa tigbar ni tikpɔkr na, ni taa ji ni.
Tiwan ngbaan aaboln kɔ.
Ni taa ji ni, ki mu taa meeh ni kpo na.
Tiwan ni bi nnyun ni kaa kpa tigbar ni tipɔkr na, ni taa ji ni.
-“Ni taa ji inyoon imina: Ŋikaagii, ni ifiin, ni kaasaa tiib, ni titakpatoor, ni kaaŋaaŋaa tiib, ni nangba tiib, ni ŋikakaa, ni taataa tiib, ni inyumuil, ni ineepɔɔn, ni inaakpaapiin, ni imɔɔkaa, ni ŋibaa, ni tinanjenn.
“Tiwayukaan nimɔk kpa ifeen na kɔ, see ni yukr kaa fii na le aa kɔ.
Ni ga ŋmaa ji itoon, ni ipaan, ni inaakan.
Tɔ, tiwayukaan ni ye niwaatiir ki kpa ifeen ki baar na kɔ.
-“Unii umɔk meeh tiwakor ni ipeel nimina aawankpol na aa ki bi chain kina le ki ti saa kijook wɔb: Tiwakor ni ipeel ni kpa ŋitaa ŋinaa ni tinyanyar na, ni tiwakor ni ipeel nimɔk kpa itaabuseen na, see naataabuseen yakr aan ni ŋmɔ timoor ki biir ki ki ŋmɔ na le aa kɔ.
Unii umɔk tun tiwakor bee ipeel ni kɔ na aanann na finn waawanpeenkaan; u mu aan li bi chain ki ti saa kijook wɔb.
-“Tiwan ni mu kɔ na le ye ŋinaasɔn, ni ŋisayik, ni ilapol, ni itakpaja.
Unii umɔk meeh ni, bee naawankpol na, aa ki bi chain kina ki ti saa kijook wɔb.
Le naawankpol yaa lir tiwan nimɔk pu na kan, naa ki bi chain.
Tiwan ngbaan yaa ye idɔ, bee tiwanpeenkaan, bee igban, bee bɔtɔ, bee bi yaa joo tiwan nimina ŋani lituln li na kan, naa ki bi chain, bi di nnyun mu bi chain na ki finn ni, le naan li bi chain ki ti saa kijook wɔb.
Le naawankpol yaa lir libuul ni kan, tiwan nimɔk bi li ponn ni na aa ki bi chain; ni gbaa wii libuul ngbaan.
Nnyun mu bi libuul ngbaan ni na yaa kpir ki meeh tijikaar ti ni ga ŋmaa ji ti na kan, taa ki bi chain, le tiwanyukaan ni bi libuul ngbaan ni na mu aa bi chain.
Tiwan nimɔk pu naawankpol lir ni pu na aa ki bi chain, ni yaa ye tiyakr aafan, bee boroboro aadiik kan, see ni gbaa wii ni.
Tɔ, ni yaa ye nnyunbun, bee nin chee bi maa ki di nnyun ŋa ni ponn ni na kan, nima aa bii, tiwan niken ma yaa meeh naawankpol ngbaan kan, naa ki bi chain.
Ni ponn ni nibaa yaa lir njikaabim mu bi ban bi di bu na pu kan, nwanbim ngbaan aa bii.
Ni mu yaa di nwanbim ngbaan pɔɔn nnyun ni, le ni lir ni ponn ni kan, nwanbim ngbaan aa ki bi chain.
“Tiwakor ti ni ga ŋmaa ji ti na yaa kpo aan ni meeh ti kan, naan li bi chain ki ti saa kijook wɔb.
Unii umɔk ŋman tinann ngbaan na, see u finn waawanpeenkaan, kaan li bi chain ki ti saa kijook wɔb.
Unii umɔk tun tinann ngbaan na mu finn waawanpeenkaan, kaan li bi chain ki ti saa kijook wɔb.
“Ni taa ji ipeel waatiir i chuun na.
I yaa baar, bee i yaa chuun ŋitaa ŋinaa pu, bee i yaa kpa ŋitaa ŋi wiir na kan, ni taa ji i. Ni taa ji i aan ki bii nibaa man.
Min le ye Nidindaan Uwumbɔr, le ni ŋan ke ni li joo nibaa chain, ba pu?
m bi chain la.
Min le ye Uwumbɔr u nyan ni nimi Ijipt aatiŋ ni ke m li ye nimi Aawumbɔr na.
Ni li bi chain, ba pu?
m bi chain la.
“Nkaal mue le m tii nimi ki joo cha ipeel, ni inyoon, ni tiwan ni bi nnyun ponn ni na, ni tiwan nimɔk chuun na wɔb.
Ni pɔɔn nibaa ki gann aan ki bee tiwan ni bi chain na, ni ni kaa bi chain na, nima kan, ni ga ŋmaa bee tiwakor ti kɔ na, ni ti kaa kɔ na.”
Umarpɔɔn aatork Uwumbɔr nan ki len Moses chee ke u bui Israel yaab tibɔr timina: Upii yaa ma ubijabo ki bi ki ti saa iwiin ilole kan, waa bi chain, le ni bi ke waah fuu mpiikpen le na.
Winiin daal kan, ni gii ubo ngbaan aachakpaln.
Nsin aah nyan upii ngbaan ni pu na, see u bi ki ti saa iwiin piitaa ni itaa, le ki nin ŋa chain.
N‑yoonn ngbaan kan, u taa meeh tiwan ni bi chain na, ki mu taa koo Uwumbɔr Aabool ponn ni ki ti saa bundaal u ga ŋa chain na.
Upii yaa ma upiibo ki bi ki ti saa iwiin kipiik ni inaa daal kan, waa bi chain, le ni bi ke waah fuu mpiikpen le na.
Nsin aah nyan upii ngbaan ni pu na, see u ki bi ki ti saa iwiin imonko itaa ni iloob kpee, le ki nin ŋa chain.
Iwiin ngbaan aapuwɔb na, ubo yaa ye ubijabo, bee upiibo kan, upii ngbaan li joo ni libiln libaa aapihbo utotoor chee, Uwumbɔr Aabool aabisamɔb chee, aan ki nan tii Uwumbɔr kitork ki bi joo seer mmii ni na aapiin, ki ki li joo ni libɔrnanjel, bee linanjel, ki nan toor titunwanbir aatork.
Le utotoor na ga di waapiin ngbaan tii Uwumbɔr, ki toor kitork aan ki nyan u tijɔŋ ni, ki ŋa u chain.
Upii yaa ma kan, kina le u ga ŋa.
Upii yaa kaa kpa upihbo u toor kan, u li joo ni ŋibɔrnanjel ŋilee, bee ŋinanjel ŋilee, ki di libaa toor kitork ki di see mmii ni, ki di liken mu toor titunwanbir aatork.
Utotoor ga toor ki nyan u tijɔŋ ni, aan u ŋa chain.
Tiwon aaween aakaal Uwumbɔr nan ki di ikaal imina di tii Moses ni Aaronn.
Ni ponn ni ubaa yaa kpa mbuun uwon pu, bee lichakpelar, bee nibaa chee yaa puun ki ga ŋa tiwon aaween i bir na kan, ni li joo ni u utotoor Aaronn, bee waamaal ponn ni ubaa chee.
Le utotoor ga lik iween ngbaan, le nima chee aakor yaa piir aan libuul ngbaan nyoo kan, ni ye tiwon aaween i bir na la, le utotoor ga len ke waa bi chain.
Tɔ, nima chee yaa piir kaa nyoo aan tikor mu aa piir kan, utotoor nyan u ki di u ŋa nibaa chee ki ti saa iwiin ilole.
Winlole daal kan, utotoor ki ŋaŋ u ki lik, iween ngbaan yaa beenin bi kina, kaa kpee kan, utotoor ki kpee u iwiin ilole.
Utotoor ki gir lik u winlole daal ngbaan, u yaa kan ke iween ngbaan bi door, kaa kpee kan, u ga len ke u ye chain, ni ye tilalab la, u finn waawanpeenkaan ki ŋa chain.
Ni yaa ye ke utotoor aah ŋaŋ u doo, ki len ke u bi chain na aapuwɔb le iween ngbaan yaa ki pɔr kpee kan, u ki gir ni utotoor chee.
Le utotoor ga ki gir lik u, le u yaa kan ke i sil pɔr kpee kan, u ga len ke waa ki bi chain; le ni mɔk ke ni ye tiwon aaween i bir na la.
Ni ponn ni ubaa yaa kpa tiwon aaween i bir na kan, ni li joo ni u utotoor chee, le u ga lik u. Uwon nibaa chee yaa duun aan nima chee aakor piir ki kpa tinar kan, ni ye tiwon aaween i bir na la.
Utotoor ga len ke udaan aa bi chain, ni taa ki nyan u, u ti li bi nibaa chee ke ni lik u waahr; ni ye le ke udaan ngbaan aa bi chain.
Ni yaa ye ke iween ngbaan pɔr ki yaa gaa uwon mɔmɔk ki nyan uyil ki ti saa utaa kan, utotoor ki gir lik u. U yaa kan ke iween ngbaan yaa gaa uwon mɔmɔk pu kan, u len ke u bi chain.
Uwon mɔmɔk yaa kpar piir kan, u bi chain le na.
N‑yoonn mu mbuun ŋa uwon pu na, waa ki bi chain.
Utotoor yaa ki gir lik u, ki kan mbuun u pu kan, u len ke waa bi chain.
Mbuun ngbaan mɔk ke ni ye tiwon aaween i bir na la, le mu cha udaan ngbaan aa ki bi chain.
Mbuun ngbaan yaa yann ki ki piir kan, u ga ki gir buen utotoor chee, aan u ki gir lik u.
Le ni yaa ye ke mu yann ki piir kan, u ki ŋa chain le na, le utotoor ga len ke u bi chain.
Unii yaa kpa lichakpelar aan li foor kan, kina aapuwɔb na, ni yaa ki gir duun ki piin, bee ki man kan, udaan ngbaan ki buen utotoor chee.
Le utotoor ga lik u, u yaa kan ke ni ŋa mbuun ki nyoo, le nima chee aakor yaa piir kan, u len ke waa bi chain.
Ni ye tiwon aaween i bir na, le ki pue ŋa ke lichakpelar na.
Utotoor mu yaa ŋaŋ u aan ki kan ke nima chee aakor aa piir, li mu aa nyoo, kaa man sakpen kan, utotoor nyan u ŋa nibaa chee, u li bi ki ti saa iwiin ilole.
Ni yaa moo pɔr kpee kan, utotoor len ke waa bi chain le ki kpa tiwon aaween i bir na.
Ni yaa kaa moo pɔr kpee le ki yann cha kibuweek kan, utotoor ngbaan len ke u bi chain.
Tiwantonn le yaa see unii, le mbuun ngbaan yaa piir, bee mu ponn ni man chaun kan, utotoor ŋaŋ u. Mbuun ngbaan yaa nyoo, le nima chee aakor yaa piir kan, ni ye tiwon aaween i bir na le koo mu ponn ni, le utotoor ga len ke udaan ngbaan aa bi chain.
Mu yaa kaa nyoo, kaa man sakpen, le nima chee aakor aa piir kan, utotoor nyan u ŋa nibaa chee, u li bi ki ti saa iwiin ilole.
Le utotoor ga ki gir lik u winlole daal, mu yaa moo pɔr kpee kan, ni ye tiwon aaween i bir na la; utotoor ga len ke udaan ngbaan aa bi chain.
Ni yaa kaa pɔr kpee, aan naah man pu na mu yaa kaa kpee kan, naa ye tiwon aaween i bir na.
Utotoor ga len ke u bi chain, ba pu?
ni ye tiwantonn aah nan see u pu na aabuweek la.
Ni ponn ni, uja, bee upii yaa kpa mbuun uyil, bee ulangbachuun pu kan, ni cha utotoor lik mu.
Mu yaa nyoo aan mu ponn ni aakor yaa bi ke nkonyon na, kaa wiir kan, ni ye tiwon aaween i bir na la, le utotoor bui ke waa bi chain.
Tɔ, n‑yoonn mu utotoor lik u, aan mbuun ngbaan aa nyoo, le nima chee aakor aa ŋan na kan, ni nyan udaan, u li bi nibaa chee ki ti saa iwiin ilole.
Le winlole daal kan, utotoor ki gir lik mbuun ngbaan, le mu yaa kaa ki pɔr kpee, kaa kpa tikor ti bi ke nkonyon na, ki mu aa ki nyoo kan, udaan ngbaan kuu tikor ti mann goln mbuun chee na.
Le utotoor ga ki gir cha u li bi waah nan koo nin chee na ki ki saa iwiin ilole.
Winlole daal kan, utotoor ki gir lik u, mbuun ngbaan yaa kaa pɔr kpee, kaa ki nyoo kan, utotoor len ke u ŋa chain a.
Le udaan ga finn waawanpeenkaan aan ki ŋa chain.
Tɔ, utotoor yaa len ke u bi chain, aan nee aapuwɔb, mbuun ngbaan ki pɔr kan, utotoor ki gir lik u. Mu yaa pɔr kan, utotoor taa ki lik ke mu aakor ŋan aan mu aa ŋan; ni ye le ke udaan ngbaan aa bi chain.
Utotoor yaa lik ki dakl ke mbuun ngbaan aa ki pɔr, le tikopɔnn piin ki pa libuul ni kan, mbuun yann le na, utotoor len ke u ŋa chain a. Uja bee upii yaa kpa uwon nibaa chee ni piin kan, ni cha utotoor lik u. Nima chee yaa kaa piin sakpen kan, ni ye tiwan ni kaa bir na le nyan nima chee, udaan ngbaan bi chain.
-Uja aayikpir yaa gui ugbangbataab bee uyigbeer kan, nima aan cha u ŋa tijɔŋdaan.
Ni yaa ye ke mbuun mu man chaun na bi uyil nin chee gui na kan, ni ye tiwon aaween i bir na la.
Utotoor lik u, aan ki yaa kan ke ni man ki piin ki ye mbuun kan, utotoor len ke waa bi chain, ba pu?
ni ye tiwon aaween i bir na la, le ki bi uyil pu.
Unii u kpa tiwon aaween i bir na li peeni tikekekpir, ki taa chaa uyikpir, ki di likekeln biin umɔb wɔb, aan ki li tar mpɔɔn pu ke, “Maah bi chain, maah bi chain.” Kikɔŋ ngbaan yaa bi u pu ki ti saa buyoonn na kan, waa bi chain, le ni cha u nya linampal biken chee, ki ti li bi ubaa.
Lipɔpɔl aabɔr -Tiwanpeenkaan, bee likekeln aawan ni bi di tiwakor aakor, bee tikokonn luu ni, bee ngban aawanpeenkaan ni bi di ngban ŋa ni na, yaa ŋa lipɔpɔl, li yaa ye liŋaankal bee limamaln kan, ni di tiwan ngbaan mɔk utotoor, ba pu?
ni ye tiwan ni ga pɔr na la.
Le utotoor ga lik tiwan ngbaan mbamɔm, ki di ni bil nibaa chee ki ti saa iwiin ilole.
Winlole daal kan, u ki gir lik ni, le lipɔpɔl ngbaan yaa moo kpee kan, tiwan ngbaan aa bi chain.
Utotoor di ni see mmii ni, ba pu?
lipɔpɔl ngbaan ga pɔr, le ni ŋan ke bi di ni see mmii ni.
Tɔ, u yaa lik tiwan ngbaan, aan lipɔpɔl aa ŋa ni pu kpee kan, utotoor cha bi finn ni, aan u ki di ni bil ki ti saa iwiin ilole.
U yaa ti ki lik ni, aan lipɔpɔl ngbaan yaa kaa kpeln naabimbin, ki mu aa ŋa kpee kan, tiwan ngbaan aa nin bi chain, ni yaa ye ke lipɔpɔl ngbaan piin kinyaan wɔb bee tibir wɔb kan, ni see ni mmii.
Tɔ, ni yaa ye ke n‑yoonn mu bi finn ni na, le utotoor ki gir lik ni, aan ni wuur kan, u chuu nin chee lipɔpɔl ngbaan baan na, ki kar nyan ni tiwan ngbaan pu.
Lipɔpɔl yaa ki gir nyan ni pu kan, ni bi pɔr kpei la, uwandaan see ni mmii ni.
Tɔ, u yaa finn tiwan ngbaan, aan lipɔpɔl wuur ki nyan doo kan, u ki gir finn ni lelee, le ni ga ki ŋa chain.
Nima pu na, lipɔpɔl yaa baan tiwanpeenkaan, bee likekeln aawan ni bi di tiwakor aakor, bee tikokonn luu ni na, bee ngban aawan ni bi di ngban ŋa ni na, nkaal mue le ni ga dii ki toor ni.
Tiwon aaween i bir na aatork Uwumbɔr nan di ikaal imina tii Moses ki joo cha tiwon aaween i bir na aah ti doo unii pu kan, baah ga toor pu ki ŋa u chain na.
Nwiin mundaal bi ga toor ki ŋa u chain na, ni li joo ni u utotoor chee.
Le utotoor ga di u nya n‑gbaan ki di u buen nibaa chee ki ti lik u.
Le iween ngbaan yaa doo u pu kan, utotoor ga cha bi li joo ni ŋinanjel ŋilee ki kpee santina aadɔ, ni ŋŋmin maman, ni nkiisuk pu.
Le utotoor cha bi kɔr linanjel libaa, tiyakr aasambil li nnyunbun aanyunpɔm bi li ponn ni na aapaacham.
U ga di linanjel li gur baa kɔr na, ni santina aadɔ, ni ŋŋmin maman, ni nkiisuk, ki di bɔ baah kɔr linanjel li na aasin ni, ki di mu yɔk yɔk uweendaan ngbaan pu nfum mulole, ki bui ke u ŋa chain a. Linanjel li gur waa kɔr li na, utotoor di li lii aan li fii buen.
Le udaan ngbaan finn waawanpeenkaan, ki kuu waakor mɔmɔk aan ki fu nnyun; le kitork ngbaan ga ŋa u chain.
U yaa kun linampal kan, u taa koo waadichal ni, u li bi lipaal ki tii saa iwiin ilole.
Winlole daal kan, u ki gir kuu uyikpir, ni ulangbaln, ni tinimbikee, ni tikor timɔk bi uwon pu na; u ki finn waawanpeenkaan mɔmɔk ki fu nnyun le ki nin ŋa chain.
Winiin daal kan, u li joo ni ipihjabi ilee, ni upihsal, timɔk li ye libiln libaa aawakor ti ŋan na, ni boroboro aayon mu olif aakpan ŋmal mu ponn ni na kuruwaa bitaa, ni olif aakpan likpalbageln.
Le utotoor ga di uweendaan ngbaan, ni tiwan nimina mɔmɔk buen Uwumbɔr aanimbiin ni, Waabool aabisamɔb chee.
Utotoor nyan upihjabo ubaa ki kpee nkpan pu, ki di toor kitork aan ni li ye lipɔln aapam aatork.
U di ni toor, ni li ye ipiinkpaan tii Uwumbɔr aan utotoor li yeh tiwan ngbaan.
U kɔr upiih ngbaan chain aapepel, nin chee bi joo tiwakor toor titunwanbir aatork na, ni kitork ki bi joo seer mmii ni na wɔb.
U ŋa kina, ba pu?
lipɔln aatork ye utotoor yaan ki bi chain, ke titunwanbir aatork na.
Utotoor ban upihbo ngbaan aasin ki di ŋa uweendaan ngbaan aaŋangii aatafalan ni, ni uŋangii aaŋanbijak pu, ni utaagiil aataŋanbijak pu.
Utotoor ban olif aakpan ngem ŋa uŋangan aaŋaapɔtan ni, ki di uŋangii aaŋanbik bɔ mu ni, ki di yɔk yɔk Uwumbɔr aanimbiin ni, nima chee, nfum mulole.
U ga ki ban nkpan ngem mu bi uŋaapɔtan ni na, ni upihbo ngbaan aasin, ki di ŋa baah bi toor unii u bi ŋa u chain na aaŋangii aatafalan ni, ni uŋangii aaŋanbijak pu, ni utaagiil aataŋanbijak pu.
Nkpan mu gur uŋaapɔtan ni na, u di kpir uja ngbaan aayil pu.
U yaa ŋa kina kan, u toor ki ŋa udaan ngbaan chain le na.
Le utotoor ga ki toor titunwanbir aachapinn aatork mu ki ŋa udaan chain.
Nee aapuwɔb, le u ga kɔr kiwakork, ki toor kitork ki bi joo seer mmii ni na, ki di tijikaar aatork kpee, ki ŋa ni kitork aabimbiln pu.
Kina le utotoor ga toor ki ŋa u chain, le udaan ngbaan ga ŋa chain.
Unii ngbaan yaa ye ugiin le kaan ŋmaa tii naah ye pu na kan, u li joo ni upihjabo ubaa ki nan toor lipɔln aatork aan bi di toor ki ŋa u chain, i ye ipiinkpaan le ki tii Uwumbɔr, le utotoor le yeh tiwan ngbaan.
U ki li joo ni boroboro aayon kuruwaa ubaa, ki di olif aakpan ŋmal mu ni, ki nan di tii tijikaar aapiin aatork, ki kpee olif aakpan likpalbageln.
U ki li joo ni ŋinanjel ŋilee, bee ŋibɔrnanjel ŋilee.
U di libaa toor titunwanbir aatork, ki di liken toor kitork ki bi joo seer mmii ni na aatork.
Winiin daal aan bi ga toor ki ŋa u chain na, u li joo ni tiwan ngbaan utotoor chee, Uwumbɔr Aabool aabisamɔb chee.
Utotoor ga di upihjabo ni olif aakpan, ni ye ipiinkpaan na, ki di tii Uwumbɔr; utotoor yeh tiwan ngbaan.
U ga kɔr upihjabo ngbaan, le ki di waasin ngem ki ŋa unii ngbaan aaŋangii aatafalan pu, ni uŋangii aaŋanbijak pu, ni utaagiil aataŋanbijak pu.
Le utotoor ga bar nkpan ngem ki di ŋa uŋangan aaŋaapɔtan ni, aan ki di uŋangii aaŋanbik bɔ mu ni, ki di yɔk yɔk Uwumbɔr aanimbiin ni, nima chee, nfum mulole.
U ki di nkpan mu ŋa unii ngbaan nin chee u ba di nsin ŋa na, unii ngbaan aaŋangii aatafalan pu, ni uŋangii aaŋanbijak pu, ni utaagiil aataŋanbijak pu.
Nkpan mu gur uŋaapɔtan ni na, u di kpir unii ngbaan aayil pu, le ki toor chain aatork.
Le u nin di linanjel libaa, bee libɔrnanjel libaa toor titunwanbir aatork, ki di liken toor kitork ki bi joo seer mmii ni na, ki kpee njikaabim aapiin aatork pu.
Kina le utotoor ga ŋa ki toor kitork ki ŋa udaan ngbaan chain.
Nkaal mu uweendaan u ye ugiin aan iween ngbaan doo u pu, u ban ke u toor ki ŋa ubaa chain na, le na.
Lidichal ni aapɔpɔl aabɔr Uwumbɔr nan ki len Moses ni Aaronn chee tibɔr timina: Ni yaa ti koo Kanaann aatiŋ ki m ban m di tii nimi ki li ye nimi yaan na kan, lipɔpɔl yaa ŋa unii aadichal ni kan, u buen utotoor chee ki ti bui u lipɔpɔl ngbaan aabɔr.
Le utotoor cha bi nyan tiwan nimɔk bi lidichal ngbaan ni na aan u nin koo ki ti lik lipɔpɔl ngbaan; ni yaa kaa ye kina kan, tiwan ngbaan mɔmɔk aan ki li bi chain.
Le u ga koo lidichal ngbaan ni ki ti lik lipɔpɔl ngbaan.
U yaa kan ke lipɔpɔl ngbaan ŋa tiwan ni wuun ki bi ke liŋaankal, bee nimamann na, ki baa ligoln pu kan, u nyan lidichal ngbaan ni, ki laŋ li, ki ti saa iwiin ilole.
Winlole daal kan, u ki gir ti lik.
U yaa kan ke lipɔpɔl ngbaan kpee kan, u cha bi nyan ŋifakuu ŋi pu lipɔpɔl ngbaan baa na, ki nyan ŋi kitiŋ aagbaan, ki di ŋi mee nin chee aa bi chain na.
Nee aapuwɔb, u cha bi pɔkr nyan titan mɔmɔk, ponn ni aagon pu, ki di titan ngbaan nya kitiŋ ni, ki di ti mee nin chee aa bi chain na.
Le bi ki ban ŋifakuu yayan ki di saŋ ŋimana aabuul ni, ki pɔ ponn ni, ni mɔmɔk.
Bi yaa nyan ŋifakuu ki pɔkr lidichal ngbaan ponn ni kina, ki ki gir pɔn aan lipɔpɔl ngbaan ki gir ŋa kan, utotoor ki gir koo li ponn ni ki ti lik; lipɔpɔl yaa ki nyan kan, lidichal ngbaan aa ki bi chain.
U cha bi gbaa wii lidichal ngbaan, ki faa laafakuu, ni idɔ, ni titan timɔk bi di pɔn na, ki nyan ni mɔmɔk kitiŋ aagbaan, ki di buen ti mee nin chee aa bi chain na.
N‑yoonn mu bi laŋ lidichal ngbaan aan unii koo li ponn ni na, waa ki bi chain le ki ti saa kijook wɔb.
Unii umɔk doon, bee u jin tijikaar lidichal ngbaan ni na, u finn waawanpeenkaan mɔmɔk.
N‑yoonn mu bi pɔkr ponn ni aagoln ngbaan ki gir pɔn na, nee aapuwɔb, utotoor yaa koo u ti lik, ki kan ke lipɔpɔl aa ki gir nyan kan, u len ke lidichal ngbaan ŋa chain a, ba pu?
lipɔpɔl ngbaan aa ki bi, baah pɔkr titan na, bi nyan lipɔpɔl doo a. U yaa ban u toor ki ŋa lidichal ngbaan chain kan, u ban ŋinanjel ŋilee, ni santina aadɔ, ni ŋŋmiman, ni nkiisuk.
U ga kɔr linanjel ngbaan libaa, tiyakr aasambil li bi di nnyunbun aanyupɔm ŋa li ponn ni na aapaacham, le ki di santina aadɔ, ni nkiisuk, ni ŋŋmiman na, ki kpee linanjel li gur baa kɔr na bɔ waah ba ku linanjel li na aasin, ni nnyunpɔm na ponn ni, aan ki di yɔk yɔk lidichal ngbaan ni, nfum mulole.
Kina le u ga di linanjel ngbaan aasin, ni nnyunpɔm, ni linanjel li fu na, ni santina aadɔ, ni nkiisuk na, ni ŋŋmiman na, ŋa lidichal ngbaan chain.
Le u cha linanjel li fu na fii nya kitiŋ ni ki buen timoor ni.
U ga ŋa kina le ki toor lidichal ngbaan chain, le li ŋa chain.
Ikaal i m di tii nimi ki joo cha tiwon aaween i bir na, -ni ibuun, ni ŋichakpelar, ni tiwanduunkaan, ni lipɔpɔl li ŋani ŋikeken bee ŋidichal ni na, le na.
Ikaal ngbaan le mɔk tiwan ni ye chain, ni ni kaa ye chain na.
Tiwan ni ŋani unii tijɔŋdaan na aabɔr Uwumbɔr nan ki di ikaal imina tii Moses ni Aaronn ke bi di mɔk Israel yaab.
N‑yoonn mu uja aachakpaln ni ti nyan tinar na kan, tinar ngbaan pu na, waa ki bi chain.
Ni yaa ye ke ti nya tibaa pu, bee ti yaa ŋeeb li kan, tima pu na, waa bi chain.
U yaa doon tiwandookaan ni pu na, bee u kal ni pu kan, tiwandookaan ngbaan aa ki bi chain.
Unii umɔk meeh tiwandookaan ngbaan, bee u kal tiwan nimɔk pu uja ngbaan kal na kan, u finn waawanpeenkaan ki fu nnyun, kaan li bi chain ki ti saa kijook wɔb.
Sin umɔk meeh uja u tinar nya u ni na kan, finn saawanpeenkaan mɔmɔk, ki fu nnyun, le saan li bi chain ki ti saa kijook wɔb.
Uja u tinar nya u ni na yaa tii timɔɔtan lɔb sin u bi chain na kan, finn saawanpeenkaan ki fu nnyun, le saan li bi chain ki ti saa kijook wɔb.
Uja ngbaan yaa kal tiwankaakaan nimɔk pu na kan, naa ki bi chain.
Le unii umɔk meeh waah kal tiwan ni pu na kan, udaan aa ki bi chain ki ti saa kijook wɔb.
Unii yaa tun waah kal tiwan ni pu na kan, u finn waawanpeenkaan ki fu nnyun mu, kaan li bi chain ki ti saa kijook wɔb.
Uja ngbaan yaa kaa ŋir uŋaal ki meeh unii u na kan, udaan ngbaan finn waawanpeenkaan ki fu nnyun, le waan li bi chain ki ti saa kijook wɔb.
Tiyakr aabuul limɔk uja ngbaan meeh na, ni gbaa wii li; le ni yaa ye idɔ aasambil kan, ni ŋir ŋi mɔmɔk.
Nee aapuwɔb na, waaween ngbaan yaa doo kan, u li bi ki ti saa iwiin ilole daal, aan ki nin finn waawanpeenkaan, ki fu nnyunbun aanyunpɔm, le u ga ŋa chain.
Winiin daal kan, u ban ŋinanjel ŋilee, bee ŋibɔrnanjel ŋilee, ki di buen Uwumbɔr Aabool aabisamɔb chee, ki ti di tii utotoor.
Utotoor ga di linanjel libaa toor titunwanbir aatork, ki di liken mu toor kitork ki bi joo seer mmii ni na.
Kina le u ga toor ki ŋa udaan ngbaan chain.
N‑yoonn mu uja daŋ tidaŋ ki nyeen tijar gbaa ubaa na, u fu uwon mɔmɔk nnyun, ki mu aan ki li bi chain ki ti saa kijook wɔb.
Tijar ngbaan yaa lir likekeln, bee ngban pu kan, ni finn tiwan ngbaan, le naan li bi chain ki ti saa kijook wɔb.
Uja yaa doon upii chee doo kan, bi mɔmɔk fu nnyun, ki mu aan ki li bi chain ki ti saa kijook wɔb.
N‑yoonn mu upii kan mpiikpen na, waa ki bi chain ki ti saa iwiin ilole.
Unii umɔk meeh u na kan, waa ki bi chain ki ti saa kijook wɔb.
Tiwan nimɔk u kal, bee u doon ni pu, ki joo mpiikpen na, tiwan ngbaan aa ki bi chain.
-Unii umɔk meeh waawandookaan, bee tiwan nimɔk u kal ni pu na kan, u finn waawanpeenkaan, ki fu nnyun, udaan mu aan li bi chain ki ti saa kijook wɔb.
Uja yaa doon upii ngbaan chee buyoonn u joo mpiikpen na kan, waah kaa bi chain pu na le cha uja mu ŋa tijɔŋ, le uja ngbaan mu aan li bi chain ki ti saa iwiin ilole, le waah doon tiwandookaan ni pu na mu aa bi chain.
Upii aapiikpen yaa doo aan nsin beenin nya, ni mu aa ki ye mpiikpen pu, le nsin ngbaan nya kaa door kan, waa bi chain, le ni bi ke waah joo mpiikpen kan, waah kaa bi chain pu na la.
N‑yoonn mu nsin ngbaan beenin nya na, tiwandookaan nimɔk u doon ni pu na, ni tiwan nimɔk u kal ni pu na, aa ki bi chain.
Le unii umɔk meeh tiwan ngbaan na mu aa ki bi chain, see u finn waawanpeenkaan, ki fu nnyun, kaan li bi chain ki ti saa kijook wɔb.
Nee aapuwɔb, nsin ngbaan yaa gii kaa ki nya kan, u li bi ki ti saa iwiin ilole daal le ki nin ŋa chain.
Winiin daal kan, upii ngbaan ban ŋinanjel ŋilee, bee ŋibɔrnanjel ŋilee, ki di buen Uwumbɔr aanimbiin ni, Waabool aabisamɔb, utotoor chee.
Le utotoor ga di libaa toor titunwanbir aatork, ki di liken mu toor kitork ki bi joo seer mmii ni na aatork.
Kina le u ga toor ki ŋa upii ngbaan chain.
Uwumbɔr nan bui Moses ke u sur Israel yaab baah kaa bi chain pu na, nima kan, bi li nyi ki taa bii Waabool li u bi li ponn ni, ki si bikaasisik ni na, ke bi yaa bii li kan, u ga ku bi.
Ikaal imina le ye ki joo cha uja u tinar nya uchakpaln ni, bee u yaa nyeen tijar gbaa ubaa, bee upii u bi mpiikpen ni na, bee upii u joo mpiikpen aan uja doon u chee na aabɔr wɔb.
Titunwanbir aatork aawiindaal Aaronn aajapɔtiib bilee na aah nan di mmii mu kaa bi chain, ki see tulalee aayon tii Uwumbɔr aan ki kpo na aapuwɔb, le Uwumbɔr len Moses chee ke, “Bui aakpel Aaronn ke u taa li koo Chain Chain Aapepel ni, nin chee likekeln gii Libool ngbaan ni na yɔl yɔl, see n‑yoonn mu u ga koo ni ponn ni na ti fuu, ba pu?
nima chee le m bi ntaalangbam ni, Maakaal Aadakaa aabiil aapaacham.
U yaa yii ki koo kan, u ga kpo.
N‑yoonn mu u ti joo ni unaajabo u nan toor titunwanbir aatork, ni upihja u u joo ni u nan toor kitork ki bi joo seer mmii ni na, le u ga ŋmaa koo nima chee.” Uwumbɔr nan ki di baah ga li ŋani pu na tuk u. Waahr aan Aaronn koo Chain Chain Aapepel ni na, see u fu nnyun, ki di utotoor aawanpeenkaan peen: nima le ye ŋitanyaan aabɔkul ni lipeetugeln, ni ligbapapaln, ni kiyikpupuk.
Israel yaab mɔmɔk ga kpaan tii Aaronn iŋoja ilee u di toor titunwanbir aatork, ni upihja u di toor kitork ki bi joo seer mmii ni na aapiin aatork.
U di unaaja toor kitork ki nyan ubaa, ni waamaal aatunwanbir.
Le u ga di iŋoja ilee na buen Uwumbɔr aanimbiin ni, Waabool aabisamɔb chee.
U ban ŋitakpal ŋilee nima chee ki daan libaa pu ke, “Uwumbɔr yaan,” ki daan liken pu ke, “Titunwanbir aanyam aaŋoob,” ki too inaan.
Le Aaronn ga di uŋoob u ye Uwumbɔr yoo na, ki di toor titunwanbir aatork ki tii u. Uŋoob u ye titunwanbir aanyam aaŋoob na, Aaronn ga di u tii Uwumbɔr, u fuub, aan bi di u buen kipɔɔk ni, ki ti di u lii, u li cha, le u ga di binib ngbaan aatunwanbir buen.
N‑yoonn mu Aaronn di unaaja na toor titunwanbir aatork ki nyan ubaa, ni waamaal aatunwanbir na, u yoor mmii aasambil ki ban kitork aabimbiln pu mmiisakɔl, ki lee tulalee aayon mu nu mɔ na iŋaal ilee, aan ki li joo ni Chain Chain Aapepel ni.
Uwumbɔr aanimbiin ni, nima chee, u di tulalee aayon ngbaan paan mmii pu, lisambil ni, le iŋmanyuu ga fii biin Uwumbɔr Aakaal Aadakaa aabiil pu, nima kan, waan kan libiil ngbaan, ki kpo.
U ga di uŋanbik bɔ unaaja na aasin ni, ki di ngem yɔk yɔk libiil ngbaan aamɔb pu, ki di ngem yɔk yɔk Uwumbɔr Aakaal Aadakaa chee, nfum mulole.
U yaa ŋa kina doo kan, u kɔr uŋoja ki di toor binib ngbaan aatunwanbir aatork, ki li joo ni waasin Chain Chain Aapepel ni, aan ki nan di mu yɔk yɔk Uwumbɔr Aakaal Aadakaa chee, ni waabiil pu, ke waah di unaaja aasin ŋa pu na.
Kina le u ga toor ki ŋa Chain Chain Aapepel ni chain, ki nyan Israel yaab aah kaa bi chain pu na, ni baatunwanbir.
U ŋa Libool ngbaan kina, ba pu?
li si binib ngbaan aah ka pu na aakaasisik ni la, le baa bi chain.
N‑yoonn mu Aaronn koo Chain Chain Aapepel ni, u ti toor aan ki ŋa ni chain, ki ki nya ni na, unii ubaa taa li bi Libool ngbaan ni.
N‑yoonn mu u toor ki ŋa ubaa, ni waamaal, ni binib ngbaan chain na, u nyan buen kitork ki bi joo seer mmii ni na aabimbiln chee, ki ti ŋa li chain.
U ban unaaja aasin ngem, ni uŋoja aasin ngem, ki di ŋa libimbiln ngbaan aamɔju aalɔlɔ ni.
U di uŋanbik bɔ nsin ngbaan ni, ki di ngem yɔk yɔk libimbiln ngbaan pu nfum mulole.
Kina le u ga ŋa li, ki nyan li Israel yaab aatunwanbir ni, ki ŋa li chain.
Uŋoob u nyani baatunwanbir na aabɔr N‑yoonn mu Aaronn toor Chain Chain Aapepel, ni Uwumbɔr Aabool aapepel li gur na, ni kitork aabimbiln doo na, u di uŋoob u nyani baatunwanbir na, ki di siin Uwumbɔr aanimbiin ni.
U di uŋaal ilee paan uŋoob ngbaan aayil pu, ki kpiir Israel yaab aatunwanbir, ni baah yii Uwumbɔr aamɔb pu na mɔmɔk, ŋa uyil pu, ki nyan uja ubaa, u jenn uŋoob ngbaan buen kipɔɔk ni.
Le uŋoob ngbaan ga di baatunwanbir ti bi u pu na buen nin chee binib aa bi na.
Nee aapuwɔb le Aaronn ga gir koo Libool na ponn ni, ki ti peer waatotoor aawanpeenkaan ni u ba pee ki di koo Chain Chain Aapepel ni na, ki di leen li ponn ni.
U ban nnyun ki fu mu, chain aapepel ni, ki ki di ubaa aawanpeenkaan peen.
U yaa ŋa kina doo kan, u nya ki ti toor kitork ki bi joo seer mmii ni na, ki nyan ubaa, ni Israel yaab mɔmɔk mu aatunwanbir.
U di kiwakork ki u di toor titunwanbir aatork na aakpan see mmii, kitork aabimbiln paab.
Uja u jenn uŋoob u nyan baatunwanbir na buen kipɔɔk ni na, finn waawanpeenkaan ki fu nnyun waahr aan ki nin kun linampal biken chee.
Unaaja ni uŋoob ni bi di toor titunwanbir aatork na aasin mu bi joo ni Chain Chain Aapepel ni ke mu nyan titunwanbir na, bi di i nya lipaal nibaa chee ki ti see i mmii ni.
Bi di igban, ni tinann, ni tineer mɔmɔk see mmii ni.
Udaan u di ni see mmii ni na finn waawanpeenkaan ki fu nnyun waahr aan ki nin gir kun linampal biken chee.
Baah ga joo titunwanbir aatork aawiindaal pu na aabɔr Ni li dii ikaal imina ki cha n‑yoonn mu choo na mɔmɔk.
Ŋmalole aawinpiik daal kan, Israel yaab, ni biwɔwɔm mɔmɔk bi koo bi chee na kpaan ki lul bumɔb, ki taa tun lituln libaa liyaadaal ngbaan.
Liyaadaal kan, utotoor toor ki nyan binib ngbaan baatunwanbir mɔmɔk ni, ki ŋa bi chain.
Liyaadaal ngbaan ye chain chain aawiin la.
Ni lul bumɔb liyaadaal ngbaan, ki taa tun lituln libaa.
Ni li joo ikaal ngbaan ki cha n‑yoonn mɔmɔk.
Utotoorninkpel u bi di nkpan kpir uyil pu, ki kaan u mbamɔm, ke u nan gaa ute aajal na le ga toor kitork ki nyani titunwanbir na.
U di utotoor aawanpeenkaan peen, aan ki toor Chain Chain Aapepel, ni Uwumbɔr Aabool aapepel li gur na, ni kitork aabimbiln, ni bitotoorb, ni binib ngbaan mɔmɔk ki ŋa ni mɔmɔk chain.
Ni li joo ikaal ngbaan ki cha n‑yoonn mɔmɔk.
Libiln ni kan, ni toor kitork ngbaan nfum mubaa, ki nyan Israel yaab mɔmɔk baatunwanbir ni, ki ŋa bi chain.
Kina pu na, Moses nan ŋa Uwumbɔr aah tuk u pu na.
Nsin aabɔr Le Uwumbɔr bui Moses ke u di ikaal imina di tii Aaronn ni ujapɔtiib, ni Israel yaab mɔmɔk.
-Israel aanii umɔk kɔr unaa, bee upiih, bee uŋoob ki di toor kitork tii Uwumbɔr lipaal nibaa chee, kaa di buen Uwumbɔr Aabool aabisamɔb chee unimbiin ni na kan, u bii Uwumbɔr aakaal la.
U nyan tiwan ni fu na aamɔfal yɔli; waan ki li ye Uwumbɔr aanib ponn ni ubaa.
Nkaal ngbaan aatataa le ye ke Israel yaab mɔmɔk li joo ni baawakor ti bi joo toor kitiŋ ponn ni yɔl yɔl na nan toor kitork tii Uwumbɔr.
Bi li joo i ki nan di tii utotoor, Uwumbɔr Aabool aabisamɔb chee, aan u di toor kimɔbaan aapiin aatork.
Le utotoor ga di nsin mee kpir kpir kitork aabimbiln aapepel mɔmɔk, Libool aabisamɔb chee, ki di nkpan see mmii, aan ni nyan nnumɔɔn, ki li nu mɔ Uwumbɔr chee.
Israel aanib taa ki yii Uwumbɔr ki li kɔr baawakor tisar, ni ŋinampal, ki toor kitork tii kinimbɔŋ.
Israel aanib mɔmɔk li joo nkaal ngbaan ki cha n‑yoonn mɔmɔk.
Israel aanii ubaa, bee biwɔwɔm bi koo ni chee na ubaa yaa toor kitork ki bi joo seer mmii ni na, bee u yaa toor kitork kibaa aaboln nibaa chee ki tii Uwumbɔr, kaa di buen Waabool aabisamɔb chee kan, waan ki li ye Uwumbɔr aanib ponn ni ubaa.
Israel aanii ubaa, bee biwɔwɔm bi koo ni chee na ponn ni ubaa yaa ŋman tinann ti nsin beenin bi ti ponn ni na kan, Uwumbɔr ga daa utafal, udaan ngbaan aan ki li ye Uwumbɔr aanib ponn ni ubaa.
Tiwanfuurkaan mɔmɔk aamɔfal bi nsin ni la, kina pu le Uwumbɔr siin nkaal ke ni nyan tiwakor aasin mɔmɔk ŋa kitork aabimbiln pu, aan mu nyan binib ngbaan aatunwanbir.
Nsin, mu ye limɔfal na, le nyani titunwanbir.
Nima pu le Uwumbɔr tuk Israel yaab ke bi ni biwɔwɔm bi koo bi chee na ubaa taa ŋmɔ tinann ti nsin beenin bi ti ponn ni na.
Israel aanii ubaa, bee biwɔwɔm bi koo ni chee na ubaa yaa buen kikpaŋ ki ku upeel, bee unyoon u ni ga ji u na kan, u kɔr u ki nyan nsin lii kitiŋ, ki di titan biin mu pu.
Ba pu?
tiwanfuurkaan mɔmɔk aamɔfal bi nsin ni la, nima pu le Uwumbɔr bui Israel yaab ke bi taa ji tinann ti nsin bi ti ponn ni na, ke unii umɔk ŋa kina na, waan ki li ye Uwumbɔr aanib ponn ni ubaa.
Israel aanii, bee uwɔwɔnja umɔk jin kiwakork ki kpo kibaa pu, bee upeel yaa chuu kiwakork ki ki ŋman gur na kan, udaan finn waawanpeenkaan ki fu nnyun, ki li kii kijook wɔb aan ki nin ŋa chain.
U yaa yii kan, u ga kan ntafadaan.
Mbimbin mu kaa ŋan na aabɔr Uwumbɔr nan bui Moses ke u tuk Israel yaab ke, “Min le ye Nidindaan Uwumbɔr.
Ni taa dii Ijipt yaab bi ni nan bi bi chee na aah ŋani pu na, bee Kanaann yaab bi aatiŋ pu m joo nimi cha na aah ŋani pu na.
Ni kii ki li joo maakaal ki ŋa maah bui nimi pu na.
Min le ye Nidindaan Uwumbɔr.
Ni li ŋani ki li dii maakaal i m di mɔk nimi na; ni yaa ŋa kina kan, ni ga li kpa limɔfal.
Min le ye Uwumbɔr.” Le Uwumbɔr nan di ikaal imina tuk bi.
Ni taa doon nimi aamaal ni aapii ubaa chee.
Taa koo ki ti doon aana chee ki jinn aate inimɔɔn.
Taa jinn aana inimɔɔn.
Taa koo ki ti doon aate aapuutiib ubaa chee ki jinn aate inimɔɔn.
Taa koo ki ti doon aaninkpan u ye aate aabisal, bee aana aabisal na chee, bi yaa ma u nibaa chee, bee aa ni u yaa kpaan lichiln kan, naa ŋan ke aa doon u chee.
Taa koo ti doon upii u ye aayaabil na chee; ni ga li ye inimɔɔn le ki tii si.
Taa koo aatewaa, bee aatekpel aabisal chee, ba pu?
u mu ye aaninkpan la.
-Taa koo ki ti doon aapuul chee, naa ŋan ke aa doon aate aaninkpan, bee aanakpel, bee aanawaa chee.
Taa koo ki ti doon aatewaa, bee aatekpel aapuu chee, u mu ye aapuul la.
Taa koo ki ti doon aabipuu chee, bee aakpel, bee aanaal aapuu chee.
Aa taa koo ki ti doon upii u aa doon u chee na aabisal, bee uyaabil chee, bi ye saamaal ni aanib la, le naa ŋan ke aa ŋa kina.
Aapuu yaa beenin bi limɔfal ni kan, aa taa ki yoor unaal, bee ukpel, ki di ŋa aapuu.
Upii yaa joo mpiikpen kan, taa koo ki ti doon u chee, ba pu?
waah bi chain.
Taa koo ki ti doon aaŋeen aatɔ aapuu chee; ni ga cha ni taa ki li bi chain.
Taa di nimi aabim tii ke bi di toor kitork tii liwaal Molek, ba pu?
ni ga joo ni inimɔɔn Nidindaan Uwumbɔr aayimbil pu.
Uja ubaa taa koo ti doon uja ŋeen aatɔ chee; Uwumbɔr aa gee kina.
Uja taa doon kiwakork chee, upii mu taa cha kiwakork doon u chee; kininsuŋ ngbaan le ga ŋa nimi tijɔŋ.
Ni taa cha tiwan nimina mɔmɔk bii nimi ki ŋa nimi tijɔŋ; kina le binib bi kaa dii Uwumbɔr na ŋani le kaa bi chain, binib kina aaboln le bi kitiŋ ki ni chaa koo ki ni na, le Uwumbɔr ga jenn nyan bi, aan ni gaa ki.
Baah tun pu na le cha kitiŋ ngbaan aa bi chain, le kina pu Uwumbɔr ŋa kitiŋ ngbaan fam, le binib ngbaan aa ŋman bi koo ki ponn ni.
-Bi ŋa inimɔɔn aawan ngbaan mɔmɔk kina, le ki cha kitiŋ ngbaan aa bi chain.
Nima taa ŋa kina kpala.
Ni mɔmɔk, Israel yaab, ni biwɔwɔm bi koo ni chee na, ni li joo Uwumbɔr aakaal, ni waah len pu na mɔmɔk, le kitiŋ ngbaan ga li ŋan tii nimi, kaan yii nimi ke kaah nan yii binib bi nan koo ki ponn ni na.
Ni nyi ke unii umɔk ŋa inimɔɔn aawan nee na, waan ki li ye Uwumbɔr aanib ponn ni ubaa.
Le Uwumbɔr bui ke, “Ni kii ki li joo maah di ikaal i tuk nimi na, ki taa dii binib bi koo kitiŋ ngbaan ni na aah ŋani pu na ki cha baabimbin ngbaan bii nimi, ki ŋa nimi tijɔŋ.
Min le ye Nidindaan Uwumbɔr.”
Mbimbin chain ni mbamɔn aakaal Uwumbɔr nan bui Moses ke u tuk Israel yaab ke, “Ni li bi chain, ba pu?
min Nidindaan Uwumbɔr bi chain la.
Ni mɔmɔk li pak nitetiib ni ninatiib, ki li joo Likpaakool daal ke maah siin pu na.
Min le ye Nidindaan Uwumbɔr.
“Ni taa yii mi aan ki li dooni ŋiwaa, ni taa di tikur naan ŋiwaa ki doon ŋi.
Min le ye Nidindaan Uwumbɔr.
“N‑yoonn mu ni kɔr kiwakork ki ŋa kimɔbaan aatork na, ni li joo ikaal i m tuk nimi na, le m ga gaa kitork ngbaan.
Bundaal ni kɔr kitork ngbaan aawakork na kan, ni ŋmɔ tinann ngbaan liyaadaal, ni kitaak ki ga ki woln na.
Wintaa daal, tinann ngbaan yaa ki gur kan, ni taa ŋmɔ ti, ni see ti mmii ni, ba pu?
taa ki bi chain, le umɔk ŋman ti na kan, maan ki gaa waapiin aatork.
Unii umɔk ŋman ti na aabɔr ga bii, ke waa lik faar tiwan ni bi di tii mi na, waan ki li ye maanib ponn ni ubaa.
“Ni yaa bi chee tijikaar, nimi aasar ni kan, tijikaar ti bi mmogbaan na, ni taa chee ti, ki taa ki gir buen naah chee nimi aasar ti ni na, ki ti lɔi tijikaar ti gur na.
Ni taa ki gir buen nimi aasubil aasar ni, ki ti lɔi ŋisubil ŋi gur, ni ŋi lir kitiŋ na; di cha ŋi man, aan bigiim ni biwɔwɔm buen ti lɔi.
Min le ye Nidindaan Uwumbɔr.
“Ni taa su kinaayuk, bee ni ji niŋeen aatɔ pem pem, bee ni gii inyamɔn.
Ni yaa kaan ŋmaa giin tipuur kan, ni taa puu ti maayimbil pu.
Mbimbin kina joo ni inimɔɔn le maayimbil pu.
Min le ye Nidindaan Uwumbɔr.
“Ni taa ji unii ubaa pem pem, bee ni gaa waawan.
Unii yaa tun saatuln kan, pɔɔn aabaa ki pa u, ki taa cha ni woln kitaak.
Ni li san min ijawaan man, ki taa puun lii utafakpaa pu, ki taa di tiwan bil ujoon aasan ni ke u gbeer ki lir.
Min le ye Nidindaan Uwumbɔr.
“Ni yaa bi ji unii tibɔr kan, ni len ibamɔn ki li kpa kipak; ni yaa ji ugiin tibɔr kan, ni taa li kpa imaagann, ki mu taa li san biwankpadam ijawaan.
Ni taa li geei inyamɔn paani unii ubaa.
Bi yaa bi ji unii ubaa aabɔr aan u ban u nyan nkun ni, aan aa nyi ke u kpa mbamɔn kan, ter u ki gaa u lii.
Min le ye Uwumbɔr.
“Aa taa li joo aaŋeen aatɔ liŋuul; pɔɔn aabaa ki toor nimi aabɔr ni man, nima kan, saan tun titunwanbir u pu.
Aa taa li ban ke aa teen ubaa bakaa, ki li nan udaan ki cha n‑yoonn mɔmɔk, tɔ, aa li gee aaŋeen aatɔ ke saah gee aabaa pu na.
Min le ye Uwumbɔr.
“Ni li joo maakaal.
Ni taa di linampal aawakor ti kaa kpaa na kpaan tɔb chee ke ti dur.
Ni taa di njikaabim mulee aabɔŋ kpaan bu bukpaab bubaa ni, ki taa di tikokonn ni tiwan ni kaa ye tikokonn na ŋmal tɔb ni ki di ŋa tiwanpeenkaan.
“Uja yaa puu ke u ga di waanaagbiipiibo kooh tii uja ŋeen aatɔ ke u li ye upuu, le uja u ban u daa upiibo na yaa kaa kee pan, le uja uken yaa doon upiibo ngbaan chee kan, ni daa bitafal, ni taa ku bi; ba pu?
unaagbiipii ngbaan laa beenin ye udindaan yoo la.
Uja ngbaan li joo ni upihja Maabool aabisamɔb chee, ki nan pa lipɔln aatork.
Le utotoor ga toor ki ŋa u chain ki nyan u waatunwanbir ni, le min Uwumbɔr ga di cha pinn u.
“Ni yaa ti fuu Kanaann aatiŋ ni, ki bun ŋisubil aasui aaboln i na kan, ni taa kee ji yaasubil ngbaan ki ti saa ŋibin ŋitaa, ba pu?
ni kɔ.
Ŋibin ŋitaa ngbaan ni, ni taa ji ŋi.
Libiln nanar ni kan, ni di ŋisubil ngbaan mɔmɔk tii mi Uwumbɔr, ni li ye nimi aadoon aatork.
Libiln ŋmuŋmur ni kan, ni ga ŋmaa ji ŋisubil ngbaan.
Ni yaa ŋa maah mɔk nimi pu na kan, nimi aasubil aasui ga lu sakpen.
Min le ye Nidindaan Uwumbɔr.
“Ni taa ŋmɔ tinann ti nsin beenin bi ti ni na.
Ni taa li ŋani bibɔɔb aatuln ki ji inyɔk.
Ni taa chee nitapak ni ŋilangban aakor, bee ni daan nimi aawon pu nibaa chee, bee ni geei geei niwon utekpiir pu.
Min le ye Uwumbɔr.
“Ni taa di nibisatiib ŋa tiwaadir ni aadagoob ki jinn bi inimɔɔn; ni yaa ŋa kina kan, ni ga fenn dii ŋiwaa, le kitiŋ ngbaan ga gbiin kidagook aatuln ŋmeen.
Ni li joo Likpaakool aawiin chain, ki li pak nin chee ni dooni mi na.
Min le ye Uwumbɔr.
“Ni taa ban binib bi baa bitekpiib chee tibɔr na aasurm.
Ni yaa ŋa kina kan, ni ga bii nibaa, kaan ki li bi chain.
Min le ye Nidindaan Uwumbɔr.
“Min le ye Uwumbɔr, ni li san mi ijawaan, ki li pak binib bi jer nimi na, ki li nyuŋni bi.
“Ni taa ŋa biwɔwɔm bi koo ni chee na mbiin.
Ni li ŋani bi tiŋann ke naah ŋani niŋeen aatɔtiib Israel yaab biken pu na, ki li gee bi ke naah gee nibaa pu na.
Ni teer ke ni mu nan ye biwɔwɔm le Ijipt aatiŋ ni.
Min le ye Nidindaan Uwumbɔr.
“Ni taa ji tɔb pem pem ki joo tiwan ni kaa ye nibamɔnn na ŋaŋni tiwan aafɔfɔk, ni naanyunyuun, ni naawiwiir.
Ni li joo mbamɔn aawan ŋaŋni tiwan mɔmɔk.
Min le ye Nidindaan Uwumbɔr, le ki nyan ni nimi Ijipt aatiŋ ni.
Ni li joo maakaal ki ŋa maah len pu na mɔmɔk.
Min le ye Uwumbɔr.”
Limɔyiir aatafadaan Uwumbɔr nan bui Moses ke u tuk Israel yaab ke, “Nimi Israel yaab, bee biwɔwɔm bi koo gbɔk nimi na ubaa yaa di nimi aabo ubaa toor kitork tii Liwaal Molek kan, ni mɔmɔk mee ŋitakpal ki ku u. Ubaa yaa di waabo toor kitork tii Liwaal Molek ki bii Maabool, aan laa ki bi chain, ki jinn maayimbil li bi chain na inimɔɔn kan, m ga daa utafal; waan ki li ye maanib ponn ni ubaa.
Nimi maanib bi gur na yaa kaa gar u waah ŋa pu na, kaa ku u kan, min mbaa le ga daa uja ngbaan, ni waamaal, ni bimɔk kpee u pu ki doon liwaal Molek na aatafal.
Baan ki li ye maanib ponn ni bibaa.
“Ubaa yaa buen bibɔɔb chee u ti ban nsurm bitekpiib chee kan, m ga daa utafal, waan ki li ye maanib ponn ni ubaa.
Ni di nibaa tii mi, ki li joo nibaa chain, ba pu?
min le ye Nidindaan Uwumbɔr.
Ni li joo maakaal chain, ba pu?
Min le ye Uwumbɔr, le ki ŋa nimi chain.” Uwumbɔr le nan di ikaal imina mɔk bi: Ubaa yaa len tibɔbir lii ute, bee una pu kan, ni ku udaan, uma le ku ubaa.
Ubaa yaa koo ti doon uŋeen aatɔ Israel aanii uken aapuu chee kan, ni kpaan ki ku uja ni upii ngbaan mɔk bilee.
Uja yaa koo ti doon ute aapuu chee kan, u jinn ute inimɔɔn la, le ni ga kpaan ki ku uja ni upii ngbaan mɔk bilee.
Bima bilee ngbaan le ku bibaa.
Uja yaa koo ti doon ubipuu chee kan, ni kpaan ki ku uja ni upii ngbaan mɔk bilee.
Bima bilee ngbaan le kpaan ki ŋa kininsuŋ aawan ngbaan, ki ku bibaa.
Uja ubaa yaa koo ti doon ujatɔ chee kan, bi kpaan ŋa inimɔɔn aawan la, ni kpaan ki ku bimɔk bilee.
Bima le ku bibaa.
Uja yaa kpaan joo upii ni una, bi li ye upuutiib kan, ni kpaan see bi mmii ki ku bi, ba pu?
bi ŋa inimɔɔn aawan la, ni taa kii kina aabimbin li bi nikaasisik ni.
Uja yaa doon kiwakork chee kan, ni kpaan ki ku uja ni kiwakork ngbaan.
Upii yaa ban ke kiwakork doon u chee kan, ni kpaan ki ku upii ni kiwakork ngbaan.
Bima le ku bibaa.
Uja yaa yoor ute aabisal, bee una aabisal, ki di ŋa upuu kan, ni nyan bi mpaan pu ki jinn bi inimɔɔn, aan ki nyan bi nibaa chee.
U doon uninkpan chee la, ni cha u ji kina aafalaa.
Uja yaa doon upii u joo mpiikpen na chee kan, ni kpaan ki jenn nyan bi nibaa chee, ba pu?
bi kool mbimbin mu bi chain na aakoobil a. Uja yaa doon upuul, bee unawaa chee kan, ni kpaan ŋa bimɔk bilee falaa, ba pu?
bi ŋa kininsuŋ la.
Uja yaa doon utewaa, bee utekpel aapuu chee kan, u jinn utewaa, bee utekpel inimɔɔn a, bi mɔmɔk bilee ga kan ntafadaan, bimɔk bilee aan maa mbim.
Le uja yaa yoor una aabo aapuu kan, bi ga kpo kaa kpa mbim.
U ŋa tiwan ni kaa bi chain na la, le ki jinn una aabo inimɔɔn.
Uwumbɔr nan ki bui ke, “Ni li joo maakaal mbamɔm, ki ŋa maah len pu na mɔmɔk, nima kan, Kanaann aatiŋ ki m ban m di tii nimi na aan yii nimi.
Ni taa gaa kitiŋ ngbaan aanib aakaal; m ban m jenn nyan bakadam ngbaan aan ni koo kitiŋ ngbaan ni.
Baah ŋani tiwan nimɔk na aa ŋan, m nan baabimbin mu bir na sakpen a. M puu ke m ga di kitiŋ ki kpa tiwakor aamoŋmɔpaan ni ŋisubil sakpen na tii nimi ki li ye nimi yaan, le m ga sil di ki tii nimi.
Min le ye Nidindaan Uwumbɔr, le ki nyan nimi nibaa ŋinibol mɔmɔk ni.
Nima pu na, ni lik ki bee ipeel ni inyoon i kɔ na, ni i kaa kɔ na.
Ni taa ji ipeel, bee inyoon i kɔ na.
Min le nyan i ke i kɔ, le ni yaa ji i kan, naan ki li bi chain.
Ni li bi chain aan ki li ye maanib, ba pu?
Min le ye Uwumbɔr le ki bi chain.
M nyan ni nimi ŋinibol mɔmɔk ni ke min baanja le li yeh nimi.
“Uja, bee upii umɔk ye ubɔɔ na kan, ni mae ŋitakpal ki ku udaan ngbaan, unii umɔk ŋa kina na le ku ubaa.”
Bitotoorb aakaal Uwumbɔr nan bui Moses ke u tuk Aaronn aajapɔtiib bi ye bitotoorb na ke, “Unii yaa kpo ki yaa kaa ye aana, bee aate, bee aajapɔɔn, bee aabisal, bee aakpel, bee aanaal, bee aaninkpan u kaa kee mɔn uja na kan, utotoor taa ŋa waakpuul aawan nibaa ki bii ubaa.
Ni yaa ye uchootiib wɔb kan, u taa buen baakpuul ki bii ubaa.
“Utotoor ubaa taa kuu uyikpir, bee u chee ulangbaln, bee u gii uwon nibaa chee ke u wii ikpowiil.
U li bi chain aan ki taa jinn maayimbil inimɔɔn.
Waah joo tijikaar aatork seer mmii ni tii mi na, ni ŋan ke u li bi chain.
Utotoor taa yoor upii u puun ye pateer na, bee upii u puun nyi uja na, bee upii u puun mɔn uja ki ki nyan u chee na, ba pu?
utotoor bi chain la.
Binib mɔmɔk li nyi ke utotoor ye chain aanii la, ba pu?
uma le joo tijikaar aatork tii mi.
Min le ye Uwumbɔr, m bi chain la, le ki ŋa maanib chain.
Utotoor aabisal yaa ŋa ubaa udagoor kan, u jinn ute le inimɔɔn; ni see u mmii ki ku u.
“Utotoorninkpel ye unii u bi di nkpan kpir uyil pu na la, le min Uwumbɔr nyan u ke u tun waatuln ki li peeni bitotoorb aawanpeenkaan, nima pu na, u taa di uyikpir lii ke waan chaar ti, ki taa kar waawanpeenkaan, ke u bi wii ikpowiil la.
-Bi di u tii min Uwumbɔr la, le naa ŋan ke u bii ubaa.
U taa nya Maabool ni ki ti li koo linikpol do, hali ni yaa ye ute, bee una kan, naa ŋan ke u bii Maabool.
U yoor upii u kaa nyi uja na.
U taa kpan ukpopii, ki taa yoor upii u nyan uchal chee na, ki taa yoor pateer mu.
U yoor waanibol ponn ni aapii u kaa nyi uja na.
Ni yaa kaa ye kina kan, waabim bi ba ga li ye chain aabim na aan li bi chain.
Min le ye Uwumbɔr ki nyan u ke u li ye Utotoorninkpel.” Uwumbɔr nan ki bui Moses ke u tuk Aaronn ke, “Aayaabitiib ponn ni aanii ubaa aawon yaa kaa ŋan ki kpa iween kan, u taa di tijikaar aatork tii mi.
Nkaal ngbaan ga li bi kina le ki cha n‑yoonn mɔmɔk.
Uja umɔk aawon aa ŋan na taa ŋa ipiin ngbaan aatork; unii u ye ujoon, bee udeen, bee unii u aanimbil wɔb kpa kidaŋ na, bee unii u aawon kpa kidaŋ na, bee unii u aaŋaal bee utaal faan na; bee unii u ye ugodaan, bee kinigengeŋ, bee unii u kpa inimbiween na, bee unii u kpa tiwon aaween na, bee uja u bi lee u na, taa ŋa kina aatork aatuln.
Aaronn u ye utotoor na aayaabitiib ponn ni ubaa yaa kpa tiwon aaween kina aaboln kan, u taa di tijikaar aapiin aatork tii min.
Unii kina aaboln ga ŋmaa ji tijikaar ti bi di tii min ti ye chain, ni chain chain aajikaar aatork na.
U mu aah kpa tiwon aaween na, u taa duun ni chain aakekeln li bi di gii Libool ni na, ki taa duun ni kitork aabimbiln mu chee.
U taa bii chain aawan nee mɔmɔk, ba pu?
Min le ye Uwumbɔr le ki ŋa tiwan ngbaan chain.” Le Moses nan di tibɔr ngbaan tuk Aaronn, ni ujapɔtiib, ni Israel yaab mɔmɔk.
Kitork aakaal aabɔr Uwumbɔr nan bui Moses ke u tuk Aaronn ni ujapɔtiib ke, “Ni li joo ipiin i Israel yaab di tii mi i bi chain na mbamɔm, aan ki taa jinn maayimbil li bi chain na inimɔɔn.
Min le ye Uwumbɔr.
Saamaal ponn ni aanii ubaa yaa kaa bi chain kan, u taa duun ni ipiin i bi chain aan Israel yaab di tii mi na chee, u yaa kaa bi chain ki ŋa kina kan, waan ki ŋmaa tun lituln kitork aabimbiln taab.
Nkaal ngbaan ga li bi kina le cha n‑yoonn mɔmɔk.
Min le ye Uwumbɔr.
“Aaronn aayaabitiib ponn ni ubaa yaa kpa tiwon aaween i bir na, bee tinar yaa nya uwon pu kan, u taa ji ipiin i bi chain na aatork aajikaar, see bi toor u, u ŋa chain.
Utotoor umɔk meeh tiwan ni meeh utekpiir kaa bi chain na, bee tijar nya u ni, bee u yaa ti ki meeh kiwakork ki kɔ na, bee unii u kaa bi chain na kan, waa ki bi chain.
Utotoor u kaa bi chain na aan li bi chain ki ti saa kijook wɔb, kaan ŋmaa ji ipiin i bi chain na aatork aajikaar mu, see u fu nnyun.
Nwiin yaa lir aan u fu nnyun kan, le u ga ŋa chain ki ŋmaa ji ipiin i bi chain na aatork aajikaar ti ye uyaan na.
U taa ji kiwakork ki kpo kibaa pu, ni upeel aah chuu kiwakork ki ki ŋman gur kaanann na; ni ga cha waan ki li bi chain.
Min le ye Uwumbɔr.
“Bitotoorb mɔmɔk li joo ikaal ngbaan ke maah di i tuk nimi pu na.
Bi yaa kaa joo i kan, baabɔr ga bii, le bi ga kpo, ba pu?
bi yii maakaal i bi chain na.
Min le ye Uwumbɔr le ki ŋa bi chain.
“See unii u ye utotoor aamaal ni aanii na le ga ŋmaa ji ipiin aatork aajikaar ti bi chain na; unii yayan aan ŋmaa ji ti, hali unii yaa ye uchaan le ki koo utotoor chee, bee waatutunn kan, waan ŋmaa ji ti.
Unii mu yaa ye utotoor aanaagbiija le u di waamombil daa u, bee bi ma udaan ngbaan waachiln ni kan, u ga ŋmaa ji tijikaar ngbaan.
Utotoor u aabisal mɔn uja u kaa ye utotoor na kan, waan ki ŋmaa ji ipiin aatork ki bi chain na aajikaar ngbaan.
Tɔ, utotoor aabisal u ye ukpopii, bee u nyan uchal do kaa kpa ubo, ki gir kun ni ute u ye utotoor na do, ki ji waamaal chee na, uma le ga ŋmaa ji ute aah gaal utotoor aajikaar ti na.
Utotoor aamaal ŋmeen aanii le ga ŋmaa ji tijikaar ngbaan.
“Unii yayan u kaa ye utotoor aamaal ni aanii, ki yaa peln jin ipiin aatork ngbaan aajikaar kaa nyi kan, see u gir ban kina aajikaar ki ki ban tiken kpee ti pu, ki pa tii utotoor ngbaan.
Bitotoorb taa lik seen kitork aajikaar ngbaan ki cha unii u kaa ŋeer ke u ji ti na ji ti, kina aabimbin ga bii waabɔr, le udaan ngbaan ga kan ntafadaan.
Min le ye Uwumbɔr le ki ŋa ipiin aatork aajikaar ngbaan chain.” Uwumbɔr nan ki bui Moses ke u tuk Aaronn ni ujapɔtiib, ni Israel yaab mɔmɔk ikaal imina aabɔr: N‑yoonn mu Israel aanii, bee biwɔwɔm bi koo ni chee na, yaa ti ban u toor kitork ki bi joo seer mmii ni, ki pa lipɔln, bee u ban u tii ngeehn aapiin kan, u cha kiwakork ngbaan li ŋan ki taa li kpa iween.
Udaan yaa ban ke Uwumbɔr gaa waapiin aatork kan, u cha ki li ye kijak ki mu taa li kpa iween.
Ni yaa di kiwakork ki kaa ŋan na toor kitork tii Uwumbɔr kan, waan gaa ki.
Ni yaa ti ban ni tii Uwumbɔr kimɔbaan aapiin, bee ni ye lipɔln, bee ni ban ni tii nibaa aageehn aapiin, ki ban ke Uwumbɔr gaa ipiin ngbaan kan, ni cha kiwakork li ŋan.
Ni taa di kiwakork ki jɔb na, bee ki deeni na, bee ki kpa kidaŋ, bee mbuun mu nya kinyuŋ na, bee kiwon pu kpa ligbaln, bee libukakl na, tii Uwumbɔr ipiin.
Ni taa di kiwakork kina aaboln toor tijikaar aatork libimbiln pu.
Ni yaa ye ngeehn aapiin le ni ban ni tii kan, ni ga ŋmaa di kiwakork ki ni gee na ŋa kina aapiin; ni yaa ye tipuur aapɔln aapam kan, naan ŋmaa ŋa kina.
Ni taa di baah kpaa kiwakork ki na, bee ki lee na, ki di toor kitork tii Uwumbɔr.
Nsan aa bi ke ni ŋa kina nimi aatiŋ ni.
Ni taa daa, ki taa gaa uwɔwɔnja chee kiwakork kina aaboln ki di toor tijikaar aapiin aatork ki tii Uwumbɔr.
Tiwakor kina aaboln aa ŋan, le Uwumbɔr aan gaa kitork ngbaan.
-Unaa, bee upiih, bee uŋoob yaa ma kan, ni taa kpaan dabr ubo ngbaan ki nan di toor kitork, ni cha ubo ngbaan saa iwiin ilole, u yaa jer iwiin ngbaan kan, ni ga ŋmaa di u toor tijikaar aapiin aatork.
Ni taa di unaaninkpel ni waanaabo, bee upihninkpel ni waapihbo, bee uŋoninkpel ni waaŋobo kpaan toor kitork liwinbaal.
Ni yaa ban ni toor idoon aatork ki tii Uwumbɔr kan, ni li dii ikaal ngbaan, le Uwumbɔr ga gaa nimi aapiin ngbaan.
Ni ŋmɔ kitork ngbaan aawakork aanann liyaadaal ngbaan ki taa cha ti woln kitaak.
Uwumbɔr nan ki bui ke, “Ni kii tii maah len pu na mɔmɔk; min le ye Uwumbɔr.
Ni taa joo ni inimɔɔn maayimbil li bi chain na pu; ni ŋan ke Israel aanib mɔmɔk bee ke m bi chain la.
Min le ye Uwumbɔr le ki ŋa ni mu chain, le ki nyan ni nimi Ijipt aatiŋ ni, ke m li ye nimi Aawumbɔr.
Min le ye Uwumbɔr.”
Njim aakaal aabɔr Uwumbɔr nan di ikaal imina tii Moses ke u mɔk Israel yaab.
Bi yaa kuun ni tɔb chee ke bi nan doon u kan, baah ga li ji njim mu na sɔ: Ni kpa iwiin iloob, ni di tun nibaa aatuln.
Ni teer ke winlole daal ye Likpaakool la, ni kal fuur liyaadaal.
Liyaadaal kan, ni taa tun lituln.
Ni kuun ni tɔb chee ki nan doon Uwumbɔr.
Uma Uwumbɔr le yeh Likpaakool daal, ni yaa bi nin chee na kan, ni li nyi ke nwiin ngbaan ye Uwumbɔr aawiin la.
Ni di njim mumina mɔmɔk aawiin daal moon, mumɔk ni mu aayoonn.
Lakr‑jer ni boroboro u kaa kpa nnyɔk na aajim Lakr‑jer aajim ye njim mu ni ga ŋa ki pak Uwumbɔr na la, le mu piini libipɔln aajan aaŋmal winpiik ni inaa, nwiin aah lir buyoonn na.
Winpiik ni iŋmu daal le boroboro u kaa kpa nnyɔk na aajim mu piini, le ki yoor liyaadaal ngbaan ki ti saa iwiin ilole, ni taa ŋmɔ boroboro u kpa nnyɔk na.
Iwiin imina aajan aawiin daal, ni kuun ni ki nan doon Uwumbɔr, ki taa tun lituln libaa.
Iwiin ilole ngbaan mɔmɔk daal, ni li joo ni nimi aajikaar aatork ki nan tii Uwumbɔr.
Winlole daal kan, ni mɔmɔk ki kuun ni tɔb chee ki nan doon Uwumbɔr, ki taa tun lituln libaa.
-Ni yaa ti fuu kitiŋ ki Uwumbɔr ban u di tii nimi na ponn ni, aan ni chee nimi aajikaar kan, ni di njan aajikaar ti pue biir na tii utotoor.
Le u ga di ti tii Uwumbɔr, ti li ye ipiinkpaan, aan nima kan, Uwumbɔr ga gaa nimi ti pu.
Likpaakool daal yaa jin ki woln kan, le utotoor ga di ti toor kitork tii Uwumbɔr.
Bundaal ni ga di tijikaar aapiin tii na, ni di ipiin aatork ki bi joo seer mmii ni na kpee ki pu, ni di libiln libaa aapihjabo u ŋan na toor kitork ngbaan.
Ni ban n‑yon kuruwaa bilee, ki di olif aakpan ŋmal mu ni, ki di kpee upihjabo ngbaan pu, ki toor tijikaar aapiin aatork.
Kitork kina aaboln nu mɔ Uwumbɔr chee.
Ni ki ban ŋisubil aadaan kpalba ubaa ki kpee kitork ngbaan pu.
Ni taa pue ji nimi aajikaapɔnn tibaa aan ki nin ban nan tii ipiin, ni taa ŋmɔ ti tikaab, bee ni pu ti, bee ni ŋaan ti, see ni pue ban ti nan tii Uwumbɔr ipiin.
Niyaabitiib mɔmɔk li joo ikaal imina, ki cha n‑yoonn mu choo na, hali bi yaa bi nin chee na kan, bi li ŋani kina.
Ndipɔndaan aatork aajim Likpaakool aawiin mundaal ni joo ni njan aajikaar aapiin ki nan tii Uwumbɔr na, ni piin ki kahn nwiin ngbaan daal ki ti saa ŋikpaakoo ŋilole.
Iwiin piiŋmu ni iŋmu daal, likpaakool lolole yaa jer nwiin mu ga woln na, ni ki ban tijikaapɔnn aapiin ki nan tii Uwumbɔr.
Mmaal mɔmɔk li joo ni ŋiboroboro kpin ŋilelee ki nan tii Uwumbɔr ipiinkpaan.
Ni di n‑yon kuruwaa bilee ŋa boroboro kpiln libaabaa ki di nnyɔk ŋmal mu ni, aan ki ŋa boroboro kpin ŋilee ngbaan, ni li ye njan aajikaar aapiin i ni di tii Uwumbɔr ipiin na.
Israel yaab mɔmɔk kpaan ki ban libiln libaa aapihjabi ilole, ni unaaja ubaa, ni ipihja ilee, i mɔmɔk taa li kpa iween ibaa, ki li ŋan, aan ki di kpee tijikaar aapiin pu.
Ni di kina aawan toor ipiin aatork ki bi joo seer mmii ni na, ki di kpee njikaabim aapiin, ni ŋisubil aadaan aapiin, ki di ni mɔmɔk tii Uwumbɔr.
Kina aapiin nu mɔ Uwumbɔr chee.
Ni ki ban uŋoja ki toor titunwanbir aapiin aatork, ni libiln libaa aapihjabi ilee toor kimɔbaan aapiin aatork ki tii Uwumbɔr.
Le utotoor ga di boroboro ngbaan, ni ipihjabi ilee na toor ipiinkpaan aatork tii Uwumbɔr, le bitotoorb ga yoor ni ki li joo.
Ipiin imina ye chain la.
Liyaadaal ngbaan kan, ni kuun ni tɔb chee ki nan doon Uwumbɔr ki taa tun lituln libaa.
Niyaabitiib li joo ikaal ngbaan n‑yoonn mɔmɔk, hali bi yaa bi nin chee na, bi li ŋani kina.
Ni yaa bi chee nimi aajikaar kan, ni taa chee tijikaar ti bi mmogbaan na, ki taa ki gir buen naah chee nimi aasar ti ni na ki ti lɔi tijikaar ti gur na; cha bigiim ni biwɔwɔm mu buen ti lɔi.
Min le ye Nidindaan Uwumbɔr.
Libipɔln aatork aajim -Ŋmalole aajan aawiin daal ye nwinkpaan, ni lifuur daal la, ni yaa ŋun kakaan tiib pu kan, ni kuun ni tɔb chee, ki nan doon Uwumbɔr.
Ni toor tijikaar aatork tii Uwumbɔr, ki taa tun nimi aatuln libaa liyaadaal ngbaan.
Titunwanbir aachapinn aatork aajim -Ŋmalole aawinpiik daal le ye nwiin mundaal ni ga toor libiln ni aatork ki nyan nimi aanib baatunwanbir ni na.
Liyaadaal ngbaan, ni taa ji tijikaar tibaa kpala; ni kuun ni tɔb chee ki nan doon Uwumbɔr, aan ki di tijikaar aapiin toor kitork tii u. Ni taa tun lituln libaa liyaadaal ngbaan, ba pu?
ni ye nwiin mundaal ni ga toor kitork ki nyan titunwanbir na la.
Liyaadaal ngbaan, unii u jin tijikaar na kan, waan ki li ye Uwumbɔr aanib ponn ni ubaa.
Ubaa yaa tun lituln liyaadaal ngbaan kan, Uwumbɔr ubaa le ga ku u. Ikaal ngbaan ye ki tii niyaabitiib mɔmɔk la, hali bi yaa bi nin chee na kan, bi li joo i. Ki yoor winwae daal aajook ki ti saa winpiik daal aajook, ni li joo nwiin ngbaan mu li ye nwinkpaan, ni taa tun lituln libaa, ki mu taa ji nibaa.
Tikakar aawiindaal aatork aajim -Ŋmalole aawinpiik ni iŋmu daal, le Tikakar aatork aajim piini, ki joo kina ki ti saa iwiin ilole.
Njan aawiin daal kan, ni kuun ni tɔb ki nan doon Uwumbɔr, ki taa tun lituln libaa.
Iwiin ngbaan mɔmɔk daal kan, ni toor tijikaar aapiin aatork.
Winiin daal kan, ni ki kuun ni, ki nan doon Uwumbɔr ki toor tijikaar aatork.
Liyaadaal ye ke ni doon Uwumbɔr la, ni taa tun lituln libaa.
Njim mumina le ye njim mu ni ga li ji ki nyuŋni Uwumbɔr, ki kuuni tɔb chee ki dooni u, ki tii u tijikaar aapiin, ni kitork ki bi joo seer mmii ni na aapiin, ni njikaabim aapiin, ni kitork aabɔŋ, ni ŋisubil aadaan aapiin.
Ni li ŋani kina iwiin mɔmɔk.
Ni ga ŋa njim ngbaan ki kpee Likpaakool daal mɔmɔk aatork pu, ni naah tii ipiin pu na, ni naah pa tipuur aapiin pu na, ni nimi aageehn aapiin i ni joo tii Uwumbɔr na.
Ni yaa chee nimi aajikaar kan, ni ji kina aajim ki ti saa iwiin ilole; ni piin ŋmalole aawinpiik ni iŋmu daal.
Njan aawiin ga li ye nwinkpaan la, ni fuur liyaadaal.
Liyaadaal kan, ni ban ŋisubinyaan nimi aasui ponn ni, ki ban tibɔkpafar, ni isui i ŋan na aafar, aan ki piin njim ngbaan ki nyuŋ Nidindaan Uwumbɔr.
Ni ŋa kina aajim ki ti saa iwiin ilole.
Niyaabitiib li joo ikaal ngbaan ki cha n‑yoonn mu choo na.
Israel aanib mɔmɔk li koo tikakar ni, ki ti saa iwiin ilole.
Nima kan, niyaabitiib ga bee ke Uwumbɔr aah nan nyan ni Israel yaab Ijipt aatiŋ ni aan bi nan choo na, bi nan koo tikakar ni la.
Uma le ye Nidindaan Uwumbɔr.
Kina le Moses nan di njim aakaal ki di tuk Israel yaab aan bi li ŋani ki nyuŋni Uwumbɔr.
Uwumbɔr Aabool ni aakaryaa tiib aabɔr Uwumbɔr nan bui Moses ke u di tibɔr timina tuk Israel yaab mɔmɔk: Ni li joo ni olif aakpan mu ŋan mbamɔm na, bi li joo seer karyaa tiib Uwumbɔr Aabool ni, nima kan, karyaa tiib ngbaan ga li wiin n‑yoonn mɔmɔk.
Kijook mɔk kan, Aaronn ga see karyaa tiib ngbaan mɔmɔk, ki cha bi li gaal kina ki ti saa kichakpiik ni, bi li si Uwumbɔr aanimbiin ni, likekeln li bi di gii ponn ni na aapuwɔb, Uwumbɔr Aakaal Aadakaa u bi Chain Chain Aapepel ni na chee.
Ni li joo nkaal ngbaan ki cha n‑yoonn mu choo na.
Aaronn le ga li lik karyaa tiib bi tɔk karyaa aawan ni ye salmaa ŋmeen na pu, ki cha bi li gaal kina n‑yoonn mɔmɔk, Uwumbɔr aanimbiin ni.
Boroboro u bi ga di tii Uwumbɔr na aabɔr Ni ban n‑yon kuruwaa kipiik ni bilee ki ŋa boroboro kpin kipiik ni ŋilee.
Ni di bi bil chɔl tɔb ikuul ilee, biloob nkuul mbaa pu, ki di bi paan teebul u si Uwumbɔr aanimbiin ni, aan bi di salmaa ŋmeen donn biin u pu na.
Ni di tulalee aayon ŋmeen ki di ŋa ikuul ngbaan mɔk pu, ni li ye tijikaar aapiin i ni di tii Uwumbɔr na aan i sil boroboro aasisii yaan.
N‑yoonn mu choo na mɔmɔk, Likpaakool daal mɔmɔk kan, ni ban boroboro kpin pɔɔn ki di paan teebul pu, Uwumbɔr aanimbiin ni.
Israel yaab aatuln le na n‑yoonn mɔmɔk.
Aaronn ni waamaal le yeh boroboro ngbaan, aan bi li ŋmɔ u, chain aapepel ni, ba pu?
tijikaar ngbaan ye chain le bi di tii Uwumbɔr; nima kan, bitotoorb mu ga kan ki ji.
Ntafadaan mu ŋeer na aasurm aabɔr -Uja ubaa nan bi Israel yaab ni, le ute nan ye Ijipt aanii, le una ye Israel aapiibo u bi yin u ke Selomif, aan ute nan ye Dibri u nyan ni Dann aanibol ni na.
Le u ni Israel aanii ubaa nan jan linampal.
Baah bi jaa na le u puun lii Uwumbɔr aayimbil pu, nima pu na, bi nan di u buen Moses chee.
Le bi di u ŋa nibaa chee, ke bi baa ki bee Uwumbɔr aah ban bi ŋa u pu na.
Le Uwumbɔr bui Moses ke, “Cha bi nyan uja ngbaan linampal ki di u buen nibaa chee, ki cha unii umɔk ŋun ke uja ngbaan puun lii Uwumbɔr aayimbil pu na di uŋaal paan uyil paab ki bui ke waabɔr bii, nee aapuwɔb, Israel aanib ngbaan mɔmɔk mae u ŋitakpal ki ku u, ki tuk Israel yaab ke unii umɔk puun lii Uwumbɔr aayimbil pu na ga ji kina aafalaa ki kpo.
Israel aanii, bee uwɔwɔnja u koo bi chee na yaa puun lii Uwumbɔr aayimbil pu kan, binib ngbaan mɔmɔk mae u ŋitakpal ki ku u.
“Unii umɔk ku uken na, bi ku u mu, le unii umɔk ku uken aawakork na, u teen ki.
Tibɔkpaan le ye ke, ubaa yaa junn unii aamɔfal kan, bi junn u mu yaal.
“Unii ubaa yaa tii uken kidaŋ kan, ni tii u mu kidaŋ, waah ŋa uken na pu na.
U yaa koo waakpab mubaa kan, ni koo u mu yoo; u yaa nyan unimbil le kan, ni nyan u mu aanimbil; u yaa faa fenn unyiln le kan, ni faa fenn u mu aanyiln.
U yaa tii u kidaŋ pu na kan, ni giin kina ŋa u mu.
Unii umɔk ku uken aawakork na, ni cha udaan teen ki; unii yaa ku unibɔn ma kan, ni ku u mu.
Ikaal ngbaan joo ni mɔmɔk la.
I joo nimi Israel yaab, ni biwɔwɔm bimɔk koo ni chee na la, ba pu?
min le ye Nidindaan Uwumbɔr.” Moses aah len Israel yaab chee tibɔr ngbaan doo na, le bi di uja ngbaan nyan buen lipaal nibaa chee, ki ti mae u ŋitakpal ki ku u. Kina pu na, Israel aanib ngbaan nan ŋa Uwumbɔr aah bui Moses pu na mɔmɔk.
Libilolole aabɔr Uwumbɔr nan len Moses chee tibɔr, Sainai Aajool paab, ki bui ke u di ikaal imina mɔk Israel yaab.
N‑yoonn mu ni ti koo kitiŋ ki Uwumbɔr ban u di tii nimi na ni kan, ni nyuŋ uma Uwumbɔr ki taa ko kitiŋ ngbaan libilolole mɔk ni.
Ni li ko nimi aasar ki bu tijikaar, ki toor nimi aasubil aasar, ki chee nimi aajikaar ki ti saa ŋibin ŋiloob.
Libilolole ni kan, ni cha kitiŋ ngbaan doon fuur, ni di libiln ngbaan tii Uwumbɔr.
Ni taa ko ki bu njikaabim, ki taa toor nimi aasubil aasui mu.
Njikaaleen ŋi ŋa nimi aasar ni aan naa bun ti na, ni taa buen ti chee ti man, ki taa ker ŋisubil nimi aasui i naa toor i na pu; libiln ngbaan ye lifuur aabiln le tii kitiŋ ngbaan.
Mbamɔn, naan ko kitiŋ ngbaan libilolole ni, ki mu ga ŋa tijikaar, aan nimi, ni nimi aanaagbiib, ni nimi aatutum, ni biwɔwɔm bi koo ni chee na, ni nimi aawakor, ni ipeel i bi timoor ni ki bi nimi aatiŋ ngbaan ni na kan ki ji.
Tijikaar ti kitiŋ ngbaan ga ŋa na, ni ga ŋmaa ji ti.
Giintii aabiln Ni kahn ŋibin ŋilole ki ti saa nfum mulole, ni ga kpaan saa ŋibin imonko ilee ni ŋiwae la.
Libiln ngbaan ni, ŋmalole aawiin kipiik daal le ye titunwanbir aachapinn aatork aawiin, tun uja ubaa u chuun ki pii kakaan kitiŋ ngbaan mɔmɔk ni.
Ni di libipiiŋmu aabiln siin gaa‑mbaa‑lii, ki tii kitiŋ ngbaan ni aanib mɔmɔk.
Libiln ngbaan ni, unii yaa nan daa uken aakpaakon n‑yoonn mu jer na kan, u giin mu tii uwandaan, bee waamaal; bi yaa nan di unii ubaa kooh aan u ye unaagbiija kan, di u lii, u gir kun udo yaab chee.
Ni taa bu nibaa nimi aasar ni, bee ni chee tijikaar ti punn tibaa pu na, bee ni ker ŋisubil nimi aasui i naa toor i na pu.
Ni ŋa maah len pu na, ki ji kitiŋ ngbaan aah ŋa tijikaar ti na.
Libiln ngbaan ga li ye chain ki tii nimi.
Libiln ngbaan ni kan, binib bimɔk nan daa ikpaakon, bee ŋidichal, n‑yoonn mu jer na, bi giin ni tii biwandam.
Nima pu na, aa yaa kooh, bee aa ti ki daa kitiŋ aaŋeen aatɔ Israel aanii chee kan, ni taa ji tɔb.
Ni siin tipar aan ni ŋeer unii u daa kitiŋ ngbaan na aah ga ŋmaa kan tijikaar ki ti saa libiln li u ga giin ki tii uwandaan na.
Ŋibin ngbaan yaa wiir kan, tipar mu li wiir.
Ŋibin mu yaa kaa wiir kan, tipar mu taa li wiir, ba pu?
kitiŋ ngbaan aah ga ŋmaa ŋa tijikaar pu na le aa ga di pa ki pu.
Ni li san Nidindaan Uwumbɔr ijawaan ki taa ji niŋeen aatɔ Israel aanii pem pem.
Libilolole aabɔr Ni kii tii Uwumbɔr aakaal, ni waah bui ke ni ŋa pu na mɔmɔk, nima kan, ni ga ŋmaa li bi kitiŋ ngbaan ni, ki kan lifuur.
Kitiŋ ngbaan ga ŋa kaajikaar, le ni ga li kpa naah ban pu na mɔmɔk, ni ji, aan ki li kpa nsuudoon.
Nibaakan, ubaa ga baa ke, “Libilolole ni, ti yaa kaa kon ki mu aa chee kan, ti ga ji ba?” Tɔ, Uwumbɔr ga ŋa kitiŋ ngbaan tinyoor ki cha ki ŋa tijikaar libiloloob ponn ni, aan ni ji ti ŋibin ŋilee.
Le ni yaa kon ki bun nimi aasar ni njikaabim libininiin ni kan, ni ga li beenin kpa libiloloob aabiln aajikaar ki ji, ki ti saa tijikaar ti ni kon libiln ngbaan ni na aan ki nin chee ti.
Giintii aabɔr Ni taa di nimi aatiŋ kooh tii ubaa u li joo ki kookoo, ba pu?
nimi le aa yeh kitiŋ ngbaan, Uwumbɔr le yeh ki.
Ni naahn biwɔwɔm la, le u di ki tii nimi, ni li ko ki ji.
Ni yaa kooh kitiŋ nibaa chee kan, ni li nyi ke utindaan ga nan ki gir daa ki, unii u nan daa na chee.
Igiin yaa chuu Israel aanii ubaa aan u di waatiŋ kooh kan, waamaal ni aanii ubaa ki gir daa ki tii u. Utindaan yaa kaa kpa kina aanii kan, nibaakan, u mu ga nan kan ŋimombil, ki mu nan ki gir daa waatiŋ ngbaan, unii u nan daa ki na chee.
U yaa ga ki gir daa ki kan, u pɔɔn ubaa ki pa ŋimombil ŋi ga fuu libiln li unii u puen daa kitiŋ na ba ga nan giin kitiŋ ngbaan tii u na aayoonn, aan ki li nyi ke u ba ga nan ki gir gaa ki Giintii aabiln ni.
U yaa kaa kpa ŋimombil ŋi ŋeer u pa gaa ki na kan, unii u nan daa ki na li beenin joo ki, aan ni ti saa libiln li u ga nan giin ki tii uwandaan na.
Libiln ngbaan ni kan, u giin ki tii uwandaan.
Uja yaa di waadichal li bi kitiŋ ki bi maa ligoln gob ki na ni kooh kan, u kpa nsan ke libiln yaa nan saa buyoonn u nan kooh li na kan, u ki gir daa li.
U yaa kaa ŋmaa daa li n‑yoonn ngbaan kan, waa ki kpa nsan u ki daa li, le lidichal ngbaan gur ye unii u daa li na yaal la, li ga ŋa u ni waamaal yaan la.
Waan ki giin li tii u libiln li bi giini biwandam aawan tii bi na.
Tɔ, ŋidichal ŋi kaa bi ŋigon aatim ni, ki bi itingbaan ni na, ŋi bi le ke tikpaasar na, uwandaan kpa nsan ke u ki gir daa lidichal ngbaan n‑yoonn mu u gee na.
Giintii aabiln yoonn ma kan, see bi giin ŋi tii biwandam.
Liifai yaab ma kpa nsan ke bi ki gir daa baawan mɔmɔk ntim mu bi di tii bi na ni, n‑yoonn mu bi gee na.
Ŋidichal ŋi bi ntim ni Liifai yaab yeh ŋi aan ki di kooh na, bi yaa kaa ki ŋmaa gir daa ŋi kan, Giintii aabiln yoonn yaa fuu ni kan, ni giin ŋi tii bi, ba pu?
Liifai yaab aadichal ŋi bi ntim ni na ye biyaan le n‑yoonn mɔmɔk, Israel yaab ni.
Tɔ, kimoŋmɔpɔɔk kimɔk mann goln Liifai yaab aatim na, bi taa di mu kooh, ni ye baafaal le ki cha n‑yoonn mu kaa kpa ndoon na.
Baah ga pinn ŋimombil tii bigiim pu na aabɔr Nimi Israel aanii ubaa yaa ŋa ugiin kaa ki ŋmaa lik ubaa kan, waah bi gbɔk udo yoo u na pɔɔn ubaa ki li lik u ni waadichal, ke waah lik upaaja pu na, nima kan, u ga li beenin koo ni chee.
Ni li san Uwumbɔr ijawaan ki taa cha u pa tiwan ki jer saah pinn pu tii u na, aan nima kan, u ga ŋmaa li koo ni chee.
Aa yaa pinn ŋimombil tii u kan, taa cha u pa jer saah pinn u pu na, ki mu taa cha u pa jer saah kooh tijikaar ngbaan tii u pu na.
Nidindaan Uwumbɔr aakaal le na, uma le nyan ni nimi Ijipt aatiŋ ni, ke u di Kanaann aatiŋ tii nimi, aan ki li ye nimi Aawumbɔr.
Baah ga di binaagbiib lii pu na aabɔr Nimi Israel aanii ubaa yaa ŋa ugiin kaa ki ŋman u lik ubaa, ki di ubaa kooh tii uken kan, sin u daa u na taa cha u tun lituln ke unaagbiija na.
Cha u li koo aa chee ke upaaja bee uchaan na, ki li tun tii si ki ti saa Giintii Aabiln yoonn.
N‑yoonn ngbaan kan, u ni waabim gir kun waamaal chee ki ti gaa uyaajatiib aakpaakon.
Israel aanib ye Uwumbɔr aanaagbiib la, le u nyan ni bi Ijipt aatiŋ ni; ni taa di bi ŋa binaagbiib.
Ni li san Uwumbɔr ijawaan, ki taa li ŋani bi mbiin.
Ni yaa ban binaagbiib kan, ni ga ŋmaa buen ŋinibol ŋi mann goln nimi aatim na, ki ti daa bi.
Ni ga ki ŋmaa daa biwɔwɔm bi koo ni chee na aabim, aan bi li ye nimi aawan.
Le bi ga li tun tii nimi, ni nimi aabim, ki li ye nimi aafaal ki ti saa baamɔfal mɔk.
Nido yaab Israel aanib ma kan, ni taa ŋa bi mbiin.
Biwɔwɔm bi koo ni chee na ubaa yaa ŋa uwankpadaan, le Israel aanii ubaa yaa ŋa ugiin ki di ubaa kooh tii u, bee uwankpadaan ngbaan aadoyoo ubaa, ki ŋa waanaagbiija kan, nee aapuwɔb, ni ga ki ŋmaa gir daa u uwɔwɔnja ngbaan chee.
Ni cha una aabo, bee utewaa, bee uweeja, bee baabim ni ubaa, bee waamaal ni aanii ubaa, gir daa u, bee uma ubaa yaa kan ŋimombil kan, u gir daa ubaa uwɔwɔnja ngbaan chee.
U pɔɔn ubaa ki kan uwɔwɔnja u nan daa u na, aan bi piin ki kahn libiln li u nan daa u na ki ti saa Giintii Aabiln, ki siin tipar ni ŋeer ututunn aah ga gaa waapar pu na.
-U ki pa ŋibin ŋi gur na aamombil, aan ni li bi ke waah tun lituln tii u libiln le na.
Ni taa cha waaninkpel ŋa u mbiin.
Hali, u yaa kaa ŋmaa ŋa kina ki gaa ubaa lii kan, Giintii Aabiln li paa na ni, unii u daa u na di u ni waabim lii.
Naa ŋan ke Israel aanii li ye unaagbiija kina ki cha, ba pu?
Israel yaab ye Uwumbɔr aanaagbiib la.
Uma le nyan ni bi Ijipt aatiŋ ni, ki ye Bidindaan Uwumbɔr.
Limɔkiir aanyoor Uwumbɔr nan bui ke, “Ni taa naan ŋiwaa, bee ni maa ŋitakpal aajaatɔlk tiib, bee ni kpii ŋitakpal aawaa ki doon ŋi.
Min le ye Nidindaan Uwumbɔr.
Ni li ŋani maah mɔk nimi pu na aajim, ki li nyuŋni naah dooni mi nin chee na.
Min le ye Uwumbɔr.
“Ni yaa bi maakaal aah mɔk nimi pu na, ki kii maah len pu na mɔmɔk kan, m ga cha utaal nu waayoonn, nima kan, kitiŋ ngbaan ga ŋa tijikaar, le isui mu ga lu ŋisubil.
Tijikaar ngbaan ga li wiir sakpen, le buyoonn ni bi ker ndaan aasubil na, ni ga li beenin bi chee tijikaar nimi aasar ni.
Buyoonn ni bi ko ki bu nimi aajikaar na, ni ga li beenin bi ker ndaan aasubil mu.
Naah ban tijikaar timɔk ni ji na, ni ga kan ti, le ki li bi kitiŋ ngbaan ni, ki li kpa nsuudoon.
“M ga tii nimi nsuudoon nimi aatiŋ ngbaan ni, le ni ga li dɔ geen kaa san ijawaan ibaa.
M ga kuln tipeewanbir timɔk bi nimi aatiŋ ni na, le butɔb aan ki li bi nima chee.
M ga cha ni nyaŋ nimi aadim, le nimi biŋmu ga ŋmaa nyaŋ nimi aadim nkub, le nimi nkub ga ŋmaa nyaŋ nimi aadim ŋichur kipiik.
M ga ŋa nimi tinyoor ki tii nimi mbim pam.
Maah puu tipuur ti tii nimi na, m ga ŋa min yaan.
Ni ga chee tijikaar kpok mae, le ki nin kan mpaan ki di tijikaapɔnn ŋa ŋipil ni.
M ga li bi ni chee, Maabool li bi chain na ni, le maan di nimi lii kpala.
M ga li ye nimi Aawumbɔr ki li bi ni chee, le ni li ye maanib.
Min, Nidindaan Uwumbɔr le nyan ni nimi Ijipt aatiŋ ni, ke ni taa ki li ye binaagbiib.
Min le nyan nimi mpɔɔn mu nan joo nimi na ni, le ki cha ni chuun aan niyil yaa paacham.” Limɔyiir aatafadaan Uwumbɔr nan ki bui ke, “Ni yaa yii maah len pu na kan, ni ga kan ntafadaan.
Ni yaa yii, kaa dii maakaal, ni maah len pu na, ki bii tipuur ti m puu tii nimi na kan, m ga daa nitafal.
M ga cha tibɔbir dan ni pu, le iween i kaan sɔŋ na ga dan ni pu, ki ga cha nimi aawon toŋ, ki ga cha ni jɔb, ki ŋa fam.
Ni ga bu njikaabim, le ni mu aan ter nimi, ba pu?
nimi aadim le ga dan nan nyaŋ nimi, ki ji naah kon tijikaar ti na.
M ga fenn ki cha nimi, nima kan, binib bi nan nimi na ga nyaŋ nimi ki li joo nimi, le ijawaan ga chuu nimi sakpen; ubaa aan li san dii nimi, le ni san.
“Le nimina mɔmɔk yaa pii nimi, ni beenin yiil maamɔb kan, m ga kpee nimi aatafadaan nfum mulole pu.
M ga bii nimi aatafalaaŋun aagaak ki ni kpa na; le utaal aan ki nu, kitiŋ ngbaan ga kuur ki pɔɔk ke tikur na.
Le naah ga li pɔɔni nibaa ki tun sakpen pu na, naan ter nimi, ba pu?
nimi aatiŋ aan ki ŋa tijikaar, le nimi aasui mu aan ki lu ŋisubil.
“Le ni yaa beenin yiil maamɔb kan, m ga ki kpee nimi aatafadaan nfum mulole pu, le ki cha tipeewanbir dan ni pu, le ti ku nimi aabim, ki bii nimi aawakor, le nimi bi ga gur na aan ki li wiir, ki cha nimi aasan doon nkuun.
“Ntafadaan ngbaan mɔmɔk aapuwɔb, ni yaa kaa kii tii mi, ki beenin bii maakaal kan, m ga fenn lir ni pu ki kpee nimi aatafadaan nfum mulole.
M ni nimi aah nan puu tipuur tii tɔb na, le ni nan bii tipuur ngbaan, nima pu na le m ga cha nimi aadim to nimi butɔb, le ni yaa kuun buen ntim mu ponn ni ke ni koo ki ŋmar na kan, m ga cha iween i kaan sɔŋ na dan ni pu, le kina pu na, ni ga di nibaa tii nimi aadim.
Le m ga cha nimi aajikaar taa ki ŋa mbamɔm, le kina pu, bipiib kipiik ga di baah kpa tijikaar ti na kpaan ŋaan likumbuul libaa ni.
Le bi yaa yakr ti, ni jin kan, naan bab.
Nkon ga li beenin joo nimi.
“Nimina mɔmɔk yaa ŋa aan ni laa beenin bii maakaal ki yiil maamɔb kan, min mbaa le ga lir ni pu, ki ki daa nitafal ki kpee nfum mulole pu mu ga li bir ki jer njan yaan na.
M ga cha nkon lir ni pu ki li pɔɔ sakpen, le ni ga ku nimi aabim ki ŋmɔ bi.
M ga bii naah dooni ŋiwaa ŋi ŋigongon paab na, ki gbaa wiir nimi aanyɔknii aatork aabimbin, le ki di nimi aanikpol mae paan nimi aawaa ŋi lir dɔ na pu, le m ga nuur nimi.
M ga bii nimi aatim doo, ki bii nin chee ni dooni ŋiwaa na, kaan gaa nimi aatork.
M ga bii nimi aatim, kina pu na, nimi aadim bi ga gaa mu na aasui ga gar maah ga ŋa mu pu na.
M ga cha nimi aadim to nimi butɔb ki jenn yaa nimi koon ntiyayam ni.
Nimi aatim ga bii doo, le ubaa aan ki li bi nimi aatiŋ ni.
-Le naah kaan ki koo kitiŋ ngbaan pu na, ki ga doon fuur kibaa pu.
Naah ga ti li bi nimi aadim aatim ponn ni, tinaagbiir ni na, le kitiŋ ngbaan ga doon fuur kibaa pu.
“Nimi bi ga li bi tinaagbiir ni, ntiyayam ni na, m ga cha ijawaan chuu nimi sakpen, hali libuln yaa daa kifark aan ki dam kan, ni ga san.
Ni ga san ke baah san dii nimi butɔb ponn ni le na.
Nimi aadim aan li bi ni chee, le ni lir kitiŋ.
Nimi aadim aan kee lir ni pu, le ni ga li san ki lɔkr tɔb ki lir kitiŋ, kaan ŋmaa to nimi aadim butɔb.
Ni ga kpoi tinaagbiir ni la, le nimi aadim aatim ga ji nimi.
Nimi bi gur siib nimi aadim aatiŋ ni ki ŋmar na aatunwanbir, ni niyaajatiib aatunwanbir pu, naan ki li bi tibaa ni.
“Niyaabitiib ga kpiir baatunwanbir pu, ni biyaajatiib aatunwanbir, ke bi nan yii kaa kii maamɔb, ki cha m fenn daa bitafal, aan ki cha baadim chur bi buen baatim ni tinaagbiir ni na.
Aayaabitiib yaa nan sunn bibaa taab, ki kan baah bii pu na aatafadaan kan, m ga teer tipuur ti m nan puu tii Jakob, ni Aisak, ni Abraham na, ki ki fikr tipuur ngbaan, ki giin maanib aatiŋ tii bi.
Njan aabɔkpaan le ye ke bi jenn nyan niyaabitiib kitiŋ ngbaan ni, nima kan, ki ga doon fuur kibaa pu, le bi ga ji falaa, baah yii maakaal, kaa kii maah len pu na pu.
Tɔ, hali bi yaa beenin bi baadim aatiŋ ni kan, maan yii bi, kaan bii bi kookoo, kaan bii tipuur ti m nan puu tii bi na, ba pu?
m ye Bidindaan Uwumbɔr.
M ga fikr tipuur ti m nan puu tii biyaajatiib n‑yoonn mu m nan di maapɔɔn mɔk ŋinibol mɔmɔk aan ki nyan ni maanib Ijipt aatiŋ ni na, ke min Uwumbɔr li ye Bidindaan.” Uwumbɔr nan di ikaal imina, ni baah ga dii u pu na, le ki di tuk Moses, Sainai Aajool paab, ke u di mɔk Israel yaab.
Uwumbɔr aapiin aakaal aabɔr Uwumbɔr nan di ikaal imina tuk Moses ke u di mɔk Israel yaab.
Ni yaa di unibɔn le pan tii Uwumbɔr ni giin tipuur kpaan aapɔln kan, ni ga ŋmaa pa ŋimombil ŋi aabɔr paa na ki gaa udaan lii.
-Maah ban m siin pu aan ni mɔmɔk li pa na sɔ: Bijab bi fuu ŋibin moninko ki ti saa imonko itaa na, ni ga pa bi pu tikunabr aamombil piiŋmu la.
Bipiib bi mu fuu ŋibin moninko ki ti saa imonko itaa na, ni ga pa bi pu tikunabr aamombil piitaa la.
Binachipɔm bi fuu ŋibin ŋiŋmu ki ti saa moninko na, ni ga pa bi pu tikunabr aamombil moninko la.
Bisapɔm bi fuu ŋibin ŋiŋmu ki ti saa moninko na, ni ga pa bi pu tikunabr aamombil kipiik la.
Mbim bi ye mbijabim ki saa ŋibin ŋiŋmu na, ni ga pa bi pu tikunabr aamombil ŋiŋmu la.
Mbim bi ye mpiibim ki saa ŋibin ŋiŋmu na, ni ga pa bi pu tikunabr aamombil ŋitaa la.
Bijab bi jer ŋibin imonko itaa na, ni ga pa bi pu tikunabr aamombil kipiik ni ŋiŋmu la.
Bipiib bi mu jer ŋibin imonko itaa na, ni ga pa bi pu tikunabr aamombil kipiik la.
Uja u puu tipuur ngbaan na yaa ye ugiin, kaan ŋmaa pa maah siin pu na kan, u li joo ni waah ban u di unii u pa na utotoor chee, le utotoor ngbaan ga siin kidaak ki diin na, ki ŋeer upɔndaan aah ga ŋmaa pa pu na.
Ni yaa ye kiwakork ki ŋeer kitork ki u ga di toor tii Uwumbɔr na kan, ki ye Uwumbɔr yaan la, nima pu na, uja u puu tipuur ngbaan na taa ki ban kiwakork yayan ki di kpeln njan yaak na.
Udaan yaa ŋa kina kan, tiwakor tilee ngbaan ŋa Uwumbɔr yaan la.
Tipuur ngbaan aawakork yaa ye ki kɔ na, ki mu aa ŋeer bi di ki toor Uwumbɔr aatork kan, uwandaan di kiwakork ngbaan buen utotoor chee.
Utotoor le ga ti siin waadaak, ki ŋeer kaah ŋan, ni kaah kaa ŋan pu na aadaak, le waah len pu na, nima le ga sil.
Uja ngbaan yaa ban u gir daa kiwakork ngbaan kan, u pa paan kaadaak pu.
Ubaa yaa di waadichal tii Uwumbɔr ipiin kan, utotoor le ga siin lidichal ngbaan aah ŋan, ni laah kaa ŋan, ki ŋeer pu na aadaak, le waah len pu na, nima le ga sil.
Nibaakan, unii u di lidichal ngbaan tii ipiin na yaa ki ban u daa lidichal ngbaan kan, u mu ga pa utotoor aah siin laadaak pu na la, le ki paan.
Uja yaa di waatiŋ nibaa chee ki di tii Uwumbɔr ipiin kan, njikaabim mu bi ga di bu bukpaab ngbaan ponn ni aah ga li wiir ki saa pu na, bu aadaak mu ŋeer kina la, njikaabim kuruwaa moninko ye tikunabr aamombil kipiik la.
Giintii Uwandaan aabiln yaa jer naa yunn le u di kitiŋ ngbaan tii ipiin kan, kaadaak aah ye pu na, le u ga pa. Giintii Uwandaan aabiln yaa jer ni yunn kan, utotoor ŋaŋ ki, ki ŋeer ŋibin ŋi gur na ki ti saa Giintii Uwandaan aabiln li paa ni na aah ga nan saa buyoonn na, ki bar kidaak ngbaan pu.
Utindaan yaa ki ban ke u daa kitiŋ ngbaan kan, u pa baah siin kaadaak pu na, ki ki paan.
Waah di ki tii Uwumbɔr ipiin na, u yaa kaa ki daa kitiŋ ngbaan Uwumbɔr chee ki di ki kooh tii unii yayan kan, waa ki kpa nsan ke u ki gir daa ki unii yayan ngbaan chee.
Ni yaa nan ŋeer bi giin biwandam aawan tii bi, Giintii Uwandaan aabiln li paa ni na kan, kitiŋ ngbaan gur ye Uwumbɔr yaan la, le ni ga di kitiŋ ngbaan tii bitotoorb.
Uja yaa daa kitiŋ ki di ki tii Uwumbɔr kan, bitotoorb le ga siin kitiŋ ngbaan aadaak ni ŋeer ŋibin ŋi gur ki ti saa Giintii Uwandaan aabiln li paa ni na, le ni ŋan ke u pa kaamombil liyaadaal ngbaan, le limombil ngbaan ye Uwumbɔr yaan la.
Giintii Uwandaan aabiln yaa nan fuu kan, ni giin kitiŋ ngbaan tii utindaan, bee waabim.
Tiwan ngbaan mɔmɔk aadaak ga sil maah siin pu na la.
Uwumbɔr le yeh kiwakork mɔk aajan aabo, nima pu na, ni taa ki di ni tii u, nimi aageehn aapiin.
Ni yaa ye unaabo, bee upihbo, bee uŋobo kan, ni mɔmɔk ye Uwumbɔr yaan la.
Tɔ, ni yaa ye kiwakork ki kɔ na le yaa ma njan aabo kan, ni gir daa ki m chee, ki pa maah siin pu na, aan ki paan ŋimombil.
Uwandaan yaa kaa gir daa ki kan, bi di kooh tii unii u ban na, aan u pa kidaak aah ye pu na.
Unii yaa di unibɔn, bee kiwakork, bee kitiŋ, ki di tii Uwumbɔr kan, waa ki kpa nsan ke u ki kooh, bee u ki gir daa tiwan ngbaan; ni kpaln Uwumbɔr aawan la, le uma le yeh ni, ki ti saa n‑yoonn mu kaa kpa ndoon na.
Hali ni yaa ye unii u Uwumbɔr siin ke u kpo na kan, ubaa aan ki ŋmaa gir daa u, see bi ku u. Ni yaa kan tiwan nimɔk kitiŋ ngbaan ni na, ni yaa ye njikaabim, bee ŋisubil kan, ni ŋaŋ ki ti saa nfum kipiik, ki nyan nibaa, ni li ye Uwumbɔr yaan.
Unii yaa ban u ki gir daa tiwan kina aaboln kan, u pa kidaak aah ye pu na, ki ki paan ŋimombil.
Tiwakor ponn ni, unii yaa kpa ti ki ti saa kipiik kan, Uwumbɔr ti yeh kibaa.
Ni yaa kahn tiwakor ngbaan ki ti saa kipiik kan, kibaa ye Uwumbɔr yaan la.
Uwakodaan taa kuun waawakor siin ki gann ti kaa ŋan, bee ti kaa kpa laafee na, ki mu taa ki kpeln ki nyan waah di ki tii Uwumbɔr na ni.
U yaa di kiwakork kibaa ki di kpeln kiken kan, ti mɔmɔk tilee kpaln Uwumbɔr yaan la; le waan ki ŋmaa gir daa ti.
Uwumbɔr nan di ikaal imina le ki di tuk Moses, Sainai Aajool paab, ke u di mɔk Israel yaab.
Baah nan kahn Israel yaab njan pu na Israel yaab aah nan nyan Ijipt aatiŋ ni, ni ti saa ŋibin ŋilee na, lelee aaŋmal ni, njan aawiin daal, le Uwumbɔr nan len Moses chee tibɔr, uma Uwumbɔr Aabool ni, Sainai Aateersakpiin ni.
U nan bui Moses ke, “Aa ni Aaronn kahn Israel yaab itaŋaal itaŋaal, ni mmaal mmaal.
Ŋmee bijab bi ye ŋibin moninko, ni bi jer kina, ki ga ŋmaa buen butɔb na aayimbil.
Nyan itaŋaal mɔmɔk ponn ni uyidaan ubaabaa, bi li ye Israel yaab aanibol mɔmɔk ni aanib, aan bi ter nimi.” -Bijab bimina le nan ye bisalolm bi nan bi baanibol ni, aan bi nyan bi baanib ponn ni, ke bi ter lituln ngbaan ni na: Linibol Ntaŋaal Aasaloln Rubenn Sedeur aajapɔɔn Elisur Simeonn Surisadai aajapɔɔn Selumiel Juda Aminadab aajapɔɔn Nasonn Isakar Suar aajapɔɔn Netanel Sebulunn Helonn aajapɔɔn Eliab Efraim Amihud aajapɔɔn Elisama Manase Pedasur aajapɔɔn Gamaliel Benjaminn Gideoni aajapɔɔn Abidann Dann Amisadai aajapɔɔn Ahieser Aser Okrann aajapɔɔn Pagiel Gad Dewel aajapɔɔn Eliasaf Naftali Enann aajapɔɔn Ahira Bijab kipiik ni bilee bee le nan ter Moses ni Aaronn bi nan yin ŋipepel ngbaan aanib mɔmɔk, lelee aaŋmal ni, njan aawiin daal, le ki ŋmee binib ngbaan aayimbil itaŋaal itaŋaal, ni mmaal mmaal.
Bi nan ŋmee bijab bi aabin ye moninko, ni bi jer kina na aayimbil, le ki kahn bi mɔmɔk, Uwumbɔr aah nan bui ke bi ŋa pu na.
Sainai Aateersakpiin ni, le Moses nan kahn binib ngbaan.
-Bijab bi nan ye ŋibin moninko, ni bi jer kina, ki ŋeer bi to butɔb na, bi nan ŋmee baayimbil baataŋaal ni, ni baamaal ponn ni.
Bi nan piin Jakob aajan aabijabo u bi nan yin u ke Rubenn na aanibol ponn ni la.
Baah nan saa pu na sɔ: Linibol Nkahm Rubenn ŋichur imonko ilee ni ŋiloob, ni ikui iŋmu Simeonn ŋichur piiŋmu ni ŋiwae, ni ikui itaa Gad ŋichur imonko ilee ni ŋiŋmu, ni ikui iloob ni piiŋmu Juda ŋichur imonko itaa ni kipiik ni ŋinaa, ni ikui iloob Isakar ŋichur piiŋmu ni ŋinaa, ni ikui inaa Sebulunn ŋichur piiŋmu ni ŋilole, ni ikui inaa Efraim ŋichur imonko ilee, ni ikui iŋmu Manase ŋichur piitaa ni ŋilee, ni ikui ilee Benjaminn ŋichur piitaa ni ŋiŋmu, ni ikui inaa Dann ŋichur imonko itaa ni ŋilee, ni ikui ilole Aser ŋichur imonko ilee ni libaa, ni ikui iŋmu Naftali ŋichur piiŋmu ni ŋitaa, ni ikui inaa Bi mɔmɔk aah ti kpaan saa pu na sɔ: ŋichur ikui iloob ni ŋitaa, ni ikui iŋmu ni piiŋmu.
Baa nan kahn Liifai yaab kpaan ŋinibol ŋiken chee; ba pu?
Uwumbɔr nan bui Moses ke, “Aa yaa ban aa kahn bijab bi ŋeer bi to butɔb na kan, taa kahn Liifai aanibol.
Di Maabool li m bi li ponn ni na, ni laawan mɔmɔk aatuln, di tii Liifai yaab bi li tun.
Bima le ga li tui laawan mɔmɔk, ki li tun lituln li ponn ni, ki kal gob li.
N‑yoonn mumɔk ni ti fii ki cha na kan, Liifai yaab le ga kpab Libool ngbaan aawan mɔmɔk, le ki ti ki gaa Libool ngbaan nimi aakakaapɔɔn chee.
Unii umɔk dan li chee, kaa ye Liifai yaab ponn ni na kan, u ga kpo la.
Israel yaab bi gur na ga kal ŋigetek, ŋigetek, unii mɔk ni waanib, baatuutaa taab.
Le Liifai yaab ma ga kal gob Libool ngbaan ki li kii li, aan nima kan, biken taa duun li, ki cha maaŋuul fii aan m bii Israel yaab.” Nima pu na, Israel aanib ngbaan nan ŋa tiwan ni mɔmɔk Uwumbɔr nan bui Moses ke bi ŋa na.
Baah nan yakr ŋinibol ki kahn bi pu na Uwumbɔr aah nan bui Moses ni Aaronn ke bi ŋa pu na sɔ: Israel yaab yaa ban bi kal kan, uja mɔk kal waanib aah yakr pu na, baatuutaa aataab aataŋaal chee.
Bi mɔmɔk kal gob Libool.
-Liwipuul wɔb, bi ye Juda aanibol, ni ŋinibol ŋi kpee li pu na aanib bi kpaan ki kpa baatuutaa na aah ga kal ŋigetek ŋigetek baasalolm chee pu na le paa na: Juda aanibol aasaloln—Aminadab aajapɔɔn Nasonn—waajab nan ye ŋichur imonko itaa ni kipiik ni ŋinaa, ni ikui iloob Isakar aanibol aasaloln—Suar aajapɔɔn Netanel—waajab nan ye ŋichur piiŋmu ni ŋinaa, ni ikui inaa Sebulunn aanibol aasaloln—Helonn aajapɔɔn Eliab—waajab nan ye ŋichur piiŋmu ni ŋilole, ni ikui inaa Baah nan kpaan ki ti saa pu na sɔ: ŋichur nkub ni imonko inaa ni ŋiloob, ni ikui inaa.
Juda aanibol, ni ŋinibol ŋi kpee li pu na, le ga li ye bisalolm.
-Ŋŋangii wɔb, bi ye Rubenn aanibol, ni ŋinibol ŋi kpee li pu na aanib bi kpaan ki kpa baatuutaa na aah ga kal ŋigetek ŋigetek baasalolm chee pu na le paa na: Rubenn aanibol aasaloln—Sedeur aajapɔɔn Elisur—waajab nan ye ŋichur imonko ilee ni ŋiloob, ni ikui iŋmu Simeonn aanibol aasaloln—Surisadai aajapɔɔn Selumiel—waajab nan ye ŋichur piiŋmu ni ŋiwae, ni ikui itaa Gad aanibol aasaloln—Dewel aajapɔɔn Eliasaf—waajab nan ye ŋichur imonko ilee ni ŋiŋmu, ni ikui iloob ni piiŋmu Baah nan kpaan ki ti saa pu na sɔ: ŋichur nkub ni piiŋmu ni libaa, ni ikui inaa ni piiŋmu.
Rubenn aanibol, ni ŋinibol ŋi kpee li pu na, le ga paan lelee.
Tɔ, njan aagetek ŋilee, ni gbelngbeln aagetek ŋilee aakaasisik ni, le Liifai aanib ga li sak bi ni, ki tu Libool ngbaan aawan mɔmɔk.
Kina le ŋigetek ngbaan ga chuun ki ti kal paan tɔb pu kina, le bi mɔmɔk siin baatuutaa tiib.
-Liwilir wɔb, bi ye Efraim aanibol, ni ŋinibol ŋi kpee li pu na aanib bi kpaan ki kpa baatuutaa na, aah ga kal ŋigetek ŋigetek baasalolm chee pu na le paa na: Efraim aanibol aasaloln—Amihud aajapɔɔn Elisama—waajab nan ye ŋichur imonko ilee, ni ikui iŋmu Manase aanibol aasaloln—Pedasur aajapɔɔn Gamaliel—waajab nan ye ŋichur piitaa ni ŋilee, ni ikui ilee Benjaminn aanibol aasaloln—Gideoni aajapɔɔn Abidann—waajab nan ye ŋichur piitaa ni ŋiŋmu, ni ikui inaa Baah nan kpaan ki saa pu na sɔ: ŋichur nkub ni ŋiniin, ni nkub.
Efraim aanibol, ni ŋinibol ŋi kpee li pu na, le ga paan taataa.
-Ŋŋangan wɔb, bi ye Dann aanibol, ni ŋinibol ŋi kpee li pu na aanib bi kpaan ki kpa baatuutaa na, aah ga kal ŋigetek ŋigetek aasalolm chee pu na le paa na: Dann aanibol aasaloln—Amisadai aajapɔɔn Ahieser—waajab nan ye ŋichur imonko itaa ni bilee, ni ikui ilole Aser aanibol aasaloln—Okrann aajapɔɔn Pagiel—waajab nan ye ŋichur imonko ilee ni libaa, ni ikui iŋmu Naftali aanibol aasaloln—Enann aajapɔɔn Ahira—waajab nan ye ŋichur piiŋmu ni ŋitaa, ni ikui inaa Baah nan kpaan ki saa pu na sɔ: ŋichur nkub ni piiŋmu ni ŋilole, ni ikui iloob.
Dann aanibol, ni ŋinibol ŋi kpee li pu na, le ga gbeln kookoo.
Israel yaab aah nan yakr ŋigetek ŋigetek, aan bi ŋmee baayimbil bi ti kpaan ki saa pu na, nan ye ŋichur ikui iloob ni ŋitaa, ni ikui iŋmu ni piiŋmu la.
Baa nan ŋmee Liifai yaab aayimbil kpaan Israel yaab biken chee, ke Uwumbɔr aah nan bui Moses ke u ŋa pu na.
Nima pu na, Israel yaab nan ŋa ni mɔmɔk ke Uwumbɔr aah nan bui Moses ke bi ŋa pu na la.
Bi mɔmɔk nan kal baatuutaa aataab, le bi mɔmɔk chuun paa paa tɔb pu, itaŋaal itaŋaal.
Aaronn aajapɔtiib N‑yoonn mu Uwumbɔr nan len Moses chee tibɔr Sainai Aajool pu na, Aaronn ni Moses aamaal aah nan ye pu na sɔ: Aaronn nan kpa mbijabim binaa la: Nadab, uma le nan ye upol, ni Abihu, ni Eleasa, ni Itamar.
Bi nan di Uwumbɔr aakpan kpir biyil pu, ke bi li ye bitotoorb.
Nadab ni Abihu nan di mmii yayan toor kitork, Sainai Aateersakpiin ni, le Uwumbɔr faa ku bi.
Baa nan kpa mbim, nima pu na Eleasar ni Itamar le nan gur tun bitotoorb aatuln, buyoonn bite Aaronn nan bi limɔfal ni na.
Liifai yaab le bi nan nyan ke bi li tun bitotoorb aatuln Uwumbɔr nan bui Moses ke, “Li joo ni Liifai aanibol ki nan di bi tii Aaronn u ye utotoor na, bi li ter u. Bima le ga li tun Maabool li m bi li ponn ni na aatuln aah ye pu na, ki tun tii bitotoorb, ni binib na mɔmɔk.
Bima le ga gaa Maabool, ni tiwan nimɔk bi li ponn ni na aatuln, ki tun tii Israel yaab bi gur na.
Liifai yaab aah ga tun lituln li na le ye ke bi li tun tii Aaronn ni ujapɔtiib.
Aa ga nyan Aaronn ni ujapɔtiib le bi li tun bitotoorb aatuln, unii u mu ki ban ke u tun bitotoorb aatuln na kan, u ga kpo.” Uwumbɔr nan bui Moses ke, -“Min le nyan Liifai yaab ke bi li gur ye maanib.
N‑yoonn mu m nan ku Ijipt yaab aajan aabim mɔmɔk na, m nan di cha nimi Israel yaab aamaal mɔmɔk ponn ni ubijabopol, ni nimi aawakor mɔmɔk ponn ni aajan aabo, ke ni li ye min yaan la.
Dandana wee, maah ba ga li joo nimi Israel yaab aajan aabim bi li ye min yaab pu na, m nyan Liifai yaab ke bi li ye min yaab.
Min le ye Uwumbɔr.” Baah nan kahn Liifai yaab pu na Sainai Aateersakpiin ni, le Uwumbɔr nan tuk Moses ke u ŋmee Liifai yaab aayimbil ki kahn bi itaŋaal itaŋaal, ni mmaal mmaal, ki ŋmee ubijabo umɔk fuu uŋmal ubaa na, ni bi jer kina na, le Moses nan ŋa kina.
-Liifai nan kpa mbijabim bitaa la, baayimbil sɔ: Gesonn, ni Kohaf, ni Merari; biyaabitiib joo bima aayimbil le yin baataŋaal pu aanib.
Gesonn nan kpa mbijabim bilee la, baayimbil sɔ: Libni, ni Simei; Kohaf mu nan kpa mbijabim binaa la, baayimbil sɔ: Amram, ni Isar, ni Hebronn, ni Usiel; le Merari mu nan kpa mbijabim bilee, baayimbil sɔ: Mali, ni Musi.
Biyaabitiib joo bima aayimbil le yin baamaal ni aanib na.
Gesonn aataŋaal ni aanib le nan ye Libni ni Simei aamaal.
Baah nan ŋmee mbijabim bi nan saa uŋmal ubaa, ni bi jer kina na aayimbil ki kahn bi na, bi nan ti kpaan saa ŋichur ŋilole, ni ikui iŋmu la.
Ntaŋaal mumina le nan ye bi ga kal liwilir wɔb, Uwumbɔr Aabool aapuwɔb na, le Lael aajapɔɔn u bi nan yin u ke Eliasaf na nan ye baayidaan.
Bima le nan lik Uwumbɔr Aabool ngbaan, ni tiwan ni gob ponn ni na, ni tiwan ni gob paa ni pu na, ni mbisamɔb aakekeln, ni ŋikeken ŋi bi di gob mann goln Libool ngbaan ni kitork aabimbiln na, ni mbisamɔb mu bi ga dii ni lichiln ni na aakekeln aatuln mɔmɔk.
Bima le nan tun tiwan ngbaan mɔmɔk aatuln.
Kohaf aataŋaal ni aanib le nan ye Amram, ni Isar, ni Hebronn, ni Usiel aamaal.
Baah nan ŋmee mbijabim bi nan saa uŋmal ubaa, ni bi jer kina aayimbil na, bi nan ti kpaan ŋichur ŋiniin, ni ikui iloob la.
Ntaŋaal mumina le nan ye bi ga kal Uwumbɔr Aabool ngbaan aaŋangii wɔb na.
Le Usiel aajapɔɔn u bi nan yin u ke Eliasaf na nan ye baayidaan.
Bima le nan lik Uwumbɔr Aakaal Aadakaa, ni teebul, ni baah joo karyaa tiib chɔŋni tiwan ni pu na, ni kitork aabimbin, ni ŋisambil ŋi bitotoorb joo tun lituln Chain Aapepel ni na, ni likekeln li bii Chain Chain Aapepel aabisamɔb na.
Bima le nan tun tiwan ngbaan mɔmɔk aatuln.
Utotoor Aaronn aajapɔɔn Eleasar le nan ye Liifai yaab aayidaan.
Uma le nan lik binib bi tun lituln, Chain Aapepel ni na.
Merari aataŋaal ni aanib le nan ye Mali ni Musi aamaal.
Baah nan ŋmee mbijabim bi nan saa uŋmal ubaa, ni bi jer kina aayimbil na, bi nan ti kpaan ŋichur ŋiloob, ni ikui ilee la.
Ntaŋaal mumina le nan ye bi ga kal Uwumbɔr Aabool aaŋangan wɔb na, le Abihail aajapɔɔn Suriel nan ye baayidaan.
Bima le nan lik Uwumbɔr Aabool ngbaan aawan, ni laadɔja, ni idɔŋumkee, ni idɔ i dɔ taab na, ni laawan mɔmɔk.
Bima le nan tun tiwan ngbaan mɔmɔk aatuln.
Bima le nan ki lik idɔja, ni idɔ i dɔ taab na, ni ikpaabi, ni iŋmin i bi nan di ŋa lipaal aachiln na.
Moses, ni Aaronn, ni ujapɔtiib le nan ye bi ga kal Uwumbɔr Aabool ngbaan aabisamɔb wɔb, liwipuul wɔb na.
Bima le nan lik ki tun lituln mɔmɔk Chain Aapepel ni, ki tii Israel aanib.
Unii u mu ki pɔɔn ubaa ke u tun lituln ngbaan na kan, u ga kpo la.
Uwumbɔr aah nan bui Moses ke u ŋmee Liifai yaab aabijabim bi nan saa uŋmal ubaa ni bi jer kina aayimbil itaŋaal itaŋaal na, bi nan ti kpaan ki saa ŋichur moninko ni ŋilee la.
Liifai yaab le nan si njan aabijabim aasisiiyaan -Uwumbɔr nan bui Moses ke, “Min le yeh Israel yaab aajan aabijabim mɔmɔk.
Kina pu na, ŋmee Israel yaab aajan aabijabim mɔmɔk aayimbil, ki kahn bi saa uŋmal ubaa na, ni bi jer kina na.
Maah ba ga gaa bi pu na, le m tee nyan Liifai yaab ke bi li ye min yaab.
Min le ye Uwumbɔr.
Ni mu ki kpee na, m gaa Liifai yaab aawakor ti mu li si nimi aawakor aajan aabim aasisii la.” Moses nan kii ki ŋmee njan aabijabim mɔmɔk aayimbil, ki kahn bi saa uŋmal ubaa na, ni bi jer kina na, le bi nan ti kpaan saa ŋichur moninko ni ŋilee, ni ikui ilee ni imonko itaa ni kipiik ni bitaa.
Uwumbɔr nan ki bui Moses ke, “Di Liifai yaab tii mi, bi li si Israel yaab aajan aabijabim aasisii, ki di Liifai yaab aawakor mu di tii mi, ti mu li si Israel yaab mɔmɔk aawakor aajan aabim aasisii.
Israel yaab aajan aabijabim aah wiir ki jer Liifai yaab ki saa mbijabim ikui ilee ni imonko itaa ni kipiik ni bitaa na, see ni ki gir daa mbijabim ngbaan m chee.
Aa di tikunabr aamombil ŋiŋmu, ŋi aanyunyuun ye maah siin pu na, pa ubaabaa pu, aan ki di ŋimombil ngbaan tii Aaronn ni ujapɔtiib.” Moses nan kii, le ki yoor tikunabr aamombil lichur libaa, ni ikui itaa ni imonko itaa ni ŋiŋmu, ki di tii Aaronn ni ujapɔtiib.
Liifai yaab bi nan ye Kohaf aataŋaal ni aanib na aatuln Uwumbɔr nan bui Moses ke, “Kahn Liifai yaab bi ye Kohaf aataŋaal ni aanib na ŋiker ŋiker, ni mmaal mmaal, ki ŋmee bijab bi ye ŋibin piitaa ki ti saa piiŋmu ki ŋeer bi tun lituln Maabool ponn ni na aayimbil.
Baatuln le ye ke bi li lik tiwan ni m ŋa ni chain na.” Uwumbɔr nan tuk Moses baah ga li tun lituln li na.
“N‑yoonn mu ni ti ŋeer ke ni fii ki buen nibaa chee na kan, Aaronn ni ujapɔtiib koo Maabool ponn ni, ki chuu nyan likekeln li bi Uwumbɔr Aakaal Aadakaa chee na, ki di li biin Dakaa ngbaan pu.
Bi di ngbanyaan ki di poo u, ki di likekeln bɔmbɔln kpar biin upaacham, aan ki di ŋidabil ŋi bi joo yoor u na ŋa ŋaabon ni.
“Bi di likekeln bɔmbɔln kpar biin teebul u bi joo boroboro paani tii Uwumbɔr na pu, aan ki di ŋisambil, ni tulalee aayon aasambil, ni ipiin aasambil, ni ŋisubil aadaan aabobim ŋi bi joo tii Uwumbɔr ipiin na chɔŋ u pu.
N‑yoonn mɔmɔk kan, boroboro li paa teebul ngbaan pu.
Bi di likekeln mamaln kpar biin tiwan ngbaan mɔmɔk pu, ki di ngbanyaan poo biin ni pu, aan ki di ŋidabil ŋi ni joo yoor u na ŋa ŋaabon ni.
“Bi di likekeln bɔmbɔln biin baah joo karyaa tiib chɔŋni tiwan ni pu na, ni naakaryaa tiib pu, ni baah joo tiwan ni toor karyaa aapal na, ni baah joo karyaa taŋni tiwan ni ponn ni na, ni olif aakpan aawan mɔmɔk.
Bi di ngbanyaan ki di poo biin karyaa tiib ni baawan ngbaan mɔmɔk pu, aan ki di chɔŋ baah joo tiwan ni yoor ni na pu.
“Ni paa na, bi di likekeln bɔmbɔln ki di biin salmaa aatork aabimbiln pu, ki di ngbanyaan poo biin li pu, aan ki di ŋidabil ŋi bi joo yoor li na ŋa ŋaabon ni.
Bi di Chain Aapepel aasambil mɔmɔk poo likekeln bɔmbɔln ni, ki di ngbanyaan biin ŋi pu, aan ki di ŋi chɔŋ baah joo tiwan ni yoor ŋi na pu.
Bi chuu faa nfatan kitork aabimbiln pu, ki di likekeln bɔmbɔln biin li pu.
Bi di tiwan ni ye mmii aasambil, ni inanmoon, ni tiwan ni bi joo leer mmii ki faa nfatan na, ni ŋisambijal ŋimɔk bi joo tun lituln libimbiln ngbaan pu na di ŋa li ponn ni, aan ki di ngbanyaan biin ni pu, ki di ŋidabil ŋi bi joo yoor li na di ŋa ŋaabon ni.
Ni yaa ti ŋeer buyoonn ni ban ni fii buen nibaa chee, aan Aaronn ni ujapɔtiib yaa poo poo tiwan nimɔk m ŋa ni chain na doo na kan, Kohaf aataŋaal ni aanib le ga yoor tiwan ngbaan mɔmɔk tun.
Kohaf aataŋaal ni aanib taa meeh tiwan nimɔk m ŋa ni chain na, bi yaa meeh ni kan, bi ga kpo.
“Bi yaa ti ber Maabool n‑yoonn mu na kan, Kohaf aataŋaal ni aanib aatuln le na.
“Utotoor Aaronn aajapɔɔn Eleasar le ga li lik Maabool ngbaan, ni laawan ni ye nkpan mu bi joo seer karyaa tiib na, ni tulalee aayon, ni njikaabim aapiin, ni nkpan mu bi joo ŋani tiwan chain na, ni tiwan nimɔk bi Maabool ni, bi di tii min Uwumbɔr na.” Uwumbɔr nan bui Moses ni Aaronn ke, “Ni taa cha Kohaf aataŋaal ni aanib duun ni tiwan ni m ŋa ni chain na chee ki kpoi.
Naah ga kiir bi pu na sɔ: Aaronn ni ujapɔtiib le ga dii bi koo Maabool ngbaan ponn ni, le ki ti mɔk bi mɔmɔk baatuln, ni baah ga tun tiwan ni na.
Kohaf yaab yaa koo Maabool ngbaan ni ki ti kan bitotoorb aah bi gor tiwan ni m ŋa ni chain na kan, bi ga kpo.” Liifai yaab bi nan ye Gesonn aataŋaal ni aanib na aatuln Uwumbɔr nan bui Moses ke, “Kahn Liifai yaab bi ye Gesonn aataŋaal ni aanib na, ntaŋaal ntaŋaal, ni mmaal mmaal, ki ŋmee bijab bi ye ŋibin piitaa ki ti saa piiŋmu ki ŋeer bi tun lituln Maabool ponn ni na aayimbil.
Baatuln le ye ke bi tun tiwan nimina: Libool ngbaan, ni tiwan ni bii li ponn ni na, ni tiwan ni bii lipaal na, ni ngbanyaan mu bii paacham na, ni mbisamɔb aakekeln, ni ŋikeken, ni iŋmin i bi di gaa tiwan ni gob bii Libool, ni kitork aabimbiln na, ni ŋikeken ŋi bii lipaal aabisamɔb pu na, ni tiwan ni bi di chɔi chur tiwan ngbaan mɔmɔk na.
Bima le ye bi ŋa tiwan nimina mɔmɔk aatuln.
Moses ni Aaronn le ga cha Gesonn yaab tun baatuln, ki tun tiwan ngbaan mɔmɔk Aaronn ni ujapɔtiib di ŋa biŋaal ni na.
Lituln li Gesonn aataŋaal yaab ga tun Maabool ni na le na; utotoor Aaronn aajapɔɔn Itamar aah mɔk bi pu na, kina le bi ga tun.” Liifai yaab bi nan ye Merari aataŋaal ni aanib na aatuln Uwumbɔr nan bui Moses ke, “Kahn Liifai yaab bi ye Merari aataŋaal ni aanib na, ntaŋaal ntaŋaal, ni mmaal mmaal, ki ŋmee bijab bi ye ŋibin piitaa ki ti saa piiŋmu ki ŋeer bi tun lituln Maabool ponn ni na aayimbil.
Baatuln le ye ke bi tun Libool ngbaan aawan, ni idɔja, ni idɔŋumkee, ni idɔpuinkee, ni lipaal aawan ni bi di gob Libool ngbaan na aadɔŋumkee, ni ikpaabi, ni iŋmin, ni tiwan ni bi di chɔi chur tiwan ngbaan mɔmɔk na.
Bi ga mɔk unii mɔmɔk aah ga tun tiwan ni na.
Lituln li Merari aataŋaal yaab ga tun Maabool ni na le na; utotoor Aaronn aajapɔɔn Itamar aah mɔk bi pu na, kina le bi ga tun.” Baah nan kahn Liifai yaab pu na -Moses, ni Aaronn, ni Israel yaab aaninkpiib nan dii Uwumbɔr aah tuk bi pu na, ki nan kahn Liifai yaab aataŋaal aanib bi ye Kohaf, ni Gesonn, ni Merari yaab na.
Bi nan kahn bi ntaŋaal ntaŋaal, ni mmaal mmaal, bijab bi ye ŋibin piitaa ki ti saa piiŋmu, ki ga ŋmaa tun lituln Uwumbɔr aanimbiin ni, Waabool ni na.
Bima sɔ: Ntaŋaal Nkahm Kohaf ŋichur ŋilee, ni ikui ilole ni piiŋmu Gesonn ŋichur ŋilee, ni ikui iloob ni piitaa Merari ŋichur ŋitaa, ni ikui ilee Baah nan kpaan saa pu na sɔ: ŋichur ŋiniin, ni ikui iŋmu ni imonko inaa.
Uwumbɔr aah nan tuk Moses ke u ŋa pu na, le u nan ŋmee uja mɔmɔk aayimbil.
Uwumbɔr aah nan ki tuk Moses pu na, u nan mɔk uja mɔmɔk waatuln aah ye pu na le bi tun.
Binib bi kaa bi chain na Uwumbɔr nan bui Moses ke, “Tuk Israel yaab ke bi nyan binib bi kpa tiwon aaween i bir na, bee biwon nya kinyuŋ ni tinar, ni unii umɔk meeh utekpiir kaa bi chain na, nibaa chee.
Binib bi kaa bi chain ngbaan na, ni nyan bi aan bi taa bii naah ka nin chee aan m bi nimi maanib aakaasisik ni na.” Israel yaab nan kii kina, le ki nyan bi bikaasisik ni.
Unii yaa tun taani kan, waah ga pa pu na Uwumbɔr nan tuk Moses ke u bui Israel yaab ke, “Buyoonn unii ti yii min Uwumbɔr aan ki tun uken taani na kan, see u kpiir waatunwanbir ki pan naah ŋeer ke u pa pu na, ki ki pa paan ki tii uma ngbaan.
Tɔ, ni yaa ye ke unii ngbaan kpo le udo yaab aa bi, bi pa tipar ngbaan tii bi kan, ni di ti tii min Uwumbɔr aan ti li ye utotoor yaan.
Ki kpee tipar ngbaan pu na, u ban upihja aan bi di toor kitork woln u pu.
Ni ki kpee na, Israel yaab yaa too tootookpaan tii min Uwumbɔr kan, ni ye baah di tii utotoor u na le yaan.
Utotoor mɔmɔk ga li joo baah di ipiin i tii u na la.” Upii u aachal dak ke u nyan upuwɔb na aabɔr Uwumbɔr nan ki tuk Moses -ke u tuk Israel yaab ke, “Nibaakan, uja ga li dak ke upuu nyan upuwɔb, ki cha uja uken doon u chee, ki bii ubaa.
Uchal mu aa bee ti ponn ni mbamɔm, le upuu di ti bɔr kaa kpiir ti, ubaa mu aa ŋa seeraadaan, aan baa chuu u uja ngbaan chee, le ni ye ke uchal dak ke upuu nyan upuwɔb le kan, uja ngbaan di upuu ngbaan buen utotoor chee.
U li joo ipiin i ye n‑yon na kuruwaa ubaa, u taa di olif aakpan ŋa mu ponn ni, ki taa di tulalee aayon mu ŋa mu ni; ba pu?
ni ye uchal aah dak pu na, le u ban mbamɔn nya mpaan pu.
“Utotoor ga nyan ni upii ngbaan siin, min Uwumbɔr aanimbiin ni, kitork aabimbiln chee, ki bar min Uwumbɔr aah ŋa nnyun mu chain na, ŋa tiyakr aasambil ni, aan ki ban min Uwumbɔr Aabool ponn ni kitiŋ aatan, ki di nnyun buun ti, aan mu li cho.
Utotoor yaa ŋa kina doo kan, u ga finn upii ngbaan aayikpir, aan ki di n‑yon na ŋa upii ngbaan aaŋaal ni.
Utotoor ubaa li joo lisambil li kpa nnyun mu cho na uŋaal ni, muma le ye imɔpuur.
Utotoor ga cha upii ngbaan puu ki len tibɔr ti uma utotoor ngbaan ga len na ke: ‘Aa yaa kaa tun kidagook aatuln kan, nnyun mue taa joo ni tibɔbir aa pu.
Tɔ, aa yaa tun kidagook aatuln kan, Uwumbɔr puun lii aa pu, aa taa ki li kpa tinyoor tibaa saanib ponn ni.
U cha aanimbiin ni bii, aa taa ki ŋmaa maa ubo, aapɔtiŋ mu duun.
U cha nnyun mue koo aaponn ni, aan ni duun, ki cha aanimbiin ni bii, aa taa ki ŋmaa maa ubo.’ “Upii ngbaan kii, ki len ke, ‘M kii.
Uwumbɔr cha ni ŋa kina.’ “Le utotoor ga ŋmee imɔpuur ngbaan paan tiwan nibaa pu, ki finn ŋŋmeen ngbaan ŋa lisambil li nnyun mu cho na bi li ponn ni na.
Waahr aan upii ngbaan nin nyu nnyun mu ga cha uponn ni li wu na, utotoor ngbaan ga chuu gaa n‑yon mu upii ngbaan joo uŋaal ni na, ki li joo mu uŋaal ni, ki di mu tii min Uwumbɔr, kitork aabimbiln paab.
U di uŋaal lee mu ngem ki see mu mmii ni, kitork aabimbiln paab, ki mɔk ke mu mɔmɔk ye min Uwumbɔr yaan la.
U yaa doo kan, u cha upii ngbaan nyu nnyun ngbaan.
U yaa tun kidagook aatuln kan, nnyun ngbaan ga cha uponn ni li wu pam, le upuul ga duun, unimbiin ni mu ga bii, waan ki ŋmaa maa ubo.
Le binib ga li gur joo waayimbil puuni lir biken pu.
U yaa kaa nyi tibɔr ngbaan kan, nibaa aan ŋa u, le u ga ŋmaa maa mbim.
-“Uja yaa kpa lipiipoln upuu pu, ki dak ke upuu tun kidagook aatuln kan, nkaal mumina le ni ga dii.
Utotoor ga cha upii ngbaan dan nan sil min Uwumbɔr aanimbiin ni, kitork aabimbiln chee, le u dii nkaal ngbaan aah mɔk pu na.
Ni yaa ye mbamɔn ke upii ngbaan tun kidagook aatuln kan, uchal aa kpa taani kpala; upii ma yaa galn kan, see u jin falaa ngbaan.”
Unii u nyan ubaa siin ki puu tipuur tii Uwumbɔr aakoobil na Uwumbɔr nan bui Moses ke u di tibɔr timina tuk Israel yaab.
Uja ni upii umɔk puu ke u ga di ubaa tii Uwumbɔr na kan, u taa nyu ŋisubil aadaan, ki mu taa nyu ndaan mubaa.
U taa nyu ŋisubil aadaan ki taa ŋmɔ ŋisubil ngbaan, ŋi soon, bee ŋi kuur na.
Buyoonn u nyan ubaa siin kina aasisii na, u taa ji tiwan nimɔk bi di ndaan aasubil ŋa ni na, u taa ji ndaan aasubil aawan ni ye libil bee tipɔkr na.
Buyoonn u ti puu kina aapuur na, u taa kuu uyikpir.
Waah puu tipuur ki di ubaa tii Uwumbɔr na, u cha uyikpir ni ulangbaln aakor li bi, u taa kuu ti.
-Waakor le ye limɔkl ke u di ubaa tii Uwumbɔr la, nima pu na, u taa meeh linikpol ki bii ubaa, hali ute, bee una, bee ute aabo yaa kpo kan, u taa meeh linikpol ngbaan.
Buyoonn u nyan ubaa siin kina aasisii na, u ye Uwumbɔr aanii la.
Unii le yaa kpaan kpo kina aanii u di ubaa tii Uwumbɔr na aanimbiin ni, ki cha u kpaln tijɔŋdaan, aan uyikpir bii kan, u li kii ki ti saa iwiin ilole daal aan ki nin kuu uyikpir ni ulangbaln, n‑yoonn ngbaan na, u ki kpaln chain aanii le na.
Winiin daal kan, u li joo ni ŋibɔrnanjel ŋilee, bee ŋinanjel ŋilee utotoor chee, Uwumbɔr aanimbiin ni, Waabool aabisamɔb chee.
Utotoor ga di libaa toor titunwanbir aatork, ki di liken na toor ki see li mmii ni, ki ŋaŋ u waah meeh linikpol pu na.
Liyaadaal ngbaan unii ngbaan ga ki di waayikpir ti ga ki pa na giin tii Uwumbɔr, ki ki nyan ubaa tii Uwumbɔr.
Waah nan nyan ubaa njan pu aan ki meeh linikpol ki bii ubaa na, nima aa ki ye nibaa, ba pu?
waayikpir ti u nan di tii Uwumbɔr na nan kpaln tijɔŋ.
U ki li joo ni libiln libaa aapihbo ki nan toor lipɔln aatork.
N‑yoonn mu kina aanii ti ŋa waah puu pu na, see u toor ki woln ubaa pu.
U ga li joo ni tiwakor titaa ti kaa kpa ngalm mubaa na, ki di buen Uwumbɔr aanimbiin ni, Waabool aabisamɔb chee, ki di ti tii Uwumbɔr: ni li ye libiln libaa aapihjabo aan bi di toor kitork ki see ki mmii ni, ni libiln libaa aapihsabo bi di toor titunwanbir aatork, ni upihja bi di toor kimɔbaan aatork; ki kpee na, u ga ban ni boroboro u gbei ki ŋmar olif aakpan, kaa kpa boroboro aanyɔk na kibɔɔkuuk kibaa, ni maab u bi di olif aakpan ŋmir u na; ki kpee njikaabim ni ŋisubil aadaan pu.
Utotoor le ga di tiwan nimina mɔmɔk tii Uwumbɔr, ki toor titunwanbir aatork, ni kitork ki bi joo seer mmii ni na.
U ga di upihja na toor kimɔbaan aatork, ki di u ni boroboro kibɔɔkuuk na kpaan, ki di tii Uwumbɔr, ki di njikaabim ni ŋisubil aadaan na mu tii ipiin aatork.
Uwumbɔr aanimbiin ni, Waabool aabisamɔb chee, kina aanii ngbaan ga kuu uyikpir ki di ti ŋa kimɔbaan aatork aamii na ponn ni.
Bi yaa ŋaan upihja ngbaan aabook aanann kan, utotoor nyan ti, ki nyan boroboro kpiln li gbei na libaa, ni maab ubaa kibɔɔkuuk na ni, ki di ŋa kina aanii ngbaan aaŋaal ni.
Ni paa na, utotoor di tiwan ngbaan mɔmɔk tii Uwumbɔr, ni li ye ipiinkpaan yaan; ni ye chain aapiin ki ye utotoor yaan, ki kpee upihja ngbaan aabingbaal ni litaajal pu.
Ni ye nkaal le ke ni li ye utotoor yaan.
Nee aapuwɔb na, kina aanii ngbaan ga ŋmaa nyu ŋisubil aadaan.
Kina aanib aah ga li dii pu na le na, le u yaa puu tipuur ke u ga tii ipiin i chaar jer waapɔɔn na kan, see u pɔɔn ubaa ki ŋa waah puu pu na.
Bitotoorb aah ga li ŋani tinyoor ŋani binib pu pu na Uwumbɔr nan ki bui Moses ke u tuk Aaronn ni ujapɔtiib ke bi li joo ŋimɔbon ŋimina mee tinyoor ŋani Israel aanib pu: Uwumbɔr ŋa tinyoor ŋa ni pu ki li lik nimi; Uwumbɔr li kpa ni pu tibulchinn ni tiŋann, ki li gee nimi; Uwumbɔr lik faar nimi, ki tii nimi nsuudoon.
Uwumbɔr nan ki bui ke, “Bi yaa di maayimbil mee tinyoor biin Israel yaab pu kina kan, m ga ŋa tinyoor ŋa bi pu.”
Bisalolm aah joo ni ipiin i na Nwiin mundaal Moses nan doo Uwumbɔr Aabool aatuln na, u nan di nkpan meen Libool ngbaan, ni laawan mɔmɔk, ni kitork aabimbiln, ni laawan mɔmɔk, ki di ni tii Uwumbɔr.
Le itaŋaal mɔmɔk aayidam bi ye Israel yaab aanibol mɔmɔk pu bisalolm, aan ki cha bi kahn binib na, nan joo ni baapiin ki nan tii Uwumbɔr: ni nan ye tɔroku tiib biloob, ni inaaja kipiik ni ilee; bisalolm bilee le nan joo tɔroku ubaa, le usaloln mɔmɔk nan joo unaaja ubaabaa.
Baah joo ni tiwan ngbaan mɔmɔk ki nan tii doo na, le Uwumbɔr bui Moses ke, “Gaa ipiin ngbaan ki li joo tun Libool ni aatuln, di ni tii Liifai yaab bi li joo tun baatuln.” Nima pu na, Moses nan di tɔroku tiib ni inaaja ngbaan mɔmɔk tii Liifai yaab.
U nan di tɔroku tiib bilee ni inaaja inaa le tii Gesonn yaab, le ki di tɔroku tiib binaa ni inaaja iniin tii Merari yaab.
Aaronn aajapɔɔn Itamar le nan mɔk bi baah ga tun pu na mɔmɔk.
Moses aa nan tii Kohaf yaab tɔroku ni inaaja, ba pu?
bima nan joo tiwan nimɔk nan bi chain na buŋni bibɔgbin pu la.
Bisalolm ngbaan nan ki joo ni ipiin ki nan nyuŋ kitork aabimbiln ki di li tii Uwumbɔr.
N‑yoonn mu bi gor ke bi tii ipiin ngbaan libimbiln pu na, le Uwumbɔr nan ki bui Moses ke, “Tuk bisalolm ngbaan ke bi mɔmɔk li joo ni baapiin nwiin mubaabaa ki ti saa iwiin kipiik ni ilee, naah ga di kitork aabimbiln tii mi na pu.” -Bi mɔmɔk aah nan joo ni baapiin ki paa tɔb pu pu na sɔ: Linibol Usaloln Juda Aminadab aajapɔɔn Nasonn Isakar Suar aajapɔɔn Netanel Sebulunn Helonn aajapɔɔn Eliab Rubenn Sedeur aajapɔɔn Elisur Simeonn Surisadai aajapɔɔn Selumiel Gad Dewel aajapɔɔn Eliasaf Efraim Amihud aajapɔɔn Elisama Manase Pedasur aajapɔɔn Gamaliel Benjaminn Gideoni aajapɔɔn Abidann Dann Amisadai aajapɔɔn Ahieser Aser Okrann aajapɔɔn Pagiel Naftali Enann aajapɔɔn Ahira Bi mɔmɔk aah nan joo ni baapiin i na nan ye ipiin baan la; bi nan joo ni tikunabr aasambil li aanyunyuun ga pii ndibim kuruwaa ubaa ni ligeln na, ni tikunabr aasapeek kibaa, kaanyunyuun ga pii ndibim kuruwaa ubaa, ki ŋeer bitotoorb aah siin pu na, ni mɔmɔk nilee nan gbii n‑yon mu bi di nkpan buun mu na.
Ni nan ye njikaabim aatork aapiin la; ki kpee salmaa aasambil li aanyunyuun ga pii ndibim lichakpaal libaa na, li mu nan gbii tulalee aayon la; ni unaaja ubaa, ni upihja ubaa, ni libiln libaa aapihbo, bi di toor kitork ki bi joo seer mmii ni na; ni uŋoob bi di toor titunwanbir aatork, ni inaaja ilee, ni ipihja iŋmu, ni iŋoja iŋmu, ni libiln libaa aapihbi iŋmu, bi di toor kimɔbaan aatork.
-Bisalolm kipiik ni bilee ngbaan aah nan joo ni baapiin i na aah nan ti kpaan saa pu na sɔ: —Tikunabr aasambil kipiik ni ŋilee, ni tikunabr aasapar kipiik ni tilee, naanyunyuun ga nan pii ndibim kuruwaa moninko ni bilee.
—Salmaa aasambil kipiik ni ŋilee, ŋaanyunyuun ga nan pii ndibim kuruwaa ubaa ni ligeln, tulalee aayon le nan gbii ŋi ponn ni.
—Inaaja kipiik ni ilee, ni ipihja kipiik ni ilee, ni libiln libaa aapihbi kipiik ni ilee, ki kpee njikaabim aapiin i bi ga di kpaan, ni li ye kitork ki bi ga di see mmii ni na aapiin.
—Iŋoob kipiik ni ilee, bi di toor titunwanbir aatork.
—Inaaja moninko ni inaa, ni ipihja imonko itaa, ni iŋoob imonko itaa, ni libiln libaa aapihbi imonko itaa, bi di toor kimɔbaan aatork.
N‑yoonn mu Moses buen Uwumbɔr Aabool ni u ti len Uwumbɔr chee tibɔr na, le u ŋun Uwumbɔr len u chee tibɔr, tiwan ni bi Nkaal Aadakaa pu aapaacham ki kpa ifeen na aakaasisik ni.
Baah ga siin karyaa tiib pu na Uwumbɔr nan bui Moses ke, “Bui Aaronn ke u yaa ban u di karyaa tiib bilole na tɔŋ baawan pu kan, u di bi siin nin chee bi ga li wiin nimbiin ni na.” Aaronn nan kii Uwumbɔr aah len pu na, le ki di karyaa tiib ngbaan di siin le bi lik karyaa aawan ngbaan aanimbiin ni.
Bi nan di ligagaar le gbaa salmaa le ki ŋa karyaa aawan ngbaan mɔmɔk, ki dii Uwumbɔr aah nan mɔk Moses ke bi ŋa pu na.
Baah toor ki ŋa Liifai yaab chain ki di bi tii Uwumbɔr pu na Uwumbɔr nan bui Moses ke, “Chuu yakr Liifai yaab Israel aanib biken chee, ki dii maah ga mɔk si pu na aan ki toor bi chain; di nnyun mu aa joo toor ki ŋani tiwan chain na yɔk bi pu, aan ki tuk bi ke bi kuu biwon pu tikor mɔmɔk, ki finn baawanpeenkaan mu.
Nima kan, bi ga li bi chain.
Bi ban unaajabo, ni n‑yon mu bi di olif aakpan buun mu na, ni li ye njikaabim aatork aapiin; le aa ga ban unaaja uken u li ye titunwanbir aatork aapiin.
Kuun ni Israel yaab mɔmɔk ki cha Liifai yaab sil Maabool aabisamɔb chee.
Cha Israel aanib ngbaan di biŋaal paan Liifai yaab aayil pu, le Aaronn ga di Liifai yaab ngbaan tii mi, bi li ye Israel yaab aapiinkpaan tii mi, bi li tun maatuln.
Le Liifai yaab mu ga di biŋaal paan inaaja ilee na aayil pu; ni ga di ubaa toor titunwanbir aatork aapiin, ki di uken toor kitork ki ni ga di see mmii ni na aapiin, aan ni li ye kitork ki ga ŋa Liifai yaab ngbaan chain na.
“Di Liifai yaab ngbaan tii mi, bi li ye ipiinkpaan m chee, aan Aaronn ni ujapɔtiib li joo bi.
Ŋa kina aan ki yakr Liifai yaab, Israel yaab biken chee, nima kan, bi ga li ye min yaab.
Aa yaa toor ki ŋa Liifai yaab chain ki di bi tii mi kan, bi ga ŋmaa tun Maabool ni aatuln.
M nyan bi ke bi li si Israel yaab aajan aabijabim aasisiiyaan la, aan bi li ye min baanja yaab.
N‑yoonn mu m nan ku njan aabim mɔmɔk Ijipt aatiŋ ni na, m nan nyan Israel yaab aajan aabijabim, ni baawakor aajan aabim, ni li ye maawan la.
Dandana wee, maah ba ga gaa nimi aajan aabijabim pu na, le m nyan Liifai yaab ke bi li ye maanib.
M di Liifai yaab tii Aaronn ni ujapɔtiib, bi li ye Israel yaab aapiin tii bi, aan bi li tun Maabool ni lituln tii Israel yaab, bi li kiir Israel yaab tibɔbir ti bi yaa duun Chain Aapepel kan, bi ga kan ti na chee.” Nima pu na, Moses ni Aaronn, ni Israel yaab mɔmɔk nan di Liifai yaab tii Uwumbɔr, waah nan bui Moses ke u ŋa pu na.
Liifai yaab nan toor bibaa, ki finn baawanpeenkaan, le Aaronn di bi tii Uwumbɔr, bi li ye ipiinkpaan u chee.
U nan ki toor titunwanbir aatork ke bi ŋa chain mbamɔm.
Binib ngbaan nan ŋa Uwumbɔr aah nan bui Moses ke u ŋa Liifai yaab pu na.
Nima pu na, Liifai yaab nan ŋeer ke bi ŋmaa tun, Aaronn ni ujapɔtiib aah tuk bi ke bi ŋa pu na.
Uwumbɔr nan ki bui Moses ke, “Liifai aanii yaa ti saa ŋibin moninko ni ŋiŋmu kan, u ŋeer ke u tun lituln nnimbiin ni, Maabool ni.
U yaa tun kina ki ti saa ŋibin piiŋmu kan, ni ŋeer u di cha kina.
Nee aapuwɔb na, u ga ŋmaa ter biken baatuln ni, Maabool ni; biken yaa kaa bi kan, waan ki ŋmaa tun lituln ngbaan ubaa baanja.
Kina le aa ga mɔk Liifai yaab baatuln mɔmɔk.”
Lakr‑jer aajim Israel yaab aah nan nyan ni Ijipt aatiŋ ni, ki bi Sainai Aateersakpiin ni, lelee aabiln aajan aaŋmal ni na, le Uwumbɔr nan len Moses chee tibɔr, -ki bui ke, “Uŋmal umina aawiin kipiik ni inaa daal kan, cha Israel aanib piin Lakr‑jer aajim, nwiin aah nan ti lir na, ki ŋa mu, mu aakaal aah mɔk pu na mɔmɔk.” Nima pu na, Moses nan bui binib ngbaan ke bi ŋa Lakr‑jer aajim ngbaan.
Njan aaŋmal aawiin kipiik ni inaa daal aajook, le bi nan ŋa kina Sainai Aateersakpiin ni.
Binib ngbaan nan ŋa Uwumbɔr aah mɔk Moses ke bi ŋa pu na mɔmɔk.
Tɔ, binib bibaa nan bi bi ponn ni, ki meeh linikpol ki bii bibaa, kina na, baa nan ŋmaa kpaan biken chee ki ŋa njim ngbaan liyaadaal.
Le bi buen Moses ni Aaronn chee le ki ti bui bi ke, “Ti meeh linikpol le ki bii tibaa, ba ŋa tima aan ŋmaa kpaan Israel yaab biken chee ki toor kitork tii Uwumbɔr?” Moses nan bui bi ke, “Kiir mi man, aan m mee Uwumbɔr, u mɔk mi maah ga ŋa pu na.” Uwumbɔr nan bui Moses ke, “Tuk Israel aanib ngbaan ke n‑yoonn mu ni ponn ni ubaa, bee niyaabitiib, yaa ti meeh linikpol ki bii ubaa, bee u buen lisachuln kaa bi, ki ban ke u ŋa Lakr‑jer aajim na kan, lelee aaŋmal aawiin kipiik ni inaa daal kijook wɔb, udaan ngbaan mu ga ŋmaa ji njim ngbaan.
Bi di boroboro u kaa kpa nnyɔk na, ni tifar ti cho na kpaan ji njim ngbaan.
Bi taa ji gur tijikaar ngbaan tibaa ti woln kitaak, ki mu taa wii tiwakor ti bi di jin njim ngbaan na aakpabl libaa.
Bi ji Lakr‑jer aajim ngbaan, mu aakaal aah mɔk pu na mɔmɔk.
Tɔ, unii umɔk bi linampal, kaa buen nsan, ki mu bi chain, ki yii kaa jin Lakr‑jer aajim ngbaan na kan, u li nyi ke waa ki ye maanii, ba pu?
buyoonn ni ŋeer ke u tii mi ipiin na, waa ŋa kina, le u ga ji falaa kina pu.
“Uwɔwɔnja u koo ni chee na mu yaa ban u ji Lakr‑jer aajim ngbaan kan, see u dii mu aakaal aah mɔk pu na mɔmɔk.
Utinbo ni uwɔwɔnja mɔmɔk ga dii nkaalbaan la.” Ntaalangbam mu naahn mmii na aabɔr -Nwiin mundaal bi gaa Uwumbɔr Aabool doo na, le ntaalangbam dan nan biin li pu.
Kinyeek kan, mu nan bi ke mmii na la.
N‑yoonn mu ntaalangbam ngbaan ti fii nima chee na kan, le Israel aanib mu ti fii dii mu, ki ti kal mu aah ti sil nin chee na.
Uwumbɔr yaa bui bi ke bi fii nin chee na kan, see bi fii nima, le ki ti kal waah bui ke bi ti kal nin chee na.
Ntaalangbam ngbaan yaa sil Libool ngbaan pu ki ti saa buyoonn na kan, bi mu nan ka nima chee le ki cha.
Ntaalangbam ngbaan yaa nan sil Libool ngbaan pu ki yunn kan, see bi kii tii Uwumbɔr aah ban pu na, le kaa fii nima chee.
N‑yoonn mubaa kan, ntaalangbam ngbaan aa nan yunni nibaa chee, kina pu na, bi mu aa nan kaa yunni; le Uwumbɔr yaa bui bi ke bi fii kan, see bi fii nima.
N‑yoonn mubaa kan, ntaalangbam ngbaan ga sil nibaa chee kijook ki ti saa kichakpiik ni, le mu aah ti fii buyoonn na kan, bi mu fii dii ntaalangbam ngbaan.
N‑yoonn mu ntaalangbam ngbaan fii na kan, le bi mu ti fii dii mu.
Ntaalangbam ngbaan yaa nan sil Uwumbɔr Aabool pu libuul libaa ni, iwiin ilee, bee uŋmal, bee libiln, bee ki yunn ti saa pu na kan, baa nan fii nima; tɔ, mu yaa ti siir kan, le bi mu fii dii mu.
Uwumbɔr yaa nan bui Moses ke u ni binib ngbaan fii, bee bi kal buyoonn na kan, see bi kii tii u.
Tikunabr aakakaan tiib Uwumbɔr nan bui Moses ke, “Di baah di ligagaar gbaa tikunabr ti na ŋa kakaan tiib bilee, ki li joo pii yin maanib bi kuuni, ki fiini bi baah ka nin chee na mu.
N‑yoonn mu bi ti ŋun kakaan bilee ngbaan wii ni yunn na kan, binib ngbaan mɔmɔk kuun ni aa chee, Maabool aabisamɔb chee.
Bi yaa ŋun kakaan ngbaan ubaa wii kan, ntaŋaal aayidam ŋmeen kuun dan aa chee.
N‑yoonn mu bi ti ŋun kakaan wii kaa yunn na, linibol li ka liwipuul wɔb na le ga pue fii, ki li chuun.
N‑yoonn mu bi ki ŋun kakaan wii lelee, naa yunn na kan, linibol li ka ŋŋangii wɔb na mu le ga fii paan.
Nima pu na, kakaan yaa wii kaa yunn kan, ni mɔk ke binib ngbaan fii baah ka nin chee na, ki li chuun.
Tɔ, bi yaa ŋun kakaan wii ki yunn kan, binib ngbaan mɔmɔk kuun ni.
Aaronn ni ujapɔtiib bi ye bitotoorb na le ga li pii kakaan tiib ngbaan.
“Ni li joo ikaal i paa ni na n‑yoonn mɔmɔk.
N‑yoonn mu ni bi nimi aatiŋ ni, ki buen butɔb ni, ki ban ni gaa nibaa lii nimi aadim bi lir ni pu na kan, ni pii kakaan tiib ngbaan baah ban bi piin butɔb pu na, le min Nidindaan Uwumbɔr ga ter nimi, ki nyan nimi, nimi aadim aaŋaal ni.
Ni yaa ti ki ye nimi aapopiin aayoonn, mu ye Uŋmapɔɔn aajim, ni nimi aatoorkpaan aajim muken na kan, buyoonn ni ban ke ni toor kitork ki bi joo seer mmii ni na, ni kimɔbaan aatork tii mi na, ni pii kakaan tiib ngbaan, le m ga ter nimi.
Min le ye Nidindaan Uwumbɔr.” Israel yaab aah nan fii Sainai Aateersakpiin ni pu na Israel yaab aah nan nyan ni Ijipt aatiŋ ni aan ni saa ŋibin ŋilee, lelee aaŋmal aawiin moninko daal na, le ntaalangbam mu nan sunni ki nan biin Uwumbɔr Aabool pu na fii paacham.
Le Israel yaab nan piin lisachuln Sainai Aateersakpiin ni.
Ntaalangbam ngbaan nan ti sil Parann Aateersakpiin ni la.
Bi nan chuun dii, Uwumbɔr aah mɔk Moses pu na la.
Bi yaa nan chuun cha kan, bi nan paa tɔb pu kina la.
Juda aanibol, ni ŋinibol ŋi kpee li pu ki bi baatuutaa taab na, le nan pue loln nsan, ŋigetek ŋigetek, le Aminadab aajapɔɔn Nasonn nan ye usaloln bi pu.
Suar aajapɔɔn Netanel le nan ye Isakar aanibol yaab aayidaan.
Le Helonn aajapɔɔn Eliab nan ye Sebulunn aanibol aayidaan.
Bi yaa nan ber Uwumbɔr Aabool ngbaan kan, Gesonn ni Merari aataŋaal ni yaab le ga tun tiwan ngbaan mɔmɔk le ki chuun.
Rubenn aanibol na, ni ŋinibol ŋi kpee li pu ki bi baatuutaa taab na, le nan yakr ŋigetek ŋigetek, ki paan, le Sedeur aajapɔɔn Elisur nan ye usaloln bi pu.
Surisadai aajapɔɔn Selumiel le nan ye Simeonn aanibol yaab aayidaan.
Le Dewel aajapɔɔn Eliasaf nan ye Gad aanibol yaab aayidaan, ki loln bi pu nsan.
Liifai yaab bi ye Kohaf aataŋaal ni aanib na mu ga paan, ki tu Uwumbɔr aah ŋa tiwan ni chain na.
N‑yoonn mu bima ti fuu nkakaa chee na mui bi ki gaa Uwumbɔr Aabool ngbaan a. Bi paa na le nan ye Efraim aanibol, ni ŋinibol ŋi kpee li pu ki bi baatuutaa taab na, nan yakr ŋigetek ŋigetek, ki paan, le Amihud aajapɔɔn Elisama nan ye usaloln.
Pedasur aajapɔɔn Gamaliel le nan ye Manase aanibol yaab aayidaan.
Le Gideoni aajapɔɔn Abidann mu nan ye Benjaminn aanibol yaab aayidaan.
Kookoo aanib le nan ye Dann aanibol, ni ŋinibol ŋi kpee li pu ki bi baatuutaa taab na, nan yakr ŋigetek ŋigetek ki paan, ki paa puwɔb, le Amisadai aajapɔɔn Ahieser le nan ye usaloln bi pu.
Okrann aajapɔɔn Pagiel le nan ye Aser aanibol yaab aayidaan.
Le Enann aajapɔɔn Ahira mu nan ye Naftali aanibol yaab aayidaan.
Israel yaab yaa nan fii nibaa chee ki cha kan, bi nan paa tɔb pu ŋigetek ŋigetek kina, le ki chuun cha.
Le Moses bui uchool Jetro, u nan ye Midiann aanii na, aajapɔɔn Hobab ke, “Ti ban ti piin ki buen nin chee Uwumbɔr bui ke u ga di tii timi na la.
U puu ke u ga ŋa timi Israel yaab pu tinyoor, nima pu na, li dii timi, aan ti kpaan ji kina aanyoor.” Hobab nan giin bui ke, “Aayii, m gir cha ndo aatiŋ ni la.” Moses nan ki bui u ke, “Dan, taa di timi lii.
Aa nyi nin chee ti ga ti kal nteersakpiin ni na, aa ga ŋmaa mɔk timi nsan.
Aa yaa dii timi buen kan, ti ni si ga kpaan ji Uwumbɔr aah ga tii timi tinyoor ti na.” Israel yaab aah nan siir buen pu na N‑yoonn mu Israel yaab nan nyan Uwumbɔr Aajool Sainai chee na, bi nan chuun iwiin itaa la.
N‑yoonn mɔmɔk Uwumbɔr Aakaal Aadakaa le bi nan joo lolni nsan, le u mɔk bi baah ga kal nin chee na.
Baah nan chuun cha ki ti kaa nimɔk na, Uwumbɔr aataalangbam le nan bii bi pu, nwiin pu.
N‑yoonn mu bi ti piin ki joo Uwumbɔr Aakaal Aadakaa cha na, le Moses bui ke, “Uwumbɔr, fiin ki yaa saadim, ki jenn binib bi nan si na.” Le buyoonn mu Dakaa ngbaan ti sil na kan, le u len ke, “Uwumbɔr, gir ni Israel yaab aamaal mu ye ŋichur ŋichur na chee.”
Nin chee bi yin ni ke Tabera na aabɔr Israel yaab nan ki piin ki ŋulni ke bi bi falaa ni, le Uwumbɔr ŋun baah ŋulni pu na, le liŋuul chuu u, le u cha mmii sunn ni bi pu.
Mu nan wun baah ka nin chee na lipepel libaa wɔb, ki bii nima chee.
Le binib ngbaan wii yin Moses ke u ter bi; u nan mee Uwumbɔr, le u cha mmii ngbaan junn.
Nima pu le bi nan yin nima chee ke Tabera; ba pu?
Uwumbɔr nan cha mmii wun bi nima chee la.
Moses aah nan nyan bisalolm imonko itaa ni kipiik pu na Biwɔwɔm bibaa nan bi Israel yaab chee, ki dii bi cha.
Bi nan cha tinann aakpeek chuu bi ni pɔɔ pam, le Israel yaab mu nan piin ki len tibɔr ti kaa ŋan na ki bui ke, “Ti yaa ba kan tinann ki ŋman kan, ni ba ŋan.
Ti nan ŋmɔ ijan taah gee pu na, Ijipt aatiŋ ni la, taa nan daa.
Naa teer taah nan ŋmɔ lipulaajil, ni gariba, ni tigaribafar pu na aa?
Le dandana wee, nibaa aa bi ti ji, le taa ki kpa mpɔɔn kpala.
Nibaa aa bi ki ki kpee mana u ti ji idaa mɔmɔk na pu.” Mana nan naahn mpuibim aah bi siisii pu na la, le ki piin ki man chaun.
-Kinyeek kan, le mana nan dii limaln, ki lir mann goln baah ka pu na.
Le ni yaa woln kichakpiik ni kan, binib ngbaan fii ban mana ngbaan, bi yaa ban kan, bi ga nan ni, bee bi ga san ni le ni ŋa n‑yon, le bi ga ŋaan ni ki di ni ŋa maab papam.
Le u mɔ ke baah di olif aakpan le ken u na.
Moses nan ŋun binib ngbaan aah kuun si ŋikpuk ŋikpuk linampal pu ki len tibɔr ti kaa ŋan na pu na.
Usui nan bii pam, ba pu?
Uwumbɔr nan gee liŋuul bi pu.
Le u bui Uwumbɔr ke, “Ba ŋa aa ŋa mi kina?
Ba ŋa aasui wu m pu?
Ba ŋa aa di litukpaan lee tii mi ke m li lik binib bee?
Maa naan bi, ki mu le aa cha bi ma bi.
Ba ŋa aa cha m kpaln unii u joo bi ŋŋaal ni, ke ubiyoor aah yoo mbim pu na, ki joo ni bi kitiŋ ki aa nan puu ke aa ga di tii biyaajatiib na ni?
La chee m ga kan tinann aan ti ŋeer kinipaak kee?
Bi bi len n‑yoonn mɔmɔk ke bi ban tinann la.
Min baanja aan ŋmaa lik binib bimina.
Bi wiir nyaŋ mi a. Ni yaa ye ke aa ga ŋa mi kina kan, tee san mi kinimbaak ki nyan maamɔfal, nima kan, m ga nya falaa sakpiin wee ni.” Le Uwumbɔr bui Moses ke, “Kuun ni binib bi aa nyi Israel yaab ponn ni, aan bi ye biyidam na, ki li joo ni bi m chee, Maabool aabisamɔb chee, aan ki cha bi nan sil gbaŋ si.
M ga sunn ni ki nan len aa chee tibɔr nima, le ki di Maafuur Nyaan mu m di tii si na ngem, tii bi mu.
Nima kan, bi ga ŋmaa ter si, aa joo binib ngbaan, le naan ki li ye si baanja le ga li joo bi.
Bui binib ngbaan ke, ‘Toor nibaa man ki kiir fen, ni ga fe kan tinann ki ŋmɔ.
Uwumbɔr ŋun naah ŋulni ki bui ke ni ban tinann pu na, ki ki len ke naah nan bi Ijipt aatiŋ ni na, ni nan soor ki tii nimi.
Dandana wee, Uwumbɔr ga tii nimi tinann, le ni ga ŋmɔ ti.
Naa ye ke ni ga ŋmɔ ti nwiin mbaa, bee ilee, bee iŋmu, bee kipiik, bee iwiin moninko baanja la, ni ga ŋmɔ ti uŋmal ubaa le ti nuŋ nimɔfal ni, le ti ga cha ni buŋ kina pu.
Ni ga ŋa kina, ba pu?
ni yii Uwumbɔr u bi ni chee na, ki ŋulni ke naa ba gee ke ni nya Ijipt aatiŋ ni.’” Moses nan bui Uwumbɔr ke, “Min le loln binib ŋichur ikui iloob bimina pu nsan, le aa bui ke aa ga tii bi tinann ki ti saa uŋmal ubaa aa?
Inaa ni ipiih iŋa m ga kɔr i, aan tinann ngbaan ŋeer bi, aan bi ŋmɔ ki bab?
Ijan imɔk bi nnyusakpem ni na ga ŋeer bi ii?” Le Uwumbɔr giin baa u ke, “Aa nyi maapɔɔn mɔk aa?
Naan yunn le aa ga kan ke maah len pu na ga ŋa aan naan ŋa.” Kina pu na, Moses nan buen binib ngbaan chee, le ki ti tuk bi Uwumbɔr aah len pu na.
U nan kuun bisalolm imonko itaa ni kipiik na, le ki cha bi sil mann goln Uwumbɔr Aabool.
Nima chee le Uwumbɔr sunn ni, ntaalangbam ni, ki nan len tibɔr u chee.
U nan di Nfuur Nyaan mu u di tii Moses na ngem, ki di tii bisalolm imonko itaa ni kipiik ngbaan mu.
Buyoonn Nfuur Nyaan ngbaan sunn ni bi pu na, le bi piin ki len ke Uwumbɔr aabɔnabtiib na, le ni mu aa nan yunn.
Bisalolm imonko itaa ni kipiik ngbaan ponn ni bilee bimina, Eldad ni Medad, nan bee linampal, kaa buen biken chee Uwumbɔr Aabool taab.
Linampal, nima chee, le Nfuur Nyaan nan sunn ni bi mu pu, le bi piin ki len ke Uwumbɔr aabɔnabtiib na.
Le unachipɔɔn ubaa san buen Moses chee ki ti tuk u Eldad ni Medad aah bi ŋani pu na.
Le Nunn aajapɔɔn u bi yin u ke Josua na, waah nan laa ye unachipɔɔn na, uma le nan bi Moses chee ki ter u, le u bui Moses ke, “Uninkpel, cha bi ŋmin.” Moses nan giin bui u ke, “Ba ŋa aa cha maanyuŋ aabɔr muk si?
M ba ga li gee ke Uwumbɔr di Waafuur Nyaan tii waanib ngbaan mɔmɔk, aan ki cha bi mɔmɔk li len ke bibɔnabr na.” Le Moses ni bisalolm imonko itaa ni kipiik ngbaan gir buen linampal.
Uwumbɔr aah cha ichakpee lir ni pu na Naa yoor n‑yoonn, le Uwumbɔr cha libuln daa ki nyan ni ichakpee nnyusakpem ni, i nan fii dee, kaa daa kitiŋ.
I nan fii nan lir linampal, ki mann goln ni kookoo, ki wiir pam.
Nima pu na, liyaadaal ngbaan, ni kinyeek wɔb, ki nab nwiin mu paan na nwimɔn, binib ngbaan nan chur inyoon ngbaan; bi mɔmɔk aah nan chur i wiir pu na aanyunyuun ga nan pii ndibim kuruwaa lichur.
Bi nan toor i ki di den linampal, ni kookoo, ke i kuur.
Tinann ngbaan aah nan gbii ni kookoo, aan bi beenin ŋmɔ na, le Uwumbɔr aaŋuul nan fii bi pu, le u cha iween dan bi pu.
Bi nan yin nima chee ke, “Kikpeek Aacheek,” ba pu?
nima chee le bi nan sub binib bi nan kpa tinann aakpeek ki kpo na.
Baah fii nima chee na, le bi ti kal Haserof aateersakpiin ni.
Miriam aah nan kan ntafadaan pu na Moses nan joo Kus yaab aapiibo ubaa la, le Miriam ni Aaronn nan galn u kina pu.
Bi nan bui ke, “Uwumbɔr cha Moses baanja le nabr waabɔr aa?
Waa cha ti mu nabr waabɔr aa?” Uwumbɔr nan ŋun baah len pu na.
Moses nan ye unii u sunn ubaa taab na la, u nan sunn ubaa taab ki jer unii mɔmɔk dulnyaa wee ni.
Libuul ngbaan ni le Uwumbɔr bui Moses ni Aaronn ni Miriam ke, “M ban nimi bitaa bee nyan ni ki dan Maabool chee.” Bi nan buen, le Uwumbɔr sunn ni ntaalangbam ni ki nan sil Libool ngbaan aabisamɔb chee, le ki yin ke, “Aaronn.
Miriam.” Le bima bilee ngbaan nyan sil.
Le Uwumbɔr bui bi ke, “Li pel man maah ban m len pu na.
N‑yoonn mu maabɔnabtiib bi ni chee na, min le joo mbaa mɔk bi tidaŋ ni, le ki len bi chee tibɔr.
Maah len maatutunn Moses chee tibɔr pu na, ni bi nibaa; min le nyan u ke u li lik maanib Israel yaab mɔmɔk.
Nima pu na, m sii u chee le ki len, naa ye ŋiyataŋak ponn ni, le u kan maah bi pu na.
Ni ŋa kinye aan ni galni maatutunn Moses kina?” Uwumbɔr nan gee bi pu liŋuul; nima pu na, waah nan siir buen aan ntaalangbam mu fii Libool ngbaan pu na, le Miriam aawon mɔmɔk kpaan kpaln kikɔŋ ŋmeen ki piir chak chak.
N‑yoonn mu Aaronn kan ke uwon kpaln kikɔŋ ŋmeen na, le u bui Moses ke, “Uninkpel, taa cha ti ji falaa, taah tun kijɔrk aatunwanbir ti na pu.
Taa cha u li bi ke ubo u kpo una aaponn ni ki nyan ni aan lipepel libaa bur doo na.” Nima pu na, Moses nan wii yin Uwumbɔr ke, “Uwumbɔr, cha u pɔɔk.” Le Uwumbɔr giin bui u ke, “Miriam aate yaa ba tii timɔɔtan ŋa unimbil wɔb kan, u ba ga ji kina aanimɔɔn iwiin ilole la.
Nima pu na, ni nyan u linampal likpaakool libaa, nee aapuwɔb na, ni ki giin ni u linampal.” Miriam nan nyan linampal iwiin ilole la, le binib ngbaan aa nan ŋmaa fii nima chee le u ti nin gir ni.
Nee aapuwɔb le binib ngbaan fii Haserof Aateersakpiin ni, ki ti kal Parann Aateersakpiin ni.
Baah nan pekr Kanaann aatiŋ pu na Uwumbɔr nan bui Moses ke, “Nyan ŋinibol kipiik ni ŋilee ngbaan mɔmɔk aasalolm ni unii ubaabaa, ki tun bi, aan bi ti pekr Kanaann aatiŋ ki m ban m di tii nimi Israel yaab na, ki mann lik ki mɔmɔk.” -Le Moses nan kii kina ki nyan bisalolm ngbaan, Parann Aateersakpiin ni, ki tun bi.
Baah nan nyan bi na sɔ: Linibol Usaloln Rubenn Sakur aajapɔɔn Samua Simeonn Hori aajapɔɔn Safat Juda Jefune aajapɔɔn Kaleb Isakar Josef aajapɔɔn Igal Efraim Nunn aajapɔɔn Hosea Benjaminn Rafu aajapɔɔn Palti Sebulunn Sodi aajapɔɔn Gadiel Manase Susi aajapɔɔn Gadi Dann Gemali aajapɔɔn Amiel Aser Maikel aajapɔɔn Setur Naftali Fofsi aajapɔɔn Nabi Gad Maki aajapɔɔn Gewel Bisalolm ngbaan le Moses nan tun ke bi ti pekr kitiŋ ngbaan.
U nan kpeln Nunn aajapɔɔn Hosea aayimbil ki yin u ke Josua.
N‑yoonn mu Moses nan tun bi ke bi ti pekr Kanaann aatiŋ ki mann ni mɔmɔk na, u nan bui bi ke, “Piin ŋŋangan wɔb do man ki ti nya Kanaann aatiŋ aaŋangii wɔb aapepel, ki nyan nima ki buen ŋigongon aatiŋ ni.
Ni lik ke kitiŋ ngbaan bi kinye, ki lik ke binib biŋa bi ki ponn ni, ki lik ke bi kpa mpɔɔn kinye.
Ni lik ke kitiŋ ngbaan ŋan aan kaa ŋan, ki lik ke bi maa ŋigon mann goln baatim aan baa maa.
Ni lik ke tikpaatan nyuun aan taa nyuun, isui mu bi aan yaa bi.
Ni pɔɔn nibaa ki li joo ni nima chee aasubil ki nan mɔk mi.” Ni nan ye buyoonn ndaan aasubil bi puir na la.
Nima pu na, bijab ngbaan nan siir buen, ki dii ŋŋangan wɔb, ki mann kitiŋ ngbaan, ki ti nyan Sinn Aateersakpiin ni, ŋŋangii wɔb, ki di kina ti nyan Rehob aatiŋ pu, baah puur nkpen mu bi ŋijoo aakaasisik ni na, Hamaf aatiŋ chee, ŋŋangan wɔb.
Njan bi nan pue buen Kanaann aatiŋ aaŋangii wɔb na la, le ki ti nyan Hebronn aatiŋ, nin chee Ahimann yaab, ni Sesai yaab, ni Talmai yaab aataŋaal pu aanib ka na, bi nan ye ŋiniwɔk ŋi bi yin ŋi ke Anak yaab na aayaabitiib la.
Hebronn aatiŋ nan bi le ŋibin ŋilole aapuwɔb na Soann aatiŋ ki bi Ijipt ni na mu nin ŋa kitiŋ.
Bi nan di kina ti nyan Eskol aafataŋ ni, nima chee le bi nan gaa bar ndaan aasubil aabon mu kpa ŋisubil na, mu nan nyuun pam, le binib bilee nan di mu lun ndɔ pu ki tu.
Bi nan ki joo ni ŋisubil ŋiken mu, ni ŋikakan aasubil.
Bi nan yin kifataŋ ngbaan ke Eskol, ba pu?
nima chee le Israel yaab nan gaa bar ndaan aasubil aabon.
Baah nan pekr kitiŋ ki ti saa iwiin imonko ilee na, nee aapuwɔb, le bipepekb ngbaan gir ni Moses, ni Aaronn, ni Israel yaab mɔmɔk chee, Kades aatiŋ ki bi Parann Aateersakpiin ni na.
Bi nan bui bi baah kan pu na, ki mɔk bi nima chee aasubil ŋi bi nan joo ni na.
Bi nan bui Moses ke, “Ti mann kitiŋ ngbaan ni mɔmɔk, ki kan ke ki kpa liwangol pam, le kaakpaatan mu nyuun.
Lik, taah joo ni nima chee aasubil ŋi na sɔ.
Tɔ, binib bi koo nima chee na kpa mpɔɔn pam, le baatim wiir ki kpa ŋigon mann goln mu mɔmɔk.
Ni jer ni mɔmɔk na, ti kan ŋiniwɔk aayaabitiib bi nima chee.
Amalek yaab koo kitiŋ ki bi ŋŋangii wɔb na, le Hef yaab ni Jebus yaab, ni Amor yaab mu koo ŋigongon aatim ni, le Kanaann yaab koo gbɔk Kaasisik ni Aanyusakpem ki nɔn Jɔɔdann Aamɔɔl mu.” Kaleb nan bui binib bi nan bi len Moses chee tibɔr ti kaa ŋan na ke bi ŋmin chii, le ki bui bi ke, “Cha ti buen ti tak kitiŋ ngbaan yaab ki gaa ki, ti kpa mpɔɔn ki ŋeer ti nyaŋ bi ki gaa kitiŋ ngbaan.” Le binib bi nan dii Kaleb buen na bui ke, “Aayii, taa kpa mpɔɔn ki ŋeer ti tak bi; binib bi koo nima na kpa mpɔɔn jer timi.” Nima pu na, bi nan di inyamɔn aabɔr yaa gaa Israel yaab chee, baah buen kitiŋ ngbaan ni ki ti kan pu na.
Bi nan ki bui ke, “Kitiŋ ngbaan ni aakpaatan aa nyuun, le binib ngbaan aa kpa tijikaar bi ji bab.
Taah kan binib bi mɔmɔk koo nima na fɔk sakpen a. Ti kan Anak aaniwɔk na aayaabitiib mu nima chee, ke ti yaa si bi chee kan, ti naahn inaakan la.
Bi yaa lik timi kan, ti ga li bi kina le bi chee.”
Israel yaab aah nan len tibɔr ti kaa ŋan na pu na Kinyeek wɔb ki ti woln kitaak, binib ngbaan nan wii ki ŋulni.
Bi nan len Moses ni Aaronn tibɔr ti kaa ŋan na ki bui ke, “Ti yaa ba kpo Ijipt aatiŋ ni, bee nteersakpiin ni do kan, ni ba soor.
Ba ŋa Uwumbɔr joo timi cha kitiŋ ngbaan ni?
Bi ga ku timi butɔb ni, ki chur tipuutiib ni timi aabim tinaagbiir.
Ti yaa ba gir buen Ijipt aatiŋ ni kan, naa ba soor aa?” Nima pu na, bi nan bui tɔb ke, “Cha ti nyan usaloln aan u giin timi buen Ijipt aatiŋ ni.” Le Moses ni Aaronn lir gbaan Israel yaab aanib mɔmɔk aanimbiin ni.
Le Nunn aajapɔɔn Josua, ni Jefune aajapɔɔn Kaleb, bima bilee ngbaan mu nan dii bipepekb ngbaan buen, le bisui nan bii, le bi chuu baawanpeenkaan daa kar.
Bi nan bui binib ngbaan ke, “Taah nan mann lik kitiŋ ngbaan mɔmɔk na, ki nan ŋan sakpen a. Ti yaa piir Uwumbɔr aasui kan, u ga di timi koo kitiŋ ngbaan ni, ki tii timi kaawangol, ni kaakpaatan mu nyuun na.
Taa yii Uwumbɔr man, ki mu taa san binib bi koo nima chee na ijawaan.
Ti ga ŋmaa nyaŋ bi, naan li pɔɔ.
Uwumbɔr bi ti chee, le ki nyaŋ baawaa ŋi kii bi na; nima pu na, taa san ijawaan man.” Le Israel yaab mɔmɔk nan bui ke bi ga mae ŋitakpal ki ku bi.
Libuul ngbaan ni, le bi kan Uwumbɔr aawiihn mu moor lak lak, ki deer ŋinimbil na, Waabool aapaacham.
Moses aah nan mee Uwumbɔr ke u di cha pinn Israel yaab pu na Uwumbɔr nan baa Moses ke, “Bayoonn aan binib bee ga di cha kaan ki yii mi?
Maah ŋa lijinjiir aawan bikaasisik ni pu na, bayoonn aan bi ga di cha ki tii mi naadii?
M ga cha iween i bir sakpen na dan nan lir bi pu, ki kuln bi, ki tee cha sin Moses ma maa pam ki ŋa litimbokpaan, ki li kpa mpɔɔn sakpen ki jer bi.” Le Moses bui Uwumbɔr ke, “Sin Uwumbɔr le nan di saapɔɔn nyan ni binib bee Ijipt aatiŋ ni.
Ijipt yaab yaa ki ŋun ke aa ŋa saanib kina kan, bi ga tuk binib bi bi kitiŋ ngbaan pu na.
Binib ngbaan ŋun saah bi ti chee pu na, ki kpiir saanaŋ mɔk timi ntaalangbam mu bii ti pu na ni, le nwiin pu kan, aa bi ntaalangbam ni le ki loln ti pu nsan, le kinyeek kan, ntaalangbam ngbaan ye mmii ki wiin ti pu.
Aa yaa ku saanib bee mɔmɔk kan, ŋinibol aanib bi ŋun saah kpa liyimbil pu na ga len ke saah kaan ŋmaa joo saanib ngbaan fuu kitiŋ ki aa nan puu ke aa ga di bi buen ki ponn ni na le cha aa ku bi lii nteersakpiin ni.
Kina na, Ndindaan, m mee si ke aa mɔk timi saapɔɔn, aan ki ŋa saah nan bui ke, ‘Min le ye Uwumbɔr, maaŋuul aa fii yɔl yɔl, le m mɔk maah kpa ngeehm sakpen pu, ki ŋani maah puu ke m ga ŋa pu na, le ki cha pinni titunwanbir, ni binib bi yii maamɔb na.
Mbamɔn, maan di cha ke maan daa tetiib aabim, ni biyaabitiib, ni biyaabisɔsɔk aatafal, ki ti saa nfum munaa pu, bitetiib aatunwanbir pu.’ Tɔ, Uwumbɔr, m mee si la, saah kpa ngeehm sakpen pu na, cha pinn binib bee aatunwanbir, ke saah ti cha pinni bi baatunwanbir, n‑yoonn mu aa nyan ni bi Ijipt aatiŋ ni ki nan saa din na.” Le Uwumbɔr bui u ke, “Saah mee mi pu na, m ga di cha pinn bi.
M mu puu ke maah ga li bi aan ki li kpa kipak dulnyaa wee ni ki cha na, binib bee ubaa kina aan li bi ki koo kitiŋ ngbaan ni.
Bi kan maawiihn mu moor lak lak na, ni lijinjiir aawan nimɔk m ŋa ni Ijipt aatiŋ ni, ni nteersakpiin ni na, le ki tɔŋni mi, ki ki gir tɔŋni mi kina, ki yii mi.
Maah puu ke m ga di kitiŋ ki tii biyaajatiib na, baan koo ki ni kpala.
Binib bimɔk yii mi na aan koo ki ni.
Tɔ, maatutunn Kaleb aabimbin bi mubaa; u si nchaŋ ni mbamɔm.
Uma le ga koo kitiŋ ki u nan buen ti pekr ki mann ki mɔmɔk na ni, le waamaal ga li joo kitiŋ ki aafataŋ ni Amalek yaab, ni Kanaann yaab koo dandana wee na.
Fen kan, ni fe fenn nipuwɔb ki kpaa nteersakpiin ni, ki toŋ Limɔɔkal Aanyusakpem wɔb.” Uwumbɔr aah nan daa bitafal pu na Uwumbɔr nan ki bui Moses ni Aaronn ke, “Bayoonn aan mbiindam bee ga di cha kaan ki ŋul m pu?
Maah ŋun bi len tibɔr ti kaa ŋan m pu pu na, ni ti nyaŋ a. Giin bui bi ke: ‘M puu ke maah ga li bi cha pu na, naah len pu m ŋun na, m ga ŋa nimi kina, min Uwumbɔr le len kina.
Ni ga kpo doo ki bee nteersakpiin mue ni, ba pu?
nimi bi ye ŋibin moninko ki jer na aah ŋulni m pu pu na, ni ponn ni ubaa kina aan koo kitiŋ ngbaan ni.
M nan puu ke m ga di kitiŋ ngbaan tii nimi, tɔ, ni ponn ni ubaa aan koo ki ponn ni, see Kaleb ni Josua.
Ni bui ke bi ga chur nimi aabim tinaagbiir; nima le m ga cha bi koo kitiŋ ki ni yii ki na ni, le ki ga li ye baatiŋ, le bi ji kaamɔɔn.
Nimi ma kan, nteersakpiin mue ponn ni le ni ga kpoi doo.
Le nimi aabim ga li chuun yenni nteersakpiin mue ni, ki ti saa ŋibin imonko ilee, le naah nyan mpuwɔb pu na, bi ga ji kina aafalaa, aan ni mɔmɔk ti kpo doo.
Ni ga ji nimi aatunwanbir aafalaa ki ti saa ŋibin imonko ilee.
Libiln libaa ga sil iwiin imonko ilee i ni nan di chuun mann goln kitiŋ ngbaan na mbaabaa.
Nima le ga cha ni bee ke m gee liŋuul ni pu.
Nimi mbiindam aanib bi kuun ki fii sil m pu na, m puu ke m ga ŋa nimi maah len pu na.
Min Uwumbɔr, min le len ke ni mɔmɔk ga kpo doo nteersakpiin mue ni.’” -Bijab bi Moses nan tun bi ke bi ti pekr kitiŋ ngbaan na ma kan, baah len inyamɔn aabɔr, ki cha Israel yaab ŋulni Uwumbɔr pu pu na, le Uwumbɔr nan cha iween lir bi pu, le bi kpo.
Bipepekb kipiik ni bilee ngbaan ni, Josua ni Kaleb baanja le nan ŋmar.
Baah nan ban bi jenn gaa kitiŋ ngbaan njan pu na N‑yoonn mu Moses tuk Israel yaab Uwumbɔr aah len pu na, bisui nan bii pam, le bi wii ikpowiil.
Bi nan pue fii kichakpinaanyeek ni, ki piin ke bi buen ti jenn gaa ŋigongon aatiŋ, ki len ke, “Dandana wee ma kan, ti gor ti buen nin chee Uwumbɔr bui ke ti li cha na.
Ti kii ke ti tun titunwanbir.” Le Moses bui bi ke, “Kina kan, ba ŋa ni ki yii Uwumbɔr aamɔb dandana wee?
Naan ŋmaa nyaŋ bi.
Taa buen man.
Uwumbɔr aa bi ni chee, kina pu na, nimi aadim ga jenn nimi.
Ni yaa buen, ni ti to Amalek yaab ni Kanaann yaab butɔb kan, bi ga ku nimi butɔb ni.
Uwumbɔr aan li bi ni chee; ba pu?
ni yii ke naan dii u.” Uwumbɔr Aakaal Aadakaa, ni Moses aa nan dii bi buen, bisui aageehn ni le bi nan fii buen ŋigongon aatim ngbaan ni.
Nima chee le Amalek yaab ni Kanaann yaab bi koo nima na fii lir bi pu ki nyaŋ bi, le ki san dii bi kina ti nyan Homa aatiŋ ni.
Kitork aakaal Uwumbɔr nan bui Moses ke, “Di tibɔr timina tuk maanib Israel yaab.
Maah ban m di kitiŋ kee tii nimi na, ikaal imina le ni ga li dii.
Ni yaa ban ni toor kitork ki bi joo seer mmii ni na kan, ni ga ŋmaa di unaaja, bee upihja, bee upihsal, bee uŋoob ŋa kina tii mi.
Ni yaa ban ni ŋa naah puu pu na, bee ni yaa ban ni tii mi nibaa aageehn aapiin buyoonn ni ban ni ji njim mu na kan, ni ŋa kina; tijikaar aatork ngbaan nu mɔ, min Uwumbɔr chee.
-Unii umɔk ban u di upiih, bee uŋoob, ŋa mmii aatork tii min Uwumbɔr na kan, u li joo ni n‑yon kuruwaa ubaa, ki di olif aakpan kpalba ubaa buun mu, ki di kpee kiwakork mɔk, ki kpee ŋisubil aadaan kpalba ubaa, aan ni mu le ye njikaabim aapiin.
Bi yaa ban bi di upihja le toor kitork kan, bi li joo ni n‑yon kuruwaa bilee, ki di olif aakpan kpalba ni ligeln buun mu, ki kpee ŋisubil aadaan kpalba ubaa ni ligeln, ni mu li ye njikaabim aapiin.
Kitork ngbaan nu mɔ, min Uwumbɔr chee.
N‑yoonn mu ni ti joo unaaja ke ni toor kitork tii min Uwumbɔr na kan, ni yaa ye mmii ni aatork, bee ni yaa ban ni giin tipuur, bee ni yaa ye kimɔbaan aatork kan, ni li joo ni njikaabim aapiin mu, n‑yon kuruwaa bitaa, ki di olif aakpan kpalba bilee ki di buun mu, ki kpee ŋisubil aadaan kpalba bilee.
Kitork ngbaan nu mɔ, min Uwumbɔr chee.
“Njikaabim aapiin kina le bi ga di kpaan unaaja, bee upihja, bee upihsal, bee uŋoob mɔmɔk pu, ki li joo ni.
N‑yoonn mu bi ti joo ni tiwakor ti jer kibaa na kan, bi kpee njikaabim aapiin ngbaan mu, aan ni li ŋak.
Israel aanii umɔk ti ban u tii njikaabim aapiin na kan, udaan ŋa kina, kitork ngbaan nu mɔ, min Uwumbɔr chee.
Uwɔwɔnii umɔk bi ni chee, ki ga yunn, bee waan yunn, ki yaa ban u toor kina aatork kan, u mu ŋa kina.
Kitork ngbaan nu mɔ, min Uwumbɔr chee.
N‑yoonn mɔmɔk kan, ni ni biwɔwɔm mɔmɔk li ŋani kina.
Ni ni biwɔwɔm ngbaan mɔmɔk ye tiwanbaan le Uwumbɔr chee.
Ikaal ngbaan ye tiwanbaan, ni mɔmɔk chee la.” -Uwumbɔr nan ki di ikaal i paa na, le ki di bui Moses, ke u di mɔk Israel yaab, aan bi yaa ti koo kitiŋ ki u ban u di tii bi na ni kan, bi li ŋani waah ban pu na.
N‑yoonn mu nimi aajikaar ti biir, aan ni ŋeer ke ni ji ti na kan, ni pue ban njan yaar ti biir na di tii Uwumbɔr, ni ye ipiinkpaan le u chee.
Ni yaa ken maab kan, ni di njan aamaab u ni di njikaabipɔm aayon ŋa u na, di tii Uwumbɔr, ni ye ipiinkpaan le u chee.
Naah poi njikaabipɔm ki tii Uwumbɔr ipiin pu na, ni li tii njan aamaab mu kina.
N‑yoonn mumɔk paa ni na, ni li tii Uwumbɔr njan aamaab u ni ken na kina cha.
Tɔ, ubaa yaa kaa nyi le ki yenn Uwumbɔr aah mɔk Moses ke ni ŋa pu na, bee ni mɔmɔk mu yaa ti ki yenn nimɔk Uwumbɔr mɔk Moses ke u di tuk nimi na kan, taani ngbaan yaa nan dan binib ngbaan aamaanyi pu le kan, bi di unaaja toor kitork, ki di u see mmii ni, ki kpee njikaabim ni ŋisubil aadaan aatork ki ŋeer na.
Kitork ngbaan nu mɔ Uwumbɔr chee.
Ni ki kpee na, bi di uŋoja toor titunwanbir aatork.
Utotoor le ga ŋa kina aatork ki ŋa binib ngbaan mɔmɔk chain, le bi ga kan chapinn, ba pu?
baa nyi le ki tun taani ngbaan, le ki mu joo ni titunwanbir aatork aapiin ke ni ye tijikaar aapiin le nan tii Uwumbɔr.
Le Uwumbɔr ga di cha pinn Israel yaab mɔmɔk, ni biwɔwɔm bi koo bi chee na mu, ba pu?
bi mɔmɔk kpaan le ki tun taani ngbaan.
Nibaakan, unibaan yaa kaa nyi ki tun titunwanbir kina kan, u di libiln libaa aaŋosal toor titunwanbir aatork.
Kitork aabimbiln pu, le utotoor ga ŋa kina aatork ki nyan unii ngbaan waatunwanbir ni ki ŋa u chain, le u kan chapinn.
Unii umɔk kaa nyi ki tun titunwanbir na kan, u ga ŋa kina la.
U yaa ye Israel aatimbo, bee uwɔwɔnii kan, bi mɔmɔk ga ŋa kina la.
Tɔ, u yaa nyi le ki tun titunwanbir, ki ye utinbo, bee uwɔwɔnii kan, usui aah kaa lik faar Uwumbɔr pu na, ni ku u; ba pu?
u yii Uwumbɔr aamɔb, le ki bii waakaal.
Unii ngbaan aan ki li bi waanib ponn ni.
Uma le ban ubaa aakun.
Uja u koor Likpaakool daal aakoobil na N‑yoonn mu Israel yaab nan beenin bi nteersakpiin ni na, le bi nan kan uja ubaa bi peei idɔ Likpaakool daal.
Le bi di u buen Moses, ni Aaronn, ni binib ngbaan mɔmɔk chee.
Le bi di u ŋa kidiik ni ki kii u, ba pu?
baa nan nyi baah ga ŋa u pu na.
Uwumbɔr nan bui Moses ke, “Ni ku uja ngbaan, ni nyan u buen n‑gbaan nibaa chee, aan binib ngbaan mɔmɔk mae u ŋitakpal ki ku u.” Nima pu na, Uwumbɔr aah nan mɔk ke bi ŋa pu na, le bi nan nyan u n‑gbaan, ki ti mae ŋitakpal ku u. Tikokonn aagbeen aakaal Uwumbɔr nan ki tuk Moses ke u bui Israel aanib ke: “Ni ŋa tikokonn aagbeen nimi aabɔkul aamɔju mɔmɔk pu, aan ki di tikokonn bɔmbɔln ŋa ngbeen ngbaan mɔmɔk pu.
Le ni yaa lik ngbeen ngbaan kan, ni ga teer nimi maakaal mɔmɔk aabɔr, le ni kii tii mi.
Nima kan, naan fenn nipuwɔb ki tun nibaa aasui aageehn.
Ngbeen ngbaan le ga teer nimi, ni li joo maakaal mɔmɔk, ki li ye maanib kookoo.
Min le ye Nidindaan Uwumbɔr.
Min le nyan ni nimi Ijipt aatiŋ ni ke m li ye nimi Aawumbɔr.
Min le ye Uwumbɔr.”
Kora, ni Datann, ni Abiram aah yii Moses pu na.
-Le Isar aajapɔɔn Kora, u ye Kohaf aataŋaal ni aanii, ki nyan ni Liifai aanibol ponn ni na, nan ŋa kijɔrk aapobil ki yii Moses.
Binib bitaa bi nan kpee u pu ki nyan ni Rubenn aanibol ponn ni na sɔ: Eliab aajapɔtiib Datann, ni Abiram, ni Pelef aajapɔɔn u bi yin u ke Onn na.
Israel yaab ponn ni binib ikui ilee ni piiŋmu, bi bi nan nyan bi ke bi li ye bisalolm binib ngbaan pu na, mu nan kpee bi pu.
Bi nan kuun sil Moses ni Aaronn chee, le ki bui bi ke, “Ni yoor nibaa paacham ki ti chaar jer a. Uwumbɔr le yeh binib ngbaan mɔmɔk, le ki bi ti mɔmɔk ubaabaa chee.
Nima pu na, ba ŋa si Moses dak ke aa ŋan jer Uwumbɔr aanib ngbaan mɔmɔk, aan ki yoor aabaa paacham sakpen kina?” N‑yoonn mu Moses ŋun kina na, le u gbaan kitiŋ ki mee Uwumbɔr, le ki bui Kora, ni binib bi kpee u pu na ke, “Fen aachakpiik ni kan, Uwumbɔr ga fe mɔk ti mɔmɔk unii u ye waanii na; u ga fe cha waah nyan unii u na dan u chee, waatork aabimbiln chee.
-Fen aachakpiik ni kan, aa ni binib bi kpee aa pu na fe ban mmii aasambil, ki di mmiisakɔl ni tulalee aayon ŋa ŋi ponn ni, aan ki di buen kitork aabimbiln chee.
Nima chee le ti ga ti bee unii u ye Uwumbɔr aah lee u na.
Nimi Liifai yaab le yoor nibaa paacham sakpen ki ti chaar jer.” Moses nan ki len Kora chee ke, “Li pel man, nimi Liifai yaab, ni dak ke Israel yaab Aawumbɔr aah nyan nimi binib ngbaan mɔmɔk ni, ke ni li tun tii binib ngbaan mɔmɔk, aan ki ŋmaa sil unimbiin ni, ki tun Waabool ni aatuln mɔmɔk na, naa nyaŋ aa?
Uma le nyuŋ nimi, ni Liifai yaab bi gur na, le dandana wee ni ban ni gaa kitork aatuln mu ki di kpee.
Aa ni saanib ngbaan aah bi galni Aaronn buyoonn na, Uwumbɔr le ni bi galni.” Le Moses yin ni Eliab aajapɔtiib Datann ni Abiram.
Le bi bui ke, “Taan dan.
Saah nyan ni timi Ijipt aatiŋ ki kpa nkpan ni n‑yaan, ke aa nan ku timi lii nteersakpiin mue ni na, naa ŋeer aa?
Le aa ki ban ke aa kpaln timi aabɔr aa?
Mbamɔn, saa di timi dan kitiŋ ki kpa nkpaatanyaan na ponn ni, ki mu aa tii timi tikpaasar ni ŋisubil aasui, le aa pɔɔni aabaa ke aa ŋmann timi.
Taan dan.” Moses nan gee liŋuul sakpen, le ki bui Uwumbɔr ke, “Binib bee yaa joo ni baapiin kan, taa gaa i. Maa ŋa bi taani ubaa, ki mu aa gaa baabon ubaa.” Moses nan bui Kora ke, “Ni yaa fe woln kichakpiik ni kan, aa ni binib ikui ilee ni piiŋmu bi kpee aa pu na dan Uwumbɔr aanimbiin ni, Waabool aabisamɔb chee; Aaronn mu ga li bi nima.
Ni mɔmɔk ubaabaa ga di waasambil li bi joo moi mmii na, ki di mmiisakɔl ni tulalee aayon ŋa ŋi ponn ni, ki di buen kitork aabimbiln chee.” Kina pu na, bi mɔmɔk nan ban baasambil, le ki di mmiisakɔl ni tulalee aayon ŋa ŋi ponn ni, ki sil gbaŋ Moses ni Aaronn, Uwumbɔr Aabool aabisamɔb chee.
Le Kora kuun ni Israel yaab mɔmɔk, ki nan sil toŋ Moses ni Aaronn, Libool ngbaan aabisamɔb chee.
Libuul ngbaan ni, le Uwumbɔr aawiihn mu moor lak lak na woln binib ngbaan mɔmɔk pu.
Le Uwumbɔr bui Moses ni Aaronn ke, “Ni foor binib ngbaan chee aan ki cha m ku bi mɔmɔk libuul lee ni.” Le Moses ni Aaronn tar lir kitiŋ bipuu pu, ki gaŋni, ki bui ke, “Uwumbɔr, sin le ye umɔfadaan.
N‑yoonn mu unibaan ti tun titunwanbir na kan, aa geer binib ngbaan mɔmɔk pu liŋuul la aa?” Le Uwumbɔr bui Moses ke, “Bui binib ngbaan mɔmɔk ke bi siir foor Kora, ni Datann, ni Abiram aadichal chee.” Le Moses ni Israel yaab aayidam dii buen Datann ni Abiram chee.
Le u bui binib bi si nima chee na ke, “Siir foor bibiindam bimina chee, ki taa meeh tiwan nimɔk ye bi yaan na nibaa.
Ni yaa kaa ye kina kan, ni ga kpaan kpo bi chee, baatunwanbir pu.” Nima pu na, bi mɔmɔk nan siir foor Kora, ni Datann, ni Abiram aadichal chee.
Le Datann, ni Abiram, ni bipuutiib, ni baabim nyan ni ki nan sil baadichal aabisamɔi chee.
Le Moses bui Israel yaab ngbaan ke, “Nimina pu le ni ga bee ke Uwumbɔr le tun ni mi ke m li tun waatuln mɔmɔk, naa ye min le lee mbaa ki ŋani ŋi mbaa pu.
Bijab bee yaa kpo bibaa aakun, kaa ye ke Uwumbɔr le daa bitafal kan, kina kan, Uwumbɔr aa tun ni mi.
Tɔ, Uwumbɔr yaa ŋa lijinjiir aawan, aan ki cha kitiŋ piir ki nab bi, ni baawan, aan bi mɔmɔk buen kitekpiitiŋ ki ye binifuub kan, ni ga sil bee ke bi yii Uwumbɔr la.” N‑yoonn mu u ti len tibɔr door na, le Datann ni Abiram aah si nin chee na chuu piir, le bi ni baamaal, ki kpee Kora ni binib bi dii u na, ni baawan mɔmɔk lir ni ponn ni.
Kina pu na, bi nan fu, le bi ni baawan mɔmɔk lir libuul ngbaan ni, ki buen kitekpiitiŋ ni.
Le kitiŋ ki gir biin bi pu, le bi wɔŋ.
Israel yaab ngbaan mɔmɔk aah kan ki ŋun baah kaani pu na, le bi san nima chee.
Bi nan tar ke, “Li san man.
Nibaakan kitiŋ ga di ti mu nab.” Le Uwumbɔr nan cha mmii nyan ni, ki nan wun bijab ikui ilee ni piiŋmu bi nan joo ni tulalee aayon waabimbiln chee na.
Mmii aasambil Uwumbɔr nan bui Moses ke, “Bui Aaronn aajapɔɔn Eleasar, u ye utotoor na, ke u chuu nyan mmii aasambil ŋi bi ŋinikpol ngbaan aaŋaal ni na, ki di ŋimiisakɔn mu bi ŋisambil ngbaan ponn ni na di yaa nibaa chee; ba pu?
Uwumbɔr ŋa ŋisambil ngbaan chain la.
Baah nan di ŋi tii Uwumbɔr buyoonn na, le u ŋa ŋi chain.
Kina pu na, chuu nyan ŋisambil ngbaan bijab bi kpo baatunwanbir pu na aaŋaal ni, ki di ŋi mɔɔ tiwan biin kitork aabimbiln pu.
Tiwan ngbaan le ga li ye limɔkl ki tii Israel yaab mɔmɔk.” Nima pu na, Eleasar u ye utotoor na, nan nyan ŋisambil ngbaan mɔmɔk, le ki cha bi di ŋi mɔɔ tiwan ni kaa gbei na biin kitork aabimbiln pu.
Uwumbɔr nan cha ni ye nsurm, le ki mɔk Israel yaab mɔmɔk ke unii yaa kaa nyan ni Aaronn aamaal ni kan, u taa dan kitork aabimbiln chee u nan see tulalee aayon tii u. Unii yaa ŋa kina kan, u ga kpo ke Kora ni waajab aah nan kpo pu na.
Eleasar nan ŋa tiwan ngbaan mɔmɔk, Uwumbɔr aah nan bui Moses ke u cha bi ŋa ni pu na la.
Aaronn aah nan gaa Israel yaab lii pu na Naah woln kitaak na, le binib mɔmɔk di dab Moses ni Aaronn le ki bui ke, “Nimi le ku Uwumbɔr aanib ngbaan ngem.” Buyoonn aan bi mɔmɔk kuun ni ke bi nan yaar yii Moses ni Aaronn pu na, bi fenn lik Uwumbɔr Aabool, le ki kan ntaalangbam bi biini li pu, le Uwumbɔr aawiihn mu moor lak lak ki deer ŋinimbil na nyan mpaan pu.
Le Moses ni Aaronn buen ti sil Libool ngbaan aabisamɔb chee.
Le Uwumbɔr bui Moses ke, “Foor cha binib ngbaan ki sil nibaa man, aan m kpaan ku bi mɔmɔk libuul ni.” Le bi mɔmɔk bilee tar lir bipuu pu.
Le Moses bui Aaronn ke, “Yoor saamii aasambil, ki ban ŋimiisakɔn kitork aabimbiln pu ŋa li ponn ni, aan ki di tulalee aayon paan mu pu.
Ŋa mala mala, ki di mu san buen binib ngbaan chee ki ti toor bi, bi ŋa chain.
Ŋa mala mala.
Uwumbɔr aaŋuul fii a, le bi piin ki kpoi.” Le Aaronn ŋa Moses aah bui ke u ŋa pu na, ki yoor waamii aasambil, le ki san buen binib ngbaan aakaasisik ni.
N‑yoonn mu u kan ke iween lir bi pu na, le u di tulalee aayon paan mmii ngbaan pu, le ki ŋa bi chain.
Ni nan cha iween ngbaan doo, le u gaar si ŋinikpol ni binib bi fu na aakaasisik ni.
Binib bi nan kpo na nan saa ŋichur kipiik ni ŋinaa, ni ikui ilole.
Kora ni binib bi nan kpaan kpo buyoonn u nan galn Moses na aa bi bi ponn ni.
N‑yoonn mu binib ngbaan aa ki kpoi na, le Aaronn gir buen Moses chee Uwumbɔr Aabool taab.
Aaronn aadabil aabɔr Uwumbɔr nan ki bui Moses ke, “Tuk Israel aanib ke bi ban ŋidabil kipiik ni ŋilee tii ni si, linibol mɔmɔk aayidaan li joo ni libaabaa.
Aa ŋmee uyidaan mɔk aayimbil paan waadabil pu, ki ŋmee Aaronn aayimbil, Liifai yaab aanibol aadabil pu.
Ŋinibol ngbaan mɔmɔk aayidam ga li kpa lidabil libaabaa la.
Aa di ŋi buen Maabool ni, ki di ŋi bil Maakaal Aadakaa taab, nin chee m len ni chee tibɔr na.
Le uyidaan u m nyan na aadabil ga bunn tifasɔnn.
Kina le m ga cha Israel yaab taa ki li ŋulni ni pu.” Nima na Moses nan tuk Israel yaab, le baayidam mɔmɔk di baadabil tii u, ŋi nan ye kipiik ni ŋilee la, le ŋinibol ngbaan nan kpa libaabaa.
Aaronn aadabil mu nan bi ŋi ponn ni.
Moses nan di ŋidabil ngbaan mɔmɔk ti bil Libool ni, Uwumbɔr Aakaal Aadakaa taab.
Naah woln kitaak aan Moses buen Libool ni na, le u kan ke Aaronn aadabil li si Liifai yaab aanibol aasisii na bunn tifasɔnn ni nsupuun, ki lun ŋisubil ŋibaa aaboln.
Moses nan yoor ni ŋidabil ngbaan mɔmɔk, le ki nan di mɔk Israel yaab mɔmɔk.
Bi nan kan tiwan ni ŋa na, le biyidam ngbaan mɔmɔk nyan baadabil.
Uwumbɔr nan bui Moses ke, “Di Aaronn aadabil giin ti bil Maakaal Aadakaa taab.
Li ga li dɔ nima, ki ye nsurm ki tii Israel yaab bi yii mi na, ke bi yaa kaa di cha baah len tibɔr ti kaa ŋan na kan, bi ga kpo.” Moses nan ŋa Uwumbɔr aah bui u ke u ŋa pu na.
Le Israel yaab mɔmɔk bui Moses ke, “Ni yaa ye kina kan, ti ga kpo doo.
Ni mɔk ke unii umɔk buen Uwumbɔr Aabool chee na kan, u ga kpo la; ti mɔmɔk ga kpo doo oo?”
Bitotoorb ni Liifai yaab aatuln Uwumbɔr nan bui Aaronn ke, “Sin, ni aajapɔtiib, ni Liifai yaab, ni li nyi ke taani ubaa yaa dan Maabool aatuln ni kan, nimi le ga kan ntafadaan.
Taani yaa dan kitork aatuln ni kan, aa ni aajapɔtiib baanja le ga kan ntafadaan.
Li joo ni aado yaab, bi ye Liifai yaab aanibol na, aan bi nan ter si, buyoonn aa ni aajapɔtiib ga li bi tun Maabool ni aatuln na.
Liifai yaab ga li ter si la, le ki tun Libool na ni aatuln.
Tɔ, baa kpa nsan bi meeh tiwan nimɔk bi chain ki bi Chain Aapepel na ponn ni, bee kitork aabimbiln.
Bi yaa ŋa kina kan, bi ni si ga kpo.
Bi ga ter si, le ki tun baatuln aah ye pu na Libool ngbaan ni.
Unii u kaa ŋeer ke u tun saatuln na kan, u taa duun ni aa chee.
Sin, ni aajapɔtiib baanja le ga tun Chain Aapepel wɔb, ni kitork aabimbiln pu aatuln.
Nima kan, maaŋuul aan ki fii Israel yaab pu.
Min le ye u nyan aado yaab Liifai aanibol, Israel yaab ponn ni, ke bi li ye ipiin ki tii nimi na.
Min le nyan bi ke bi li ye maanib, nima kan, bi ga ŋmaa tun Maabool ni aatuln.
Aa ni aajapɔtiib baanja le ga tun lituln li ye kitork ni kaabimbiln yaan na, ni Chain Chain Aapepel wɔb ni aatuln.
Ŋitun ŋimina mɔmɔk ye nimi yaan la, ba pu?
min le di kitork aatuln tii nimi ipiin.
Unii u kaa ŋeer ke u tun lituln ngbaan na yaa dan tiwan ni m ŋa ni chain na chee kan, u ga kpo.” Tiwan ni ye bitotoorb yaan na Uwumbɔr nan ki bui Aaronn ke, “Teer ke m di ipiinkpaan i bi di toor kitork tii mi kaa di see mmii ni na tii si la.
M di i tii sin ni aayaabitiib, aan i li ye nimi aawan ki cha n‑yoonn mu kaa kpa ndoon na la.
Ipiinkpaan i ye miyaan ki bi chain, baan di see mmii ni, kitork aabimbiln pu, ki ye saawan na sɔ: njikaabim aatork, ni titunwanbir aatork, ni lipɔln aapam aatork.
Tiwan nimɔk bi di tii mi, ni ye chain aapiin na ye aa ni aajapɔtiib yaan la.
Ni li ji tiwan ngbaan, chain aapepel ni; bijab baanja le ga ŋmaa ji ni.
Li nyi ke m ŋa tiwan ngbaan chain la.
“Ni ki kpee na, Israel yaab yaa ti ki tii ipiinkpaan ibaa kpee kan, i ye saawan la.
M joo i tii sin ni aajapɔtiib, ni aabisatiib, ni li ye nimi yaan ki cha n‑yoonn mɔmɔk.
Saamaal ni aanii umɔk bi chain ki ŋeer na ga ŋmaa ji ni.
“M di tiwanyaan ni Israel yaab kan ki nyan baasar ni, ŋibin mɔmɔk ni, aan bi di tii mi na, tii si; tiwan ngbaan sɔ: olif aakpan, ni ŋisubil aadaan, ni njikaabim.
Nimina mɔmɔk ye sin yaan la.
Saamaal ni aanii umɔk bi chain ki ŋeer na ga ŋmaa ji ni.
“Tiwan nimɔk bi Israel aatiŋ ni aan bi di ni tii mi na ye sin yaan la.
“Njan aabo, ni tiwakor aajan aabo bi di tii mi na, mu ye sin yaan la.
Tɔ, ni gaa tipar, njan aabim ni tiwakor ti kaa bi chain na pu.
Mbim yaa ti saa uŋmal ubaa kan, ni cha bi pa tikunabr aamombil ŋiŋmu, baah siin pu Maabool ni na.
Tɔ, njan aanaabo, ni upihbo, ni uŋobo ma kan, ni taa cha bi ki gir daa ti; tiwakor ngbaan ye min yaan la, aan bi li joo toor kitork tii mi.
Ni di taasin gbaa kitork aabimbiln, aan ki di tiponn ni aakpan see mmii ni, aan ni li ye tijikaar aapiin tii mi; kitork ngbaan nu mɔ m chee.
Tiwakor ngbaan aanann ti gur na ye sin yaan la, ke libingbaal ni ŋŋangii aataajal, ŋi ye ipiinkpaan aatork na, aah ye sin yaan pu na.
“Tootookpaan umɔk Israel yaab di tii mi na le m di tii sin, ni aajapɔtiib, ni aabisatiib, ki cha n‑yoonn mɔmɔk.
Maah len pu na ye tipuur ti kaan bii na la.” Uwumbɔr nan ki bui Aaronn ke, “Saa kpa liwangol libaa aayaabitiib ga ji li lifaal, le baan gii Israel yaab aatiŋ nibaa chee tii si.
Min Uwumbɔr ŋeer si.” Tiwan ni ye Liifai yaab yaan na Uwumbɔr nan bui ke, “M di tiwan nibaabaa ni Israel yaab nyan kipiik mɔmɔk ni tii mi na, tii Liifai yaab.
Baah bi Maabool ponn ni ki tun pu na aapar le na.
Israel yaab bi gur na taa ki duun Maabool ke bi nan ŋa nibaa, nima kan, maan daa bitafal ki ku bi.
N‑yoonn mue ki joo cha, Liifai yaab baanja le ga li tun Maabool ponn ni aatuln mɔmɔk, ki yeh li ponn ni aatork mɔmɔk.
Nkaal mue si kina le ki tii saamaal mu.
Le Liifai yaab mu aan li kpa lifaal libaa Israel yaab aatiŋ ni; ba pu?
m di Israel yaab aah nyan tiwan nibaa kipiik kipiik ni tii mi na tii bi, aan ni li ye bi yaan.
Kina pu le m bui bi ke baan ki li kpa lifaal libaa Israel yaab aatiŋ ni.” Liifai yaab aah ga tii Uwumbɔr ipiin i na Uwumbɔr nan bui Moses ke u tuk Liifai yaab ke: “Ni yaa gaa Israel yaab chee baah tii mi ipiin i aan m di i tii nimi na kan, ni mu ki nyan i ponn ni nibaabaa kipiik kipiik ni, i li ye ipiinkpaan ki tii mi Uwumbɔr.
Tootookpaan ngbaan ga li bi ke ukpaal aah kon ki kan njikaabim, ni ŋisubil aadapɔm, ki nyan miyaan tii mi pu na la.
Kina le Israel yaab aah tii mi ipiin i mɔmɔk aan m di tii nimi na, ni mu nyan i ponn ni tii mi.
Ni mu ga di tootookpaan ngbaan tii mi aan Aaronn mu yoor i, waah ye utotoor pu na.
Naah kan tiwan nimɔk na, ni nyan tiwan ni ŋan ki bi chain na tii mi Uwumbɔr.
Ni yaa di tiwan ni ŋan na tii min Uwumbɔr kan, ni gur na, ni mu li joo, ke ukpaal yaa nyan Uwumbɔr yaan tii u kan, u joo ni gur na pu na.
Naah bi Maabool ni ki tun maatuln na, aa ni saamaal ga ŋmaa ji ni gur na, naah gee nin chee na; nimi aapar le na.
Ni yaa di tiwan ni ŋan na tii min Uwumbɔr kan, ni ga ŋmaa ji ni gur na, kaan li kpa ngalm kina pu.
Tɔ, ni li nyi man, Israel yaab yaa joo ni ipiin i ye chain na kan, ni taa lik ke i ye fam, ki ji, kaa pue nyan i ŋan na tii mi Uwumbɔr.
Ni yaa ŋa kina kan, ni ga kpo.”
Unaa maman aafatan aabɔr Uwumbɔr nan bui Moses ni Aaronn ke bi di nkaal mumina mɔk Israel yaab.
Bi li joo ni unaa u man, kaa kpa iween, ki ŋan, aan baa kee di u tun lituln libaa na.
Bi di u ŋa Eleasar u ye utotoor na aaŋaal ni.
Bi di u nya n‑gbaan nibaa chee ki ti kɔr u, Eleasar aanimbiin ni.
Le Eleasar ga di uŋanbik bɔ waasin ngbaan ni, ki di yɔk lii Maabool taab nfum mulole.
Bi di unaamɔn ngbaan: waagban, ni tinann, ni nsin, ni tineer na, ki di u see mmii, utotoor aanimbiin ni.
Le u ga di santina aadɔ, ni nkiisuk, ni ŋŋmin maman, mee ŋa mmii ngbaan ni.
Nee aapuwɔb na, u finn waawanpeenkaan ki fu nnyun, nima kan, u ga ŋmaa gir kun linampal; u mu beenin ye ujɔŋdaan la, see kijook wɔb le u ga nan ŋa chain.
Le uja u see unaa ngbaan mmii ni na, mu ga finn waawanpeenkaan, ki fu nnyun, u mu beenin ye ujɔŋdaan la, see kijook wɔb le u ga nan ŋa chain.
Unii u ye chain na le ga faa unaa ngbaan aafatan ki di mu bil lipaal, nin chee ŋan na, nima chee le mu ga li dɔ, le Israel aanii ubaa yaa kpaln tijɔŋdaan kan, bi ga lee nfatan ngbaan ŋa nnyun ni, le udaan fu mu, aan ki ŋa chain.
Bi yaa ŋa kina kan, bi ga nya baatunwanbir ni.
Uja u faa nfatan ngbaan na mu finn waawanpeenkaan, u mu beenin ye ujɔŋdaan la, see kijook wɔb le u ga nan ŋa chain.
Nkaal ngbaan bi kina le ki cha n‑yoonn mɔmɔk.
Mu ye nkaal ki tii Israel yaab, ni biwɔwɔm bimɔk koo bi chee na la.
Unii u meeh linikpol na Unii umɔk meeh linikpol na kan, u kpaln tijɔŋdaan le ki ti saa iwiin ilole.
See u fu nnyun mu ga cha u li bi chain na, wintaa daal, ni winlole daal, le ki nin ŋa chain.
U yaa kaa fu kina aanyun wintaa ni winlole daal ki ŋa ubaa chain kan, waan li bi chain.
Unii umɔk meeh linikpol, kaa fu kina aanyun ki ŋa ubaa chain na kan, u gaar tijɔŋ ngbaan ni la, ba pu?
waa fu kina aanyun.
U bii Uwumbɔr Aabool le na, le waa ki waan ki li ye Uwumbɔr aanib ponn ni ubaa.
Nibaakan unii ubaa yaa bi waadiik ponn ni, uken kpo leŋ u pu, bee linikpol ngbaan yaa dɔ ki ponn ni, le uken koo li chee kan, u mu kpaln tijɔŋdaan iwiin ilole le na.
Nkin, ni libuul ni mu bi kidiik ngbaan ni, kaa kpa ŋibii na mu kpaln tijɔŋ aawan le na.
Nibaakan bi yaa ku unii, bee u kpo ubaa pu lipaal, aan uken yaa meeh u, bee unii ubaa yaa meeh unibɔn aakpab, bee likaakul kan, u kpaln tijɔŋdaan iwiin ilole le na.
Naah ga ŋa pu ki nya tijɔŋ ngbaan ni na le ye ke ni ban unaa maman u bi nan di u see mmii ni na aafatan mu nyani titunwanbir na ŋa libuul ni, aan ki ban nnyunpɔm ŋa li ponn ni.
Unii u bi chain na yoor nkiisuk bɔ nnyun ngbaan ni, ki di yɔk yɔk kidiik ngbaan pu, ni tiwan nimɔk bi ki ponn ni na, ni binib bi nan bi ki ponn ni na pu.
Unii u bi chain na mu di nnyun ngbaan yɔk yɔk uja u meeh unibɔn aakpab, bee linikpol, bee u meeh likaakul na pu.
Wintaa, ni winlole daal kan, unii u bi chain na di nnyun ngbaan yɔk yɔk unii u kaa bi chain na pu.
Winlole daal kan, u toor nyan uja ngbaan aajɔŋ, ki cha u finn waawanpeenkaan ki fu nnyun, le nwiin yaa lir liyaadaal ngbaan kan, u ŋa chain le na.
Unii umɔk kaa bi chain ki mu yii kaa toor ubaa na kan, u gur ye ujɔŋdaan la, ba pu?
waa fu nnyun mu ŋani binib chain na.
U bii Uwumbɔr Aabool le na, le waan ki li ye Uwumbɔr aanib ponn ni ubaa.
N‑yoonn mɔmɔk kan, ni li joo nkaal ngbaan.
Le unii u di nnyun ngbaan yɔk yɔk ke mu ŋa uken chain na, mu finn waawanpeenkaan; le unii umɔk meeh nnyun ngbaan na, u mu kpaln tijɔŋdaan le ki ti saa kijook wɔb.
Unii u kaa ye chain na aah meeh tiwan nimɔk na mu kpaln tijɔŋ aawan la, le umɔk meeh kina aawan na mu aa ki ye chain ki ti saa kijook wɔb.
Kades aatiŋ aabɔr Israel yaab aah nan nyan Ijipt aatiŋ ni ki ti saa ŋibin imonko ilee pu na aajan aaŋmal ni, le binib ngbaan mɔmɔk nan ti fuu Sinn aateersakpiin ni, le ki kal Kades aatiŋ ni.
Nima chee le Miriam nan kpo, le bi sub u. Baah nan kal nin chee na, nnyun aa nan bi nima, kina pu na, binib ngbaan nan kuun gob Moses ni Aaronn, le ki ŋulni bi pu ki len ke, “Ti yaa ba kpo Uwumbɔr Aabool chee, biken chee kan, ni ba soor.
Ba ŋa ni joo ni timi nteersakpiin mue ni do?
Ni ban ke ti ni timi aawakor kpo do la aa?
Ba ŋa ni nyan ni timi Ijipt aatiŋ ni, ki cha ti nan bi falaa ni do; tijikaar tibaa ga ŋmaa ŋa do oo?
Njikaabim ni ŋisubil aasui aa bi kpala.
Nnyun aa kpaan bi, ti nyu.” Le Moses ni Aaronn siir foor binib ngbaan chee, le ki ti sil Uwumbɔr Aabool aabisamɔb chee, le ki tar lir kitiŋ bipuu pu, le Uwumbɔr aawiihn mu moor ki deer ŋinimbil na sunn ni bi chee.
Le Uwumbɔr bui Moses ke, “Ti yoor lidabil li dɔ Nkaal Aadakaa chee na, aan aa ni Aaronn kuun ni binib ngbaan mɔmɔk, ki len litakpal sakpeln limina chee tibɔr, binimbil ni, le nnyun ga nyan ni li ponn ni.
Ni yaa ŋa kina kan, nnyun ga nyan ni li ponn ni aan binib ngbaan ni baawakor kan nnyun ki nyu.” Uwumbɔr aah bui u kina na, le Moses buen ti yoor ni lidabil ngbaan.
U ni Aaronn nan kuun ni binib ngbaan mɔmɔk, litakpal sakpeln ngbaan aanimbiin ni, le Moses bui bi ke, “Li pel man, nimi tafalaaŋun aanib bee.
Ti ga nyan nnyun litakpal lee ni, tii nimi ii?” Le Moses yoor lidabil ngbaan ki di faa litakpal ngbaan nfum mulee, le nnyusakpem puu nyan ni, le binib ngbaan mɔmɔk ni baawakor nyun.
Uwumbɔr nan ki bui Moses ni Aaronn ke, “Naah kaa gaa mi ki kii mbamɔm, ki yii, kaa ban ni mɔk binib ngbaan maapɔɔn mu bi chain na pu na, maan cha ni di bi koo kitiŋ ki ponn ni m puu ke m ga di tii bi na ni.” Nimina mɔmɔk nan ŋa Meriba aatiŋ ni, nin chee Israel aanib nan ŋulni Uwumbɔr pu na la, le u nan mɔk bi ke u bi chain.
Edom yaab aabɔr aah kaa nan kii ke Israel yaab jer waatiŋ ni pu na Baah nan ka Kades aatiŋ ni na, le Moses nyan ntuuntiib tun Edom yaab aabɔr chee.
Bi nan ti bui u ke, “Tibɔr tee nyan ni aanaabitiib Israel yaab chee la.
Aa nyi taah ji falaa umɔk na.
Tiyaajatiib nan buen Ijipt aatiŋ ni, le ki ti koo nima ŋibin pam.
Le Ijipt yaab saan tiyaajatiib, ni timi, le ti wii yin Uwumbɔr ke u ter timi.
U nan ŋun timi aawiil le ki tun ni waatuun, le u nan nyan timi Ijipt aatiŋ ni.
N‑yoonn mue ti ka Kades aatiŋ ni la.
Kitiŋ ngbaan bi saatiŋ aanaanmɔk la.
Uninkpel, tiin timi nsan aan ti bɔ dii saatiŋ ni ki jer.
Ti ni timi aawakor ga li dii nsan la, taan dii tikpaasar, ni ŋisubil aasui aasar ponn ni, ki mu aan nyu nimi aanyunbun ni aanyun.
Ti ga li dii nsanjakpaan la, le ki ti jer saatiŋ ni.” Le Edom yaab giin bui bi ke, “Taan cha ni dii timi aatiŋ ponn ni ki jer.
Ni yaa ban ni dii kan, ti ga fii ki tak nimi.” Le Israel yaab bui ke, “Ti ga dii nsanja pu la, le ti ni timi aawakor yaa nyun nimi aanyun kan, ti ga pa mu pu.
Ti ban ti dii jer kakaan la.” Le Edom yaab ki gir bui ke, “Taan kii tii nimi.” Le baajab bi pɔɔ ki wiir sakpen na fii ti tak Israel yaab.
Edom yaab aah kaa nan kii ke Israel yaab dii baatiŋ ni ki jer na, le Israel yaab fenn ki dii niyayan.
Aaronn aah kpo pu na Israel yaab mɔmɔk nan fii Kades aatiŋ ni le ki ti fuu Hor Aajool chee.
Ni nan bi Edom aatiŋ aanaanmɔk la.
Nima chee le Uwumbɔr bui Moses ni Aaronn ke, “Aaronn aan koo kitiŋ ki m puu ke m ga di tii Israel yaab na ni, u ban u kpo la, ba pu?
nimi bilee bee nan yii maamɔb Meriba aatiŋ ni.
Di Aaronn ni ujapɔɔn Eleasar buen Hor Aajool pu.
Ti chuu peer Aaronn aatotoorbɔkul ki di peen Eleasar.
Aaronn ga ti kpo nima chee la.” Moses nan ŋa Uwumbɔr aah bui ke u ŋa pu na mɔmɔk.
Bi nan buen Hor Aajool pu, binib ngbaan mɔmɔk aanimbil ni.
Le Moses ti chuu peer Aaronn aatotoorbɔkul le ki di peen Eleasar.
Lijool ngbaan aapaacham le Aaronn kpo, le Moses ni Eleasar gir sunn ni.
Binib ngbaan mɔmɔk aah ŋun ke Aaronn kpo na, le bi mɔmɔk nan wii waakpuul ki ti saa iwiin piitaa.
Israel yaab aah nan nyaŋ Kanaann yaab pu na N‑yoonn mu Arad aatiŋ aabɔr u nan bi Kanaann aatiŋ aaŋangii wɔb na, nan ŋun Israel yaab pu ke bi dii Atarim aapepel choo bi nan jer, le u tak bi, ki chur bi ponn ni ngem.
Le Israel yaab puu tipuur tii Uwumbɔr ke, “Aa yaa cha ti ŋmaa nyaŋ binib bee kan, ti ga kuln bi, ni baatim mɔmɔk.” Uwumbɔr nan ŋun baah mee u pu na, le ki ter bi, bi nyaŋ Kanaann yaab ngbaan.
Nima pu na, Israel yaab nan kuln bi, ni baatim mɔmɔk pel pel, le ki yin nima chee ke Homa.
Moses aah nan di tikumann mɔɔ uwaa pu na Israel yaab nan nyan Hor aajool chee, le ki dii nsan mu cha baah nan puur Limɔɔkal Aanyusakpem nin chee na, nima kan, bi ga ŋmaa gɔln Edom aapepel aanaanmɔk.
Baah nan cha na, le binib ngbaan aa nan ŋmaa chuu bibaa, le ki ŋulni Uwumbɔr ni Moses pu.
Bi nan len ke, “Ba ŋa ni nyan ni timi Ijipt aatiŋ ni ke ti nan kpo nteersakpiin mue ni, nin chee tijikaar ni nnyun aa bi na.
Ti nuur tijikaar tichachaan tee pu a.” Le Uwumbɔr cha iwaa i kpa liluul na dan nan junn bi, le bi ponn ni pam nan kpoi.
Le bi dan Moses chee ki nan bui u ke, “Taah len aa ni Uwumbɔr tibɔr ti kaa ŋan na, ti tun titunwanbir.
Mee Uwumbɔr ke u gaa timi lii iwaa ngbaan chee.” Kina pu le Moses mee Uwumbɔr tii bi.
Le Uwumbɔr tuk Moses ke u di tikur mɔɔ uwaa, aan ki di u fin ndɔŋumkoo pu, nima kan, uwaa yaa juu umɔk aan u waan lik uwaanaankoo ngbaan na kan, u kan limɔfal.
Le Moses di tikumann mɔɔ uwaa, ki di u fin ndɔŋumkoo pu.
Le umɔk uwaa nan juu u aan u waan lik na, udaan nan kan limɔfal.
Baah nan fii buen Moab yaab aafataŋ ni pu na Israel yaab nan chuun kina, le ki ti kal Obof aatiŋ ni.
Nee aapuwɔb le bi ki nyan nima, ki ti kal Abarim aatiŋ ki ye tilangbenn na ni, ki bi Moab yaab aapepel, liwipuul wɔb, nteersakpiin ni la.
Bi nan nyan nima chee le ki ti kal Sered aafataŋ ni.
Bi nan ki fii nima chee mu, ki ti kal Anonn Aamɔɔl chee, ŋŋangan wɔb, nteersakpiin ni; mu di kina ti kar Amor yaab aatiŋ aapepel wɔb.
Anonn Aamɔɔl le nan yakr Moab yaab ni Amor yaab aatim.
Nima pu le Uwumbɔr aatɔb aagbaŋ ni, bi nan ŋmee ke: “Waheb aatiŋ ki bi Sufa aapepel ni na, ni ŋifatan, ni Anonn Aamɔɔl, ni tifatann ti di ti nyan Ar aatiŋ ni, ki di toŋ Moab yaab aanaanmɔk na.” Bi nan ki nyan nima chee, le ki ti fuu nibaa chee, bi yin nima ke Inyunbun; nima chee le Uwumbɔr nan bui Moses ke, “Kuun ni binib ngbaan mɔmɔk aan m nan tii bi nnyun.” N‑yoonn ngbaan le Israel yaab nan gaa nlahn mue ke: “Inyunbun, cha nnyun puu ni ponn ni; le ti ga gaa ilahn kina pu, Inyunbun i bininyuum ni binib aayidam nan gbii na, cha nnyun puu niponn ni.
Bi nan di ubɔr aajaak aajuk, ni baajaangbar le gbii i.” Bi nan nyan nteersakpiin ngbaan ni, le ki buen Matana aatiŋ ni, le ki ki nyan nima chee ki ti fuu Nahaliel aatiŋ ni, le ki nyan nima chee ki buen Bamof aatiŋ ni, le ki ki nyan nima chee mu, ki buen Moab yaab aafataŋ ki bi Pisga Aajool aataab na ni.
Aa yaa si nima chee kan, aa ga li waa nteersakpiin wɔb.
Baah nan nyaŋ ubɔr Sihonn ni ubɔr Og pu na Israel yaab nan tun ntuun Amor yaab aabɔr u bi yin u ke Sihonn na chee, ki bui ke: “Tii timi nsan aan ti bɔ dii saatiŋ ni ki jer.
Ti ni timi aawakor ga li dii nsan la, taan dii tikpaasar, ni ŋisubil aasui aasar ponn ni, ki mu aan nyu nimi aanyunbun ni aanyun.
Ti ga li dii nsanjakpaan pu la, le ki ti jer saatiŋ ni.” Ubɔr Sihonn aa nan kii, ke waan cha Israel yaab jer waatiŋ ni.
U nan gor waajab, le ki buen Jahas aatiŋ ki bi nteersakpiin ni na, le ki ti tak Israel yaab.
Israel yaab nan ku baadim ngbaan pam butɔb ngbaan ni, le ki gaa baatim mu bi Anonn Aamɔɔl ŋŋangan wɔb na ki ti ker Jabok Aamɔɔl, ki ti fuu Amonn yaab aanaanmɔk.
Amonn yaab aajab nan kii baatim aanaanmɔk ni pɔɔ pam.
Israel yaab nan jenn gaa Amor yaab aatim mɔmɔk, ki kpee Hesbonn, ni kaatingbaan mɔmɔk, le ki kal mu ni.
Hesbonn le nan ye Amor yaab aabɔr Sihonn aatiyil.
Sihonn ni Moab yaab aabɔr le nan ton butɔb, le Sihonn jenn gaa waatim mɔmɔk, ki ti nyan Anonn Aamɔɔl mɔk.
Nima pu le binib bi naani ilahn na gaa ke: “Dan Hesbonn, ubɔr Sihonn aatiŋ ni.
Ti ban ke bi ki gir maa ki siin.
N‑yoonn mubaa, Hesbonn aatiŋ ni, Sihonn aajab nan tun tijar ke mmii na, le ki bii Ar aatiŋ ki bi Moab aatiŋ ni na, le ki kuln ŋigongon ŋi bi Anonn Aamɔɔl aapaacham na.
Moab yaab, ni ye nimi falaa la.
Nimi bi dooni liwaal Kemos na bii doo a. Nimi aawaal cha nimi aajab kpaln bikusam la, le Amor yaab aabɔr di nipuutiib ŋa binaagbiib.
Le n‑yoonn mue, baamaal bii doo, ki yoor Hesbonn aatim mɔmɔk, ki ti ker Dibonn aatiŋ, ki ki yoor Nasim aatiŋ ni, ki ti ker Nofa aatiŋ ki bi gbɔk Medeba aatiŋ na.” Nima pu na, Israel yaab nan gaa Amor yaab aatim ngbaan mɔmɔk, le ki kal nima.
Le Moses tun bipepekb, bi ti lik, aan ki bee baah ga ŋa pu ki tak Jaser aatiŋ na.
Israel yaab nan ŋmaa nyaŋ, ki gaa ki, ni kaatingbaan mɔmɔk, le ki jenn nyan Amor yaab bi nan ka nima chee na.
Nima chee le Israel yaab fenn ki dii Basann aasan, le Basann yaab aabɔr u bi yin u ke Og na nan yoor waajab, ke bi ti tak bi, Edrei aatiŋ ni.
Le Uwumbɔr bui Moses ke, “Taa li san bi ijawaan, m ga cha aa nyaŋ u ni waanib, ni waatiŋ mɔmɔk.
Aa ŋa u ke saah nan ŋa Sihonn, u nan ye Amor yaab aabɔr ki bi Hesbonn aatiŋ na pu na.” Nima pu na, Israel yaab nan ku ubɔr Og, ni ujapɔtiib, ni waanib mɔmɔk, unii ubaa kina aa nan gur ki ŋmar; le bi gaa waatiŋ mɔmɔk ki kal nima.
Moab yaab aabɔr aah nan tun yin Balaam pu na Israel yaab nan fii baah nan ka nin chee na, le ki ti kal Moab yaab aapepel, kitiŋ taar kibaa ni, ki bi Jɔɔdann aamɔɔl liwipuul wɔb, ki tok Jeriko aatiŋ la.
N‑yoonn mu Sipor aajapɔɔn, u bi nan yin u ke Balak, aan u ye Moab yaab aabɔr na ŋun Israel yaab aah ŋa Amor yaab pu, ki wiir sakpen pu na, le ijawaan chuu u ni waanib mɔmɔk.
Le Moab yaab bui Midiann yaab aayidam ke, “Binib sakpem bimina ga dan nan bii tiwan nimɔk bi ti chee na dandana wee, bi ga bii ni mɔmɔk ke unaaja yaa kan timonyaan kan, u ŋmɔ ti mala mala pu na la.” Nima pu na, Ubɔr Balak nan tun bi ti yin Beor aajapɔɔn u bi nan yin u ke Balaam, u nan bi Petor aatiŋ, ki bi gbɔk Yufrates Aamɔɔl li bi Amau aatiŋ aapepel ni na.
Tibɔr ti nan nyan ni Balak chee aan bi ti bui u na sɔ: “M ban aa li nyi ke litimbomɔln libaa nyan ni Ijipt aatiŋ ni, binib ngbaan bi kitiŋ kee mɔmɔk pu, ki ban ke bi gaa timi aatiŋ mɔmɔk.
Bi wiir jer timi, kina pu na, m ban ke aa dan nan puun lii bi pu ki tii mi.
Aa yaa ŋa kina kan, nibaakan ti ga ŋmaa nyaŋ bi aan ki jenn nyan bi kitiŋ kee ni.
M nyi ke aa yaa len tibɔnyaan lii unii pu kan, u kani tinyoor la, le aa yaa len tibɔbir lii unii pu kan, u kani tibɔr ti kaa ŋan na.” Nima na, Moab yaab, ni Midiann yaab aayidam nan ban ŋimombil ŋi bi ga ti di pa tipuur ngbaan pu na, le ki buen Balaam chee ki ti bui u Balak aabɔr ngbaan.
Balaam nan bui bi ke, “Doon man, aan ni yaa fe woln fen kan, m tuk nimi Uwumbɔr aah ga bui mi pu na.” Le Moab yaab aayidam ngbaan doon Balaam do.
Uwumbɔr nan dan Balaam chee ki nan baa u ke, “Bijab bee nyan ni la chee ki koo aado?” Le u bui ke, “Moab yaab aabɔr Balak le tun ni bi, bi nan bui mi ke linibol libaa aanib nyan ni Ijipt aatiŋ ni, ki yaa gaa kitiŋ, le u ban ke m nan puun lii bi pu, aan u ŋmaa nyaŋ bi, aan ki jenn nyan bi waatiŋ ni.” Uwumbɔr nan bui Balaam ke, “Taa dii bijab ngbaan buen, ki mu taa puun lii Israel yaab pu, ba pu?
maanyoor le bi bi pu.” Naah woln kichakpiik ni na, le Balaam buen Balak aanib ngbaan chee le ki ti tuk bi ke, “Gir kun man; Uwumbɔr aa kii ke m dii nimi buen.” Le bi gir kun ki ti tuk Balak ke Balaam yii, ke waan dii ni bi ki dan.
Balak nan ki gir tun ni binib bi wiir ki ye binikpaam ki jer njan yaab na.
Bi mu nan buen Balaam chee ki ti di Balak aabɔr tee tuk u, “Uninkpel, taa cha nibaa kiir si aan saan ŋmaa dan m chee.
Aa yaa ban m pa ki ŋa saah ban pu na mɔmɔk kan, m ga ŋa kina.
Uninkpel, dan nan puun lii binib ngbaan pu ki tii mi.” Le Balaam giin bui bi ke, “Ni yaa ye ke Balak ga di tikunabr ni salmaa u kookoo bi waadichal ni na le tii mi, bee ni yaa ti ki ye tibɔr waatiir, bee tisakpeln pu kan, maan ŋmaa yii Ndindaan Uwumbɔr aamɔb.
Tɔ, bininkpiib, doon man ke biken na aah nan doon pu na, nima kan, m ga baa Uwumbɔr ki lik ke u ga tuk mi kinye.” Kinyeek ngbaan le Uwumbɔr dan Balaam chee le ki nan bui u ke, “Binib bee yaa dan ke aa dii bi kan, gor aan ki dii bi buen, m mu tee ban ke aa ti ŋa maah bui si ke aa ŋa pu na baanja la.” Kina pu na, naah woln na, le Balaam gor waabon, le ki dii Moab yaab aayidam ngbaan buen.
Balaam ni waabon aabɔr Balaam aah dii bi buen na, naa nan mɔɔr Uwumbɔr.
Balaam aah nan cha ki dik ubon pu, aan waatutum bilee dii u na, le Uwumbɔr cha waatuun ti sil nsan ni ke u kiir u. N‑yoonn mu ubon ngbaan kan Uwumbɔr aatuun ngbaan si nsan ni ki joo kijuk na, le u faa ngɔnn dii timoor ni.
Balaam nan faa ubon ngbaan le ki giin u taŋ nsan pu.
Le ntuun ngbaan ki buen ti sil nsan aah kaa waa nin chee, ki bi ŋisubil aasar tilee aakaasisiik ni, aan bi di ŋitakpal maa ŋigon ŋipepel mɔmɔk ŋilee na.
Ubon ngbaan aah ki kan ntuun ngbaan si nima chee na, le u di ubaa duur ligoln ki nyii Balaam aataal tam ligoln.
Le Balaam ki gir faa waabon ngbaan lelee.
Le ntuun ngbaan ki gir foor ti sil nsan ni, nin chee mpaan aa bi tiwan nibaa ga ŋmaa fenn nibaa ŋipepel mɔmɔk ŋilee pu na.
Ubon ngbaan aah kan ntuun ngbaan n‑yoonn mue na, le u doon kitiŋ, Balaam aataab.
Balaam aaŋuul nan fii, le u di waajaangbeek faa waabon ngbaan.
Le Uwumbɔr cha ubon ngbaan len tibɔr, le ki bui Balaam ke, “M ŋa si ba?
Ba ŋa aa faa mi nfum mutaa kina?” Le Balaam giin bui waabon ke, “Saah di mi ŋa ujɔr pu na le m gbaa si.
M yaa ba joo kijuk do kan, m ba ga ku si.” Le ubon ngbaan giin baa u ke, “Naa ye m pu le aa diŋni n‑yoonn mɔmɔk aa?
M kee ŋa si kina nwiin mbaa aa?” Le Balaam giin bui ubon ngbaan ke, “Aayii.” Le Uwumbɔr cha Balaam aanimbil woln, le u kan ntuun ngbaan si nima chee ki joo kijuk.
Libuul ni, le Balaam tar lir kitiŋ, ntuun ngbaan aanimbiin ni.
Le ntuun ngbaan baa u ke, “Ba ŋa aa faa saabon ngbaan nfum mutaa mɔmɔk kina?
Naa lir si ke aa buen nsan ngbaan, nima pu le m dan ke m nan kiir si nsan ni.
Nima pu le saabon ngbaan kan mi nfum mutaa mɔmɔk ki gɔln dii timoor ni.
U yaa kaa ba gɔln kan, m ba ga ku si le ki cha ubon ngbaan.” Le Balaam giin bui ke, “M tun titunwanbir.
Maa nyi ke aa si nsan ni ke aa kiir mi; nima pu na, aa yaa nyi ke naa lir mi m buen kan, cha m gir kun.” Le ntuun ngbaan bui u ke, “Li dii bijab ngbaan cha.
Aa mu ti len maah ban ke aa len pu na baanja.” Kina pu na, Balaam nan dii bi buen.
Balak aah tooh Balaam nsan pu pu na Buyoonn Balak ŋun ke Balaam bi nsan ni ki choo na, le u fii tooh u pu nsan ni, ki ti kan u Ar aatiŋ, ki bi Anonn Aamɔɔl chee, Moab yaab aatiŋ aanaanmɔk na ni.
Le Balak baa u ke, “Ba ŋa maah tun yin si njan na, saa dan?
Aa dak ke maah ga pa si pu na aan li wiir la aa?” Le Balaam giin bui u ke, “Maa dan aa?
Tɔ, aa dak ke m kpa mpɔɔn m ŋa nibaa tii si ii?
Uwumbɔr aah ban ke m len pu na, kina le m ga len.” Tɔ, Balaam nan dii Balak le bi buen Husof aatiŋ ni.
Balak nan ti kɔr inaa, ni ipiih, le ki tii Balaam, ni biyidam bi nan dii u na tinann.
Balaam aah nan nabr njan aabɔr pu na Naah woln kichakpiik ni na, le Balak di Balaam buen Bamof Baal aagongoln paab, nin chee Balaam ga li waa Israel yaab ngem na.
Balaam nan bui Balak ke, “Maa kitork aabimbin ŋilole siin mi, aan ki li joo ni inaaja ilole, ni ipihja ilole.” Balak nan ŋa Balaam aah bui u ke u ŋa pu na, le u ni Balaam kpaan di unaaja, ni upihja toor kitork, ŋibimbin ngbaan libaabaa pu.
Balaam nan bui Balak ke, “Li si gbɔk kitork aabimbin ngbaan, aan m buen do, ki ti lik ke Uwumbɔr ga kpiir ba aabɔr tuk mi.
M ga tuk si waah kpiir tibɔr ti mɔk mi na.” Kina pu na, u nan buen ligongoln paab ubaa la.
Le Uwumbɔr dan u chee nima.
Balaam nan bui u ke, “M maa kitork aabimbin ŋilole, le ki di unaaja, ni upihja toor kitork, ŋibimbin ngbaan mɔmɔk libaabaa pu.” Uwumbɔr nan tuk Balaam waah ga len pu na, le ki tun u Balak chee, u ti bui u tibɔr ngbaan.
Le u gir buen Balak ni Moab yaab aayidam bi nan beenin si gbɔk kitork ki bi di see mmii ni na.
Balaam aah nan nabr tibɔr ti na sɔ: “Moab yaab aabɔr u bi yin u ke Balak na le yin ni mi Siria yaab aabɔr aatiŋ ki bi ŋijoo ŋi bi liwipuul wɔb na ni.
U bui ke, ‘Dan nan len tibɔr tii mi.
Puun lii Israel yaab pu.’ M ga ŋa kinye ki puun lii binib bi Uwumbɔr aa puun lii bi pu na, bee m len tibɔbir lii binib bi Uwumbɔr aa len tibɔbir lii bi pu na.
Maah si ŋitakpal fɔfɔŋ ŋee pu na, m waa bi; maah si ŋigongon ŋee pu na, m waa bi.
Bi ye linibol li kaa di libaa ŋmal biken ponn ni na la.
Bi nyi ke bi kan tinyoor jer ŋinibol ŋiken.
Israel yaab ngbaan wiir pam, le unii aan ŋmaa kahn bi.
Uwumbɔr cha m kpo ke waanib aah ga kpo pu na.
U cha m kpo nsuudoon ni, ke waaninyaam na.” Le Balak bui Balaam ke, “Ba ŋa aa ŋani kina?
M joo ni si do ke aa nan puun lii maadim le pu, le aa tee ŋa tinyoor ŋa bi pu.” Le u giin bui ke, “Uwumbɔr aah bui ke m len pu na, kina baanja le m ga ŋmaa len.” Balaam aah nan nabr lelee aabɔr pu na Le Balak ki bui ke, “Li dii ni mi, aan ti ki buen niken chee, aa ti kan Israel yaab ngbaan ngem.
Sil nima chee, aan ki puun lii bi pu ki tii mi.” Nima pu na, u nan di u buen Sofim aakpaab ni, Pisga Aajool paab.
Nima chee mu u nan ki maa kitork aabimbin ŋilole, le ki di unaaja ni upihja toor kitork, ŋibimbin ngbaan libaabaa pu.
Balaam nan bui Balak ke, “Li si gbɔk saatork ki aa di see mmii ni na, aan m buen do ki ti lik ke Uwumbɔr ga kpiir ba aabɔr tuk mi.” Uwumbɔr nan dan Balaam chee, le ki nan tuk u waah ga len pu na, ki giin tun u Balak chee, ke u ti di tibɔr ngbaan tuk u.
Le u gir Balak ni Moab aayidam bi nan beenin si gbɔk kitork ki bi di see mmii ni na.
Balak nan baa u Uwumbɔr aah len pu na.
Balaam aah nan nabr tibɔr ti na sɔ: “Sipor aajapɔɔn Balak, dan, ki nan pel maah ban m len pu na.
Uwumbɔr aa ye unii ki geei inyamɔn, waa ye unibɔn le ki kpelni waalandak.
U yaa puu ke u ga ŋa pu na kan, see u ŋa kina.
U len, le ni ŋani kina.
U tuk mi ke m ŋa tinyoor ŋa bi pu la.
Uwumbɔr yaa tee ŋa tinyoor kan, maan ŋmaa kpeln ki len tibɔyayan.
Maah kan pu na, Israel yaab aan kan tibɔbir, bee limukl libaa.
Bidindaan Uwumbɔr bi bi chee; bi mooni ke u ye baabɔr la.
Uwumbɔr le nyan ni bi Ijipt aatiŋ ni, le ki jaa bi pu ke upɔɔnaaja aah jaa ubaa pu pu na.
Nnyɔk mubaa aa bi, le kisook mu aa bi ki ga ŋmaa ŋa Israel yaab nibaa.
Binib ga len Israel yaab aabɔr ke, ‘Lik Uwumbɔr aah ŋa pu tii bi na.’ Israel yaab aanibol naahn uchinn sakpiin la.
U yaa kan waadin kan, waan kal fuur see u chuu u ki bii u, le ki nyu waah ku bi na aasin kookoo.” Le Balak bui Balaam ke, “Aa yii ke saan puun lii Israel yaab pu, kina pu na, taa ki labr ŋa tinyoor ŋa bi pu.” Le Balaam giin bui u ke, “Maa tuk si ke m ga ŋmaa ŋa Uwumbɔr aah bui ke m ŋa pu na la aa?” Balaam aah nan nabr taataa aabɔr pu na Balak nan ki bui ke, “Li dii ni mi aan ti ki buen niken chee.
Nibaakan Uwumbɔr ga cha aa sil nima chee ki puun lii bi pu ki tii mi.” Nima pu na, u nan di Balaam buen Peor Aajool paab, ni lik nteersakpiin wɔb la.
Le Balaam ki bui u nima chee mu ke, “Maa kitork aabimbin ŋilole tii mi, ki li joo ni inaaja ilole, ni ipihja ilole, m toor kitork.” Le Balak ŋa waah mɔk u pu na, ki di unaaja ni upihja toor kitork, ŋibimbin ngbaan mɔmɔk libaabaa pu.
N‑yoonn mue na, Balaam aah nan bee ke Uwumbɔr ban ke u ŋa tinyoor ŋa Israel yaab pu na, waa nan ki gir buen ke waah nan chaa pu, u ti baa ki bee waah ga len pu na.
U nan fenn toŋ nteersakpiin wɔb, le ki kan Israel yaab ka ŋinibol ŋinibol.
Uwumbɔr Aafuur Nyaan nan koo u ni, le u nabr tibɔr timina: “Beor aajapɔɔn Balaam le nabr tibɔr timina; uja u waa chain ki ŋun Uwumbɔr aah len pu na aabɔr.
Maah dɔ ke maah geen na, le m likr ki kan Uwumbɔr Mpɔɔnsakpiindaan aah kpiir mɔk mi pu na: Israel yaab aadichal ŋan sakpen la.
Ŋi si chɔl tɔb pu, ki naahn ŋibeebil aasui la, ki ki naahn tikpifar aasaak ki dɔ limɔɔl aagbaan na la, ki bi ke Uwumbɔr aah ŋum isui nyanyaan i na ki ki naahn santina aasui i si gbɔk nnyun na la.
Utaal ga nu baatiŋ ni pam, le bi bu baajikaabim kitiŋ ki soon na pu.
Baabɔr ga li kpa mpɔɔn pam, ki jer Ubɔr Agag, le waapɔɔn ga taln ki buen dandar dandar.
Uwumbɔr le nyan ni bi Ijipt aatiŋ ni.
U jaa bi pu ke upɔɔnaaja aah jaa ubaa pu pu na, le bi kuln baadim mɔmɔk, ki wii baakpab, ni baapiin yuk yuk.
Litimbol ngbaan kpa mpɔɔn sakpen ke uchinn aah kpa pu na la; u yaa dɔ geen kan, ubaa aan kaa ki finn u. Unii umɔk ŋa tinyoor ŋa Israel yaab pu na kan, Uwumbɔr mu ga ŋa tinyoor ŋa udaan pu; le unii umɔk puun lii bi pu na kan, Uwumbɔr mu ga puun lii udaan pu.” Tɔ, liŋuul nan chuu Balak, le u ŋmaan linyakaakul, ki bui Balaam ke, “M yin si ke aa nan puun lii maadim le pu, nfum mutaa mɔk le na aa labr ŋa tinyoor ŋa bi pu.
Dandana wee, siir ki li chaa kun.
M puu ke m ga pa si, le Uwumbɔr kiir si ke aa taa kan tipar ngbaan.” Balaam nan giin bui u ke, “M tuk saah nan tun ni binib bi na ke aa yaa ga di tikunabr ni salmaa u mɔmɔk gbii saabɔrdichal ni na tii mi kan, maan ŋmaa yii Uwumbɔr ki ŋa maageehn.
M ga len Uwumbɔr aah bui mi ke m len pu na baanja la.” Balaam aah nan nabr kookoo aabɔr pu na Balaam nan ki bui Balak ke, “Dandana wee, m ban m gir kun ndo yaab chee la; waahr aan m gir buen na, cha m sur si, ki tuk si Israel yaab aah ga nan ŋa saanib pu, n‑yoonn mu choo na.” Le u nan nabr tibɔr timina: “Beor aajapɔɔn Balaam le nabr tibɔr timina, uja u waa chain ki ŋun Uwumbɔr aah len pu na aabɔr.
Uwumbɔr u kaa kpa ŋeen aatɔ na le tii mi nnyim mu nyan ni u chee na.
Maah dɔ ke maah geen na, le m likr ki kan Uwumbɔr Mpɔɔnsakpiindaan kpiir tibɔr tee mɔk mi.
M nan lik kan n‑yoonn mu choo na aabɔr, le ki kan Israel yaab aatimbol.
Ubɔr u bi ke liŋmabil li wiin chain na ga nan nyan ni litimbol ngbaan ni.
Libɔrdabil ga nan nyan ni Israel aatimbol ponn ni, ki ga bii Moab yaab aayidam, le ki gbaa yaa mbiindam mɔmɔk.
U ga nyaŋ waadim bi mɔmɔk bi Edom aatiŋ ni na, ki gaa baatiŋ di ŋa uyaan, Israel yaab ga li nyaŋni kina le ki cha.
Israel yaab aatimbol ga nyaŋ bi, ki taa bi diin, ki ku binib bi mɔmɔk nan ŋmar na.” Balaam nan ki kan tibɔkpiirkaan ti ye Amalek yaab aabɔr na, le ki nabr tibɔr timina: “Amalek yaab aatimbol le nan kpa mpɔɔn sakpen ki jer ŋitimbol mɔmɔk.
Tɔ, ki cha baadoon na, bi ga nan kuln kookoo.” U nan ki kan Kenn yaab mu aabɔkpiirkaan, le ki nabr tibɔr timina: “Saanib aah ka nin chee, aan ni dak ke ni pɔɔ, ki bi ke unyoon aadil li bi lijool aamɔju pu na, bi ga nan kuln nimi Kenn yaab mɔmɔk.
N‑yoonn ngbaan le Asiria yaab ga nan chur nimi tinaagbiir.” Balaam le nan ki nabr tibɔr timina: “Binib ngbaan nyan ni la chee, ki bi kuuni ŋŋangan wɔb?
Binib bi jenn gaal biken aatim na ga nyan ni Saiprus aatiŋ ni.
Bi ga nyaŋ Asiria ni Eber aatim, le bi mu ga nan kuln doo, ki joo cha n‑yoonn mu kaa kpa ndoon na.” Balaam nan siir le ki gir kun udo aatiŋ ni, le Balak mu siir buen udo.
Israel yaab aah nan bi Peor aatiŋ ni pu na N‑yoonn mu Israel yaab nan kal Sitim Aafataŋ ni, Moab yaab aatiŋ ni na, le Israel yaab aajab piin ki yoor ki kpaan doo kitiŋ ngbaan yaab aapiib chee.
Bipiib ngbaan nan chɔi bi, le bi chaa ti ji bido yaab aawaa ŋi bi dooni ŋi na aajim.
Israel yaab nan ji baah di tijikaar ti tii baawaa na, le ki dooni Peor yaab aawaal li bi yin li ke Baal na.
Nima pu na, Uwumbɔr nan gee liŋuul bi pu, le ki bui Moses ke, “Chuu Israel yaab aayidam mɔmɔk, aan ki ku bi nwiin pu, nnimbiin ni, le maan ki gee liŋuul binib ngbaan pu.” Le Moses bui bininkpiib bi lik baanibol na ke, “Ni mɔmɔk ku unii umɔk bi nimi aanibol ponn ni ki dooni Peor yaab aawaal Baal na.” Buyoonn Moses ni Israel yaab biken nan si wii Uwumbɔr Aabool aabisamɔb chee na, le Israel aanii ubaa yoor ni Moab yaab aapii ubaa, ki di koo waadiik ni, Moses ni biken aanimbil ni.
N‑yoonn ngbaan le utotoor Aaronn aayaabil u bi yin u ke Fineas aan ute nan ye Eleasar na nan kan u, le ki fii biken chee ki yoor waakpaatuŋ, ki paan uja ngbaan ni upii ngbaan pu kidiik ni, le ki ti saa ku bimɔk bilee tam tɔb.
Waah nan ŋa kina na, le iween i nan ku Israel yaab na di cha.
Israel yaab bi nan puun kpo Uwumbɔr aaŋuul pu na nan pii binib ŋichur moninko ni ŋinaa.
Uwumbɔr nan bui Moses ke, “Fineas aah ŋa pu na, maan ki gee Israel yaab pu liŋuul.
U si nchaŋ ni, kaa kii ke biken ki doon liwaal libaa ki kpee m pu, le nima pu, maa kuln bi maaŋuul ni.
Nima pu na, bui u ke m ban m puu tipuukpaan tii u, ti li kpa mpɔɔn ki cha n‑yoonn mu kaa kpa ndoon na.
Waah kaa kii ke Israel yaab ki li dooni ubaa ki kpee m pu, ki joo ni chapinn baatunwanbir pu na, u ni waamaal ga li ye bitotoorb le n‑yoonn mɔmɔk.” Israel yaab aaja u Fineas nan kpaan ku u ni Midiann yaab aapii na, bi nan yin u ke Simri u nan ye Salu aajapɔɔn na.
Salu nan ye Simeonn aanibol aamaal ponn ni aaninkpel la.
Upii ngbaan mu aayimbil le nan ye Kosbi.
Ute Sur le nan ye Midiann yaab aataŋaal ibaa aaninkpel.
Le Uwumbɔr bui Moses ke, “Fiin ki tak Midiann yaab ngbaan ki kuln bi, baah tun titunwanbir ki ŋmann si Peor aatiŋ ni na pu, ni Kosbi u Fineas nan ku u buyoonn iween nan bi ku nimi Peor aatiŋ ni na aatunwanbir pu.”
Uwumbɔr aah nan cha Moses kahn Israel yaab lelee pu na Iweenlirkee aah nan ku Israel yaab pu na, nee aapuwɔb, le Uwumbɔr bui Moses, ni Aaronn aajapɔɔn u bi nan yin u ke Eleasar na ke, “Kahn Israel yaab mɔmɔk mmaal mmaal, bijab bi fuu ŋibin moninko ni bi jer ki ŋeer ke bi buen butɔb na.” -Le Moses ni Eleasar kii kina, le ki kuun bijab bimɔk aabin fuu kina na.
Bi nan kuun bi Moab yaab aapaan mubaa le ni, Jɔɔdann Aamɔɔl chee ki lik Jeriko aatiŋ, limɔɔdapuul wɔb.
Israel yaab bee le Uwumbɔr nan nyan ni bi Ijipt aatiŋ ni: Rubenn u nan ye Jakob aajan aabijabo na, waanibol ponn ni aamaal aanib le nan ye Hanok, ni Palu, ni Hesronn, ni Kami aataŋaal.
Baah nan kahn mmaal ngbaan aanib na, bi nan saa bijab ŋichur imonko ilee ni ŋitaa, ni ikui ilole ni piitaa la.
Palu aayaabitiib le nan ye Eliab, ni ujapɔtiib Nemuel, ni Datann, ni Abiram.
Israel yaab nan nyan Datann ni Abiram la.
Bima le nan yii Moses ni Aaronn, ki kpee Kora ni waadidiliib pu, buyoonn bi nan fii sil Uwumbɔr pu na.
Le Uwumbɔr cha kitiŋ piir ki di bi ni Kora ni waadidiliib nab, le bi nan kpaan kpo buyoonn mmii nan jin binib ikui ilee ni piiŋmu na; baakun nan ye nsurm le ki tii Israel yaab biken.
Uwumbɔr aa nan ku Kora aajapɔtiib ma.
Simeonn aanibol ponn ni aamaal aanib le nan ye Nemuel, ni Jaminn, ni Jakinn, ni Sera, ni Saul aataŋaal.
Baah nan kahn mmaal ngbaan aanib na, bi nan ti saa bijab ŋichur moninko ni ŋilee, ni ikui ilee la.
Gad aanibol ponn ni aamaal aanib le nan ye Sefonn, ni Hagi, ni Suni, ni Osni, ni Eri, ni Arod, ni Areli aataŋaal.
Baah nan kahn mmaal ngbaan aanib na, bi nan ti saa bijab ŋichur imonko ilee, ni ikui iŋmu la.
-Juda aanibol ponn ni aamaal aanib le nan ye Sela, ni Peres, ni Sera, ni Hesronn, ni Hamul aataŋaal.
Juda aajapɔtiib bilee bi bi nan yin bi ke Er, ni Onann na, bima nan kpo Kanaann aatiŋ ni la.
Baah nan kahn mmaal ngbaan aanib na, bi nan saa bijab ŋichur imonko itaa ni kipiik ni ŋiloob, ni ikui iŋmu la.
Isakar aanibol ponn ni aamaal aanib le nan ye Tola, ni Pua, ni Jasub, ni Simronn aataŋaal.
Baah nan kahn mmaal ngbaan aanib na, bi nan ti saa bijab ŋichur imonko itaa ni ŋinaa, ni ikui itaa la.
Sebulunn aanibol ponn ni aamaal aanib le nan ye Sered, ni Elonn, ni Jaleel aataŋaal.
Baah nan kahn mmaal ngbaan aanib na, bi nan ti saa bijab ŋichur imonko itaa, ni ikui iŋmu la.
Josef u nan ye Manase ni Efraim aate na aanibol ponn ni: Manase aanibol ponn ni aamaal aanib le nan ye Manase aajapɔɔn Makir, u mu aajapɔɔn nan ye Gilead na; Gilead aayaabitiib nan ye Yeser, ni Helek, ni Asriel, ni Sekem, ni Semida, ni Hefer aataŋaal.
Hefer aajapɔɔn Selofehad aa nan ma mbijabim see mpiibim ŋmeen; baah nan yin bi pu na sɔ: Mala, ni Nowa, ni Hogla, ni Milka, ni Tirsa.
Baah nan kahn mmaal ngbaan aanib na, bi nan ti saa bijab ŋichur piiŋmu ni ŋilee, ni ikui ilole la.
Efraim aanibol ponn ni aamaal aanib le nan ye Sutela, ni Beker, ni Tahann aataŋaal.
Erann aataŋaal nan ye Sutela aayaabitiib la.
Baah nan kahn mmaal ngbaan aanib na, bi nan saa bijab ŋichur piitaa ni ŋilee, ni ikui iŋmu la.
Imaal ngbaan aanib nan ye Josef aayaabitiib la.
Benjaminn aanibol ponn ni aamaal aanib le nan ye Bela, ni Asbel, ni Ahiram, ni Sefufam, ni Hufam aataŋaal.
Ard ni Naamann aataŋaal nan ye Bela aayaabitiib la.
Baah nan kahn mmaal ngbaan aanib na, bi nan ti saa bijab ŋichur imonko ilee ni ŋiŋmu, ni ikui iloob la.
Dann aanibol ponn ni aamaal aanib le nan ye Suham aataŋaal.
Baah nan kahn mmaal ngbaan aanib na, bijab nan ti saa ŋichur imonko itaa ni ŋinaa, ni ikui inaa la.
Aser aanibol ponn ni aamaal aanib le nan ye Imna, ni Isfi, ni Beria aataŋaal.
Heber ni Malkiel aataŋaal nan ye Beria aayaabitiib la.
Aser nan kpa upiibo ubaa, bi yin u ke Sera.
Baah nan kahn mmaal ngbaan aanib na, bi nan ti saa bijab ŋichur piiŋmu ni ŋitaa, ni ikui inaa la.
Naftali aanibol ponn ni aamaal aanib le nan ye Jaseel, ni Guni, ni Jeser, ni Silem aataŋaal.
Baah nan kahn mmaal ngbaan aanib na, bi nan ti saa bijab ŋichur imonko ilee ni ŋiŋmu, ni ikui inaa la.
Baah nan kahn Israel yaab aajab n‑yoonn ngbaan na, bi mɔmɔk nan ti kpaan ŋichur ikui iloob ni libaa, ni ikui ilole ni piitaa la.
Uwumbɔr nan bui Moses ke, “Chuu yakr kitiŋ tii ŋinibol ngbaan, ki ŋeer bimɔk aah wiir ki ti saa pu na.
-Aa yaa ban aa yakr kitiŋ ngbaan kan, aa cha bi too inaan, ki di kitiŋ ki wiir na tii linibol li aanib wiir na, ki di ki kaa wiir na tii linibol li aanib aa wiir na.” Liifai yaab aanibol ponn ni aamaal aanib le nan ye Gesonn, ni Kohaf, ni Merari aataŋaal.
Baamaal ni aanib biken le nan ki ye imaal waatiir i bi yin bi ke Libni, ni Hebronn, ni Mali, ni Musi, ni Kora aataŋaal na.
Kohaf le nan ye Amram aate, uma le nan joo Liifai yaab aapiibo u bi nan yin u ke Jokebed, aan bi nan ma u Ijipt aatiŋ ni na.
Upii ngbaan nan ma mbijabim mulee le tii Amram, bi nan yin bi ke Moses ni Aaronn, le ki ma upiibo u bi nan yin u ke Miriam na mu.
Le Aaronn mu nan ma mbijabim binaa, bi nan yin bi ke Nadab, ni Abihu, ni Eleasar ni Itamar.
Uwumbɔr nan faa ku Nadab ni Abihu, buyoonn bi nan di mmii mu kaa bi chain na see tulalee aayon tii u na.
Baah nan kahn Liifai yaab aabijabim bi nan saa uŋmal ubaa ki jer na, bi nan ti saa ŋichur moninko ni ŋitaa la.
Bi nan kahn bi bibaa la, baa nan di bi kpaan Israel yaab biken chee, ba pu?
baa nan yakr kitiŋ tii bi ke baah nan tii Israel yaab biken pu na.
Moses ni Eleasar le nan ŋmee itaŋaal ngbaan mɔmɔk aayimbil, n‑yoonn mu bi nan kahn Israel yaab, Moab yaab aapaan mu bi Jɔɔdann aamɔɔl chee, ki lik Jeriko aatiŋ, limɔɔdapuul wɔb na.
Moses ni Aaronn aah nan pue kahn Israel yaab, Sainai Aateersakpiin ni na, bi ponn ni ubaa aa nan ki bi n‑yoonn ngbaan.
Uwumbɔr nan bui ke bi mɔmɔk ga kpo nteersakpiin ni, see Jefune aajapɔɔn Kaleb, ni Nunn aajapɔɔn Josua baanja le aan kpo.
Selofehad aabisatiib aabɔr Josef aajapɔɔn le nan ye Manase, le u mu aajapɔɔn nan ye Makir, le u mu aajapɔɔn nan ye Gilead, le u mu aajapɔɔn nan ye Hefer, le u mu aajapɔɔn nan ye Selofehad, le uma nan kpa bisatiib ŋmeen la.
Bi nan yin bi ke Mala, ni Nowa, ni Hogla, ni Milka, ni Tirsa.
Ubisatiib ngbaan nan buen ti sil Moses, ni utotoor Eleasar, ni biyidam biken, ni binib ngbaan mɔmɔk chee, Uwumbɔr Aabool aabisamɔb chee, ki bui ke, “Tite nan kpo nteersakpiin ni la, ki mu aa kpa ubijabo ubaa.
Waa nan kpee Kora ni waanib bi nan yii Uwumbɔr aamɔb na pu; u nan kpo ubaa aatunwanbir pu la.
Israel yaab yaa suln waabɔr waah kaa nan kpa ubijabo pu na, ni ŋan aa?
Lik tite aado yaab aatiŋ ponn ni, ki tii timi kitiŋ.” Moses nan di tibɔr ngbaan buen Uwumbɔr chee.
Le Uwumbɔr bui u ke, “Selofehad aabisatiib aah ban pu na, ni ŋan; lik bite aado yaab chee, ki gii kitiŋ tii bi.
Cha bi kan bite aafaal ngbaan, ki tuk Israel yaab ke unii ubaa yaa kpo, kaa kpa japɔɔn kan, bi di waafaal tii ubisatiib.
Udaan yaa kaa kpa bisal mu kan, unaabitiib yoor waafaal.
Udaan yaa kaa kpa naabitiib kan, utekpetiib bee utewaatiib yoor waafaal ngbaan.
Udaan yaa kaa kpa naabitiib, bee tekpetiib, bee tewaatiib kan, umaantɔtiib yoor waafaal aan lifaal ngbaan li bi waayimbil pu.
Min Uwumbɔr aah siin pu na, ni li joo nkaal kpaan ngbaan kina.” Uwumbɔr aah nan nyan Josua ke u gaa Moses pu na Uwumbɔr nan bui Moses ke, “Buen Abarim Aajool paab, ki ti yaar lik kitiŋ ki m ban m di tii Israel yaab na.
Aa yaa kan ki doo kan, nee aapuwɔb aa ga kpo ke aakpel Aaronn aah nan kpo pu na; ba pu?
nimi bilee ngbaan nan yii maamɔb, Sinn aateersakpiin ni.
N‑yoonn mu Israel yaab mɔmɔk nan len mi tibɔbir Meriba aanyunbun chee na, ni nan yii, kaa cha binib ngbaan bee maapɔɔn mu bi chain na aah bi pu na.” Meriba nan ye nnyunbun mu nan bi Kades aatiŋ ni, ki bi Sinn aateersakpiin ni na la.
Le Moses mee limeel ke, “Ndindaan Uwumbɔr, sin u ye umɔfadaan na, m mee ke aa nyan uja u ga ŋmaa joo binib bee na, ki ga ŋmaa joo bi, bi to butɔb na, nima kan, saanib aan li bi ke ipiih i chuun kaa kpa upihkpaal na.” Uwumbɔr nan bui Moses ke, “Nyan Nunn aajapɔɔn u bi yin u ke Josua na, uja u bi mbamɔm na, ki di aaŋaal paan uyil paab.
Cha u sil utotoor Eleasar ni binib ngbaan mɔmɔk aanimbiin ni, aan ki moon bi mɔmɔk aanimbiin ni nima, ki tuk bi ke Josua le min Uwumbɔr nyan ke u gaa si saatuln, ki di saaninkpir ngem tii u, nima kan, binib ngbaan mɔmɔk ga ŋun tii u. U ga li lik Eleasar u ye utotoor na le pu, uma Eleasar le ga di tiwan ni bi yin ni ke Urim ni Tumim na bee maah ban pu na, le ki mɔk Josua, ni Israel yaab mɔmɔk, baah ga li dii mi pu na.” Moses nan ŋa Uwumbɔr aah mɔk u ke u ŋa pu na.
U nan cha Josua sil utotoor Eleasar ni Israel yaab mɔmɔk aanimbiin ni, le ki di uŋaal paan Josua aayil pu, le ki mɔk ke uma le gaa waasisii, ke Uwumbɔr aah tuk u pu na.
Baah ga li tii ipiin aatork n‑yoonn mɔmɔk pu na Uwumbɔr nan bui Moses ke u mɔk Israel yaab ke ipiin aatiin aayoonn yaa fuu kan, bi tii Uwumbɔr tijikaar aapiin, waah ban pu na.
Kina aapiin nu mɔ u chee.
Naah ga di tijikaar aapiin i tii Uwumbɔr iwiin mɔmɔk, aan ki di see mmii ni na sɔ: libiln libaa aapihjabi ilee, i taa li kpa iween, ki li ŋan.
Ni di njan aapihjabo toor kichakpiik ni, aan ki nan di uleler mu toor kijook wɔb.
Ni yaa ban ni di i toor n‑yoonn mu na kan, ni ban njikaabim aapiin mu kpee; ni li ye boroboro aayon kuruwaa ubaa, ki di olif aakpanyaan kpalba ubaa ki di buun mu.
Ni li joo ipiin ngbaan seer mmii ni, iwiin mɔmɔk.
Njikaabim aapiin kina aaboln le bi nan pue see mmii tii Uwumbɔr, Sainai Aajool paab, ipiin ngbaan aaboln nu mɔ Uwumbɔr chee.
Ni di ŋisubil aadaan kpalba ubaa kpee njan aapiih pu, ki di kpir kitork aabimbiln taab.
Kijook wɔb mu kan, ni di lelee aapiih toor ke kichakpiik ni naah ba toor pu na, ki kpee ni mu aasubil aadaan.
Ni mu ki ye tijikaar aapiin la, ipiin ngbaan aaboln nu mɔ Uwumbɔr chee.
Likpaakool daal aapiin Likpaakool daal kan, ni di libiln libaa aapihjabi ilee i kaa kpa iween ki ŋan na, ni boroboro aayon kuruwaa bilee, ki di olif aakpan buun mu, aan ni li ye njikaabim aapiin, ni ŋisubil aadaan aapiin, ki toor kitork tii Uwumbɔr.
Likpaakool daal mɔmɔk kan, ni di kitork ki bi joo seer mmii ni kina aaboln na, ki di kpee iwiin mɔmɔk aatork aapiin, ni kaadaan aapiin pu, tii Uwumbɔr.
Uŋmal aajan aawiin daal aapiin Uŋmal aajan aawiin daal kan, ni toor kitork ki ni ga di see mmii ni na tii Uwumbɔr.
Naah ga di tiwakor ti toor na sɔ: inaajabi ilee, ni upihja, ni libiln libaa aapihjabi ilole, i mɔmɔk taa li kpa iween, ki li ŋan.
Ni ki di boroboro aayon ni olif aakpan buun ŋmal tɔb ni, ni li ye njikaabim aatork, ki di kpee tiwakor ngbaan pu: ni di n‑yon kuruwaa bitaa kpee unaaja mɔmɔk pu; ki di n‑yon kuruwaa bilee kpee upihja ngbaan pu; ki di n‑yon kuruwaa ubaa kpee upihjabo mɔmɔk pu.
Kitork ngbaan ye tijikaar aapiin la, le ki nu mɔ Uwumbɔr chee.
Ŋisubil aadaan mu ni ga di kpee kitork ngbaan pu na sɔ: ni ban ŋisubil aadaan kpalba bilee ki di kpee unaaja ubaabaa pu, ki ban ŋisubil aadaan kpalba ubaa ni ligeln ki di kpee upihja ngbaan pu, ki ban ŋisubil aadaan kpalba ubaa ki di kpee upihjabo ubaabaa pu.
Libiln ni, iŋmal mɔmɔk, njan aawiin daal kan, ni toor kina aapiin aatork ki di see mmii ni tii Uwumbɔr.
Ni yaa ti ban ni toor iwiin mɔmɔk aatork, ni ndaan aatork kan, ni ban uŋoja kpee ki di toor titunwanbir aatork aapiin.
Boroboro u kaa kpa boroboro aanyɔk na aajim aatork Libipɔln aajan aaŋmal, winpiik ni inaa daal kan, ni ŋa Lakr‑jer aajim ki nyuŋ Uwumbɔr.
Winpiik ni iŋmu daal kan, ni piin njim ki ti saa winlole daal, n‑yoonn ngbaan kan, ni li ŋmɔ boroboro u kaa kpa boroboro aanyɔk na.
Njim ngbaan aajan aawiin daal kan, ni mɔmɔk kuun ni tɔb chee ki nan doon Uwumbɔr; liyaadaal ngbaan, ni taa tun lituln libaa.
Ni toor kitork ki li ye tijikaar aatork ki di see mmii ni tii Uwumbɔr.
Naah ga ban tiwakor ti toor na sɔ: inaajabi ilee, ni upihja ubaa, ni libiln libaa aapihjabi ilole, i mɔmɔk taa li kpa iween ki li ŋan.
Ni ki di boroboro aayon ni olif aakpan buun ŋmal tɔb ni ki di kpee kitork ngbaan pu, naah mɔk pu na: ni ban n‑yon kuruwaa bitaa ki di kpee inaaja ngbaan ubaabaa pu, ki ban n‑yon kuruwaa bilee ki di kpee upihja ngbaan pu; ki ban n‑yon kuruwaa ubaa ki di kpee upihjabo ubaabaa pu; ki kpee na, ni ban uŋoja toor titunwanbir aatork aan ki ŋa binib ngbaan chain.
Ni toor kina aatork ki di kpee kichakpiik mɔmɔk ni aatork na pu.
Naah ga ŋa njim ngbaan ki ti saa iwiin ilole daal pu na, ni li toor tijikaar aatork kina ki tii Uwumbɔr, kina aatork nu mɔ u chee.
Ni toor kina aatork ki di kpee iwiin mɔmɔk aatork, ni li ye kitork ki ni joo seer mmii ni na, ni ŋisubil aadaan aatork na pu, ki tii Uwumbɔr.
Winlole daal kan, ni kuun ni tɔb chee ki nan doon Uwumbɔr, ki taa tun lituln libaa.
Lijikaacheel aatork aajim Ni yaa chee nimi aajikaar doo ki ban ni ji njim ngbaan kan, njan aawiin daal, ni yaa ban ni toor tijikaapɔnn aatork tii Uwumbɔr kan, ni kuun ni tɔb chee ki nan doon u, ki taa tun lituln libaa.
Ni di tiwakor timina toor kitork ki di see mmii ni tii Uwumbɔr, kina aatork nu mɔ u chee: inaajabi ilee, ni upihja, ni libiln libaa aapihjabi ilole, i mɔmɔk taa li kpa iween, ki li ŋan chain.
Ni di njikaabim aatork mu, ni li ye boroboro aayon ni olif aakpan ŋmal tɔb ni, ki di kpee kitork ngbaan pu, baah siin pu na: unaaja ubaa kan, ni di n‑yon kuruwaa bitaa kpee, upihja ngbaan kan, ni di n‑yon kuruwaa bilee kpee, upihjabo ubaabaa kan, ni di n‑yon kuruwaa ubaa kpee; ki ki kpee na, ni ban uŋoja toor titunwanbir aatork, aan ki ŋa binib ngbaan chain.
Ni toor kina aatork, ni ŋisubil aadaan aatork, ki di kpee iwiin mɔmɔk aatork ki ye kitork ki ni joo seer mmii ni na, ni njikaabim aapiin aatork na pu tii Uwumbɔr.
Libipɔln aatork aajim Ŋmalole aajan aawiindaal kan, ni kuun ni tɔb chee, ki nan doon Uwumbɔr; ni taa tun lituln libaa.
Liyaadaal ngbaan kan, ni pii kakaan tiib.
Ni toor kitork ki di see mmii ni, tii Uwumbɔr, ki nu mɔ u chee.
Tiwakor ti ni ga di toor na sɔ: unaaja ubaa, ni upihja, ni libiln libaa aapihjabi ilole, i mɔmɔk taa li kpa iween, ki mu li ŋan chain.
Ni ki kpee na, ni ban boroboro aayon, ni olif aakpan, ki di ŋmal tɔb ni: ki di n‑yon kuruwaa bitaa kpee unaaja ngbaan pu, ki di n‑yon kuruwaa bilee kpee upihja ngbaan pu, ki di n‑yon kuruwaa ubaa kpee upihjabo ubaabaa pu.
Ni ki kpee na, ni ban uŋoja toor titunwanbir aatork aan ki ŋa binib ngbaan chain.
Ni toor kina aatork ki kpee uŋmal mɔmɔk aajan aawiin aatork, ni iwiin mɔmɔk aatork ki ni joo seer mmii ni na, ni njikaabim aatork ni ŋisubil aadaan aatork na pu, ki tii Uwumbɔr.
Tijikaar aatork kina aaboln nu mɔ Uwumbɔr chee.
Titunwanbir aachapinn aatork aajim Ŋmalole aawinpiik daal kan, ni kuun ni tɔb chee ki nan doon Uwumbɔr, ni taa ji tijikaar tibaa, ki taa tun lituln libaa.
Ni toor kitork ki di see mmii ni, tii Uwumbɔr; kina aatork nu mɔ u chee: ni di unaajabo ubaa, ni upihja ubaa, ni libiln libaa aapihjabi ilole, i mɔmɔk taa li kpa iween, ki li ŋan chain, ki toor baah siin njikaabim aatork pu na mu, ni li ye boroboro aayon ki di olif aakpan ŋmal mu ni, ki tii u: ni di n‑yon kuruwaa bitaa kpee unaajabo ngbaan pu, ki di n‑yon kuruwaa bilee kpee upihja ngbaan pu, aan ki di n‑yon kuruwaa ubaa kpee upihjabo ubaabaa mu pu.
Ni ban uŋoja toor titunwanbir aatork, ki ki toor uŋoja uken ki ŋa binib ngbaan chain, ki kpee uŋoja ngbaan pu, ni iwiin mɔmɔk aatork ki ni joo seer mmii ni na, ni njikaabim aatork, ni ŋisubil aadaan aatork pu.
Tikakar aawiin daal aatork aajim Ŋmalole aawinpiik ni iŋmu daal kan, ni mɔmɔk kuun ni, ki nan doon Uwumbɔr.
Ni ji njim ngbaan ki nyuŋ Uwumbɔr ki ti saa iwiin ilole, ki taa tun lituln libaa.
Njan aawiin daal kan, ni toor tijikaar aatork ki tii Uwumbɔr, ki nu mɔ u chee: ni ban inaajabi kipiik ni itaa, ni ipihja ilee, ni libiln libaa aapihjabi kipiik ni inaa, i mɔmɔk taa li kpa iween, ki li ŋan chain.
Ni toor njikaabim aatork ki ŋeer na, ki kpee kitork ngbaan pu, ni ban boroboro aayon ki di olif aakpan ki di ŋmal mu ni: ni ban n‑yon kuruwaa bitaa kpee unaaja ubaabaa pu, ki ban n‑yon kuruwaa bilee kpee upihja ubaabaa pu, ki ban n‑yon kuruwaa ubaa kpee upihjabo ubaabaa pu, ki kpee ŋisubil aadaan aatork pu.
Ni ki kpee na, ni ban uŋoja ki toor titunwanbir aatork.
Ni toor kina aatork ki kpee iwiin mɔmɔk aatork ki ni joo seer mmii ni na pu, ni njikaabim aatork, ni ŋisubil aadaan aatork pu.
Lelee aawiin daal kan, ni ban inaajabi kikpiik ni ilee, ni ipihja ilee, ni libiln libaa aapihjabi kipiik ni inaa, i mɔmɔk taa li kpa iween, ki li ŋan chain, aan ki toor kitork tii Uwumbɔr.
-Ni toor liyaadaal ngbaan mu aatork, ni kitork kiken na mɔmɔk kpee, naah mɔk ke ni toor njan aawiin daal pu na.
Nwintatar daal kan, ni ban inaajabi kipiik ni ubaa, ni ipihja ilee, ni libiln libaa aapihjabi kipiik ni inaa, i mɔmɔk taa li kpa iween, ki li ŋan chain, ki toor kitork tii Uwumbɔr.
-Ni toor liyaadaal ngbaan mu aatork, ni kitork kiken na mɔmɔk kpee, naah mɔk ke ni toor njan aawiin daal pu na.
Nwinanar daal kan, ni ban inaajabi kipiik, ni ipihja ilee, ni libiln libaa aapihjabi kipiik ni inaa, i mɔmɔk taa li kpa iween, ki li ŋan chain, ki toor kitork tii Uwumbɔr.
-Ni toor liyaadaal ngbaan mu aatork, ni kitork kiken na mɔmɔk kpee, naah mɔk ke ni toor njan aawiin daal pu na.
Winŋmu daal kan, ni ban inaajabi iwae, ni ipihja ilee, ni libiln libaa aapihjabi kipiik ni inaa, i mɔmɔk taa li kpa iween, ki li ŋan chain, ki toor kitork tii Uwumbɔr.
-Ni toor liyaadaal ngbaan mu aatork, ni kitork kiken na mɔmɔk kpee, naah mɔk ke ni toor njan aawiin daal pu na.
Winloob daal kan, ni ban inaajabi iniin, ni ipihja ilee, ni libiln libaa aapihjabi kipiik ni inaa, i mɔmɔk taa li kpa iween, ki li ŋan chain, ki toor kitork tii Uwumbɔr.
-Ni toor liyaadaal ngbaan mu aatork, ni kitork kiken na mɔmɔk kpee, naah mɔk ke ni toor njan aawiin daal pu na.
Winlole daal kan, ni ban inaajabi ilole, ni ipihja ilee, ni libiln libaa aapihjabi kipiik ni inaa, i mɔmɔk taa li kpa iween, ki li ŋan chain, ki toor kitork tii Uwumbɔr.
-Ni toor liyaadaal ngbaan mu aatork, ni kitork kiken na mɔmɔk kpee, naah mɔk ke ni toor njan aawiin daal pu na.
Winiin daal kan, ni kuun ni tɔb chee ki nan doon Uwumbɔr, ki taa tun lituln libaa.
Ni toor kitork, ni li ye tijikaar aatork ki ni joo seer mmii ni na tii Uwumbɔr, ki nu mɔ u chee.
Ni di unaajabo ubaa, ni upihja ubaa, ni libiln libaa aapihjabi ilole, i mɔmɔk taa li kpa iween, ki li ŋan chain, ki toor kitork tii Uwumbɔr.
-Ni toor liyaadaal ngbaan mu aatork, ni kitork kiken na mɔmɔk kpee, naah mɔk ke ni toor njan aawiin daal pu na.
Uwumbɔr aah siin ikaal i ki joo cha kitork ki ni ga li joo seer mmii ni na, ni njikaabim aatork, ni ŋisubil aadaan aatork, ni kimɔbaan aatork aan ni li ŋani ki tii u, n‑yoonn mɔmɔk aajim ni na, le na.
Kitork kina aaboln le ni ga li toor, ki kpee naah puu tipuur ki ban ni pa na, ni nisui aageehn aatork mu pu.
Moses nan bui Israel aanib ngbaan tibɔr ti mɔmɔk Uwumbɔr nan tuk u na.
Tipuur aabɔr Moses nan ki di Israel yaab aayidam aabɔr timina mɔmɔk tuk bi.
Uja yaa puu tipuur ke u ga tii Uwumbɔr tiwan nibaa, bee u yaa puu ke waan ŋa tiwan nibaa kan, see u ŋa waah puu ke u ga ŋa pu na, u taa bii tipuur ngbaan.
Upiisapɔɔn yaa beenin ka ute do ki yaa puu tipuur ke u ga tii Uwumbɔr tiwan nibaa, bee u puu ke waan ki ŋa tiwan nibaa kan, -see u ŋa waah puu ke u ga ŋa pu na.
Upii ngbaan aate yaa yii buyoonn u ŋun tipuur ngbaan pu na, ki kiir u ke u taa ŋa tipuur ngbaan kan, upii ngbaan taa ki li joo tipuur ngbaan.
Uwumbɔr ga di cha pinn upii ngbaan; ni ye le ke ute le yii ke u taa ŋa.
Ni yaa ye ke upii u kaa kpa tichar na yaa puu tipuur bamɔnn, bee u yaa peln le ki len kan, ki mu yaa puu ke waan ŋa tiwan nibaa, le ki nin mɔn tichar kan, -see u pɔɔn ubaa ki ŋa tipuur ngbaan.
Uchal yaa yii buyoonn u ŋun tipuur ngbaan pu na, ki kiir u, ke u taa ŋa ti kan, upii ngbaan taa ki joo tipuur ngbaan.
Uwumbɔr ga di cha pinn upii ngbaan; ni ye le ke uchal le yii ke u taa ŋa.
Ukpopii, bee upii u uchal jenn u lii na mu yaa puu ke u ga tii Uwumbɔr tiwan nibaa, bee u yaa puu tipuur ke waan ŋa tiwan nibaa kan, see u ŋa waah puu pu na.
Upii u ka uchal chee na yaa puu ke u ga tii Uwumbɔr ipiin, bee u yaa puu tipuur ke u ga chuu ubaa, kaan ŋa tiwan nibaa kan, -see u pɔɔn ubaa ki ŋa waah puu ke u ga ŋa pu na.
Tɔ, uchal yaa yii buyoonn u ŋun tipuur ngbaan pu na, ki yaa yii ke u taa ŋa ti kan, upii na taa ki li joo tipuur ngbaan.
Uwumbɔr ga di cha pinn u, ba pu?
uchal le kiir u ke u taa ŋa ti.
Uchal kpa nsan ke u yii, bee u kii, upuu aah puu tipuur ti na.
Tɔ, nwiin mundaal uchal ŋun tipuur ngbaan pu ki woln kaa len tibaa na, see upii ngbaan pɔɔn ubaa ki ŋa tipuur ngbaan mɔmɔk.
Uchal aah kaa len tibaa bundaal u ŋun ti pu na, u kii le na.
Uchal mu yaa bi ki nan ki yii ke upuu taa ŋa tipuur ngbaan kan, uma le ga gaa upii ngbaan aah kaa ŋa tipuur ngbaan pu na aatafadaan.
Ikaal imina le Uwumbɔr nan di tii Moses ki joo cha bipiib bi beenin bi bitetiib do na, ni bipiib bi mɔn tichar na aah puu tipuur kan, baah ga ŋa pu na.
Israel yaab aah nan faa Midiann yaab butɔb pu na Uwumbɔr nan bui Moses ke, “Midiann yaab aah ŋa Israel yaab pu na, daa bitafal kina pu.
Israel yaab yaa ŋa kina doo kan, nee aapuwɔb aa ga kpo.” Kina pu na, Moses nan bui Israel yaab ke, “Gor nibaa man ki buen butɔb ki ti tak Midiann yaab, baah ŋa Uwumbɔr bakaa pu na.
Ni nyan linibol mɔmɔk ni bijab lichur libaa, bi buen butɔb ngbaan.” Bi nan nyan bijab lichur libaabaa le linibol mɔmɔk ni, le bi nan ti kpaan ki saa bijab ŋichur kipiik ni ŋilee, ki gor bibaa bi buen butɔb.
Moses nan cha utotoor Eleasar aajapɔɔn, u bi nan yin u ke Fineas na, di bi buen butɔb ngbaan yaan.
Uma le nan joo Uwumbɔr aawan, ni kakaan tiib bi bi joo yin tɔb na.
Uwumbɔr aah nan bui Moses ke u ŋa pu na, le waajab nan ti tak Midiann yaab, ki ku bijab mɔmɔk, ki kpee Midiann yaab aabɔrb biŋmu bimina: Efi, ni Rekem, ni Sur, ni Hur, ni Reba.
Bi nan ku Beor aajapɔɔn Balaam mu.
Israel yaab nan chur Midiann yaab aapiib ni mbim tinaagbiir, le ki gaa baawakor, ki yoor baawangol mɔmɔk, le ki see baatim, ni itingbaan mmii.
Baah nan jenn bi ki gaa tiwan nimɔk na, bi nan yoor ni, ni binaagbiib, ni tiwakor mɔmɔk.
Bi nan joo ni ni mɔmɔk Moses, ni Eleasar, ni Israel yaab mɔmɔk chee, Moab yaab aapaan mu bi Jɔɔdann aamɔɔl chee, ki lik Jeriko aatiŋ, limɔɔdapuul wɔb na.
Bijab aah gir kun ni pu na Moses, ni Eleasar, ni binib ngbaan aayidam mɔmɔk nan nyan linampal, ki tooh bijab ngbaan nsan pu.
Moses nan gee liŋuul ŋa bininkpiib, ni bijab ngbaan aayidam bi nan nyan ni butɔb ni na.
U nan baa bi ke, “Ba ŋa ni joo ni bipiib bee mɔmɔk, kaa ku bi?
Ni teer man ke bipiib le nan kii tii Balaam, ki cha binib ngbaan nyan Uwumbɔr aapuwɔb, Peor aatiŋ ni.
Nima le nan cha Uwumbɔr cha iween lir waanib pu, ki ku bi.
Nima pu na, ni ku mbijabim mɔmɔk, ni bipiib bi mɔmɔk nyi uja na, ki taa ku bisapɔm ni bipiib bi kaa nyi uja na, ki li joo bi nibaa man.
Nimi bi mɔmɔk ku unii na, ni bi meeh linikpol na, ni taa kun ni linampal, ni kuun ki li bi nibaa chee ki ti saa iwiin ilole.
Wintaa, ni winlole daal kan, ni toor ki ŋa nibaa, ni bipiib bi ni chur bi tinaagbiir na chain.
Ni toor ki ŋa nimi aawanpeenkaan, ni tiwan ni ye igban aawan, ni iŋoob aakor aawan, ni idɔ na mɔmɔk chain.” Le Eleasar u ye utotoor na nan bui binib bi nyan ni butɔb na ke, “Ikaal i Uwumbɔr di tii Moses na sɔ: -Tiwan nimɔk mmii aan ŋmaa wu ni, ni ye salmaa, ni tikunabr, ni tikumann, ni tikur, ni tikur ti bi joo leŋni tiken na, ni tikur ti bi joo doon biini tiwan pu na, ni di pu mmii ni ki ŋa ni chain.
Tiwan nimɔk gur na, ni di nnyun mu bi joo ŋani tiwan chain na, ki di finn tiwan ngbaan mɔmɔk ki ŋa ni chain.
Winlole daal kan, ni finn nimi aawanpeenkaan aan ki ŋa nibaa chain, ki gir kun ni linampal.” Baah nan yakr tiwan ni bi jenn gaa na pu na Uwumbɔr nan bui Moses ke, “Aa ni Eleasar, ni biyidam ngbaan mɔmɔk kpaan ki kahn tiwan nimɔk bi jenn gaa na, ki kpee binaagbiib, ni tiwakor mu.
Chuu yakr tiwan ngbaan nfum mulee, ki di ligeln tii butɔb aajab, aan ki di ligeln liken tii litimbol ngbaan aanib bi gur na.
Ligeln li ye bijab yaan na, ni yaa kahn binaagbiib ti saa ikui iŋmu kan, ni ti nyan ubaa ki tii Uwumbɔr; ni ŋa inaa, ni ibon, ni ipiih, ni iŋoob mu kina.
Ni di tiwan ngbaan ki di tii Eleasar u ye utotoor na, ni li ye ipiinkpaan ki tii Uwumbɔr.
Ligeln li ye litimbol ngbaan aanib yaan na, ni yaa kahn binaagbiib ti saa piiŋmu kan, ni ti nyan ubaa; ki ŋa inaa, ni ibon, ni ipiih, ni iŋoob mu kina, ki di ni tii Liifai yaab bi tun Uwumbɔr Aabool ponn ni lituln na.” Moses ni Eleasar nan ŋa Uwumbɔr aah tuk bi pu na mɔmɔk.
-Bijab ngbaan aah nan jenn gaa tiwan ni na, ki kpee baah joo ni bibaa mu ni na sɔ: ipiih ni iŋoob nan kpaan ki saa ŋichur ikui iloob ni imonko itaa ni kipiik ni ŋiŋmu la; le inaa nan ye ŋichur imonko itaa ni kipiik ni ŋilee; le ibon nan ye ŋichur imonko itaa ni libaa, ni bisapɔm bi kaa nyi uja na ŋichur piitaa ni ŋilee.
-Baah nan yakr ligeln li ki tii bijab na, ipiih ni iŋoob nan ye ŋichur ikui itaa ni piitaa ni ŋilole, ni ikui iŋmu la, le baah nan nyan i ponn ni ki di tii Uwumbɔr na nan ye ikui iloob ni imonko itaa ni kipiik ni iŋmu; bijab ngbaan aanaa nan ye ŋichur piitaa ni ŋiloob la, le baah nan nyan i ponn ni ki di tii Uwumbɔr na nan ye imonko itaa ni kipiik ni ilee.
Bijab ngbaan aabon nan ye ŋichur piitaa, ni ikui iŋmu la, le baah nan nyan i ponn ni ki di tii Uwumbɔr na nan ye imonko itaa ni ubaa.
Bijab ngbaan aasapɔm nan ye ŋichur kipiik ni ŋiloob la, le baah nan nyan bi ki di tii Uwumbɔr na nan ye piitaa ni bilee.
Kina pu na, Moses nan di ipiinkpaan i bi nan di tii Uwumbɔr na, ki di tii Eleasar, Uwumbɔr aah nan tuk u ke u ŋa pu na.
-Baah nan yakr ni tii litimbol ngbaan aanib bi gur na, ni baah yakr ni tii bijab ngbaan na nan ŋak la, naah nan ye pu na sɔ: ipiih ni iŋoob nan kpaan ki ye ŋichur ikui itaa ni piitaa ni ŋilole, ni ikui iŋmu la; inaa nan ye ŋichur piitaa ni ŋiloob la; ibon nan ye ŋichur piitaa, ni ikui iŋmu la; le bisapɔm bi kaa nyi uja na nan ye ŋichur kipiik ni ŋiloob.
Ligeln limina ponn ni, le Moses nan nyan binaagbiib, ni tiwakor ponn ni, tii Liifai yaab bi nan bi Uwumbɔr Aabool ponn ni ki tun waatuln na.
Tiwan piiŋmu mɔmɔk ni kan, le u ti nyan nibaa tii bi, Uwumbɔr aah nan tuk u ke u ŋa pu na.
Le biyidam bi nan joo bijab ngbaan na nan buen Moses chee, ki ti bui u ke, “Uninkpel, ti mɔmɔk aah nan di bijab bi buen butɔb ni ki gir ni aan ti mɔmɔk kahn timi aajab na, ubaa kina aa wɔŋ.
Kina pu na, ti mɔmɔk ga joo ni taah nyan tiwan ni ti li joo tibaa, aan ni ye salmaa aawanyaan mɔmɔk: ibuen, ni ŋibun, ni mbɔmbim, ni tafajɔn tiib, ni ileen na nan tii Uwumbɔr, waah gaa timi lii pu na, aan u li kii timi.” Moses ni Eleasar nan gaa salmaa aawanyaan ngbaan mɔmɔk.
Bijab ngbaan aayidam aawan ngbaan aah nan nyuun pu na ga nan li pii ndibim kuruwaa ikui ilee.
Bijab bi kaa nan ye biyidam na nan joo baah nyan tiwan ni na.
Le Moses ni Eleasar nan di salmaa aawan ngbaan mɔmɔk buen ti ŋa Libool ni, nima kan, Uwumbɔr ga li kii Israel yaab.
Ŋinibol ŋi nan kal Jɔɔdann Aamɔɔl liwipuul wɔb na Rubenn ni Gad aanibol nan kpa tiwakor ti wiir pam.
Bi nan kan ke Jaser ni Gilead aatim kpa kimopɔɔk ki ŋan tiwakor ga kan timoor ki ŋmɔ na, le bi buen Moses, ni Eleasar, ni biyidam biken chee, ki ti bui ke, -“Uwumbɔr aah ter timi Israel yaab aan ti gaa lipepel limina, Atarof, ni Dibonn, ni Jaser, ni Nimra, ni Hesbonn, ni Eleale, ni Sibma, ni Nebo, ni Beonn aatim mu na ŋan tiwakor pam, le ti mu kpa tiwakor ti wiir sakpen na.
Ni yaa mɔɔr si kan, di kitiŋ kee tii timi, ki li ye timi aawan, aan ki taa cha ti puur Jɔɔdann Aamɔɔl ki ti kal nima wɔb.” Le Moses giin bui bi ke, “Ni ban ke ni gaar do aan niŋeen aatɔtiib Israel yaab biken buen ti to butɔb bibaa la aa?
Ba ŋa ni ban ke ni yɔl Israel yaab aataakpab ke bi taa puur Jɔɔdann Aamɔɔl ki buen kitiŋ ki Uwumbɔr nan puu ke u ga di tii bi na?
Kina le nitetiib nan ŋa buyoonn m nan tun bi ke bi nya Kades Banea aatiŋ ni ki buen ti pekr kitiŋ ngbaan na.
Bi nan buen ki ti fuu Eskol Aafataŋ ni, ki kan kitiŋ ngbaan.
Baah gir ni na, le bi yɔl binib ngbaan aataakpab ke bi taa koo Uwumbɔr aah puu ke u ga di kitiŋ ki tii bi na ni.
Le Uwumbɔr aaŋuul nan fii bi pu liyaadaal ngbaan, le u puu tii bi ke; ‘M puu ke naah kaa si nchaŋ ni mbamɔm na, nimi bijab bi ye ŋibin moninko ki jer na ki nan nyan ni Ijipt aatiŋ ni na, naan koo kitiŋ ki m nan puu ke m ga di tii Abraham, ni Aisak, ni Jakob na ni.’ Bi mɔmɔk nan bi ni ni, see Jefune aajapɔɔn Kaleb u ye Kenis aanii na, ni Nunn aajapɔɔn Josua; bima le nan si Uwumbɔr aachaŋ ni mbamɔm.
Uwumbɔr nan gee bi gur na pu liŋuul, le ki cha bi chuun manni nteersakpiin ni, ki ti saa ŋibin imonko ilee, le binib bi nan bii usui na kpoi doo.
Le nimi titunwanbirdam bimina fii sil nitetiib aataa pu, ki ban ke ni bii Uwumbɔr aasui aan waaŋuul fii Israel yaab pu.
Nima pu na, nimi Rubenn ni Gad yaab yaa yii ke naan dii u kan, waah nan ŋa nitetiib pu na, u ga ki ŋa ni mu kina, ki bii ni mɔmɔk nteersakpiin mue ni, le ni yaa cha u ŋa kina kan, binib ngbaan aasin ga li bi nimi le pu.” Le bi foor mar ni Moses chee ki ti bui u ke, “Njan, cha ti maa ŋitakpal aawan ni pɔɔ na, ki di timi aawakor ŋa, aan ki maa ŋigon ŋi fɔk ki pɔɔ na gob timi aatim ki tii tipuutiib ni mbim.
Nee aapuwɔb, ti ga gor tibaa ki dii tiŋeen aatɔtiib Israel yaab biken, ki loln bi pu nsan butɔb ni, aan bi mu kan baakakaa yaan.
Tipuutiib ni timi aabim ga li koo ntim mu ti maa ŋigon gob mu na bibaa pu, aan binib bi bi kitiŋ kee pu na taa ŋa bi nibaa.
Taan gir kun ni tido see Israel yaab biken gaa kitiŋ ki bi di tii bi na.
Taah kan timi aatiŋ Jɔɔdann aamɔɔl, liwipuul do na, taan ki ban nibaa biken chee, Jɔɔdann aamɔɔdapuul.” Moses nan bui bi ke, “Naah len pu na yaa sil ye ibamɔn kan, gor man Uwumbɔr aanimbiin ni do, aan ti li cha butɔb.
Nimi aajab bimɔk to butɔb na ga puur Jɔɔdann Aamɔɔl, Uwumbɔr aah siin pu na, ki tak timi aadim ngbaan ki ti saa buyoonn Uwumbɔr ga nyaŋ bi aan ti gaa kitiŋ ngbaan na.
Nee aapuwɔb na, ni ga ŋmaa gir kun ni; ba pu?
n‑yoonn ngbaan muin ni ŋa naah len Uwumbɔr, ni niŋeen aatɔtiib Israel yaab biken chee ke ni ga ŋa pu na.
Uwumbɔr ga kii ke u di kitiŋ ki bi Jɔɔdann aamɔɔl, liwipuul wɔb do, ki di tii nimi, ki li ye nimi yaan.
Ni mu yaa kaa ŋa naah puu pu na kan, m sur nimi la, ni ga tun titunwanbir Uwumbɔr chee, le u ga sil daa nitafal.
Nima pu na, maa nimi aatim man, ki maa gob nimi aapiih pu, ki ŋa naah puu pu na.” Le Gad ni Rubenn aajab ngbaan bui Moses ke, “Uninkpel, ti ga ŋa saah bui timi pu na.
Tipuutiib, ni timi aabim, ni timi aawakor ga bee Gilead aatim ni do la.
Le timi bimɔk gur na gor ke ti buen butɔb, Uwumbɔr aah tuk timi ke ti ŋa pu na.
Ti ga puur Jɔɔdann aamɔɔl, le ki to butɔb saah len pu na.” Nima pu na, Moses nan tuk Eleasar, ni Josua, ni Israel yaab aayidam biken na ke, “Gad ni Rubenn aajab yaa puur Jɔɔdann aamɔɔl ke bi ti to butɔb, Uwumbɔr aah tuk bi pu na, aan baaterm pu ni yaa nyaŋ kan, ni di Gilead aatiŋ tii bi, ki li ye biyaan.
Bi mu yaa yii, kaa puur Jɔɔdann aamɔɔl ki buen ti ton butɔb kan, ni yaa nan ban ni yakr Kanaann aatiŋ kan, ni nyan nibaa chee tii bi mu, ki taa di Gilead aatiŋ tii bi.” Le Gad ni Rubenn aajab bui ke, “Uninkpel, Uwumbɔr aah tuk timi ke ti ŋa pu na, ti ga ŋa kina.
Waah tuk timi pu na, ti ga puur buen Kanaann aapepel wɔb ki ti to butɔb, nima kan, Jɔɔdann aamɔɔl liwipuul wɔb do, ga li ye timi aatiŋ.” Nima pu na, Moses nan di Amor yaab aabɔr Sihonn, ni Basann aabɔr Og aatiŋ aapepel mɔmɔk, ki kpee ntim, ni tikpaasar ti mann goln mu na le tii Gad, ni Rubenn, ni Manase aanibol ligeln libaa.
Gad yaab nan ki gir maa ntim mu kpa ŋigon ŋi fɔk ki pɔɔ, ki ye Dibonn, ni Atarof, ni Aroer, ni Atrof Sofann, ni Jaser, ni Jogbeha, ni Bef Nimra, ni Bef Harann na.
Le Rubenn yaab ki gir maa Hesbonn, ni Eleale, ni Kiriataim, ni Nebo, ni Baal Meonn, bi nan kpeln kitiŋ kee aayimbil, ni Sibma aatim.
Baah nan ki gir maa ntim ngbaan na bi nan kpeln mu aayimbil la.
Manase aajapɔɔn u bi nan yin u ke Makir na aataŋaal ni yaab le nan jenn nyan Amor yaab Gilead aatiŋ ni, ki koo nima chee.
Nima pu na, Moses nan di Gilead aatiŋ ngbaan tii Makir aataŋaal ni yaab, le bi koo nima.
Le Manase aanibol ni aaja u bi nan yin u ke Jair na, buen ti tak itingbaan ibaa ki nyaŋ bi, le ki yin mu ke, “Jair Aatingbaan.” Le Noba mu buen ti tak le ki jenn gaa Kenaf aatiŋ, ni kaatingbaan mɔmɔk, ki di waayimbil Noba yin ki.
Israel yaab aasachuln Moses ni Aaronn aah nan di Israel yaab aanibol nyan Ijipt aatiŋ ni, ki dii, ki kaa ntim mu ni na aabɔr sɔ.
Uwumbɔr aah nan tuk Moses pu na, u nan ŋmee nin chee mɔmɔk bi kal na aayimbil.
Israel yaab nan nyan Ijipt aatiŋ ni, libipɔln ni, njan aaŋmal aawiin kipiik ni muŋmuŋmur daal la; nwiin ngbaan nan ye Lakr‑jer aajim aawiin aah jer ki woln nwiin mu na la.
Uwumbɔr aah nan kii bi pu na, le bi nan ŋmaa nyan Rameses aatiŋ ni ki cha, le Ijipt yaab mɔmɔk nan kan baah cha pu na.
N‑yoonn ngbaan, Ijipt yaab nan bi sui baajan aabijabim mu Uwumbɔr nan ku bi na la.
Uwumbɔr aah nan ŋa kina na, u nan cha Ijipt yaab bee ke u kpa mpɔɔn ki jer baawaa mɔmɔk.
Israel yaab nan fii Rameses le ki ti kal Sukof.
Baah nan ti ki kal nin chee na le ye Etam aatiŋ, ki bi nteersakpiin aagbaan la.
Nima chee le bi nan ki fenn buen Pi Hahirof aatiŋ, ki bi Baal Sefonn aatiŋ aawipuul wɔb na, le ki ti kal Migdol aatiŋ chee.
Bi nan fii Pi Hahirof aatiŋ ni, ki ti puur Nnyusakpem Mamam, ki koo Sur aateersakpiin ni; baah nan chuun ki ti saa iwiin itaa na, le bi kal Mara aatiŋ ni.
Bi nan fii nima chee mu, le ki buen Elim aatiŋ ni, ki ti kal nima, ba pu?
inyunbun kipiik ni ilee, ni ŋibɔkpal aasui imonko itaa ni kipiik nan bi nima.
Bi nan fii Elim aatiŋ ngbaan ni, le ki ti kal gbaŋ Limɔɔkal Aanyusakpem.
Bi nan ti ki kal nteersakpiin mu bi yin mu ke Sinn na ni, le ki nabr ti kal Dofka aatiŋ ni, le ki ki fii ti kal Alus aatiŋ ni.
Baah nan ki fii ti kal nin chee na le nan ye Refidim aatiŋ ni.
Nnyun aa nan bi nima chee bi nyu.
-Baah nan ki nyan Refidim aatiŋ ni ke bi ti fuu Hor Aajool chee na, bi nan ki kal kal ntim mu aayimbil paa na ni: Sainai aateersakpiin, ni Kiberof Hatafa, bi nan ki yin nima chee Kikpeek Aakaakun, ni Haserof, ni Ritma, ni Rimonn Peres, ni Libna, ni Risa, ni Kehelata, ni Sefer Aajool chee, ni Harada, ni Makelof, ni Tahaf, ni Tera, ni Mitka, ni Hasmona, ni Moserof, ni Bene Jaakann, ni Hor Hagidgad, ni Jotbata, ni Abrona, ni Esionn Geber, ni Sinn aateersakpiin ni, nima chee le bi ki yin ni ke Kades na, ni Hor Aajool chee, ni bi Edom aatiŋ aagbaan la.
-Uwumbɔr nan bui Aaronn u nan ye utotoor na ke u jon Hor Aajool paab.
N‑yoonn ngbaan Aaronn nan saa ŋibin nkub ni moninko ni ŋitaa, le baah nan nyan ni Ijipt aatiŋ ni ki ti saa ŋibin imonko ilee na aaŋmaŋmu ni, njan aawiin daal, le Aaronn nan kpo, lijool ngbaan paab.
Arad aabɔr u nan bi Kanaann aatiŋ, ŋŋangii wɔb na, nan ŋun ke Israel yaab choo.
-Israel yaab aah nan nyan Hor Aajool chee ke bi ti fuu Moab yaab aateer ni, ki kal kal ntim mu ni na aayimbil le paa na: Salmona, ni Punonn, ni Obof, ni Abarim aalangbenn ti bi Moab aapepel ni na, ni Dibonn Gad, ni Almonn Diblataim, ni Abarim Aajool li bi gbɔk Nebo Aajool chee na, ni Moab yaab aateer mu bi Jɔɔdann Aamɔɔl chee ki lik Jeriko aatiŋ limɔɔdapuul na, ni bi Bef Jesimof ni Sitim Aafataŋ aakaasisik ni la.
Baah ga ti ŋa pu Jɔɔdann aamɔɔdapuul na aabɔr Baah nan bi Moab yaab aateer mu bi Jɔɔdann Aamɔɔl chee ki lik Jeriko aatiŋ limɔɔdapuul na, le Uwumbɔr nan tuk Moses ke u bui Israel yaab tibɔr ti paa na: “N‑yoonn mu ni puur Jɔɔdann Aamɔɔl ki koo Kanaann aatiŋ ni na, ni pɔɔn nibaa ki jenn nyan binib bimɔk bi kitiŋ ngbaan ni na.
Ni bii baah di ŋitakpal ni tikur ŋa baawaa ŋi na, ni ŋiwaa ngbaan aah si nin chee na mɔmɔk.
Ni gaa kitiŋ ngbaan ki kal nima, ba pu?
m di ki tii nimi la.
Ni too inaan ki yakr kitiŋ ngbaan ki tii ŋinibol, ni itaŋaal ni yaab mɔmɔk.
Bi aataŋaal yaab wiir na kan, ni gii kitiŋ ki li wiir ki tii bi, aan ki gii kitiŋ waatiir tii bi kaa wiir na mu.
Tɔ, ni yaa yii, kaa jenn nyan binib bimɔk bi kitiŋ ngbaan ni na kan, bi gur na ga tii nimi tibɔr pam, ki li bi ke liwanchɔl na le ninimbil ni, ki ki li bi ke ikokon na le ki saar nimi, le ki ga tak nimi.
Ni yaa kaa jenn nyan bi kan, m ga kuln nimi, ke maah dak ke m ga kuln bi pu na.”
Kanaann aatiŋ aanaanmɔk Uwumbɔr nan tuk Moses ke u di tibɔr timina bui Israel yaab, “Ni yaa koo Kanaann aatiŋ ki m ban m di tii nimi na ni kan, kitiŋ ngbaan aanaanmɔk aah ga li ye pu na sɔ: Kitiŋ ngbaan aaŋangii wɔb ga dii kina ti nya Sinn aateersakpiin ni, ki dii Edom aatiŋ mɔk.
Ki yoor liwipuul wɔb, nimi aatiŋ ga piin N‑yaan Aanyusakpem aadoon mɔk ŋŋangii wɔb la; le ki fenn buen ŋŋangii wɔb ki di toŋ Akrabim aasan wɔb, ki puur ti nya Sinn aateersakpiin ni, ki ti nya Kades Banea aaŋangii wɔb; le ki ki fenn kpaa ŋŋangan ni liwilir wɔb ki di buen Hasar Adar, le ki di ti ker Asmonn aatiŋ pu, nima chee le ki ga fenn toŋ kifataŋ ki bi Ijipt aanaanmɔk na, ki ti doo Kaasisik ni Aanyusakpem chee.
“Kitiŋ ngbaan aawilir wɔb aanaanmɔk le ga li ye Kaasisik ni Aanyusakpem mɔk.
“Kitiŋ ngbaan ŋŋangan wɔb kan, ni lur nkuul ki yoor Kaasisik ni Aanyusakpem mɔk, ki ti nya Hor Aajool pu, ki ki yoor nima ti nya Hamaf aasan chee; le ki di dii kina ti nya Sedad, ki ki di kina ti nya Sifronn chee, ki ti doo Hasar Enann.
“Kitiŋ ngbaan liwipuul aanaanmɔk kan, ni ga lur nkuul ki yoor Hasar Enann chee, ki ti nya Sefam pu; le ki ga dii ŋŋangii wɔb ki ti nya Habel pu, Ayinn aawipuul wɔb, le ki dii ŋigongon pu, ki ti nya Galilee Aanyusakpem aagbaan, liwipuul wɔb, le ki yoor kina ki dii ŋŋangii wɔb, ki di kpaŋ Jɔɔdann Aamɔɔl, ki ti nya N‑yaan Aanyusakpem chee.
“Kitiŋ ngbaan aapepel ŋinaa aanaanmɔk le na.” Moses nan bui Israel yaab ke, “Naah ga too inaan ki yakr kitiŋ ki na le na.
Kitiŋ ki Uwumbɔr di tii ŋinibol ŋiwae ni ligeln na le na.
Rubenn, ni Gad, ni Manase aanibol ligeln bi bi Jɔɔdann Aamɔɔl liwipuul wɔb na, bima puun kan baatiŋ a, bi yakr kitiŋ ngbaan deedee, ki ŋeer baamaal aah ye pu na, ki bi Jɔɔdann aawipuul wɔb, ki tok Jeriko aatiŋ ki bi Jɔɔdann aawilir wɔb na.” Biyidam bi aatuln nan ye ke bi yakr kitiŋ ngbaan na Uwumbɔr nan bui Moses ke, “Eleasar u ye utotoor na, ni Nunn aajapɔɔn Josua le ga yakr kitiŋ ngbaan ki tii Israel aanibol ngbaan.
Nyan linibol mɔmɔk ni uyidaan, aan bi ter bi.” -Bijab bi Uwumbɔr nan nyan na sɔ: Linibol Uyidaan Juda Jefune aajapɔɔn Kaleb Simeonn Amihud aajapɔɔn Selumiel Benjaminn Kislonn aajapɔɔn Elidad Dann Jogli aajapɔɔn Buki Manase Efod aajapɔɔn Haniel Efraim Siftann aajapɔɔn Kemuel Sebulunn Paanak aajapɔɔn Elisafann Isakar Asann aajapɔɔn Paltiel Aser Selomi aajapɔɔn Ahihud Naftali Amihud aajapɔɔn Pedahel Uwumbɔr nan nyan binib bee le ke bi yakr Kanaann aatiŋ tii Israel yaab ngbaan.
Baah ga di ntim mu tii Liifai yaab na Baah nan bi Moab yaab aateer mu bi Jɔɔdann Aamɔɔl chee ki lik Jeriko aatiŋ limɔɔdapuul wɔb na, le Uwumbɔr nan bui Moses ke, “Bui Israel yaab ke kitiŋ ki bi yakr tii bi na, bi mu ki yakr baatim ngem mu li kpa kimoŋmɔpɔɔk ki mann goln ntim ngbaan na tii Liifai yaab.
Le Liifai yaab mu ga li kpa baatim ki li bi mu ni.
Le bi ga li kpaa baawakor ti mɔmɔk bi kpa na kimoŋmɔpɔɔk aatim ni.
Kimoŋmɔpɔɔk ga piin ligoln li bi maa gob baatim na, ki taln ŋipepel mɔmɔk ki saa ŋitaa lichur libaa ni ikui iŋmu, nima kan, kitiŋ ngbaan aapepel ga li ŋak tɔb ki saa ŋitaa ŋichur ŋitaa, aan kitiŋ ngbaan li bi kaasisik ni.
Ni di mbɔbɔryaan aatim muloob tii Liifai yaab, nin chee unii yaa peln ku uken kan, u ga san buen nima ki ti ŋmar na.
Ni kpee na, ni ki tii bi ntim muken mu saa imonko ilee ni mulee, ki cha mu li kpa kimoŋmɔpɔɔk aan mu kpaan saa imonko ilee ni muniin.
Ntim mu ni ga di tii Liifai yaab na ga nya ŋinibol ngbaan aatim aah wiir pu na la.” Mbɔbɔryaan aatim Uwumbɔr nan bui Moses ke u tuk Israel yaab ke, “Ni yaa puur Jɔɔdann Aamɔɔl ki koo Kanaann aatiŋ ni kan, ni nyan mbɔbɔryaan aatim, nima kan, unii yaa kaa nyi le ki peln ku uken kan, u san buen nima chee ki ŋmar.
U yaa san ti koo nima chee kan, waah ku u na aado aanii aan ki pii u ki ku u mu.
Baah galn unii u ke u ku uken na, bi taa ku u see bi jin waabɔr binib aanimbil ni.
Ni nyan ntim muloob, mutaa li bi Jɔɔdann aawipuul wɔb, aan mutaa mu li bi Kanaann aatiŋ wɔb.
Ntim ngbaan le ga li ye mbɔbɔryaan ki tii Israel yaab, ni biwɔwɔm bi koo bi chee na, ni binib bi kaan yunn ki jer kakaan na.
Unii ubaa yaa kaa nyi ki ku uken kan, u ga ŋmaa san buen nima ki ŋmar.
-“Tɔ, unii yaa di tijawan ni ye tikur, bee litakpal, bee ndɔ ku uken kan, u ye unikur la, le ni ŋeer bi ku u mu.
Linikpol ngbaan aado aanii kpa nsan ke u ku u teen.
U yaa pii u kan, u ku u.
“Nibaakan, unii yaa nan uken le ki tur u lii, bee u yaa di tiwan le mee u, bee u yaa di linyakaakul le faa ku u kan, u ye unikur la, le ni ŋeer bi ku u. Linikpol ngbaan aado aanii kpa nsan ke u ku u teen.
U yaa pii u kan, u ku u.
“Tɔ, unii yaa kaa nyi le ki peln ku uken kaa nan u kan, u yaa tur u lii, bee u yaa mee u tiwan le ki ku u, bee u yaa kaa lik uken wɔb le ki mee litakpal ku u, ki mu aa ye ke u ye waadin ki ban u ku u, kina yaa ŋa kan, bi gur na ji tibɔr kpee udaan u ku unii na pu, bi taa kpee linikpol aado yaab bi ban bi ku u teen na pu.
Israel yaab bi gur na gaa unikur ngbaan linikpol na aado yaab chee lii, aan ki giin u buen mbɔbɔryaan aatiŋ ki u nan san buen ki ponn ni na.
U li koo nima ki ti saa buyoonn Utotoorninkpel u bi nan di Uwumbɔr aakpan kpir uyil pu na aah ga nan kpo na.
Ni yaa ye ke unikur na yaa ki nyan mbɔbɔryaan aatiŋ ki u nan san buen ke u ŋmar na ni aan linikpol ngbaan aado aanii yaa pii u ki ku u kan, waa kpa taani.
Nima pu na, unikur yaa san buen mbɔbɔryaan aatiŋ ngbaan ni kan, u taa ki nyan nima ki ti saa buyoonn Utotoorninkpel ga kpo na.
Nee aapuwɔb na, unikur ngbaan ga ŋmaa gir kun.
Israel yaab, ni biyaabitiib yaa bi nin chee mɔmɔk na kan, bi li joo nkaal ngbaan.
“Binib yaa pii bilee, bee ki jer kina, ki ye seeraadam ki len mbamɔn ke unikur ngbaan tun taani kan, ni ŋeer bi ku u; unibaan le yaa ye seeraadaan kan, naa ŋeer ke bi ku u. Unikur mɔmɔk ŋeer nkun la.
Waan ŋmaa pa ŋimombil ke u nya ntafadaan ngbaan ni.
Unikur yaa san buen mbɔbɔryaan aatiŋ ni kan, ni taa cha u pa ŋimombil aan ki gir kun waahr aan Utotoorninkpel nin kpo.
Ni yaa ŋa kina kan, ni ga bii kitiŋ ki ni koo ki ponn ni na.
Linikul bii kitiŋ la, le unii yaa ku uken kan, see bi ku udaan ngbaan mu, naa ye kina kan, kitork kibaa aa ki bi, ni ga ŋmaa toor ki ŋaŋ baah ku unii kitiŋ ki pu na.
Nima pu na, ni taa bii kitiŋ ki ni koo ki ponn ni na, ba pu?
min le ye Uwumbɔr, ki bi nimi Israel yaab chee.”
Bipiib bi mɔn tichar na aafaal aabɔr Gilead u nan ye Makir aajapɔɔn, ki mu ye Josef aajapɔɔn Manase aayaabil na aamaal ni aayidam nan buen Moses ni biyidam biken chee, ki ti bui ke, “Uwumbɔr nan tuk si ke aa too inaan aan ki yakr kitiŋ ngbaan tii Israel yaab.
U nan ki tuk si ke aa yakr kitiŋ tii Selofehad u ye timi aanii na aabisatiib.
Tɔ, bijab bi ye ŋinibol ŋiken ni aanib na yaa yoor bipiib ngbaan kan, bipiib ngbaan aafaal ga kun bichatiib yaab aanibol wɔb la, le baah nan yakr kitiŋ ki tii timi na ga bar.
Ni yaa nan saa libiln li Israel yaab ga giin baah nan daa daa ntim mu na tii bitindam kan, Selofehad aabisatiib aatiŋ ga buen bichatiib aanibol wɔb la, le ki nya ti chee.” Nima pu le Moses nan di Uwumbɔr aabɔr timina tuk Israel yaab, ke Manase aanibol aah len pu na, ti ye tibɔbamɔnn la.
Kina pu le Uwumbɔr nan bui ke Selofehad aabisatiib ga ŋmaa mɔn baah gee bijab bi na, bi mu li ye baanibol ni aajab.
Israel aanii mɔmɔk aatiŋ ŋan ke ki bee linibol li ponn ni u nyan ni na la.
Upii umɔk kpa kitiŋ Israel aanibol ni na, ni ŋan ke u mɔn waah nyan ni linibol li ponn ni na la.
Ni yaa ŋa kina kan, Israel aanii mɔmɔk ga ji uyaaja aatiŋ, le kitiŋ kibaa aan nyan linibol libaa ni, ki buen liken wɔb.
Le linibol mɔmɔk ga li beenin kpa laatiŋ, ki cha n‑yoonn mɔmɔk.
-Nima pu na, Selofehad aabisatiib bi bi nan yin bi ke Mala, ni Tirsa, ni Hogla, ni Milka, ni Nowa na, nan ŋa Uwumbɔr aah nan tuk Moses ke bi ŋa pu na, le ki mɔn bitekpetiib, ni bitewaatiib aajapɔtiib.
Bi nan mɔn Josef aajapɔɔn Manase aanibol ni la, le baatim mɔmɔk gaar bite aanibol ni.
Uwumbɔr aah nan di ikaal i mɔk Moses ke u di tii Israel yaab na le na.
N‑yoonn ngbaan bi nan bi Moab yaab aateer mu bi Jɔɔdann Aamɔɔl chee, ki lik Jeriko aatiŋ, limɔɔdapuul wɔb.
Israel yaab aah nan bi nteersakpiin ni, Jɔɔdann Aamɔɔl chee, liwipuul wɔb na, le Moses di tibɔr ti bi kigbaŋ kee ponn ni na tuk bi.
Bi nan bi Jɔɔdann aafataŋ ni, ki bi gbɔk kitiŋ ki bi yin ki ke Suf na, ki nan bi Parann aatiŋ, ni ntim mu bi nan yin mu ke Tofel, ni Labann, ni Haserof, ni Disahab na aakaasisik ni la.
Aa yaa nyan ni Sainai Aajool chee ki cha Kades Banea, ki dii ŋigongon aatiŋ ki bi yin ki ke Edom na ni kan, aa ga di iwiin kipiik ni mbaa le fuu nima chee.
Baah nan nyan ni Ijipt aatiŋ ni aan ni ti saa ŋibin imonko ilee na, ŋmapiik ni ubaa aajan aawiin daal, le Moses nan di Uwumbɔr aakaal imɔk u nan tuk u na mɔk binib ngbaan.
Uwumbɔr aah nan nyaŋ Amor yaab aabɔr u bi yin u ke Sihonn, u nan bi Hesbonn aatiŋ ki joo waanib na, ni Basann aapepel aabɔr u bi nan yin u ke Og, u nan bi Astarof ni Edrei aatim ki joo waanib na, aapuwɔb le Moses nan di ikaal ngbaan tuk bi.
Binib ngbaan aah nan bi Jɔɔdann aawipuul wɔb, ni bi Moab aapepel ni na, le Moses piin ki kpiir Uwumbɔr aakaal ngbaan aatataa mɔk bi.
U nan bui ke, “Taah nan bi Sainai Aajool chee buyoonn na, le Tidindaan Uwumbɔr nan bui timi ke, ‘Ni kal lijool ngbaan chee ni yunn pam.
Fiin nima chee ki li cha man.
Ni li cha Amor yaab aatiŋ ki ye ŋigongon na ni, ni ŋipepel mɔmɔk ŋi fab na ni, ŋi ye Jɔɔdann aafataŋ, ni ŋigongon na, ni ŋigongon aataab, ki ti ker ŋŋangii aapepel wɔb, ki yoor kina ki ti ker Kaasisik ni Aanyusakpem aagbaan.
Ni li cha Kanaann aatiŋ ni, ki jer koo Lebanonn Aajoo ni, ki yoor kina ki ti fuu Yufrates Aamɔɔl sakpeln mɔk.
Ntim mumina mɔmɔk le min Uwumbɔr nan puu tipuur ke m ga di tii niyaajatiib, Abraham, ni Aisak, ni Jakob, ni biyaabitiib na.
Ni li cha ki ti gaa mu man.’” Moses aah nan lee bijojoob pu na aabɔr Le Moses bui binib ngbaan ke, “Taah nan laa bi Sainai Aajool chee na, le m nan tuk nimi ke, ‘Maah ga joo nimi m baanja pu na, lituln ngbaan wiir jer mi a. Maan ŋmaa tun li m baanja.
Nidindaan Uwumbɔr cha ni pɔr ki wiir ke iŋmabi i bi paacham na.
Uwumbɔr, u ye niyaajatiib Aawumbɔr na, le cha ni moo pɔr ŋichur ŋichur ki jer naah bi pu na, aan ki kan tinyoor ke waah nan puu pu na.
Tɔ, naah wiir sakpen pu na, min baanja ga ŋa kinye ki li toor nimi aabɔr?
Ni lee ni ponn ni binib bi kpa nlan, ki nyi mbimbin mbamɔn na ngem ubaabaa linibol mɔmɔk ni, aan m cha bi li lik nimi.’ Ni nan kii ke ni ŋan kina.
Nima pu na, m nan di binib bi kpa nlan, ki nyi mbimbin mbamɔm, aan ni nan nyan bi nimi aanibol ni ki di bi tii mi na, ki di nimi kpaan bi.
Bibaa nan lik nimi binib lichur, biken mu binib nkub, le biken mu binib piiŋmu, biken mu kipiik.
M nan ki nyan biyidam bibaa mu ke bi li lik ŋinibol ngbaan mɔmɔk.
“N‑yoonn ngbaan m nan tuk bi ke, ‘Kinikpakpak yaa fii binib ngbaan aakaasisik ni kan, ni lik ti ponn ni mbamɔm.
Ni li toor kina aabɔr ibamɔn ni; ni li toor nimi aanib, ni biwɔwɔm bi koo ni chee na mɔmɔk aabɔr kina.
Ni taa li kpa imaagann nimi aabɔjil ni, ni li dii nsanbaan ki toor ugiin ni uwankpadaan mɔmɔk aabɔr.
Taa san ubaa ijawaan, Uwumbɔr le ga tii nimi nlan le ni len ibamɔn.
Tibɔr ti jer nimi aapɔɔn na kan, ni li joo ni ti m chee, aan m nan toor ti.’ N‑yoonn ngbaan m nan tuk nimi naah ga ŋa pu na mɔmɔk.
Binib aah nan buen bi ti pekr Kanaann aatiŋ pu na aabɔr “Tidindaan Uwumbɔr aah nan bui ke ti ŋa pu na, ti nan ŋa kina.
Ti nan fii Sainai Aajool chee, ki di bɔ dii ijawaan aateersakpiin ngbaan ni, le ki di buen Amor yaab aatiŋ ki ye ŋigongon na ni.
N‑yoonn mu ti nan ti fuu Kades Banea aatiŋ ni na, -le m bui nimi ke, ‘Ni fuu ni Amor yaab aatiŋ ki ye ŋigongon na ni a, kitiŋ ki Tidindaan Uwumbɔr u ye tiyaajatiib Aawumbɔr na di tii nimi na.
Lik man, kima le ti bi na.
Waah nan len pu na, li cha ki ti gaa ki man.
Ni ŋa mala man, ki taa san ijawaan.’ “Le ni nan dan m chee ki nan bui ke, ‘Cha ti tun binib bi ti pekr lik kitiŋ ngbaan aah bi pu na, nima kan, bi ga ŋmaa gir ni ki nan mɔk timi taah ga dii pu na, ni ntim mu aaboln bi nima na.’ “Naah nan kpokl pu na, ni nan ŋan m chee, le m nan nyan bijab kipiik ni bilee ŋinibol mɔmɔk ni.
Bi nan buen ŋigongon aatiŋ ngbaan ni, ki di kina ti ker Eskol aafataŋ ni, ki lik nima chee.
Bi nan joo ni nima chee aasubil, le ki tuk timi ke Tidindaan Uwumbɔr aah ban u di kitiŋ ki tii timi na ŋan pam.
“Le ni yii Nidindaan Uwumbɔr aamɔb, kaa kii ke ni koo kitiŋ ngbaan ni.
Ni nan ŋulni tɔb chee ki len ke: ‘Uwumbɔr aa gee timi.
U nyan ni timi Ijipt aatiŋ ni ke u nan di timi ŋa Amor yaab aaŋaal ni aan bi ku timi.
Ba pu aan ti ga buen nima?
Ti san ijawaan la.
Bijab bi ti tun bi na tuk timi ke binib bi koo nima na pɔɔ, ki fɔk jer timi, le ki mu ki bi ŋigon ŋi fɔk ti tuu kitaapaak na aatim ni la.
Bi nan ki kan ŋiwɔk mu nima.’ “M nan bui nimi ke, ‘Ni taa li san binib ngbaan ijawaan.
Nidindaan Uwumbɔr ga loln ni pu nsan, ki jan ni pu, ke waah nan ŋa pu Ijipt aatiŋ ni, ni nteersakpiin ni, aan ni kan na.
Ni kan waah joo ni nimi laafee ni, ki nan saa do chee na, ke ubo aate aah joo u pu na.’ Le maah sur nimi ki len pu na, naa ban ke ni kii tii Uwumbɔr.
Hali, waah lolni ni pu nsan ki ti ban nkakaayaan tii nimi pu na, naa ban ni ŋun tii u. Waah nan ban u mɔk nimi nsan na, kinyeek kan, u nan bi mmii ni ki wiin, le nwiin pu kan, u nan bi ntaalangbam ni ki loln ni pu nsan.
Uwumbɔr aah nan daa bitafal pu na aabɔr “Uwumbɔr ŋun naah ŋulni pu na, le liŋuul chuu u, le u puu ki bui ke, ‘Maah puu ke m ga di kitinyaan ki tii niyaajatiib na, nimi titunwanbir aanib bimina ubaa aan koo ki ponn ni, Jefune aajapɔɔn Kaleb baanja le ga koo ki ni.
Uma le si chob ki tii mi naadii; m ga di kitiŋ ki u nan buen ti pekr ki chuun mann ki ponn ni na, tii u ni uyaabitiib.’ Hali, nimi aabimbin pu, Uwumbɔr gee m pu liŋuul, ki bui mi ke, ‘Sin Moses aan koo kitiŋ ngbaan ni.
Tɔ, pɔɔk Nunn aajapɔɔn Josua u ye saateter na aataakpab.
Uma le ga loln nimi Israel yaab pu nsan, le ni gaa kitiŋ ngbaan.’ “Le Uwumbɔr ki bui timi, ke timi aabim, bi laa diin, kaa nyi ni ŋan na, ni ni kaa ŋan na, mbim bi ni nan bui ke nimi aadim ga gaa bi ni chee na, bima le ga koo kitiŋ ngbaan ni.
M ga di kitiŋ ngbaan tii bi, le bi gaa ki kookoo.
Nimi ma kan, fenn man, ki di niyil toŋ nteersakpiin ni, ki li dii nsan mu cha Limɔɔkal Aanyusakpem na chee.
“Le ni giin bui ke, ‘Moses, ti tun titunwanbir Uwumbɔr chee.
Tɔ, dandana wee ma kan, ti ga fii ki ti tak timi aadim, Tidindaan Uwumbɔr aah bui ke ti ŋa pu na.’ Le ni mɔmɔk gor ke ni jan kijaak, ki dak ke ni ga li diin tii nimi aan ni gaa ŋigongon aatiŋ ngbaan.
“Le Uwumbɔr bui mi ke, ‘Sur binib ngbaan ke bi taa buen ti tak baadim, ba pu?
maan ter bi, le baadim ga nyaŋ bi.’ M tuk nimi Uwumbɔr aah len pu na, le naa gar mi.
Ni yii waamɔb, le nimi aagaak pu, ni buen ti lir ŋigongon aatiŋ aanib ngbaan pu.
Le Amor yaab bi ka ŋigongon ngbaan ni na fii lir ni pu ke inangbee na.
Bi nan jenn nimi ki ti nyan Homa aatiŋ ni, le ki ti nyaŋ nimi, ŋigongon aatiŋ ki bi Edom aatiŋ ni na.
Kina pu na, ni nan wii yin Uwumbɔr ke u ter nimi, le u yii ke waan gar nimi, ke utafal aa nan bi ni ni.
Nima pu na, ti nan bi Kades aatiŋ ni ki yunn.
Israel yaab aah nan bi nteersakpiin ni na “Nee aapuwɔb le ti nan ki fii nima, le ki koo nteersakpiin ni, ki dii nsan mu cha Limɔɔkal Aanyusakpem na, Uwumbɔr aah nan bui timi pu na, le ti nan chuun yiini ŋigongon aatiŋ Edom ni, ki yunn pam.
“Le Uwumbɔr tuk mi ke ti chuun yiini ŋigongon aatiŋ ngbaan ni ki yunn, kina pu na, ti li cha kitiŋ ngbaan aaŋangan wɔb.
U nan tuk mi ke m bui nimi tibɔr tee: ‘Ni ban ni dii ŋigongon aatiŋ Edom, ki ye nimi aamaal ponn ni aanib Esɔ aayaabitiib aatiŋ na ni le jer.
Bi ga li san nimi ijawaan; ni mu taa tak bi, ba pu?
maan di baatiŋ nibaa chee tii nimi.
M di Edom aapepel tii Esɔ aayaabitiib la.
Ni ga ŋmaa daa bi chee tijikaar, ni nnyun.’ “Ni teer man Nidindaan Uwumbɔr aah ŋa tinyoor ŋa ni pu nimi aatuln mɔmɔk ponn ni pu na.
Naah nan chuun yiini nteersakpiin ponn ni pu na, le u kii nimi, ki joo nimi mbamɔm.
Ŋibin imonko ilee ŋimina ponn ni, uma le joo nimi, le ni kan tiwan nimɔk ni ban na.
“Nima na, ti nan fii nima chee, kaa nan dii nsan mu nya Elaf ni Esionn Geber aatim ni ki cha N‑yaan Aanyusakpem chee na.
Ti nan fenn toŋ ŋŋangan ni liwipuul aakaasisik ni, Moab aapepel wɔb.
Le Uwumbɔr bui mi ke, ‘Taa muk Moab yaab, ki taa tak bi, Lot aayaabitiib le bi na.
M di Ar aatiŋ le tii bi, le maan di baatiŋ nibaa chee tii nimi.’” Ŋiwɔk aanibol li bi yin li ke Em yaab na le nan koo Ar aatiŋ ni.
Bi nan fɔk ke Anak yaab bi mu nan ye ŋiwɔk na la.
Bi nan yin bi ni Anak yaab mu ke Refa yaab la, le Moab yaab ma nan yin bi ke Em yaab.
Hor yaab le nan koo Edom aapepel ni, le Esɔ aayaabitiib jenn nyan bi, ki kuln baatimbol, ki kal nima chee bibaa, ke Israel yaab aah jenn nyan baadim kitiŋ ki Uwumbɔr di tii bi na ni pu na.
“Le ti puur Sered Aamɔɔl, Uwumbɔr aah nan bui timi ke ti ŋa pu na.
Taah nan nyan ni Kades Banea buyoonn na aabin piitaa ni ŋiniin le na.
Uwumbɔr aah nan bui ke bijab bi waan cha bi koo tipuur aatiŋ ni na nan kpo doo a. Uwumbɔr le nan gann nyan bi, le ki bii bi mɔmɔk, ŋibin piitaa ni ŋiniin ngbaan ponn ni.
“Bi mɔmɔk aah kpo doo na, le Uwumbɔr nan bui timi ke, ‘Din wee, ni bɔ dii Ar aatiŋ ki bi Moab yaab aapepel ni na.
Naan li daa Lot aayaabitiib, Amonn yaab aatiŋ.
Ni taa muk bi, ki taa tak bi, ba pu?
maah di kitiŋ ki tii bi na, maan ki di ki nibaa chee tii ni mu.’” Bi ki yin lipepel ngbaan ke Refa yaab aatiŋ, ba pu?
binib bi nan bi nima chee na, bi nan yin bi kina la, le Amonn yaab ma yin bi ke Samsum yaab.
Bi nan fɔk ke Anak yaab na la.
Bi nan ye linibol li wiir na la, le ki kpa mpɔɔn sakpen.
Le Uwumbɔr nan tee kuln bi, ki di baatiŋ tii Amonn yaab, le bi kal nima chee.
Kina le Uwumbɔr nan ŋa tii Esɔ aayaabitiib, Edom yaab, bi koo ŋigongon aatiŋ Edom aapepel ni na.
U nan kuln Hor yaab, le ki cha Edom yaab gaa baatiŋ ki kal nima chee ki nan saa din.
Krete aadikl aanib le nan ka kpak Kaasisik ni Aanyusakpem aagbaan.
Bima le nan kuln Afim yaab.
Binib ngbaan le nan pue ka nima chee, le bi kuln bi, ki gaa baatiŋ ki dii ŋŋangii wɔb ki ti nyan Gasa aatiŋ ni.
“Taah dii Moab aapepel ki jer doo na, le Uwumbɔr bui timi ke, ‘Dandana wee, fenn ki puur Anonn Aamɔɔl man.
M ga di Amor yaab aabɔr Sihonn u koo Hesbonn aatiŋ ni na, ni waatiŋ, ŋa niŋaal ni.
Tak u man, ki piin ki gaa waatiŋ man.
Din wee ki joo cha, m ga cha ŋipepel mɔmɔk aanib san nimi ijawaan.
Unii umɔk ŋun nimi aayimbil bɔr na kan, ijawaan ga chuu u, le uwon gbaa.’ Israel yaab aah nan nyaŋ ubɔr Sihonn pu na “Kedemof aateersakpiin ni, le m nan tun ituun Hesbonn aabɔr u bi yin u ke Sihonn na chee, ki di nsuudoon aabɔr tee bui u ke, ‘Cha ti dii saatiŋ ni ki jer.
Ti gaa li dii nsanja le chob, taan paar ki dii nibaa.
Ti ga pa tijikaar ti ga ji na pu, ni nnyun mu ti ga nyu na pu.
Ti ban le ke ti dii saatiŋ ni jer, aan ki ti puur Jɔɔdann Aamɔɔl, ki koo Tidindaan Uwumbɔr aah ban u di kitiŋ ki tii timi na ni.
Esɔ aayaabitiib bi koo Edom aatiŋ ni na, ni Moab yaab bi koo Ar aatiŋ ni na, kii tii timi, le ti dii baapepel ni ki jer.’ “Le ubɔr Sihonn nan yii, ke ti taa dii waatiŋ ni jer.
Nidindaan Uwumbɔr nan cha usui pɔɔk, le u yii Uwumbɔr aamɔb, le Uwumbɔr cha ti nyaŋ u, ki gaa baatiŋ ki ti laa koo ki ponn ni na.
“Uwumbɔr nan bui mi ke, ‘Lik, m di ubɔr Sihonn ni waatiŋ ŋa niŋaal ni, le baa ki kpa mpɔɔn, nima pu na, nyaŋ bi, ki gaa kitiŋ ngbaan.’ Ubɔr Sihonn ni waajab mɔmɔk nan nyan ni, le ki to timi butɔb, Jahas aatiŋ chee, le Tidindaan Uwumbɔr nan di bi ŋa tiŋaal ni, le ti nyaŋ bi, ki ku ubɔr ngbaan, ni ujapɔtiib, ni waajab mɔmɔk.
N‑yoonn ngbaan, ti nan ki nyaŋ ki kuln waatim, ni binib bi mɔmɔk nan bi mu ni na, bijab, ni bipiib, ni mbim.
Taa nan cha unii ubaa kina ŋmar.
Ti nan chur baawakor, ki yoor tiwan mɔmɔk baatim ni.
Tidindaan Uwumbɔr le nan cha ti gaa ntim ngbaan mɔmɔk, ki nyan Aroer aatiŋ ni, ki di dii Anonn aafataŋ aagbaan, ni kitisakpeŋ ki mu bi kifataŋ ngbaan aakaasisik ni na, ki di ti ker Gilead aatiŋ.
Ntim ngbaan mɔmɔk aagon aa nan pɔɔ nyaŋ timi.
Tɔ, taa nan buen Amonn yaab aapepel ni, ki mu aa buen Jabok Aamɔɔl aagbaan.
Taa nan buen ŋigongon aatim aapepel ni, kaa buen nin chee Tidindaan Uwumbɔr nan bui ke ti taa buen na.
Israel yaab aah nan nyaŋ ubɔr Og pu na “Ni paa na, ti nan di buen ŋŋangan wɔb, Basann aapepel ni, le ubɔr Og ni waajab mɔmɔk nyan ni ke bi nan faa timi butɔb, Edrei aatiŋ chee.
Le Uwumbɔr bui mi ke, ‘Ni taa li san u ijawaan.
M ban m di u ni waajab, ni waapepel mɔmɔk, tii nimi la.
Ni ŋa u ke naah ŋa Amor yaab aabɔr Sihonn u nan koo Hesbonn aatiŋ ni na pu na.’ “Nima pu na, Uwumbɔr nan di ubɔr Og ni waanib ŋa tiŋaal ni, le ti ku bi mɔmɔk.
N‑yoonn ngbaan, ti nan ki nyaŋ waatim mɔmɔk.
Taa nan cha kitiŋ kibaa kina gur.
Ntim mu ti nan nyaŋ, Agob aapepel li Basann aabɔr Og nan joo na, nan ti saa ntim imonko itaa la.
Ntim mue mɔmɔk nan kpa ŋigon ŋi fɔk na, le ki kpa jaaleŋ tiib bi joo laŋ ni ibisamɔi na.
Itingbaan pam mu nan bi, kaa kpa ŋigon mann gob ŋi.
Ti nan bii ntim ngbaan mɔmɔk, ki ku binib bimɔk nan bi mu ni na; ti nan ku bijab, ni bipiib, ni mbim, ke taah nan ŋa Hesbonn aabɔr Sihonn ni waanib pu na.
Ti nan chur baawakor, ki yoor tiwan mɔmɔk, ntim ngbaan ni.
“N‑yoonn ngbaan, ti nan gaa Amor yaab aabɔrb bilee ngbaan aatiŋ ki bi Jɔɔdann Aamɔɔl aawipuul wɔb, ki yoor Anonn Aamɔɔl chee ki ti ker Hemonn Aajool mɔk na.
Tɔ, Saidonn yaab yin Hemonn Aajool ngbaan ke Sirionn, le Amor yaab mu yin li ke Senir.
Ti nan gaa Basann aatiŋ aabɔr Og aapepel mɔmɔk doo; ntim mu nan bi ŋigongon ŋi bi taar na pu, ki kpee Gilead ni Basann aapepel, li di ti nyan Saleka ni Edrei aatim mu bi liwipuul wɔb na.” Ubɔr Og le nan gur ye ŋiniwɔk Refa yaab aakookoo aanii, nima chee.
Bi nan di ŋitakpal le ŋa waanikpol aadakaa, waawawaan nan ye ŋitaa ŋiloob la, le waafɔfɔk mu ga nan li pii ŋitaa kipiik ni ŋinaa, le ni dii baah nan ŋaŋni tiwan mɔmɔk pu na.
Dakaa ngbaan beenin bi Amonn yaab aatiŋ Raba ni, ki nan saa din.
Ŋinibol ŋi nan kal Jɔɔdann Aamɔɔl liwipuul wɔb na aabɔr “Taah nan gaa kitiŋ ngbaan na, m nan di lipepel li bi Aroer aatiŋ ŋŋangan wɔb ki bi gbɔk Anonn Aamɔɔl chee, ni ŋigongon aatiŋ Gilead aapepel nibaa wɔb, ni kaatim, le di tii Rubenn ni Gad aanibol.
M nan di Gilead aapepel li gur na, ni Basann aatiŋ ki ubɔr Og nan joo aan ki ye Agob aapepel mɔmɔk na, tii Manase aanibol ligeln libaa.” Tɔ, bi nan yin Basann aatiŋ ke Refa yaab aatiŋ.
Le Jair, u nan ye Manase aanibol ni aanii na, nan gaa Agob aapepel mɔmɔk.
Bi ki yin nima ke Basann, le waanaanmɔk nan di ti ker Gesur ni Maaka aatim mɔk.
U nan di waayimbil le yin ntimbim ngbaan, le bi beenin yin mu ke Jair aatim ki nan saa din.
“M nan di Gilead aatiŋ le tii Makir aataŋaal yaab bi nyan ni Manase aanibol ni na; ki yoor Gilead mɔk ki ti ker Anonn Aamɔɔl na, m nan di nima tii Rubenn ni Gad aanibol la.
Limɔɔl ngbaan aakaasisik ni le nan ye baatiŋ ngbaan aaŋangii wɔb aanaanmɔk, le ŋŋangan wɔb aanaanmɔk nan ye Jabok Aamɔɔl mɔk, lipepel ngbaan libaa mu nan ye Amonn yaab aanaanmɔk.
Liwilir wɔb mu, baanaanmɔk nan di kina ti ker Jɔɔdann Aamɔɔl mɔk la, ki yoor Galilee Aanyusakpem ŋŋangan wɔb ki ti saa N‑yaan Aanyusakpem mɔk ŋŋangii wɔb, ki di ti ker Pisga Aajool taab, liwipuul wɔb.
“N‑yoonn ngbaan, maah nan ki di tibɔr ti tuk bi na sɔ: ‘Tidindaan Uwumbɔr le di Jɔɔdann Aamɔɔl aawipuul aatiŋ kee tii nimi.
Dandana wee, cha nimi aajab gor bibaa ki puur Jɔɔdann Aamɔɔl, ki loln Israel aanibol ŋi gur na nsan, aan ki ti ter bi mu bi gaa baatiŋ.
M nyi ke ni kpa tiwakor pam, kina pu na, nipuutiib, ni nimi aabim, ni tiwakor ma ga gaar kitiŋ ki m di tii nimi na pu.
Ni buen ti ter niŋeen aatɔtiib Israel yaab biken, aan bi mu gaa kitiŋ ki Uwumbɔr ga di tii bi, Jɔɔdann Aamɔɔl aadapuul, liwilir wɔb na, ki ti saa buyoonn Uwumbɔr ga tii bi nsuudoon ke waah tii nimi do pu na.
Nee aapuwɔb, ni ga ŋmaa gir kun ni kitiŋ ki m di tii nimi na ni.’ “Le m tuk Josua ke: ‘Aa kan Nidindaan Uwumbɔr aah nan ŋa bibɔrb bilee na, Sihonn ni Og pu na, kina le u ga ŋa bibɔrb bimɔk ni ga gaa baatim na.
Ni taa li san bi ijawaan, Nidindaan Uwumbɔr le ga jan tii nimi.’ Moses aah kaa nan ŋmaa koo Kanaann aatiŋ ni pu na “N‑yoonn ngbaan le m nan mee Uwumbɔr linimaln mbamɔm ke, ‘Ndindaan Uwumbɔr, m nyi ke aa piin ki mɔk mi saah ga ŋa tiwan sakpenn, ni iwaan aawan ni aa ban ke aa ŋa na.
Liwaal libaa aa bi paacham, bee kitiŋ pu, ki ga ŋmaa ŋa tiwan sakpenn nimɔk aa ŋa na.
Uwumbɔr, cha m puur Jɔɔdann Aamɔɔl, aan ki kan kitiŋ ki nyuun na, ki bi nima wɔb, ki ye ŋigongon aatinyanyaan ngbaan na, ni Lebanonn Aajoo.’ “Le nimi binib bee pu, Uwumbɔr aaŋuul nan fii m pu, le waa kii tii mi.
Le u giin bui mi ke, ‘Ni ŋeer a. Taa ki kpiir kina lelee.
Li cha Pisga Aajool aapaacham, ki ti lik ŋŋangan wɔb ki ti saa ŋŋangii wɔb, ki ki lik liwipuul wɔb ki ti saa liwilir wɔb.
Saah waa tiwan nimɔk na, aa lik ni mbamɔm, ba pu?
saa kpa nsan ke aa puur Jɔɔdann Aamɔɔl.
Tuk Josua waah ga ŋa pu na.
Pɔɔk utaakpab ki sur u, ba pu?
uma le ga loln binib ngbaan pu nsan, aan bi puur ki ti gaa kitiŋ ki aa lik waa ki na.’ “Nima pu na, ti nan gaar kifataŋ ki dɔ tok Bef Peor aatiŋ na ni.”
Moses aah nan sur Israel yaab ke bi li kpa limɔkiir pu na aabɔr Moses nan bui Israel yaab ke, “Ni pɔɔn nibaa ki kii tii ikaal i m bi mɔk nimi na, nima le ga cha ni li bi, ki ti gaa kitiŋ ki Uwumbɔr, u ye niyaajatiib Aawumbɔr na, ban u di tii nimi na.
Ni taa di nibaa kpee ikaal ngbaan ni, ki taa nyan nibaa i ni.
Ni kii tii Nidindaan Uwumbɔr aakaal i m joo tuk nimi na mbamɔm.
Ninimbigbaŋ kan Uwumbɔr aah nan ŋa pu Peor Aajool chee na.
U nan kuln unii umɔk nan dooni liwaal Baal na; le nimi bi nan dii Nidindaan Uwumbɔr na ma laa beenin bi limɔfal ni, ki nan saa din.
“M di ikaal ngbaan mɔmɔk mɔk nimi, ke Ndindaan Uwumbɔr aah bui mi ke m ŋa pu na.
Ni yaa ti gaa kitiŋ ngbaan ki koo nima kan, ni li joo ikaal ngbaan mbamɔm.
Ni li joo i mbamɔm, le ŋinibol ŋiken ga kan naah kpa nlan pu na.
Le bi yaa ŋun ikaal ngbaan aabɔr kan, bi ga bui ke, ‘Ba aalanboln, ni nnyim, linibokpaan limina kpa kina.’ “Linibokpaan liken aa bi ki kpa laawaa li bi bi chee baamukl ni ke Tidindaan Uwumbɔr aah bi ti chee pu na.
Ti yaa bi limukl ni ki yin u kan, see u ter timi.
Linibokpaan liken aa bi ki kpa ikaal i ŋan ke maah di i mɔk nimi din wee na.
Ni li kii nibaa man.
Ni yaa bi limɔfal ni ki ti saa buyoonn na kan, ni taa suln ninimbigbaŋ aah kan tiwan ni Uwumbɔr ŋa na.
Ni tuk nimi aabim, ni niyaabitiib, tiwan ni nan ŋa, bundaln ni nan sil Nidindaan Uwumbɔr aanimbiin ni, Sainai Aajool taab na.
N‑yoonn ngbaan, u nan bui mi ke, ‘Kuun ni maanib ngbaan.
M ban bi ŋun maah ga len pu na la, nima kan, bi ga li nyi baah ga kii maamɔb pu, ki ti saa baamɔfal aadoon na.
Nima kan, bi ga mɔk baabim, aan bi mu li san mi ijawaan.’ “Tuk nimi aabim naah nan sil lijool ngbaan aataab aan iŋmanyuu i bɔn sakpen na biin li pu, le mmii gaal ki fii ti pii kitaapaak pu na.
Ni ki tuk bi Uwumbɔr aah nan len tibɔr mmii ngbaan ponn ni pu na; ni ŋun waah len pu na, ki mu aa waa waah bi pu na.
U nan tuk nimi naah ga ŋa pu aan ki li joo waah nan puu tipuur ti tii nimi na pu na; ke ni pɔɔn nibaa ki kii tii ikaal kipiik i u nan ŋmee paan ŋitakpal ŋilee pu na.
Uwumbɔr nan tuk mi ke m di ikaal ngbaan mɔmɔk mɔk nimi, aan ni li joo i mbamɔm, kitiŋ ki ni ban ni ti gaa ki koo ki ponn ni na.
Moses nan sur binib ngbaan ŋiwaa aabɔr pu “N‑yoonn mu Uwumbɔr nan len ni chee tibɔr, mmii ni, Sainai Aajool pu na, naa nan waa u. Ni yaa ban ke ni li ŋan tii nimi kan, ni chuu nibaa ki taa tun titunwanbir ke ni di tiwan nibaa ŋa liwaal tii nibaa, aan ni li naahn upii, bee uja, bee ki di naŋ tiwakor, bee unyoon, bee tiwanbaarkaan, bee ujan.
Ni taa cha nibaa tɔŋ nimi aan ni li dooni tiwan ni ni waa kitaapaak, ni ye nwiin, ni uŋmal, ni iŋmabi na.
Nidindaan Uwumbɔr le di tiwan nimina mɔmɔk tii binib bi mɔmɔk bi dulnyaa wee ni na.
Nimi ma kan, uma le nyan nimi Ijipt yaab aamuk ni.
U nyan ni nimi ke u di nimi ŋa waanib, ke naah ye waanib din wee pu na.
Nimi pu le Nidindaan Uwumbɔr aaŋuul nan fii m pu, le u puu ke waan cha m puur Jɔɔdann Aamɔɔl ki koo kitinyanyaan ki u ban u di tii nimi na ni.
Mma kan, m ga kpo kitiŋ kee ni, kaan puur limɔɔl ngbaan daalbaadaal.
Le ni ma ban ni puur ki ti gaa kitinyanyaan ngbaan.
Ni pɔɔn nibaa, ki taa suln tipuur ti Nidindaan Uwumbɔr nan puu tii nimi na.
Ni kii waamɔb, ki taa naan liwaal libaa tii nibaa.
Ba pu?
Nidindaan Uwumbɔr bi ke mmiigaal na la, le kaa ban ke unibɔn ki dii tiwan nibaa ki kpee u pu.
“Hali ni yaa bi kitiŋ ngbaan ni ki ti saa n‑yoonn mu na, ki ma mbim ni yaabitiib kan, ni taa tun titunwanbir ki naan liwaal, ki di naŋ tiwan nibaa.
Kina aatun aa ŋan Uwumbɔr chee, le ki ga cha u gee liŋuul ni pu.
Ni yaa yii maah tuk nimi pu na kan, paacham ni kitiŋ le ye maaseeraadam din wee, ni ga kpo doo kitiŋ ngbaan pu.
Le kina aan cha ni li bi ki yunn, naah ban ni puur Jɔɔdann Aamɔɔl ki ti gaa kitiŋ ki na ni.
U ga kuln nimi doo.
Uwumbɔr ga cha ni yaa buen ŋinibol yayan aatim ni, le nimi siib kina le ga ti gur ki ŋmar.
Nima chee le ni ga ti li dooni unibɔn aah di uŋaal ŋa idɔ ni ŋitakpal aawaa ŋi na.
Ŋiwaa ngbaan aa waa, kaa ŋun, kaa ŋmaa ji, kaa ŋun nnun.
Nima chee le ni ga lik ki ban Nidindaan Uwumbɔr, le ni yaa di nisui mɔmɔk ban u kan, ni ga kan u. N‑yoonn mu ni ti kan limukl, aan tiwanbir ngbaan mɔmɔk pii nimi na, le ni ga fenn ban Uwumbɔr ki kii tii u. Uma le ye Uwumbɔr u kpa linimbaasaln na.
Waan di nimi lii, ki mu aan kuln nimi doo, waan suln tipuur ti u nan puu tii niyaajatiib na.
“Ni baa n‑yoonn mu jer na aabɔr, n‑yoonn mu jer aan bi nin ma nimi na, buyoonn Uwumbɔr nan naan unibɔn dulnyaa wee ni na ki ti saa dandana na aabɔr.
Ni baa dulnyaa aapepel mɔmɔk ni.
Tiwansakpenn kina aaboln kee ŋa aa?
Unii ubaa kee ŋun tiwan kina aaboln pu uu?
Binib bibaa kee ŋun Uwumbɔr len tibɔr mmiigaal ni kina, ki beenin fu uu?
Liwaal libaa kee buen litimbol yayan ni, ki ti nyan ni binib, ki di bi ŋa laanib, ke Nidindaan Uwumbɔr aah ŋa nimi pu Ijipt aatiŋ ni pu na aa?
Ninimbil ni, le u nan di waapɔɔn sakpiin tun, ki joo ni iween, ni butɔb, ki ŋa iwaan, ni lijinjiir aatun, ki cha ijawaan aawan ŋa.
Uwumbɔr ubaa le mɔk nimi kina, ke u kpiir mɔk nimi ke uma Uwumbɔr baan baanja le bi, ubaa aa ki bi ki kpee u pu.
U nan cha ni ŋun waaneel pu paacham, ke u mɔk nimi tiwan, ki cha ni kan waamii mu bi chain na dulnyaa wee ni, le u len ni chee tibɔr, mmii ngbaan ponn ni.
Waah gee niyaajatiib pu na, le u lee nimi, ki di waapɔɔn sakpiin na nyan ni nimi Ijipt aatiŋ ni.
Naah tur koo binib ngbaan ponn ni na, le u nyaŋni ŋinibol ŋi kpa mpɔɔn jer nimi na, ke u di baatim tii nimi, le kitiŋ ngbaan laa beenin ye nimi yaan ki nan saa din wee.
Nima pu na, teer din wee man, ki taa suln kpala ke Uwumbɔr le ye Uwumbɔr u joo paacham ni kitiŋ kee na.
Uwumbɔr uken aa ki bi.
Ni li joo waakaal imɔk m di tuk nimi din wee na, le tiwan mɔmɔk ga li bi mbamɔm tii nimi, ni niyaabitiib.
Nima kan, ni ga li bi kitiŋ ki Nidindaan Uwumbɔr ga di tii nimi na pu, ki li ye nimi yaan ki cha n‑yoonn mu kaa kpa ndoon na.” Mbɔbɔryaan aatim mu bi Jɔɔdann aawipuul wɔb na aabɔr Moses nan nyan ntim mutaa Jɔɔdann aamɔɔl aawipuul wɔb siin, ke unii yaa peln ku uken kaa nyi kan, u san buen nima chee ki ŋmar.
U yaa san buen ntim ngbaan kibaa ponn ni kan, baan ki ku u. Moses nan nyan Beser aatiŋ ki bi nteersakpiin aajool li bi taar na pu le siin Rubenn aamaal yaab; le ki nyan Ramof aatiŋ ki bi Gilead aapepel ni na siin Gad aamaal yaab; ki nyan Golann aatiŋ ki bi Basann aapepel ni na siin Manase aamaal yaab.
Moses aah nan piin ki mɔk bi Uwumbɔr Aakaal pu na Moses nan di Uwumbɔr aakaal, ni waamɔkm, tuk Israel aanib ngbaan.
-Baah nan nyan ni Ijipt aatiŋ ni, ki nan fuu Jɔɔdann Aamɔɔl, liwipuul wɔb, kifataŋ ki dɔ tok Bef Peor aatiŋ na aapuwɔb, le u nan di ikaal ngbaan mɔk bi.
Ni nan ye Amor yaab aabɔr u bi nan yin u ke Sihonn na aapepel ni la, uma le nan bi Hesbonn aatiŋ ni ki joo waanib.
Moses ni Israel yaab aah nan nyan ni Ijipt buyoonn na, le bi nan nyaŋ u. Bi nan gaa waatiŋ ngbaan, ki kpee ubɔr Og u nan joo Basann aatiŋ na, u mu nan ye Amor yaab aabɔr, le ki bi Jɔɔdann aawipuul wɔb.
Kitiŋ ngbaan nan yoor kina le ki ti ker Aroer aatiŋ ki bi Anonn Aamɔɔl aagbaan na, le ki yoor kina ti saa Sirionn Aajool chee, ŋŋangan wɔb, bi nan ki yin lijool ngbaan ke Hemonn la.
Kitiŋ ngbaan nan ki bi Jɔɔdann Aamɔɔl liwipuul wɔb aapepel ni la, le ki yoor kina ti ker N‑yaan Aanyusakpem aaŋangii wɔb, ki dii kina ti saa Pisga Aajool aataab, liwipuul wɔb.
Uwumbɔr Aakaal kipiik na aabɔr Moses nan yin ni Israel aanib ngbaan, le bi kuun ni tɔb chee, le u bui bi ke, “Israel yaab, li pel man ikaal imɔk m ban m di tuk nimi din wee na.
Ni pɔɔn nibaa ki bae i, ki li joo i mbamɔm, ki taa yii i. Sainai Aajool pu le Tidindaan Uwumbɔr nan puu tipuur tii titetiib, ni mu aa nan ye titetiib baanja le u nan puu tii, tipuur ngbaan ye timi bi laa beenin bi din wee na mu yaan la.
Lijool ngbaan pu, Uwumbɔr nan len ni chee tibɔr, mmii ponn ni.
N‑yoonn ngbaan, min le nan sil nimi ni Uwumbɔr aakaasisik ni, le ki tuk nimi waah len pu na, ba pu?
ni nan san mmii ngbaan ijawaan, le kaa kaa ke ni buen lijool ngbaan paab.
“Le Uwumbɔr nan bui ke, ‘Min le ye Nidindaan Uwumbɔr u nyan ni nimi Ijipt aatiŋ ni, nin chee ni nan ye binaagbiib na.
“‘Ni taa doon liwaal libaa ki kpee min Uwumbɔr pu.
“‘Ni taa naan tiwan nibaa ki di naŋ paacham aawan nibaa, bee kitiŋ aawan nibaa, bee nnyun ni aawan nibaa, ke ni doon ni.
Ni taa gbaan kitiŋ ke ni doon liwaal libaa, ba pu?
min le ye Nidindaan Uwumbɔr, le maa ban ke m ni ubaa li kpaan yeh nimi.
M ga daa binib bi nan mi na, ni baabim, ni biyaabitiib, ni bi mu aayaabitiib aatafal.
M ga li gee binib churbakaa bi mu gee mi, ki kii tii maakaal na.
“‘Ni taa yin maayimbil fam fam; min Nidindaan Uwumbɔr ga daa unii u yin maayimbil fam fam na aatafal.
“‘Ni li nyuŋni Likpaakool daal aawiin, ke mu ye maawiin daal la, ke min Nidindaan Uwumbɔr aah tuk nimi pu na.
Ni kpa iwiin iloob le ni di tun nimi aatun, le winlole daal ye lifuur daal ke ni li joo dooni mi.
Nwiin ngbaan daal kan, nimi, ni nimi aabim, ni nimi aanaagbiib, ni nimi aawakor, ni biwɔwɔm bi bi nimi aatiŋ ni na ubaa taa tun lituln.
Cha nimi aanaagbiib fuur ke naah fuur pu na.
Teer man ke ni mu nan ye binaagbiib le Ijipt aatiŋ ni, le min, Nidindaan Uwumbɔr di maapɔɔn sakpiin na nyan ni nimi.
Nima pu le m bui nimi ke ni li joo Likpaakool daal mbamɔm.
“‘Aa li pak aate ni aana, ke min Nidindaan Uwumbɔr aah bui si pu na, nima kan, tiwan mɔmɔk ga li ŋan tii si, aan aa li bi ki yunn, kitiŋ ki m ga di tii si na ni.
“‘Aa taa ku unii.
“‘Aa taa gɔr kidagook.
“‘Aa taa su kinaayuk.
“‘Aa taa mɔn nnyamɔn paan unii ubaa.
“‘Aa taa cha aanimbil li man aaŋeen aatɔ aadichal, bee upuu, bee waakpaakon, bee waanaagbiib, bee waawakor, bee waah kpa tiwan nimɔk na pu.’ “Ikaal imina le Uwumbɔr nan di tii ni mɔmɔk, buyoonn ni nan kuun dan lijool ngbaan chee na.
Waah nan len ni chee tibɔr nneel sakpiin, mmii ponn ni, ni ntaalangbam bɔmbɔm ponn ni na, le u nan di ikaal imina tii nimi.
Waa ki di ibaa kpee i pu.
U nan ŋmee i ŋitakpapepee ŋilee pu, le ki di i tii mi.
Baah san Uwumbɔr ijawaan pu pu na “N‑yoonn mu lijool ngbaan pu nan ye mmii ŋmeen, aan ni ŋun nneel pu mbɔmbɔɔn ponn ni na, le nimi aaninkpiib, ni nimi aanibol aayidam nan dan m chee, ki nan bui ke, ‘Tidindaan Uwumbɔr mɔk timi waapɔɔn sakpiin, ni waanyuŋ, buyoonn ti ŋun u len mmii ni na.
Din wee, ti kan ke Uwumbɔr yaa len unii chee tibɔr kan, udaan ngbaan ga ŋmaa li beenin fu.
Tɔ, taa ban ti li gbiir nkun.
Mmii mue ga ku timi.
Ti yaa ki ŋun Uwumbɔr len ti chee tibɔr lelee kan, ti ga sil kpo.
Unibɔn ubaa kee ŋun Uwumbɔr u bi n‑yoonn mɔmɔk na bi mmii ni ki len u chee tibɔr, aan udaan ki bi, ki kpa limɔfal aa?
Moses, gir buen aan ki ti pel Tidindaan Uwumbɔr aah ga len tibɔr timɔk na, ki ki gir ni ki nan tuk timi waah len pu na.
Ti ga pel ti, ki gaa ti mɔmɔk.’ “N‑yoonn mu Uwumbɔr ŋun kina na, le u bui mi ke, ‘M ŋun binib ngbaan aah len pu na; bi kpa mbamɔn.
Bima yaa kpa nlandak ngbaan aaboln kina n‑yoonn mɔmɔk kan, ki yaa ga pak mi ki kii tii maakaal mɔmɔk kan, tiwan mɔmɔk ga li ŋan tii bi, ni biyaabitiib, ki cha n‑yoonn mu kaa kpa ndoon na.
Gir buen ti tuk bi ke bi gir kun bido ŋinampal.
Sin Moses ma kan, gaar m chee do, aan m di maakaal, ni maamɔkm mɔmɔk tuk si.
Aa di ikaal ngbaan mɔk binib ngbaan, nima kan, bi ga joo i mbamɔm, ki li bi kitiŋ ki m ban ke m di tii bi na ni.’ “Nimi Israel yaab, ni pɔɔn nibaa man, aan ki li ŋani tiwan nimɔk Nidindaan Uwumbɔr bui ke ni ŋa na.
Ni taa yii waakaal mubaa man.
Ni li joo i mɔmɔk mbamɔm, aan nima kan, naah ban ni gaa kitiŋ ki aan ki li koo ki ponn ni na, tiwan mɔmɔk ga li ŋan tii nimi, le ni ga yunn ki ponn ni.
Yisa Masiya a Baa nin U Yaajam a bɔr Yisa Masiya a baa nin u yaajam a piinim a gbɔŋ sɔ.
U ye Defid a yaabil le, le Defid mu ye Abiraham a yaabil: Abiraham le nan ma Azig, le Azig ma Jekɔb, le Jekɔb mu ma Juda nin u watiib.
Juda nan ma Perezi nin Zera, wan a na nan ye Tamar nan; le Perezi nan ma Hezironn, le Hezironn ma Ram.
Ram le nan ma Aminadab, le Aminadab ma Nasonn, le Nasonn mu ma Salimɔnn.
Salimɔnn le nan ma Bɔɔzi, wan a na nan ye Rahab nan, le Bɔɔzi ma Obed, wan a na nan ye Ruf nan, le Obed mu ma Jesi.
Jesi le nan ma ubɔr Defid.
Le Defid mu ma Solomɔnn, wan a na nan ye Yuriya a poo-n. Solomɔnn le nan ma Rehoboam, le Rehoboam ma Abija, le Abija mu ma Asa.
Asa le nan ma Jehosafa, le Jehosafa ma Jehoram, le Jehoram mu ma Uzaya.
Uzaya le nan ma Jotam, le Jotam ma Ahazi, le Ahazi mu ma Hezekaya.
Hezekaya le nan ma Manaasa, le Manaasa ma Amonn, le Amonn mu ma Josaya.
Le Josaya ma Jekonaya nin u watiib, baah nan choo Iziral yaab ki ta bi jon Babilɔnn n-yonn man nin.
Baah nan choo bi ki ta bi jon Babilɔnn nan a bɔɔn bu, le Jekonaya ma Salatiɛl, le Salatiɛl mu ma Zerubabel.
Zerubabel le nan ma Abiud, le Abiud ma Elayakim, le Elayakim mu ma Azor.
Azor le nan ma Zadog, le Zadog ma Akim, le Akim mu ma Eliud.
Eliud le nan ma Eliɛzar, le Eliɛzar ma Matann.
Le Matann ma Jekɔb.
Jekɔb le nan ma Josef, wan a poo nan ye Meri-n, le Meri ma Yisa wan wee bi yi u ke Masiya nan.
Naah nan nyan Abiraham a yonn ki nan kpaa Defid a yonn bi nan ye yaajam piig nin bina le.
Le Defid a yonn ki tan kpaa n-yonn man wee bi nan chor bininfob ki jɔɔ bi chaa Babilɔnn nan, bi nan ye yaajam piig nin bina.
Le Naah nan nyan iyaayoo ki tan kpaa Masiya a maalim a yoo, bi mu nan ye yaajam piig nin bina le.
Baah ma Yisa Masiya man Baah nan ma Yisa Masiya man sɔ: U na Meri nan ye Josef a jakpeŋ le, amaa baa la nan kɔɔn tabi, le bi nan kan ki miin Meri jɔɔ lipool le.
Kasi a Naaŋ a pɔɔm bu.
Josef wan nan ye u chalin nan ye uninfo buchinn le, mambu, waa nan ban un nyan ti npaan nin ni, wee Meri n ji ifa, amaa u nan lol u sufu ni ke waa ji yin kɔɔn wi.
Amaa waah ni nan tiɛr ni niɛ nan bu-n, le Uwonbɔr a malaka degirin u bu tidindɔgin ni, le ki nan bei u ke, “Fin Josef wan ye Defid a yaabil nan, laa san bijawaam ke a ta Meri kun ki tan ŋaa u a poo, nan bu-n waah jɔɔ lipool lan ni, Kasi a Naaŋ a pɔɔm le che u choo lipool nmɔn.
U na li maa kibijag, le a yin ki yinl ke Yisa, nan bu-n u na li nyan u ninfob bi toonbirin.” Ni niɛ nan biɛn nan tun ke nin gbeen nan wee Uwonbɔr nan che u linlenu nan pag ni bu-n ke: “Lig!
Usapɔɔn wan kaa nyi uja na li choo lipool ki maa kibijag, le bi na li yin u yinl ke Imanuel.” Ni taai le ye, “Uwonbɔr be nin ti.” Josef kaah nan nan fii njiɛmin n-yonn man ni, le u tun ke Uwonbɔr a malaka kaah bei u ke un tun man ni, le ki ta Meri kun tan ŋa u poo.
Amaa waa la nan ta u ki ŋa u poo nin waah nan nan ma kibijagin.
Le Josef yin u yinl ke Yisa.
Bibiɛndam ban nan nyan liwonpɔɔnl paam a bɔr Baah nan ma Yisa Betiliham a tiŋ kan be Judiya a tingbɔŋin n-yonn man wee Herɔd nan ye ubɔr nan.
Ni bɔɔn bu le bibiɛndam biba nan nyan liwonpɔɔnl paam ki dan Jerusalam, ki nan baan bininfob ke, “Juu yaab a bɔru wan wee bi ma-n, u be laa?
Ti kan u ŋmabil le liwonpɔɔnl paam le ki dan ke ti nan jiɛn u.” Ubɔr Herɔd kaah nan gbir man ni, ni nan bii u ma nin Jerusalam yaab biɛn a sufu le.
Le u yin kumanug a yudam nin ban wɔɔnn Uwonbɔr a siim ki baan bi ke la ban wee bi yin maa Masiya nmɔn naa?
Le bi jiin u ke, “Betiliham, kitiŋ kan be Judiya a tingbɔŋin ni; nan bu-n man le ulinlenn nan sɔb: ‘Amaa fin Betiliham kan be Juda a tingbɔŋin ni, ŋaa ye kitinbig Juda a paamin ni, nan bu-n a ban le ubɔr na li nya wan na li ye upeekpaar N ninfob ban ye Iziral yaab.’” Le ubɔr Herɔd woon yin bibiɛndam nmɔn ki tan baan bi, ki feen bi nbamɔm un biɛ n-yonn man wee liŋmabilin nan nyann.
Le ki bei bi ke, “Ni li chaa Betiliham wee ki tan ban kibig nmɔn nbamɔma; ni tan kan ki n-yonn man ke ni jirin ki nan beim wee n mu n jo ki tan jiɛn u.” Bibiɛndamin kaah nan gbir ubɔr a bɔr ki diɛn a bɔɔn, le bi gaa nsan, le ki kan liŋmabil lan wee bi pii nan kan liwonpɔɔnl paam min, le bi nɔɔ li.
Le liŋmabilin nmɔn liin bi sam ki tan sir nan yaan wee kibigin be-n a paab.
Baah nan kan liŋmabil nmɔn ni le ni mɔŋ bi takpem.
Le bi kɔɔ iniin nmɔn yaan, ki kan kibigin nin u na Meri; le bi gbaan ki jiɛn kibig nmɔn, le ki biir bi pɔgi ki nyan ipiin ki sei kibig nmɔn; ipiin nmɔn nan ye salima, nin nnyɔgkusim, nin tulaali kan wee bi yi ki ke miɛr nan.
Tɔ, le Uwonbɔr kpaan bi tidindɔgin ni, ke bi laa ji jir ubɔr Herɔd ban ni, mambu le bi ni nan nɔɔ nsan nba ki jir kun bi tiŋ.
Josef kaah nan guun ki jon Ijibir man Baah nan kun a bɔɔn le Uyudaan a malaka nan dan Josef ban tidindɔgin nin, ki bei u ke.
“Fiim ki ta kibiliɛg nmɔn nin ki na ki li gu chaa Ijibir a tiŋin na, hali nin maah na li yin ni, nan bu-n ubɔr Herɔd yin ban kibigin a bol le un ku ki.” Le u nan fii kunyiɛg ki ta kibigin nin ki na ki guun jon Ijibir a tiŋin, nan yaan wee u nan tan be hali nin ubɔr Herɔd kaah nan nan kpo.
Ni niɛ nan biɛn nan tun ki gbeen nan wee Uwonbɔr che u linlem nan pag ke, “Ijibir a tiŋin le n yin n bija nmɔn nyann.” Ubɔr Herɔd kaah nan che bi ku nbijam man Herɔd kaah nan nan biɛ ke bibiɛndam nmɔn lar u le-n, liŋuul nan gbir u pam, le u tun bitɔtogib ke bi li chaa Betiliham nin kitinbum ni ki tan ku nbijabum ban kaa lagir ibin ilee biɛn na, ke waah nan baan bibiɛndamin wee bi bei u liŋmabilin kaah nyan n-yonn man ni.
Le ni nan gbeen nan wee ulinlenn Jerimaya nan pagin: “Ti gbir ikuun Rama a tiŋin, ifabin nin tikpemɔr tan yab, Rekiɛl le mɔr u buwaab bu, ki yii ibalin, nan bu-n baa ji be.” Baah jirin Nazarif man Herɔd kaah nan nan kpo a bɔɔn, le Uwonbɔr a malaka degirin Josef bu tidindɔgin nin Ijibir a tiŋin, ki bei u ke, “Fiim ki yuur kibig nmɔn nin ki na, ki jir Iziral a tingbɔŋin, nan bu-n ban nan lol bin ku kibigin kpou.” Le Josef fii ki ta kibig nmɔn nin ki na ki jir Iziral a tingbɔŋin.
Amaa waah nan gbir ke Akeliɛsi jin nnaam ki ka u baa Herɔd a naangbann bu Judiya a tingbɔŋin ni, le bijawaam choo u nin un kun nin yaan, le Uwonbɔr ji kpaan u tidindɔgin ni ke un jir ki li chaa Galilii a tingbɔŋin na.
Le u nan jon ki tan kal kitiŋ kan wee bi yi ki ke, Nazarif nan.
Le ni nan gbeen nan wee bilinlem nan sɔb ki ke, “Bi na li yin u Nazarif a ninfou.”
Jɔnn Wan nan Fu Bininfob Uwonbɔr a Nyunful kaah nan mɔɔn tibɔr man Iyaayoo nmɔn, le Jɔnn Wan nan Fu Bininfob Uwonbɔr a Nyunfulin nan nan be kukunkɔɔg bu, Judiya a tingbɔŋin, ki mɔɔn Uwonbɔr a bɔr ki ke “Ni jiɛn tibira, nan bu-n paab a naamin a jim mala.” Wan wee Ulinlenn Azaya nan pagin sɔ, waah nan ke: “Uninfo uba be kukunkɔɔg bu ki kuun ke ‘Ni mann Uyudaan a dam a samin ki bila, ki mann u sam nmɔn wee mi li tela.’ ” Alakoomi a gbann le bi nan ta ŋaa Jɔnn a wan yeewann, le ki nan lol nchangban u chaŋin, le u jiir nan ye itɔɔn nin tiseer.
Le bininfob nan nyan Jerusalam, nin Judiya a tingbɔŋ biɛn, nin Jɔdann a tingbɔŋin biɛn ki jon u ban.
Le ki tan kpiir bi toonbir, le u fun bi Uwonbɔr a nyunful Jɔdann a kpenn.
Amaa waah nan nan kan Farasii yaab nin Sadusi yaab takpem mu chaan u ban ke un fu bi Uwonbɔr a nyunful nan, le u bei bi ke, “Nim iwaalab a buwaab nan!
Ŋma kpaan ni ke ni guun ki nya Uwonbɔr a ŋuufiiŋ kan yin dan ni bu nan naa?
Ni tun nan li wɔɔn ke ni sin jiɛn ni toonbira.
Ni laa tiɛr ke ni li fir bei niba ke, ‘Ti jɔɔ Abiraham wan ye ti yaaja.’ N bei ni le ke Uwonbɔr li fir fiin itangbag nan wee yin kpann Abiraham a yaabili.
Lilajal pii tɔɔ isiig a nyagi bu le, le busub ban biɛn kaa lo iloon ŋan ke, bi li ga i jaa nŋmi-n. “Min fun ni nnyum man wɔɔn ke ni jiɛn ni toonbira, amaa wan yin ŋɔɔrin n bɔɔn nan ma jon ma, le maa pii kpaan nin n tu u naatagili, u ma yin fun ni Kasi a Naaŋ nin nŋmi.
U ŋmag u dilenn yikpeŋin le ki yin lenn idi nmɔn biɛn nbamɔm, ki nyan ndibimin ki ŋuun u binbolin, le ki nyɔɔ kufoŋin nŋmi man kaa jɔɔ njunimi.” Yisa kaah nan ga Uwonbɔr a nyunful man Le Yisa nyan Galilii ki jon Jɔdann a kpenn ke Jɔnn ntan fu u Uwonbɔr a nyunful.
Amaa le Jɔnn kaa chee.
Le ki bei u ke, “Min li bi ye n dan a ban wee a fum, le a mu ji chaan n ban naa?” Le Yisa jiin ke, “Che ni ŋa man daandaan nan, ni ŋan nin ti tun man wee nin gbeen nbuchin binben biɛn.” Iyaayoo nmɔn le Jɔnn chee.
Waah fun Yisa Uwonbɔr a nyunful diɛ-n, le Yisa nyan nnyumin weem.
Libol nmɔn le kitilangbɔŋ loor, le u kan Uwonbɔr a Naaŋ kaah jiirin u bu ki nann ulanjel, ki nan wonn u bu.
Le likukɔl nyan paab ni ki len ke, “N bija sɔ, u ma le N jiɛ, u ma le N num gbee.”
Yisa a biginim Le Kinaaŋ che Yisa don kukunkɔɔg bu ke ulinlaril ntan bigin u. Waah nan lol bimɔb iweehn pina nin tinyiɛr pina-n a bɔɔn bu, le nkom nan choo u.
Le ulinlaril dan u ban ki nan bei u ke, “Ni ye ke a sin ye Uwonbɔr a Bija ke, a bei itangbag nan wee i kpann tijiir.” Le Yisa jiin ke, “Ni sɔb ke: ‘Uninfosaal kaa be tijiir a binba bu, amaa imɔleen yan biɛn nyann Uwonbɔr a mɔnn ni.’” Le ulinlaril ta u ki jon Jerusalam, kan a yinl ji ye kasi a tiŋin, le ki ta u don iwonjiɛn niin a mɔɔ pin yul bu.
Le ki bei u ke “Ni ye a sin ye Uwonbɔr a Bija ke, a yug ki lu tuma.
Nan bu-n ni sɔb Uwonbɔr a gbɔŋin ke: ‘U li che u malakam nguuriŋ, wee ki keŋ nin bi nɔɔi, le a taal kaa li gbiɛr litangbagili.’” Le Yisa jiin u ke, “Ni ji sɔb Uwonbɔr a gbɔŋin ke: ‘Laa mag Uyudaan a Wonbɔr wi.’” Le ulinlaril ji ta u ki don lijɔɔl lan kper a paab, ki wɔɔn u kutingbɔŋ nan a yagi nin i ŋam biɛn.
Le ki ke, “A bi li gbaan ki jiɛm ke, n bi li ta ni biɛn ki seiŋ.” Le Yisa bei u ke, “Fɔr n ban na, Sintani!
Nan bu-n ni sɔb Uwonbɔr a gbɔŋin ke: ‘Li jiɛn Uyudaan wan ye a Wonbɔr win, ki li tun tenn u binba.’” Le ulinlaril fɔr ki sin jiɛn u, le malakam dan ki nan ter u. Yisa kaah piin u toon Galilii man Yisa kaah nan nan gbir ke bi loon Jɔnn kuloondiigin ni, le u nan jir Galilii.
U nan nyan Nazarif le, ki tan be Kapeniɛm kan be Zebulun nin Nafitali a mɔgil a gbaamin.
Ni niɛ nan nan tun ki gbeen ulinlenn Azaya kaah nan pag nan ke: “Zebulun a tiŋin nin Nafitali a tiŋin, man be limɔgil a sam bu-n, ki yeg Jɔdann ni, ban kaa ye Juu yaab a Galilii; bininfob ban be libunbɔnlin nan ni kan nwonween takpen na; le ban ka nkum a jinjiimin a tingbɔŋin ni kan nween nin kaah won ki pii ba.” Iyaayoo nmɔn le Yisa piin ki mɔɔn ke, “Ni jiɛn ni toonbirin na ke paab a naamin malin na.” Yisa kaah yin bijanchoob bina man Yisa kaah nan chonn Galilii a mɔgil a gbaamin, le u nan kan nnabum milee, bi ma nan ye Simɔnn wan wee bi nan yi u ke Piita, nin u waal Anduru.
Bi nan ye bijanchoob le ki be jaar kujanlaaŋ limɔgilin.
Le Yisa bei bi ke, “Ni dan, ki na li nɔɔm ni, wee n che ni li chor bininfob ke naah chor ijan man ni.” Le bi nan jiɛn bi janlann weem ki nɔɔ u. Waah nan nyan niin ki chaa-n, le u kan Zebedi a naachim bilee, Jemisi nin u waal Jɔnn.
Bi ma nin bi baa li nan be kuŋaluŋin ki mann bi janlann.
Le Yisa yin bi, libol nmɔn, le bi jiɛn bi ŋaluŋ nmɔn weem, le ki nɔɔ u. Yisa kaah wɔɔn ki mɔɔn ki sin teb bibaarib man Yisa nan chonn jin Galilii a tim biɛn ni le, ki wɔɔn tiwonjiɛndirin, ki mɔɔn Uwonbɔr a naam a bɔŋann ni, ki che ban bu iwiɛn a booli biɛn kan kutebug.
Le u yinl nan mɔɔn Siriya a tiŋin.
Le bi nan ŋmagin bibaarib a booli biɛn, ki dan u ban: Tigbanann wiɛn, ban gbee nin nnaanbiim, ban nan lur likpikpiil, nin tigbanann kpiindam, le u teb bi biɛn.
Le kuninfogbaluŋ nan nyan Galilii, nin Ntim Piigin nin Jerusalam nin Judiya, nin Jɔdann a kpenn dool yaab biɛn nan nɔɔ u.
Lijɔɔl a paab a mɔleen Tɔ le Yisa kaah nan kan kuninfogbaluŋin, le u nan don lijɔɔl a paab le ki tan kal.
U bɔɔnɔɔb nan dan u ban, le u nan piin ki wɔɔn bi ke: “Tikaar be ban ye bilanjiim kinaaŋin ni, nan bu-n paab a nnaamin ye bi yaal le.
Tikaar be ban mɔr tikpemɔr bu, nan bu-n bi li balin bi.
Tikaar be ban jiin bi ba tum nan bu, nan bu-n bi li ji dulinya nan a faal.
Tikaar be nbuchin binben a kom nin nnyunyum kaah jɔɔ ban bu, nan bu-n bi na li gbee.
Tikaar be binyunyunbasam bu, nan bu-n bi ma le bi na li san kunyunyunbaag.
Tikaar be ban a sufu be kasi nan bu, nan bu-n bi ma na li kan Uwonbɔr.
Tikaar be ban ban nposɔɔn bu, nan bu-n bi ma le bi na li yin bi Uwonbɔr a buwaab.
Tikaar be ban kan limugil nbuchin binben bu, nan bu-n paab a naamin ye bi yaal le.
“Tikaar be nim ban wee bininfob sugir, ki mugir, ki por tibɔkar tan bir biɛn ki tenn ni-n bu.
Che ni pool li sɔɔ ke ni mɔ na, ke ni nyɔɔr na li yab paab, nan bu-n man le bi pii nan mugir bilinlem baah kaa la nan ma ni-n. N-yaam nin Nwonween “Ni ye kutingbɔŋ nan a yaam le, amaa n-yaam nan lann nmimalig ke, mu ji yin ŋa nii ki mɔŋ ŋaa?
Maa ji ŋan ki li fir ŋa niba, man ke bin kpaar mi wur, le bininfob ni taan mi bu.
“Ni ye dulinya nan a wonweem le.
Kitiŋ kan be ligungonl a paab kaa li fir woon ni.
Bininfob mu kaa nyɔɔr fila wee ki ta kiyiig chigin ki bu.
Amaa bi jɔɔ tɔɔg nan kper bu le, wee ki li tenn iniin a ninfob biɛn nwonween.
Ni mu li ŋaan man na, ni che ni wonweem li ween bininfob ban na, wee bi li ga ni ŋaar kaah ŋan wee ki don ni Baa wan be paab nan a yinl.
Nwɔɔm ki ta jiin Nsiim paam “Ni laa tiɛr ke n dan n nan bii Nsiimin bee Bilinlemin le; Maa dan n nan bii i, amaa n na yin gbeen i le.
N bei ni ibamɔn le, paab nin tum kaa na li be, hali nsɔbimin a wama kaa li nyi bor nsiimin yaan ni, see ke ni biɛn nan nan tun ki diɛ.
Uninfo wan bii nsiim nan a wan finfiŋ, wee ki sin wɔɔn u tab ke bi mu li ŋaan man ke, bi na li yin u kuwan finfiŋ paab a naamin; amaa wan tun nsiim kaah ban man, ki ji wɔɔn u tab nsiimin nmɔn nbamɔm ke, bi na li yin u lininfojal paab a naamin.
N bei ni le ke, naa che ni buchim yab jon Farasii nin ban wɔɔnn nsiimin a buchinn ke, naa sin li fir kɔɔ paab a naamin ni.
Nwɔɔnim ki ta jiin Kiŋuufiiŋ paam “Ni pii gbir baah nan bei bininfob iyoo yan jon ni ke, ‘Laa ku uninfo, le wan ku uninfo ke u na li kan litudaril tibɔr a ji daal.’ Amaa N bei ni le ke uninfo wan fiin u ŋuul u nabig bu ke u li kan litudaril tibɔr a ji daal.
Le wan mu ji sug u nabig ke, ‘wan yɔli nan’ ke, ni ye bin ta u ki jo Juu yaab a yudam a laguŋ ban le.
Bee wan mu ji sug u nabig ke, ‘kujɔrug nan!’ Ke, u na li be nŋmi man kaa jɔɔ ndiɛmin a daŋin.
“Mambu ni ye a yin pu ipiin iwonjiɛn niin wee ki tiɛr a nabig kaah galiŋ bu ke, jiɛn a piini nmɔn iwonjiɛn niin na.
Chinn jo a nabigin ban wee ni tan tugin ni nabitiig nmɔn wee a nin jirin ki nan ta a piini nmɔn ki sei.
“Fin nin uba jɔɔ tibɔr, wee u yin taaŋ jo bibɔjib ban ke, a che ni ŋa mɔb biba ki mann ni bɔr nmɔn, n-yonn man wee ni la be nsan bu-n; naa ye man ke, u li taaŋ ki jo ubɔjir ban, le u mu li taaŋ ki ŋa uloondiiguur a nɔɔn, le un kɔɔniŋ kuloondiigin.
N bei ni ibamɔn le, ŋaa li nyi ki nya, see ke a nan yɔn lipɔnlin biɛn ke koobu kaa guri.
Nwɔɔnim ki taa jiin Iwanchɔgin toon paam “Ni pii nan gbir baah ke, ‘Laa tun iwanchɔgin toon ni.’ Amaa N bei ni le ke wan lig upii nin kɔlisa ke u pii tun iwanchɔgin toon nin upii nmɔn u sufu ni na.
Ni ye a nɔɔjiim a numbil yin che a tun tibir ke, a logir mi gaba, a lann a gbanann bɔgil liba ke, ni sɔ nin bin nan ta a gbanann biɛn ki gab nŋmi-n.
Le ni ye a nɔɔjiim le che a tun tibir ke, a ga mi gaba.
A lann a gbanann bɔgil liba ke, ni sɔ nin a gbanann biɛn nan kɔɔ nŋmi-n. Nwɔɔm ki ta jiin Lipiiyiil paam “Bi nan gbaa len ke, ‘Wan yii u poo ke, un sei u lipiiyiil a gbɔŋ.’ Amaa N bei ni le ke wan biɛn yii u poo wee naa ye u tun iwanchɔgin toon le ke, u ma che u tun iwanchɔgin toon, ni ye wan kɔɔn upii nmɔn ke u tɔɔl tun iwanchɔgin toon na.
Nwɔɔnim ki ta jiin Limɔpool paam “Ni ji gbir ke bi nan bei bininfob iyoo yan nan jon ni ke, ‘Ni laa poog tipoor wee kaa nɔɔ ti, amaa ni li ŋmag tipoor tan wee ni poo sei Uyudaan ni na.’ Amaa N bei ni le, Ni laa poo kolibi: Laa poo paabi, nan bu-n ni ye Uwonbɔr a naam a bol le; bee ni poo kutingbɔŋ nan ni, nan bu-n ki ye Uwonbɔr a taai a sisibol le; ni mu laa ji len ke ni poo Jerusalami, nan bu-n ki ye Libɔrgbingbemil a tiŋ le; A mu laa ji len ke a poo a yuli, nan bu-n ŋaa li fir che kuyukpobig kuba npenn bee ku nbɔnn ni.
Fin le li che a ‘Nn’ ye ‘Nn’ bee a ‘Aai’ li ye ‘Aai’, nan biɛn kpiɛ ni nan bu ke, ni nyan ulinlaril ban le.
Nwɔɔnim ki ta jiin Ŋa ki jiin paam “Ni gbir baah nan len ke, ‘Ni ye uba fɔɔr a numbim ke, a mu fɔɔr u yaam ki jiin na; bee ni ye uba faaŋ wee a nyil fonn ke a mu n fonn u nyinl ki jiin na.’ Amaa min bei ni le ke, ni laa yii titoonbirdaan ni.
Ni ye uba peb a nɔɔjiim paam a tapag ke, a labir a gam paam ki sei u wee un peb.
Ni ye uba taaŋ ki jon bibɔjib ban ke un ga a daala ke, a cheeu wee un gbaar a tanl a kinkenl ki li jɔɔ chaau.
Ni ye uba mugiŋ ki ke a tu u tugil lan kpiɛg ki choon maal u ba ke, fin tum li ki choon ke maal ilee paam ki sei wa ki laa ŋulin ni.
Ni ye uba miɛŋ niba ke, a sei mu, wan mu ji ban a pen u niba ke a pen mu ki laa mɔn wi.
Ndataam a Jiɛm “Ni gbir baa nan len ke, ‘Ni li jiɛ ni kunkɔɔn taba, ki li nan ni dataama.’ Amaa n bei ni le, ni li jiɛ ni dataama, ki li miɛ Nween ki tenn ban mugir ni nan na, wee ni fir ŋa ni Baa wan be paab nan a buwaab, nan bu-n u ma che nween wonn tininfobir nin bininfoŋam bu, ki ji che utaal nu bibuchim nin ban kaa ye bi buchim a timin.
Ni ye ni jiɛ ban jiɛ ni a binba ke, baa a nyɔɔr wee ni yin kan naa?
Naa ye man le bilanpogaab mu ŋaan naa?
Le ni ye ni poor ni nabum a binba ke, itoon ŋan ilaba wee ni tun ki jon ni tab baa?
Naa ye man le ban kaa jɔɔ Nween ni mu ŋaan naa?
Mambu, ni li be nbamɔm ke ni paab a Baa kaah be man ni.
Yisa kaah pag taah li pu ipiin nin tibuchinn man “Ni choom niba ki laa ŋaan tibuchinn bininfob bu, ni ŋa man wee bin kan ki pag ni.
Ni tun man ke naa yin kan niba a yɔr ni Baa wan be paab ban ni.
“Ni ye a yin pu bilanjiim ipiin ke, a laa mɔɔn ke bilinlarib kaah ŋaan man tiwonjiɛndirin, nin isanjal bu ke bininfob n kan bi toon ŋan wee ki pag bin ni.
Ibamɔn le n bei ni nan, bi pii ga bi yɔra.
Amaa ni ye a pu ulanjiin ke, laa che a nɔɔgam li nyi a nɔɔjiim kaah tun nan ni.
Le a piin nmɔn li ye liwoolin.
Wee a Baa wan ga nan ŋaan liwoolin nan, na li yɔŋ.
Nwɔɔnim ki ta jiin Liwonmiɛl paam “Ni ye a miɛ Uwonbɔr ke, a laa miɛ ke bilinlarib kaah tun man nin ni, nan bu-n bi ban bi li si tiwonjiɛndirin le, nin kitiŋ poolin a sanjali bu, ke bininfobin kan bi.
N bei ni ibamɔn le, bi ma gaa bi yɔr ki gbeeu.
Amaa ni ye a miɛ Uwonbɔr ke, a kɔɔm a diigin ki loon linaanganl, wee ki miɛ a Baa Uwonbɔr wan gbir tibɔr woon kaarin, wee un yɔŋ.
“Le ni ye a miɛ Uwonbɔr ke, a laa jabin ke ban kaa jɔɔ Nween ni kaah ŋaan man ni ni, bi tiɛr ke bi miɛm takpem nmɔn le yin che Uwonbɔr ngbir.
Ni laa be ke baah be man nmɔn ni, nan bu-n ni Baa Uwonbɔr pii nyi nan wee ni ban, ke naa la miɛ wi.
“Naah li miɛ Uwonbɔr man sɔ: ‘Ti Baa wan be paab, che a yinl li be kasi, che a naamin foon, che a bam nŋa dulinya nan yaan, ke naah ŋaan paab man ni.
Sei ti dinan a jiir.
Jiɛn ti bir ki per ta.
Ke ti mu kaah jiɛn per ti pɔndam man ni.
Ki laa liin ti ki kɔɔn libiginlin ni, amaa wee ki nyan ti titoonbirdaan a nɔɔn.’ Nan bu-n ni ye ni jiɛn ni tab a bir ki per bi ke, ni Baa Uwonbɔr wan be paab nan mu li jiɛn per ni.
Amaa naa jiɛn per ni tab bi bir ke, ni Baa Uwonbɔr mu kaa yin jiɛn ni bir ki per ni.
Nwɔɔnim ki jiin Limɔlol paam “Ni ye ni lol imɔɔŋ ke, ni laa bii ni num paam ke bilinlarib kaah ŋaan man nin ni, nan bu-n bi ti bii bi num paam le, ke bininfob biɛn n kan ki biɛ ke bi lol bi mɔɔŋi le.
N bei ni ibamɔn le, bi pii gaa bi yɔra.” Amaa ni ye a lol bimɔb ke, a ŋunn a num paama ki ta nkpam ki ŋa a yul; wee ni laa che bininfobin biɛ ke a lol bimɔbi, amaa a Baa wan wee baa ga win a binba, nin a Baa wan ga liwoolin ni, le li yɔŋ.
Uwonbɔr a niin a jɔɔm “Laa jɔɔ a jɔɔm ki woog dulinya nan yaan ni, nan yaan wee ikootug nin gamlali nin ndundum li mɔɔ ki bii mi; bee binaayigib na li kɔɔ ki su.
Amaa ta a jɔɔm ki woon paab, nan yaan wee ikootug nin gamlali kaa li fir bii, bee binaayigib kaa li fir kɔɔ su.
Nan bu-n, nan yaan wee a jɔɔm be-n a potiɛl mu be niin le.
Tigbanann a Wonweem a bɔr “Linunbil le ye tigbanann a fila.
Ni ye a numbili ŋan ke, a gbanann biɛn yin ye nwonween le.
Amaa ni ye a numbil kaa ŋan ke, a gbanann biɛn yin be libunbɔnlin le.
Mambu ni ye nwonween man be a ni-n nan bɔŋ ke, ni yin ye libunbɔnl takpenl le!
Uwonbɔr nin Njɔɔm “Uba kaa li fir ki tun ki tenn biyudam bilee.
U yin nan uba le ki sin jiɛ uba; bee u baga yin be uba ni le kaa sin gar uba paami.
Naa li fir jiɛn Uwonbɔr nin iligi.
“Mambu n bei ni le, ni laa che ni mugir ni limiɛfol bu, nin naah li ji nan bee naah li nyu nan bu; bee ni gbanann ni, naah li yee nan bu.
Limiɛfol kaa ŋan jon tijiiraa, le tigbanann kaa ŋan jon tiwann yeewann naa?
Lig nnɔɔm man laan paab nan; baa bu; bi mu kaa ji chiɛ ki ŋaan tinaapɔrin ni, amaa le ni Baa wan be paab nan jin bi.
Naa jɔɔ tinyɔɔr ki jon nnɔɔm maa?
Ni ŋma a binbem mug u wee u li fir fɔbig u miɛfolaa?
“Babu wee ni mugir ni ba tiwann yeekaar buu?
Lig tikpentunn tan be nkpenn nan a puum, taa tun ni, ki mu kaa loo tiwann yeekaar ki tenn tiba.
Amaa n bei ni le ke, ubɔr Solomɔnn kaah le nan jɔɔ u wan yɔɔ ŋan tan biɛn ni, waa nan nyi ki yee u wan yeeg wee ki ŋan ke tikpentunn a puumi.
Ke ni ye Uwonbɔr li ŋaŋir tikpentunn tan be dinan, wee bin won nyɔɔ ti nŋmi nan, le kaa li fir yeen nim maa?
Nim ban a yada par nan!
“Mambu, ni laa che ni mugir ni wee ni tiɛr ke, ‘N yin ji baa,’ bee ‘N yin nyu baa,’ bee ‘N yin yee baa ni?’ Ban kaa ye Juu yaab n ti mugir bi potiɛl ni niɛ nan biɛn bu le; amaa ni Baa Uwonbɔr wan be paab nan pii nyi ke ni ban ni niɛ biɛn.
Amaa ni chinn ban U naamin nin U buchinn binbemin na, le u li ta ni niɛ biɛn ki sei ni.
Mambu, ni laa che ke won a bɔr mugir ni, lidaal biɛn jɔɔ libɔmug kaar lan kpaan li le.
Tab a bɔr a Jim “Ni laa ji tab tibɔri, naa ye man ke Uwonbɔr mu li ji ni tibɔr.
Nan bu-n naah ji tab a bɔr man ni, man mu le bi na yin ji ni bɔr, kiyiikpoŋ kan wee ni jɔɔ magir ki tenn ni tabin, ki ma le bi na yin ta mag ki jiin ni.
“A ŋa nii kan lidabul lan be a kpiɛg a numbim ni naa, wee kaa kan lidagenl lan be a numbilin naa?
Ke a yin ŋa nii ki bei a kpiɛg ke, ‘Che n nyan lidabul lan be a numbilin nan,’ wee isaŋ biɛn lidagenl be a tɔɔl a numbilin naa?
Fin ulinlaril nan, chinn nyan lidagenl lan be a tɔɔl numbilin ni na, wee ki ni fir kan nbamɔm ki nyan lidabul lan be a kpiɛg a numbilin ni.
“Ni laa ta niwann nan be kasi ki sei ibɔ, ni laa ta nan ye tinyɔɔr a wann ke salima-n ki gab idooli.
Ni ye a ŋa man ke bi li ta bi taafar ki ta i bu ki jin labir ki tɔr tɔriŋ.
Li Miɛ, ki li Baan, ki li Kpaara “Li miɛu ke bi li ta seiŋ; li ban na, ke a li kan; li kpaar linaanganla, ke li li loor ki seiŋ.
Nan bu-n wan biɛn miɛ ke u gaan le; le wan biɛn mu ban ke u li kan; le wan kpaar linaanganl le li loor tenn. “Ni ŋma, wee ni ye ke u big miɛ u boroboro ke, un ta litangbagil ki sei waa?
Bee u miɛ ujan ke un ta liwaalabil ki sei waa?
Ke ni ye nim ban ye tibirdam nan nyi ipiin ŋan ni ta sei ni buwaab ke, ni Baa Uwonbɔr wan be paab nan ma kaa nyi nan ŋan kag ki li ta sei ban miɛ waa!
Nan wee a ban a kpiɛg li tun ki tenn niŋin, a mu li tun man ki tenn a kpiɛtiiba, nan bu-n Moziz a siim nin Bilinlem a wɔɔnimin wɔɔn man le.
Ntimansanmɔnn man kaa yalin a bɔr “Kɔɔm ntimansanmɔnn man kaa yalin nan yaan; nan bu-n ntimansanmɔnn man yalin chaa nŋmi-n le, le bininfob takpem kɔɔ niin, nan bu-n nsan man chaa niin ni yalin le.
Limiɛfol a timansanmɔnn n ma kaa yalin ni, le mi sanchonl pɔɔ nin nnɔɔm, mambu che bininfob wama nan le kan mi.
Kisiig nin ki Looi a bɔr “Ni li nyi tibɔkar a linlem nan bu, ban chaan ni ban ki nann ipee, wee ki sin ye igbingbel bamɔn nan.
Bi loon yin le ni li biɛ baah ye ban.
Bininfob ker igbiin bikunkom a sub buu, bee bi ker ikinkan kujagorug buu?
Kisiŋaŋ biɛn lo iloon ŋan le; amaa kisibiig biɛn mu lo tiloonbir le.
Kisiŋaŋ kaa li fir lo iloon biri; kisibiig mu kaa li fir lo iloon ŋan ni.
Bisib ban biɛn kaa lo iloon ŋan ke bi li ga bi jaa le ki ta bi gab nŋmi-n. Mambu, bi looi yin le ni li biɛ bi.
Yisa na li bei bininfob biba ke, ‘Maa nyi ni kolibi’ “Naa ye ban biɛn beim ke, ‘Uyudaan, Uyudaan,’ li na li kɔɔ paab a naamin ni, amaa wan chee ki tun n Baa wan be paab a bamin.
Lidaal nmɔn nan foo ke, bininfob takpem na yin yim le ki ke, ‘Uyudaan, Uyudaan, taa nan pag ilinlen leen a yinl buu?
Naa ye a yinl bu le ti nan nyan nnaanbiim bininfobin, ki ji tun ligaril a toon yin naa?’ Iyaayoo nmɔn le n mu na li bei bi npaan ni ke, ‘Maa nyi ni, nim titoonbirdam nan, ni fɔr n ban na!’ Biniinmaab bilee a bɔr “Mambu, wan biɛn gbir n bɔr wee ki ŋmag ti nbamɔm ke, u nann ulandaan wan nan maa u niin ki tɔɔn kutanpiig bu-n le.
Le utaal nan nun, le ikpen gbee, le nfaam daa, ki piɛr iniin nmɔn a dikakpin; amaa yaa nan lu, nan bu-n i fiɛl nan tɔɔ kutanpiig bu le.
Amaa wan biɛn gbir n bɔr nan, wee kaa ŋmag ti ke, u nann kujajɔrug kan nan maa u niin litanbiiril ni le.
Le utaal nan nun, le ikpen gbee, le nfaam daa, ki piɛr iniin nmɔn a dikakpin, le iniin nmɔn lu ki weeh weeh.” Yisa a Ninkper a Pɔɔm Yisa kaah nan pag imɔbon nan ki diɛ n-yonn man ni, le u wɔɔnim nmɔn nan gar kuninfogbaluŋin, nan bu-n u nan wɔɔn bi waah jɔɔ tininkper a pɔɔmin le, kaa nann bi yaa ninfob ban wɔɔnn Uwonbɔr a siimin ni.
Yisa kaah nan Teb Kikɔŋ man Yisa kaah nan nyan lijɔɔl a paab ki jiirin n-yonn man ni, le bininfob takpem nɔɔ u bɔɔn.
Le ki miin kikɔŋ kiba mu dan ki nan gbaan u nintogil ki ke, “Uyudaan, ni ye a ban ke a li fir che n wiɛm nan n diɛ.” Le Yisa tann u nɔɔ ki maa u ki bei u ke, “N ban man, a wiɛm nmɔn n diɛm!” Libol nmɔn le u wiɛm nmɔn sin diɛ.
Le Yisa kpaan u ke, “Li nyi a bei uba tibɔr nan, amaa li chaa Uwonbɔr a minmanu ban ki tan ta a ba ki wɔɔn u, wee ki jin mann kumanug kan wee Moziz nan siin ni, wee ni li ye siɛra.” Yisa kaah Teb Rom a Tɔb a Sanliiru a Toontunnu man Yisa kaah nan tan kɔɔ Kapeniɛm n-yonn man ni, le Rom a tɔb a sanliiru wan ŋmag bitɔtogib kobig nan dan u ban ki nan balin u ke un ter u, Le ki ke, “Uyudaan, n toontunnu le dɔɔ iniin, le u gbanann kpo, le ni mugir u pam.” Le Yisa bei u ke, “N li jo ki tan teb u.” Le bitɔb a sanliir win jiin ke, “Uyudaan, maa kpaan nin a dan n niin ni.
Amaa a pag limɔbonl a binba ke n toontunnu nmɔn li kan kutebug.
Nan bu-n n baantɔɔl ye wan cheel tininkper a pɔɔm le, ki ŋmag bitɔtogib n bɔɔn.
N bei uba le ke, ‘Li chaau,’ le un jo; ki bei utɔ mu ke, ‘Dan ni,’ le un dan.
N le bei n toontunnu ke, ‘Ŋa nan na’ ke, u yin tun man le.” Yisa kaah nan gbir man nmɔn, le ni gar u; le u gbiɛ lig bininfob ban nɔɔ u bɔɔn nin ki bei bi ke, “Ibamɔn le n bei ni nan, maa laa kan uba wee u jɔɔ yada nan a booli Iziral yaabin ni.
N bei ni le, bininfob takpem na li nyann titogil nin bɔɔn, le bi ma nin Abiraham nin Azig nin Jekɔb li lagin kal ki ji tijiir, paab a naamin.
Amaa nim ban ye nnaam nmɔn a ninfob nan, bi na li ta ni ki gab ngbaan, libunbɔnlin; nin yaan nmɔn le ni tan yin fabin ki mɔr ki ŋma inyin.” Le Yisa bei bitɔb a sanliir win ke, “Li kun na ŋaah ŋa yada man ni, nin tun man ki seiŋa.” Le u toontunnu nmɔn sin nan kan kutebug n-yonn nmɔn.
Yisa kaah nan Teb Bibaarib takpem man N-yonn man wee Yisa nan kɔɔ Piita a niin ni, le u kan Piita a chɔɔpii kaah dɔ bu, ni nan ye kugbanantoŋ le.
Le Yisa maa u nɔɔ; le u gbanantoŋ nmɔn diɛ, le u fii ki ŋa bi kuchɔŋ.
Lidaal nmɔn a jɔɔg, bi nan ta bininfob takpem ban wee nnaanbiim nɔɔ bin ki dan Yisa ban; le u pag limɔbonl ki nyan nnaanbiim nmɔn, le ki ji teb bibaarib nmɔn biɛn.
Waah nan tun man ni, nan gbeen ulinlenn Azaya kaah nan pag man n le ke, “U ma baantɔɔl le gaa ti gbanantoŋ nin ti wiɛn biɛn ki tu.” Ban ban bin Nɔɔ Yisa nan a bɔr Yisa kaah nan nan kan ki miin kuninfogbaluŋ gɔɔn u n-yonn man ni, le u bei u bɔɔnɔɔbin ke bin fiim wee bin lɔŋ limɔgil nan a dool.
Le ban wɔɔnn Uwonbɔr a siim n-yaa ni uba dan ki nan bei u ke, “Wan wɔɔn n li nɔɔŋ ki jo ŋaah chaa nan yaan biɛn.” Le Yisa jiin ke, “Tiŋɔgir jɔɔ ifal, le nnɔɔm man laan paab nan mu jɔɔ titar, amaa Uninfosaal a Big kaa jɔɔ waah li dɔɔn nan yaan ni.” Le u bɔɔnɔɔru uba mu nan bei u ke, “N Yudaau, che n chinn jo tan pii n baa wee.” Le Yisa bei u ke, “Li nɔɔm ni wee ki che bitakpiib li pii bi taba.” Nfaam nin Nnyum kaah Chee Yisa a Mɔb man Le Yisa kɔɔ kuŋaluŋin, le u bɔɔnɔɔbin biɛn nɔɔ kɔɔ.
Le ki miin ntafapɔɔrim fii ki daar limɔgil n-yaan, le kunyungbɔŋ daar ki yugir kɔɔ kuŋaluŋ n-yaa poolin ki nan ban min gbee, amaa le Yisa ma dɔ ki jiɛn.
Le u bɔɔnɔɔbin dan ki nan fiin u, ki bei u ke, “Uyudaan, fee ti ki jaau ke nnyum yin ji ti le!” Le Yisa bei bi ke, “Nim yada parim dam nan, ba ŋa wee ni san bijawaamaa?” Le ki fii ki tiɛn nfaam nin kunyungbɔŋ n bu ke min ŋmin na, le mi sin ŋmin soon.
Le ni gar bi, le bi baan tab ke, “Uninfo nan ye ninfo bolin baa?
Wee nfaam nin kunyungbɔŋ chee u mɔb baa!” Yisa kaah nan Teb Bijab bilee ban Jɔɔ Nnaanbiim nan Yisa kaah nan lɔŋ Galilii a mɔgilin ki foo Gadara a tiŋin nan, le bijab bilee ban nan gbee nin nnaanbiim nan nyan tikarin ki kenn u. Bi nan bir pam ni bu che ni nan pɔɔ nin uba n fir ki nɔɔ nsan man chaa tikarin nmɔn yaan.
Le bi tiɛn ki ke, “Fin Uwonbɔr a bija, tim nin fin babu, a dan a nan jin ti fala wee iyoo kaa la foo?” Idool takpem nan si ngbaan ki mal nin yaan ki ji.
Le nnaanbiim nmɔn nan balin Yisa ki ke, “Ni ye a nyan ti ke a jaa ti wee ti tan kɔɔ idool nan yaan.” Le Yisa bei bi ke, “Ni li chaau!” Le bi nyan bijab n-yaan, ki jon tan kɔɔ idool nmɔn yaan; le idool nmɔn biɛn nan guun ki jiir limɔgil takpenl n-yaan le nnyum jin bi.
Le ban guu idool nmɔn fii ki guun jon kitiŋ n-yaan, ki tan mɔɔn nan biɛn tun, nin nnaanbiim kaah nyan bijab n-yaan man.
Lig, le ki miin kitiŋ n-yaa ninfob biɛn fii ki guun too Yisa.
Baah nan kan u n-yonn man ni, le bi balin u ke un nya bi tingbɔŋin na.
Yisa kaah nan teb Tigbanann kpiindaan Pɔɔg man Le Yisa nan kɔɔ kuŋaluŋ, ki don limɔgilin a dool liba paam, ki kun u tiŋin.
Lig, bininfob biba nan ŋmag; tigbanann kpiindaan uba ki ta u paan kikpaarig bu, ki ta u dan Yisa ban.
Yisa kaah kan ke bi ŋa u yada man ni, le u bei ubaarin ke, “N bija, che a sufu li pɔɔu ke n jiɛn a bir ki periŋa.” Lig, le ban wɔɔnn Uwonbɔr a siimin a ni biba nin tiɛr bi sufu-n ke!
“U sugir Uwonbɔr le nmɔn.” Yisa ma nan biɛ baah tiɛr man na, le ki baan bi ke, “Ba ŋa wee ni tiɛr tipotiɛbir nan ni sufu-n naa?
Maah bei ubaarin ke, n jiɛn u bir ki per waan, bee maah bi li bei u ke, fiim ki li choon n naa, ti bɔr tilee nan ti la ba pɔɔ?
Amaa wee ni biɛ ke Uninfosaal a Big jɔɔ tininkper a pɔɔm kutingbɔŋ nan yaan ki li fir jiɛn bininfob a bir ki per bi…” Le ki bei uja wan wee u gbanann kpo nan ke, “Fiim wee ki yuur a wan dɔɔn waŋ ki li kun na.” Le uja nmɔn fii ki kun.
Kuninfogbaluŋin kaah kan man ni, le bijawaam choo bi, le bi pag Uwonbɔr nin waah sei uninfosaal tininkper a pɔɔm nan a booli.
Yisa kaah nan yin Matiu man Le Yisa nyan nin yaan ki chaa, ki tan kan uja uba, le bi yi u ke Matiu, ki miin u ka u toon yin le bilanpogaab a nanbonn; le Yisa bei u ke, “Fii ki li nɔɔm ni.” Le u fii ki nɔɔ u. Yisa kaah nan be Matiu a niin ki ji kujɔɔg a jiir n-yonn man ni, le bilanpogaab biba nin tibirdam takpem kɔɔn ki nan kal kpiɛ Yisa nin u bɔɔnɔɔbin bu ki ji bi ban.
Farasii yaab kaah nan kan man ni, le bi baan u bɔɔnɔɔbin ke, “Ba ŋa wee wan wɔɔnn ni nmɔn lagin ji nin bilanpogaab nin ‘tibirdam’ ban naa?” Le Yisa gbir baah pag man nmɔn le ki len ke, “Ban pɔɔ kaa ban utebiri, see ban bu-n. Amaa ni li chaau ki tan tinn ki biɛ ni taai: ‘N ban linyunyunbasanl le, naa ye kumanugi.’ Nan bu-n maa dan ke n nan yin bibuchim le, amaa tibirdam.” Nbinbaan ki jiin Limɔlol paam Le Jɔnn Wan nan Fu Bininfob Uwonbɔr a Nyunfulin nan a bɔɔnɔɔb dan Yisa ban ki nan baan u ke, “Tim nin Farasii yaab lolig bimɔb le n-yonn biɛn; ke ba ŋa wee a bɔɔnɔɔbin ma kaa lolig gaa?” Le Yisa jiin ki baan bi ke, “Lipiichanil be ke, bicham le jɔɔ npoobiin, n-yonn man wee lipiichanil daan la be bi ban nan naa?
Aai.
N-yonn chaan, le bi na li nyan lipiichanil daan ni ban, iyaayoo le bi yin lol imɔɔŋ.
“Uba kaa li ta litanl pɔnl ki legin daala kpegi, ni ye u ŋa man ke, litanl pɔnlin li chiɛ daala kpegin, le nchiɛm nmɔn mann ki yann.
Uba mu kaa yin chee ki ta ndapɔm ki ŋuun libokpegilin ni, ni ye wan ŋa man wee ndapɔmin nan mɔɔ ke, min yin pɔɔ liboolin le, le ndaamin wur, le liboolin mu n bii.
Aai bi jɔɔ ndapɔm ki ŋu liboopɔnlin le, wee ni biɛn n laa bii.” Uyudaan uba a bisa nin Upii wan nan maa Yisa a daala takpeŋ nan a bɔr Yisa kaah la nan be pag ki tenn bi n-yonn man ni, lig, ki miin uyudaan uba dan ki nan gbaan u nintogil, ki bei u ke, “N bisa le kpo; mambu, dan ki nan ta a nɔɔ ki paan u bu-u, wee un kan limiɛfol.” Le Yisa nan fii nin u bɔɔnɔɔb le bi nɔɔ u jon.
Ki miin upii uba mu nan kan tipiir ke taa diɛri, ki tan kpaa ibin piig nin ilee; le u nan dan Yisa ban ki linn Yisa a bɔɔn le ki maa u daala takpeŋ a gbaam.
Upii nmɔn nan tiɛr u sufu ni ke, “Ni ye n le pii u daala a gbaam ki maa ke, n li kan kutebug.” Le Yisa gbiɛ lig ki kan u, le ki len ke, “N bisa, che a sufu li pɔɔu.
Ŋaah ŋaam yada-n bu le a kan kutebug.” Libol nmɔn, le u sin kan kutebug.
Yisa kaah nan tan kɔɔ uyudaan a niin n-yonn man ni, le u kan biwopeeb pee iwol, le kuninfogbaluŋ mu mɔr tikpemɔr ki fabin, le u ke, “Ni li chaau.
Kibisiɛgin kaa kpo, u jiɛn le.” Amaa le bi laa u. Baah nan ŋɔɔr bininfobin ki nyan a bɔɔn; le Yisa kɔɔ ki choo kibisiɛgin a nɔɔ, le u fii sir paab.
Le bi nan mɔɔn tibɔr nmɔn kutingbɔŋ nmɔn a gbanann biɛn.
Yisa kaah ligir Bijɔɔm bilee a num man Yisa kaah nan nyan niin ki nan jo chaa nintogil nan, le bijajɔɔm bilee nan paa u bɔɔn, le ki yin u ki len ke, “Fin Defid a yaabil!
San ti kunyunyunbaag ni.” Yisa kaah nan chaa ki tan kɔɔ iniin iba ni n-yonn man ni, le bijɔɔmin foon ki nan kɔɔ niin.
Le u baan bi ke, “Ni ŋa yada ke n li fir sei ni kutebugaa?” Le bi jiin ki ke, “Nn, Uyudaan.” Le u ta u nɔɔ ki maa binumbili, ki ke, “Naah ŋa yada man ni, nin tun man ki sei ni”; le binumbili ligir, le u kpaan bi nbamɔm ke, “Ni li nyi ni bei uba nan tun nan bu.” Amaa le bi nyan ki mɔɔn u bɔr nmɔn kutingbɔŋ nmɔn yaan biɛn.
Yisa kaah nan che Kubirug pag man Baah nan fii ki nyan n-yonn man ni, le ki miin bi ŋmag uja uba ki dan Yisa ban, wan wee kinaanbiig nan be u ni wee waa fin pagi.
Le Yisa nyan kinaanbiigin uja nmɔn ni, le u ni nan piin ki pag.
Ni nan gar kuninfogbaluŋin le, le bi nin pag ke, “Taa la nyi kan nan ni, tim Iziral a tiŋ nan yaan ni.” Amaa le Farasii yaab len ke, “Nnaanbiim a bɔru le sei u npɔɔn ke un nyan nnaanbiim bininfobin.” Yisa kaah san Bininfob Kunyunyunbaag man Yisa nan choon ki gɔnn ntintakpem nin ntinbum biɛn nin, ki kɔɔ tiwonjiɛndirin, ki mɔɔn Uwonbɔr a naam a bɔŋann ni ki wɔɔn bininfob, ki che ban bu iwiɛn a booli kan kutebug.
Waah nan kan kuninfogbaluŋin, le kunyunyunbaag choo u, nan bu-n ni nan mugir bi le bi be kaa jɔɔ wan li ter bi, ki nann ipee yan kaa jɔɔ upeekpaari.
Le u bei u bɔɔnɔɔbin ke, “Idi-n beer ki yaba, amaa le bidichiɛbin waar.
Mambu, ni li miɛ bukpaab nmɔn daan na wee un kpiɛn bidichiɛb u kpaab nmɔn yaan ni.”
Yisa a Tooi piig nin bilee a bɔr Yisa nan yin u tooi piig nin bilee le, ki sei bi tininkper a pɔɔm ke bi li nyann nnaanbiim bininfobin, ki che ban bu iwiɛn a booli a booli n kan kutebug.
U tooi piig nin bilee nmɔn a yin sɔ: Chinchinn le ye Simɔnn, (wan a yinl ji ye Piita nan), nin u waal Anduru, ki kpiɛ Jemisi nin Jɔnn ban nan ye Zebedi a naachim nan, Filib nin Batolomiu; Tomasi nin Matiu wan nan ye ulanpogaar nan, nin Jemisi wan nan ye Alifiu a bija nan, nin Tadiɛsi, nin Simɔnn wan wee bi yi u ke Zealo nin Judasi Isikariya wan nan kɔɔr Yisa nan.
Yisa kaah nan tun u tooi nmɔn man Le Yisa nan tun u tooi piig nin bilee nmɔn, le ki kpaan bi ke, “Ni li nyi ni jo ban kaa ye Juu yaabin ban, ki laa kɔɔ Samariya yaab a timin ni.
Amaa ni li chaa Iziral yaab ban nann ipee yan borin ban.
Naah chaa nan, ni li mɔɔn tibɔŋann nmɔn ke: ‘Paab a naamin mala.’ Ni li teb bibaariba, ki li fiin bitakpiiba, ki jin che nkɔm nkan kutebug, ki nyan nnaanbiim bininfobin na.
Ni gaa yɔli le, ni mu li tenn yɔliu.
Ni laa ŋmag salima bee tikurninann bee tikurbinn ni bɔɔlimin ni.
Ni laa ŋmag ipɔg ki chonn nsam nmɔn ni, bee ni ŋmag daala ilelee, bee inaatagi, bee njaangbiɛmi; nan bu-n u toontunn ŋan nin un ji u toon yin le.
“Amaa ntintakpem bee ntinbum man wee ni li kɔɔ-n, ni baan ki kan upoopendaan a niin na, wee ki kɔɔ ki li be niin nin ni fii daal.
Naah yin kɔɔ iniin yan yaan ni, ni poor iniin nmɔn yaab nbamɔma.
Ni ye iniin nmɔn yaab ye bibuchim ke, ni che ni posɔɔmin paar bi bu; amaa ni ye bibuchim kaa be iniin nmɔn yaan ke, ni che ni posɔɔm nmɔn jirin ni ban.
Wan yii kaa gaa ni ke, wee ki ji yii ni bɔŋann a gbirim, wee ni yin nyan iniin nmɔn yaan bee kitiŋ nmɔn yaan ke, ni pir pir ni taafar a tann ki jaa nin yaan na.
N bei ni ibamɔn le, lidaal lan wee Uwonbɔr nan yin ji bininfob tibɔrin, kitiŋ nmɔn yaab a tudaril na li jo Sodom nin Gomoriya yaab yaal.
Imug yan chaan a bɔr “Ni lig man, n tun ni le, ni yin be le ke ipee kaah be igbingbel a sisiigin man ni.
Ni ma bu ni che ni num li ween ke iwaa-n, amaa wee ki li be soon ke ilanjelin.
Ni li nyi bininfob bu, bi na li choo ni ki ta ni jo bibɔjib ban, ki boo ni tiwonjiɛndirin.
Min bu bi na li ta ni ki jo kitiŋ a yudam nin bibɔrtiib ban wee ni li ye siɛradam ki sei bima nin ban kaa ye Juu yaabin ban.
Amaa bi nan choo ni ke, ni laa che ni mug ni, nin naah li pag man ni, nan bu-n iyaayoo le Uwonbɔr yin sei ni imɔbon le ni ta jiin bi, nan bu-n naa ye nim li na yin pagi, amaa ni Baa a Naaŋin li na yin che ni pag.
“Uninfo na li gbii u na big bu le bin ku u; le baam na li gbii bi buwaab bu; le nbuwaab na li kɔnn bi dam ki ku bi.
Uninfo biɛn na li nan ni.
Naah nɔɔ min bu; amaa wan nan fir sir nin nton nan a joorim ke, u li kan nŋmarim.
Bi nan mugir ni kitiŋ kiba ni ke, ni nya niin wee ki lɔŋ ki tɔu; N bei ni ibamɔn le, naa li fir gɔnn Juu yaab a tim nan biɛn ni, le Uninfosaal a Big ndan.
“Wan tinn kaa jon wan wɔɔnn ni wi, uyom mu kaa jon u yudaau wi.
Ni ŋan nin wan tinn a binbem li be ke wan wɔɔnn u a binbemin, le uyom mu li be ke u yudaau kaah be man ni.
Ni ye bi nan yin uniindaan Beelizebul ke (nnaanbiim a bɔru) bi nin yin yin u niin yaab ke baa?
Taah li san wan?
“Mambu ni laa san bi bijawaami.
Niba li kaa be ki pii wee kaa na li piiri, bee ki woo wee kaa na li nya npaan nin ni.
Nan wee n bei ni libunbɔnlin nan, amaa ni pag nween nin na, nan mu wee n lɔɔg ki bei ni nan, ni mɔɔn npaan nin na.
Ni laa san ban li fir ku ni gbanann, wee kaa sin li fir ku ni naamin ni, amaa ni li san Uwonbɔr wan li fir ku ni gbanann nin ni naam biɛn nŋmi-n ni na.
Naa ye bi kɔɔr ijakangbal ilee koobu lee?
Bi ni uba kaa li lu tum wee naa ye ni Baa a bami.
Hali U nyi ni yukper tan be ni yuli bu-n a kanl.
Mambu, ni laa san bijawaami, ni jɔɔ tinyɔɔr ki jon ijakangbal takpema.
Ban kpenn bi binbem nin ban yii Yisa “Wan nyan u ba npaan ni ke u ye n bɔɔnɔɔru ke, n mu na li nyan u npaan ni, n Baa wan be paab nan ban.
Wan mu ke waa ye n bɔɔnɔɔru bininfobin ke, n mu na li ke maa nyi wi, n Baa wan be paab nan ban.
Naa yin ye nposɔɔn ni, amaa ni ye bitɔb le “Ni laa tiɛr ke n ta nposɔɔn le dan dulinya nan yaab bu, maa dan nin nposɔɔn ni, amaa n dan nin takoobi le.
Nan bu-n n dan n nan tugin ‘uja nin u baa le, kibisiɛg nin ki na, upii nin u yaabisa.
Uninfo a dataag le na yin ye u niin yaab.’ “Wan ban u baa bee u na ki jon min ke, waa kpaan nin un ŋa n bɔɔnɔɔru wi, wan mu ji ban u bija bee u bisa ki jon min ke, waa kpaan nin un ŋa n bɔɔnɔɔru wi; le wan kaa ta u kum a dapunpunl ki nɔɔm ke, waa kpaan nin un ŋa n bɔɔnɔɔru wi.
Wan jɔɔ u miɛfol ki debin ni, na li lann li, amaa wan mu kaa debin u miɛfol n bu ke u na li kan li.
Tinyɔɔr a bɔr “Wan gaa ni kuchɔŋ ke, u yaa daan gaa min le, wan mu gaa min kuchɔŋ ke u gaa n Baa Uwonbɔr wan tum min le.
Wan gaa u linlenn kuchɔŋ waah ye linlenn nin bu ke, u na li gaa bilinlem a yɔr.
Wan gaa ubuchin kuchɔŋ waah ye ubuchin nin bu ke, u na li gaa ubuchin a yɔr.
Wan minn nnyunsɔɔm wama ki sei n bɔɔnɔɔb ban waar nan a ni uba, waah ye n bɔɔnɔɔru win bu ke, n bei ni ibamɔn le, waa li nyi ki lann u yɔri.”
Itoon yan nan nyan Jɔnn Wan nan Fu Bininfob Uwonbɔr a Nyunfulin ban Yisa kaah nan wɔɔn u bɔɔnɔɔb piig nin bilee-n ki diɛ n-yonn man ni, le u nyan niin ki jon Galilii a timin un tan wɔɔn bininfob ki sin mɔɔn Uwonbɔr a bɔr.
Jɔnn kaah nan be kuloondiigin, ki nan gbir Yisa Masiya a toon a bɔrin, le u nan tun u bɔɔnɔɔb Yisa ban, ke bin tan baan u ke, “Fin le ye wan yin dan ni bee, ti li guu u baa?” Le Yisa jiin ke, “Ni li jir ki tan wɔɔn u naah gbir man, ki kan man, ke ni kan bijɔɔm ligir, le nwɔbim a taai tann le bi choon, le nkɔm a gbanann ŋaŋ, le bitukpaab gbir, le bitakpiib fii nkumin, le tibɔŋann nin nan mɔɔn ki sei bilanjiim.
Tikaar be wan kan limugil wee kaa ta n bɔr gab nan bu.” Tɔ, Jɔnn a bɔɔnɔɔbin kaah nan nyan nin yaan ki jir kun n-yonn man nin, le Yisa nan piin ki pag tenn kuninfogbaluŋin Jɔnn bu: “Naah nan jon Jɔnn ban lisagilin ni, ni nan tiɛr ke ni tan yin kan baa?
Igbingbaan yan wee ntafaam daarin naa?
Naa ye man ke, ni nan nyan jon ke ni tan kan baa?
Uninfo wan yee tiwann yɔŋann bee?
Aai, ban yee nnaam a wan yɔɔrin be ibɔrniin le.
Ke ni lee nan jon ke ni tan kan baa?
Ulinlenn naa?
N bei ni le, u jon ulinlenn na.
U yaa bɔr le Uwonbɔr a gbɔŋ pii nan sɔb ki wɔɔn ke, ‘N li tun n toom un liir a nintogil, ki tan mann a dam a sam.’ N bei ni ibamɔn le: Baa laa nyi ma uba wee u daan jon Jɔnn Wan nan Fu Bininfob Uwonbɔr a Nyunfulin ni, amaa hali wan nan joor paab a naamin ni jon Jɔnn na.
Naah nyan Jɔnn Wan nan Fu Bininfob Uwonbɔr a Nyunfulin a yonn ki nan kpaa daandaan nan, paab a naamin yabirig le nin ikɔn, le ban kɔnn nnaam nmɔn choo mi ki ŋmag.
Nan bu-n Bilinlemin biɛn nin Nsiimin pii nan pag ilinlen leen na, le Jɔnn nin dan.
Ni ye ni ban ni che tibɔr nmɔn ke, u ma ye Elaja wan nan yin dan ni.
Wan jɔɔ itul ke, ni che un gbir.
“Nim daandaan nan a ninfob, n yin ta ni ki bigin baa?
Ni nann nbuwaab kaah ti ŋa ke bin lagin tab ki tan ka kinyaŋin ki yi tab ke: ‘Ti pee iwol ki tenn ni, le naa waa.
Le ti mɔr tikpemɔr ki tenn ni, le naa fabin ni!’ Nan bu-n Jɔnn nan dan le ki lolig bimɔb, kaa nyu ndaami, le bi ke, ‘U waar le.’ Le Uninfosaal a Big nan foon ki ji ki nyu, le bi ji ke, ‘Bin lig, u ye ujijir le nin udanyugbeer, ki ji ye bilanpogaab nin tibirdam a jɔ.’ Amaa nlangɔr kaam le wɔɔn mi bamɔn.” Ban kaa ŋa yada nan a tim Le Yisa piin ki pag ki bii ntim man nan kan u garil a toon gbingbemi yan wee u tun ni, nan bu-n baah nan kpenn bi binbemin.
“Woo Korazin yaab; woo Befisada yaab, ni ye ligaril a toon gbingbemi nan, nan bi tun Taya nin Sidonn a timin, ke naah nan tun man ni timin nan ke, naah bi nan bi jiɛn bi toonbir weem, ki pug bi ba nfatama.
Amaa n bei ni le, lidaal lan wee Uwonbɔr na yin ji bininfob tibɔr nan, ni tudaril na li jo Taya nin Sidonn yaab yaal.
Ke nim Kapeniɛm yaab, Uwonbɔr na li don ni papaab baa?
Aai.
Ni yin jiir kitakpiin tiŋ le, ni ye ligaril a toon gbingbemi nan, nan bi tun Sodom a tiŋ ke naah tun man ni tiŋ nan ke, Sodom a tiŋ la bi li be.
Amaa n bei ni le, tibɔr a ji daal, ni tudaril na li jo Sodom yaab yaal.” Dan n ban ki nan foor Iyaayoo nmɔn le Yisa len ke, “N Baa wan ye paab nin tum a Yudaau nan, n pooriŋ, nan bu-n a ta a bɔrin ki woon bilandam nin bibiɛndam, amaa le ki kpiir ti ki wɔɔn nbuwaab finfim; Nn, n Baa ŋaah ban nin tun man le yen.
“Tɔ, n Baa le wɔɔm tibɔr nan biɛn.
Uba kaa nyi min Bija-n kaah ye wan ni see n Baa-n; le uba mu kaa nyi n Baa-n ni, see min, wan ye u bija nan, ke maah kpiir ki wɔɔn ban wee n ban ni.
“Ni dan n ban ni, nim ban biɛn tu itug yan kpiɛg ki bag nan, wee n sei ni lifooril.
Ta n daagin ki paan a ba bu, wee ki tinn n ban, nan bu-n n ye jiininbadaan le ki jɔɔ jiininba n sufu ni, wee ni naam nkan lifooril.
Nan bu-n N nɔɔm kaa pɔɔ le n tugil kaa kpiɛgi.”
Ibinbaan ki jiin likpakɔɔl paam Iyaayoo nmɔn Yisa nin u bɔɔnɔɔb nan chaa ki tan foo biyookpaab biba ni likpakɔɔl daal; le nkom jɔɔ u bɔɔnɔɔbin, le bi genn iyoo ki pur ki ŋma.
Farasii yaab kaah kan man ni, le bi bei Yisa ke, “Lig!
A bɔɔnɔɔb tun nan wee nsiim kaa chee sei nin ti li tun likpakɔɔl daal le.” Le u jiin ke, “Naa karin Defid kaah nan tun man n-yonn man wee nkom nan choo u ma nin u ninɔɔtabin naa?
U nan kɔɔ iwonjiɛn niin n-yaan le, ki tan yuur kasi a boroboro-n le u ma nin u ninɔɔtabin ŋman, amaa nsiim mu kaa nan chee sei nin bi ni uba n ŋman boroboro nmɔn ni, see Uwonbɔr a minmanib a binba.
Bee naa karin nsiim a gbɔŋin, biminmanib kaah ti tun man likpakɔɔl daal biɛn, ki bii nsiimin, amaa wee kaa sin jɔɔ tibirin naa?
N bei ni le ke, wan yab jon iwonjiɛn niin be do.
Ni ye ni bi nyi ke ‘Uwonbɔr ban linyunyunbasanl le ki jon kumanug’ ke, naa bi li pag ki bii ban kaa jɔɔ biri.
Nan bu-n Uninfosaal a Big le ye likpakɔɔl daal nmɔn a yudaau.” Uja wan a nɔɔnkpaŋ nan kpo nan a bɔr Le Yisa nyan nin yaan ki jon tan kɔɔ bi wonjiɛndiigin, uja uba mu nan be niin, le u nɔɔnkpaŋ kpo.
Le biba mu ban bin kan Yisa a bir le ki bii u; mambu, le bi baan u ke, “Ti siim chee sei nin uninfo li teb ubaar likpakɔɔl daal waa?” Le u mu ji labir ki baan bi ke, “Ni ye ni ni uba bi jɔɔ upee uba, wee ni ye upee nmɔn tan lu kinyunbuŋin likpakɔɔl daal ke, waa li don u likpakɔɔl daal nmɔn naa?
Ni li nyi ke uninfosaal jɔɔ tinyɔɔr ki jon upeeu!
Mambu, nsiim chee sei nin ti li tun itoon ŋan likpakɔɔl daala.” Le u bei uja-n ke, “Tann a nɔɔu.” Le u tann, le mi jir pɔɔg ke mi miɛnin ni.
Amaa le Farasii yaabin nyan nkaafiin, ki lol baah li ŋa man ki ku Yisa.
Uwonbɔr a toontun gann kaag a bɔr Le Yisa biɛ bi lol nmɔn, ki nyan niin.
Le bininfob takpem nɔɔ u bɔɔn.
Le u che bibaarib biɛn kan kutebug, le ki kpaan bi ke bi laa ta u ki mɔɔn ni.
U nan tun man le, ke nan wee ulinlenn Azaya nan sɔbin ngbeen.
“N toontunnu sɔ, u ma le n gann, wan wee n jiɛ, le n pool sɔɔn u bu.
N li ta n naaŋin ki ŋa u ni.
Le u li mɔɔn tibɔbamɔnn ki sei ibol biɛn.
Waa na yin jɔɔ limɔkpeli bee ki mɔri.
Uba mu kaa li gbir u kukɔl isanjal bu.
Waa na yin gen ligbingbaanl lan gen ki gbiɛ gbaari, ki mu kaa ji na yin junn fila kan kaa gaan nbamɔm nan a ŋmiim ki gbaari.
Hali nin waah na li che tibɔbamɔnn nkan nyaŋim.
U yinl bu le ibol biɛn nan na li jɔɔ tama.” Yisa nin Beelizebul a bɔr Le bi nan ŋmagin uja uba le nnaanbiim be u ni, ki ŋa u kubirug, ki ji ŋa u ujɔɔn, le Yisa che u kan kutebug, ki nin gaa ki sin pag.
Le ni nan ŋa bininfobin ligaril, le bi baan tab ke, “U ma ye Defid a yaabilin naa?” Amaa Farasii yaabin ma kaah gbir man nmɔn, le bi len ke “Nnaanbiim a bɔru le sei u npɔɔn nmɔn, ke u li nyan nnaanbiim bininfobin.” Le Yisa biɛ baah tiɛr man, ki bei bi ke, “Ni ye nnaam nba a ninfob kɔn nin tab ke, bi naam nmɔn yin gab yɔli le.
Le kitiŋ kiba a ninfob bee iniin iba a ninfob kɔn nin tab ke iniin nmɔn kaa yin siri.
Ni ye Sintani ŋɔɔr Sintani ki nyan ke, ni wɔɔn ke u kɔn ki bɔgir u ba le nmɔn; ni yin ŋa nii wee u naam nmɔn n siraa?
Ke ni ye ke Beelizebul le tenn nim npɔɔn ke n nyan nnaanbiim bininfobin ke, ke nim mu, ŋma sei ni ninfobin nsan ke bi li nyan nnaanbiim maa?
Wee bin ŋa ni bɔjib.
Amaa ni ye n nyann nnaanbiim, Uwonbɔr a Naaŋ bu ke, Uwonbɔr a naamin foon ni ban na.
“Bee jigin, uba li ŋa niin ki fir kɔɔ lijawagidil a niin ki tan su u wan yɔɔr ki ta nya, see ke u yaa daan chinn ki lol u iŋmin, le ki nin fir kɔɔ ki tan su u wan yɔɔr.” “Wan kaa si n bɔɔn ke, u kɔnim le; le wan mu kaa lagin bininfob ki tenn min ke, u ŋɔɔ bi jaar le.
Mambu le n bei ni nan, Uwonbɔr li jiɛn per bininfob a bir nin ban sugir Uwonbɔr nan biɛn; amaa wan sugir Kinaaŋ nan ke, Uwonbɔr kaa li nyi jiɛn per u daan ni.
Wan pag tibɔbir ki tenn Uninfosaal a Big ke, Uwonbɔr li jiɛn per u; amaa wan pag tibɔbir ki tenn Kasi a Naaŋin ke, Uwonbɔr kaa li nyi jiɛn per u daan dulinya nan yaan ni, bee dulinya kan na yin dan nin yaan ni.” Kisiig nin ki looi “Ŋa kisiig ki li ŋan na wee ki loon mu li ŋan, bee ŋa kisiig ki li bira wee ki loon mu li bir, nan bu-n kisiig a looi yin le bi biɛr ki.
Nim iwaalab a buwaab nan, naah ye tininfobir man nan, ni yin ŋa nii wee tibɔŋann nfir nya ni mɔnn naa?
Nan bu-n nan wee uninfo tiɛr u sufu ni, ni ma nya u mɔnn.
Uninfo ŋan le tun itoon ŋan, nan bu-n u sufu ni ŋan le, le kuninfobirug mu tun titoonbir, nan bu-n u sufu bir le.
Amaa n bei ni le, tibɔr a ji daal Uwonbɔr na li ji uninfo biɛn tibɔr nin baah pag tibɔyɔɔr tan biɛn nin bu.
Nan bu-n uninfo biɛn a pipagir le na yin nyan u bee ki ku u.” Ban ban bin kan limagil nan a bɔr Le ban wɔɔnn Uwonbɔr a siim nin Farasii yaab bei Yisa ke, “Wan wɔɔn, ti ban ti kan ligaril a toon le a ban.” Le u jiin bi ke, “Daandaan nan a ninfob ban ye titoonbirdam kaa si bogil liba nan ban bin kan ligaril a toon le; amaa n mu kaa yin ŋa ligaril a toonl liba ki wɔɔn bi; ulinlenn Jona a magilin a binba.
Nan bu-n Jona kaah nan be ujan takpen a poolin ki tan kpaa iweehn itaa nin tinyiɛr titaa nan, man le Uninfosaal a Big mu na li be tum iweehn itaa nin tinyiɛr ti taa.
Tibɔr a ji daal, Ninefa a tiŋ a ninfob na li sir ki galin daandaan nan a ninfob, nan bu-n Jona kaah nan mɔɔn Uwonbɔr a bɔri ki sei bi n ni bi nan jiɛn bi bira; liga, uba be ki jon Jona u. Tibɔr a ji daal Itopiya a Piibɔru na li nyann nnɔɔgan paam ki fii sir paab ki galin daandaan nan a ninfob, nin waah nan nyan kitiŋ a diɛtarig ki dan ke un nan gbir ubɔr Solomɔnn a lamgɔrikaam a bɔr, liga, uba be ki jon Solomɔnn na.
Kinaanbiig kaah jir kɔɔ uninfo ni man “Ni ye kinaanbiig nan nyan uninfo ni ke, ki choon yelin le ki jin kukunkɔɔg a paab ki ban lifooril a bol, le kaa ga. Mambu, u ti nan bei u ba le ke, ‘N li jir iniin yan wee n nan nyan ni.’ U jir ki tan foo, ki miin iniin nin dɔ yɔli wee bi tigin ki mann ni ke, ki yin jir nya le ki jo ki tan yin u nnaanbiim tab milile, ban bir ki jon u, ki ta bi dan, le bin kɔɔ ki lagin be, uninfo nmɔn a binbem li bir takpem ki jo waah nan chinn be man ni.
Ni ma na yin dan daandaan nan a ninfobir nan bu.” Yisa a watiib nin u na a bɔr Yisa kaah la nan be pag ki tenn kuninfogbaluŋin n-yonn man ni, le ki miin u na nin u watiib dan ki nan si nkaafiin, le ki ban bin kan u.
Le uba bei u ke, “Lig a na nin a watiib si nkaafiin ki ban bin kaŋ.” Le Yisa baan uninfo wan bei win ke, “Ŋma ye n naa?
Ke ŋmam ye n watiib baa?” Le u tann u nɔɔ ki wɔɔn u bɔɔnɔɔb ki len ke, “Lig n na nin n watiib sɔ.
Nan bu-n wan tun n Baa wan be paab nan a bam ke, u ma ye n waal nin n ninsa nin n na.”
Ukpaar uba a bɔŋal Lidaal nmɔn le Yisa nyan iniin nmɔn yaan ki jon ki tan kal limɔgil a gbaam.
Le kuninfogbaluŋ lagin u ban; mambu, le u jon ki tan kɔɔ kuŋaluŋin, amaa le kuninfogbaluŋin ma sir limɔgil a dool.
Le u gaa bi ibɔŋal tiwann takpemin ke, “Uja uba le nan jon bukpaabin ke un tan yaal u dii.
Waah nan yaalin le idi iba lu nsan bu, le nnɔɔm dan ki nan pii i jin.
Le iba mu lu kutintiɛg bu, nan yaan wee titann kaa yab nan, le i pan ki yabig weem, nan bu-n titann kaah kaa nan yab niin ni.
Amaa le nween kaah nan toŋ n-yonn man ni, le i jɔɔg.
Yaah kaa nan fir jiin inyaan nin bu, i biɛn nan kpou.
Le iba mu lu ikunkon nin, le ki nan lagin pan nin ikunkon nin, le ikunkon nan yabig donn ki piin i bu.
Le iba mu lu kitinŋaŋ a bol, ki naan; le iba naan kokobig le iba naan piloob piloob le iba mu naan pita pita.
Wan jɔɔ itul ke ni che un gbir.” Nan bu wee ibɔŋal nan nan gaa Le Yisa a bɔɔnɔɔbin dan u ban ki nan baan u ke, “Ba ŋa wee a gaar ibɔŋal ki tenn bininfob nan naa?” Le u bei bi ke, “Nim ma, Uwonbɔr ta paab a naamin a bɔr woon kaar ki sei na.
Amaa bi ma, waa che bi biɛ.
Wan jɔɔ ke bi li sei u kpiɛ, wee u li jɔɔ takpem.
Wan kaa jɔɔ ke, hali nan wee u jɔɔ-n gbaa bi li gaa ni u ban.
Ni ma bu le n gaar bi ibɔŋal: “Hali baah le ligin baa ga; Hali baah le peligin baa gbir bee baa biɛri.
Bi ŋaar nmɔn sin nan gbeen ulinlenn Azaya kaah nan len ke: ‘Ni le yin gbaa gbir le amaa le kaa biɛri; Ni le yin ga le amaa le kaa yin biɛr ni taai.
Nan bu-n bininfobin a lam deg le, bi tuli kaa gbiri.
Le bi dabin bi numbili.
Naa ye man ke, bi bi li kan nin bi num ki gbir nin bi tuli ki ji biɛ nin bi sufu ni.
Ki kpenn bi binbem wee n teb bi.’ “Amaa tikaar ye ni yaar le, nan bu-n ni numbili ga le ni tuli gbir.
N bei ni ibamɔn le, bilinlem nin bibuchim takpem nan ban bin kan naah kan nan nan, amaa le kaa kan ni, ki ji nan ban bin gbir tibɔr tan wee ni gbir nan, amaa le kaa gbiri.” Yisa nan wɔɔn ukpaarin a bɔŋal a taai “Ni pela wee ki biɛ ukpaar a bɔŋal nan a taai.
Ni ye uninfo gbir paab a naam nan a bɔr nan wee kaa biɛ titaai ke, kininbɔŋ le dan ki nan choo nyan nan bun u sufu ni, ni ma ye ndibim man nan lu nsan ni.
Ndibim man nan lu kutintiɛg a paab nan mu le ye wan gbir Uwonbɔr a bɔr wee ki gaa ti weem nin nmɔn.
Amaa waah kaa baan inyaan nin, ni ma bu waa ŋmag ti yuuri.
Iyoo yan wee tibɔmug kaar bee limugil pii u tibɔr nmɔn bu ke, le un ta gab weem.
Ndibim man lu ikunkon nin nan mu le ye wan gbir Uwonbɔr a bɔr, amaa le dulinya nan a mugil nin njɔɔm a bam lu ki nyagin i bu, le taa li fir naan ni.
Amaa ndibim man nan lu kitinŋaŋ n-yaan nin mu le ye wan gbir Uwonbɔr a bɔr, wee ki biɛ titaai, wee i nan yabig ki naan, le iba naan kokobig bee piloob piloob bee pita pita.” Tinaniin a bɔŋal Le Yisa ji nan gaa bi libɔŋal nan ki kpiɛ ke, “Paab a naamin nann uja wan nan jon ki tan bun idibool ŋan u kpaabin le.
Amaa le baah nan dɔɔn jiɛn kunyiɛg nan, le u dataam fii ki jon ki tan bun tinaniin ki ŋmarin idibool ŋan nin yaan, le ki fɔr.
Idi-n kaah nan nan pob ki maa n-yonn man ni le bi biɛ ke tinaniin be niin.
“Le u niin a toontunnu dan ki nan baan ukpadaan nin ke, ‘N dindaau, naa ye idibool ŋan a binba le a nan ta bun a kpaab n-yaan naa?
Ke ni ŋa nii wee tinaniin nan be niin naa?’ “Le u jiin ke, ‘Kidataag kiba le ŋa man.’ “Le u toontumin baan u ke, ‘A ban ti tan ŋabir tinaniin nmɔn le bee?’ “Le u jiin ke, ‘Aai, ni yin ŋab ke, ni na li ŋmar ŋab idi ŋan ni.
Mambu, ni jiɛn na wee i li be ki tan kpaa lidichiɛl a yonn, wee n che bidichiɛb n chinn ki gaar tinaniin ni ki poon wee n nyɔɔi nŋmi; wee ki ta idi ŋan ni ki kun tan ŋa n naapɔɔgin.’ ” Nnyiɛnbim a bɔŋal Le Yisa ji gaa bi libɔŋal nan ki kpiɛ ke: “Paab a naamin nann nnyiɛnbim man wee uba nan ta bun u kpaabin nin le.
Hali gbaa maah kaa yab foo iwanbool biɛn ni, amaa le ki nan pan ki yabig ke, ki yab jon ikpasiig biɛn na, le nnɔɔm chaan ki nan tɔɔg ki bon bu.” Boroboro a nyɔgim a bɔŋal Le Yisa ji gaa bi libɔŋal ki kpiɛ ke: “Paab a naamin nann boroboro a nyɔgim man wee u pii ti ŋa ke un ta ŋmarin boroboro a yom man yabin wee min nan miir ki fugir ki do-n le.” Yisa kaah gaar ibɔŋal man Ni niɛ nan biɛn, Yisa nan ta ibɔŋal le ki pag sei kuninfogbaluŋ; waa nan pag niba ki sei bi wee naa ye ibɔŋali.
Le ni nan gbeen ulinlenn kaah nan pag ki ke: “N li loor n mɔb ki gaa ibɔŋal, n li pag tiwann tan nan woo hali dulinya a naan daal.” Yisa kaah wɔɔn tinaniin ni a taai man Le Yisa nan jiɛn kuninfogbaluŋin niin, ki jon tan kɔɔ iniin.
Le u bɔɔnɔɔb dan u ban ki nan bei ke, “Wɔɔn ti tinaniin tan be bukpaabin ni a bɔŋal a taai ni.” Le u jiin ke, “Uninfosaal a Big le ye wan nan bun idibool ŋan nin.
Dulinya nan mu le ye bukpaabin, idibool ŋan nin le ye Uwonbɔr a naamin a ninfob; le tinaniin nin mu le ye kininbɔŋ a ninfob; kidataag kan bun tinaniin nin mu le ye ulinlaril; lidichiɛl a yonn mu le ye dulinya a diɛm; le bidichiɛb n mu le ye Uwonbɔr a malakam.
“Baah yin lagin tinaniin nin ki nyɔɔ nŋmi man ni, dulinya a diɛ daal na yin be man le.
Uninfosaal a Big na li tunn malakam bi nan gann tininfobir ban che bi tab tun titoonbir nan biɛn, nin tibir dam nan biɛn.
Bi na li ta bi ki jaa nŋmi man kaa jun nin yaan, nin yaan le bi na yin be ki mɔr ki fabin ki ŋma bi nyin.
Iyaayoo nmɔn, le bibuchim na yin be bi Baa a naamin, ki nyagin ke nween kaah nyagin man ni.
Wan jɔɔ itul ke ni che un gbir.
Lifaal lan woo nan a bɔŋal “Paab a naamin nann lifaal lan woo nkpapaan ni le, le uja uba nan kan ki mann woon li, le ki kun nin npopeen ki tan kɔɔr waah jɔɔ nan biɛn, le ki daa nkpapaan nmɔn.
Salima a bɔŋal “Paab a naam ji nann unyanjir wan gu jin ki ban salima konl, un daa-n le.
U nan tan kan lan jɔɔ linungbeel, le u jir kun ki tan kɔɔr waah jɔɔ nan biɛn, le ki daa salima nmɔn.
Kujanlaaŋ a bɔŋal “Paab a naamin nann kujanlaaŋ kan wee bi ta jaa limɔgilin ki choo ijan a booli biɛn ni le.
Kujanlaaŋ nmɔn kaah nan nan gbee n-yonn man ni, le bi dar don likpengonl.
Le ki kal ki gann ijan yan ŋan ni ŋa tikacharin, amaa le ki ta ijan yan kaa ŋan ni ki gab.
Ni na yin ye man le dulinya a diɛ daal.
Malakam na li dan ki nan gann bibuchim, ki jiɛn tininfobir, le bin nan ta tininfobirin ki tan jaa nŋmi takpen ni yaan.
Ni yaan nmɔn le bininfob na yin mɔr ki fabin ki ŋma bi nyin.” Ibamɔn pɔɔn nin iwankpeg Le Yisa baan ke, “Ni biɛ ibɔŋal nmɔn biɛn a taai waa?” Le bi jiin ke, “Nn.” Le u bei bi ke, “Mambu, ban wɔɔn Uwonbɔr a siim biɛn wee bi wɔɔn bi ki jiin paab a naamin paam nbamɔm ke, bi nann uniindaan wan nyan u wan kpegir nin u wan pɔnn biɛn u naapɔɔgin le.” Nazarif yaab kaah yii Yisa man Yisa kaah nan gaa ibɔŋal nan ki diɛ n-yonn man ni, le u nyan nin yaan.
Ki kun u baantɔɔl a tiŋ, ki tan wɔɔn bininfob Uwonbɔr a bɔr, kuwonjiɛndiigin.
U wɔɔnim nmɔn nan ŋa bininfobin ligaril le, le bi baan tab ke, “La ban wee uja nan kan nlam nin npɔɔn ki tun ligaril a toon nan naa?
Naa ye kanpinta a bija-n le yen naa?
Naa ye u na le bi yin Meri nnaa?
U watiib le kaah ye Jemisi nin Josef nin Simɔnn nin Judasi nnaa?
Naa ye u ninsiɛb nin tim le bee?
Ke u kan ni niɛ nan biɛn laa?” Mambu le bi ŋuui nan fii u bu.
Le u bei bi ke, “Ulinlenn kaa jɔɔ jilima u baantɔɔl a tiŋ nin u niin ni.” Le waa nan tun ligaril a toon takpem niin ni, nan bu-n baah kaa nan ŋa u yada n bu.
Jɔnn Wan nan Fu Bininfob Uwonbɔr a Nyunful nan a kum a bɔr Iyaayoo nmɔn le Galilii a bɔrbig Herɔd nan gbir Yisa a bɔr bu, le ki bei u toontum ban nan be u ban ni ke, “Uja nan ye Jɔnn Wan nan Fu Bininfob Uwonbɔr a Nyunfulin le, u fii nkumin le!
Mambu le che u tun ligaril a toon yan jɔɔ npɔɔn ni.” Tɔ, Herɔd pii nan choo Jɔnn ki lol u ki ta u ki ŋa kuloondiigin, Herɔdiya wan ye u waal Filib a poo-n bu, Nan bu-n Jɔnn pii nan gbaa bei Herɔd le ke: “Naa ŋan nin a fee a waal a poo ki kɔɔn ni.” Herɔd nan ban un ku Jɔnn le amaa le ki sin san Juu yaab, nan bu-n bi nan chee ke Jɔnn ye ulinlenn le.
Le ubɔr Herɔd a maa daal nan foo, le Herɔdiya a bisa nyann ki nan waa bi nintogil, le ni mɔŋ ubɔr Herɔd takpem, le u poo bimɔb ke u li sei kibisiɛgin waah li len ke u ban nan biɛn.
Le u na wɔɔn waah li baan nan bu, le kibisiɛg nmɔn bei ubɔr Herɔd ke, “Tugir Jɔnn Wan Fu Bininfob Uwonbɔr a Nyunfulin a yul ki kpeen kusɔŋin ki seim ni.” Ni nan bii ubɔr n-yaa sufu le; u mu kaah chinn ki poo bimɔb nin u chamin bu, waa ji li fir yii, le ki jaa bi ke bin tun man, le ki tun biba kuloondiigin le bi tan tugir Jɔnn a yul.
Le bi nan ŋmagin u yul nmɔn, ki nan ta sei kibisiɛg nmɔn; le u ga tan sei u na.
Le Jɔnn a bɔɔnɔɔb dan ki nan ta u gbanann ki pii, le ki jon ki tan bei Yisa.
Yisa kaah jin bijab turiŋmu man Yisa kaah gbir nan tun ni, le u fii niin ki kɔɔ kuŋaluŋ u binba, ki jon lisagilin.
Kuninfogbaluŋin kaa kan man ni, le bi choon tum bi taai bu ki kpagin limɔgil ki tan kenn u limɔgil a dool.
Yisa kaah nyan kuŋaluŋ n-yaan ki kan kuninfogbaluŋin ni, le kunyunyunbaag choo u, le u teb bi wiɛn.
Nween kaah nan nan diŋ n-yonn man nin, le u bɔɔnɔɔb dan u ban, ki bei u ke, “Taah be nan yaan nan ye kulɔŋ le, nween mu ban min lu le; mambu che bininfobin jo ntinbum man mal do nan ki tan kan tijiir daa.” Le u jiin ke, “Bi laa chaa.
Ni tɔɔl n seim bi tijiir wee bin ji.” Le bi jiin ke, “Boroboro kon iŋmu nin njanbum milee le be ti ban doo.” Le u bei bi ke, “Ni ta i seim ni man,” le ki sin bei bininfobin ke bin kalim timɔɔr bu.
Le u yuur boroboro kon iŋmu-n nin njanbum milee-n, ki waan lig paab, ki sei Uwonbɔr kunɔɔpoog tijiir n bu, le ki war war boroboro-n ki sei u bɔɔnɔɔb, le bi tol tol bininfobin.
Le bi biɛn jin gbee ki gur.
Le u bɔɔnɔɔbin lagin tijiir tan gurin, le ti gbee tikachar piig nin tilee.
Bijab ban nan jin tijiir nmɔn nan ŋa bininfob turiŋmu paam ma, bipiib nin nbuwaab a kanl kaa nan kpiɛ niin ni.
Yisa kaah nan chonn nnyum bu man Libol nmɔn le Yisa nan che u bɔɔnɔɔb kɔɔ kuŋaluŋ ki lii u sam ki chaa limɔgil a dool, amaa le u ma paar ke un chabir kuninfogbaluŋin.
Waah chabir kuninfogbaluŋin ki diɛ n-yonn man ni, le u don lijɔɔl a paab ke un miɛ Uwonbɔr.
Le kunyiɛg nan ŋmiɛ ke u la be niin u binba.
Iyaayoo ki miin u bɔɔnɔɔb ma be kuŋaluŋ a poolin nnyumin, ki bol nan fɔg nin limɔgil a doola, le kunyungbɔŋ jɔɔ bi ki yeŋ nan bu-n bi nan too nfaam le.
Le Yisa nan nyan kikojamɔɔŋ ki jiir limɔgilin, ki choon nnyum bu ki chaa bi ban.
U bɔɔnɔɔb kaah nan kan u choon nnyum bu ki chaan bi ban ni, le bijawaam choo bi takpem, le bi ke, “Ni ye utakpiir le.” Le ki sin yigin bijawaam a yigin ni.
Amaa libol nmɔn le Yisa bei bi ke, “Ni che ni sufu li pɔɔu!
Ni ye min le.
Ni laa san bijawaami.” Le Piita bei u ke, “Uyudaan, ni sin ye fin ke, beim ni wee mu tɔɔn nnyum nan bu ki dan a ban.” Le u jiin Piita ke, “Li chaan.” Le Piita nyan kuŋaluŋ a poolin ki tɔɔn n nyumin bu, ki piin ki choon ki too Yisa.
Amaa waah nan kan nfaam daarin, le bijawaam choo u, le u piin ki niɛg nnyumin, le ki yigin ki ke, Uyudaan, feem jaau!” Libol nmɔn le Yisa tann u nɔɔ ki choo u.
Le ki ke, “Fin yada pariŋ daan nan, ba ŋa wee a biɛn naa?” Baah nan jir ki don kɔɔ kuŋaluŋin n-yonn man ni, le nfaam jiɛn kaa ji daari.
Le ban be kuŋaluŋin a poolin ni dan ki nan gbaan ki jiɛn Yisa ki ke, “Ibamɔn a sin ye Uwonbɔr a Bija le.” Yisa kaah teb bibaarib Genesareti man Baah nan don limɔgil a dool n-yonn man ni, le bi nan foo Genesareti.
Kitiŋ nmɔn a ninfob kaah nan biɛ Yisa nan, le bi mɔɔn ki sei kitiŋ nmɔn a tingbaai biɛn, le bi lagin bibaarib ki ta bi dan u ban, le ki nan balin u ke un che bibaarib nan n maa u daala takpeŋ a mɔgbeli.
Le ban biɛn nan maa u kan kutebug.
Juu yaab a kaal a bɔr Iyaayoo nmɔn le Farasiim nin ban wɔɔnn Uwonbɔr a siim nan nyan Jerusalam dan ki nan baan Yisa ke, “Ba ŋa wee a bɔɔnɔɔb kaa nɔɔ yaajam a kaalaa?
Bi ji le kaa sin nir bi nɔɔi!” Le Yisa jiin ke, “Ba ŋa wee nim bii Uwonbɔr a siim, ni yaaja kaal buu?
Nan bu-n, Uwonbɔr ke, ‘Sei a na nin a baa jilima’; ‘Wan sug u na bee u baa ke, bin ku wa.’ Amaa nim ma wɔɔn ke, u ninfo bei u na bee u baa ke, ‘Ŋaah bi li kan literil lan n ban ni, ni kpann Uwonbɔr yaan na’, naa ji ye limugil nin un sei u baa niba.
Naah tun man nan, ni ma wɔɔn ke naa ŋmag Uwonbɔr a siimin ni, ni yaaja kaalin bu.
Nim bilinlarib nan!
Azaya kaah nan pag ilinlen leen ki jiin ni paami sin ye ibamɔn le: ‘Bininfob nan tenn nim jilima bi mɔɔŋi a binba le, amaa bi sufu fɔg nima.
Bi jiɛnim yɔli le, nan bu-n bi jɔɔ bininfosaalib a siinim le ki wɔɔn.’” Tiwann tan ŋaan uninfo tijaginn Le Yisa nan yin kuninfogbaluŋin ki bei bi ke, “Ni pela man, wee ki biɛ nan wee n yin pag nan.
Nan kɔɔ uninfosaal a mɔnn kaa ŋa u ‘tijaginn’ ni; amaa nan nya u mɔnn ni, ni ma ŋaan u ‘tijaginn.’ ” Le u bɔɔnɔɔb nan dan u ban ki nan baan u ke, “A nyi ke Farasiimin kaah gbir a bɔrin bi ŋuui fii a buu?” Le u jiin ke, “Niwann nan biɛn wee n Baa wan be paab nan kaa ŋuun ni, bi li ŋab ni ki gab.
Ni jiɛn baah, bi nann bijɔɔm le ki da bi jɔɔn tab; ke ni ye ujɔɔn da ujɔɔn kpiɛg ke, see ke bi biɛn tan lu kiboogin.” Le Piita len ke, “Wɔɔn ti libɔŋal nan a taai ni.” Le Yisa baan bi ke, “Naa le laa biɛ?
Naa nyi ke nan kɔɔ bimɔbin yin jiir lipoolin le ki ji tan nya tigbanann ni naa?” Amaa tiwann tan nya bimɔbin ni nyann sufu ni le, ni ma ŋaan uninfo ‘tijaginn.’ Uninfo a sufu ni le tipotiɛbir, nin lininfokul, nin iwanchɔgin toon, nin lipiibanl nin lijabanl, nin nnaayigim, nin tibɔkar a siɛra, nin kutingbiig nya.
Ni nan biɛn li ŋaan uninfosaal tijaginn amaa tinɔɔjaginn a jim kaa li fir ŋa uninfo tijaginn ni.” Upii a yada Tɔ, le Yisa nyan nin yaan ki jon Taya nin Sidonn a yagil Ki miin Kenann a tiŋ a pii uba mu nan be liyagil nmɔn paam, ki dan Yisa ban ki nan kuun paab ke, “Uyudaan, Defid a yaabil, sam kunyunyunbaag ni.
Kinaanbiig le be n bisa ni, ki mugir u takpem.” Le Yisa kaa jiin tiba; amaa le u bɔɔnɔɔb bei u ke, “Ŋɔɔr upii nan na, nan bu-n u nɔɔ ti bɔɔn le kuun.” Le Yisa jiin ke, “Bi nan tum Iziral yaab ban nann ipee ki borin a binba ban le.” Le upii nmɔn dan ki nan gbaan u nintogil ki bei u ke, “Uyudaan terim ni.” Le u jiin ke, “Naa ŋan nin bin ta nbuwaab a jiir ki sei bi bɔyi.” Le upii nmɔn jiin ke, “Nn, Uyudaan, ni sin ye ibamɔn le; amaa ibɔ yan dɔ bi dam a jijibol kaa lan ijibul yan lur bi dam a nintogil a piimi.” Le Yisa jiin ke, “Upii, a jɔɔ yada takpem!
Nan wee a ban nan tun na.” Libol nmɔn le u bisa nmɔn kan kutebug.
Yisa kaah nan teb bibaarib takpem man Le Yisa nyan niin ki jon Galilii a mɔgilin yaan.
Le ki don lijɔɔl a paab ki tan kal.
Le kuninfogbaluŋ dan u ban ki ŋmag nwɔbim nin bijɔɔm nin ndiɛm nin nbirim nin ban bu iwiɛn a booli biɛn, ki nan bil u nintogil; le u che bi biɛn kan kutebug.
Kuninfogbaluŋin kaah kan nbirim pag, ndiɛm choon nbamɔmin, nwɔbim mu choon, bijɔɔm a num ligir wee bi ga-n, le ni gar bi le bi pag ki don Iziral yaab a Wonbɔru a yinl.
Yisa kaah jin bijab turina man Le Yisa yin u bɔɔnɔɔb ki bei bi ke, “Kunyunyunbaag jɔɔm nin bininfob nan, nan bu-n iweehn itaa sɔ le bi be n ban do, kaa jɔɔ tijiir bin ji.
Maa ban bin kun nin nkomi, ke bi ta li fig nsann.” Le u bɔɔnɔɔb baan u ke, “La ban wee ti yin kan tijiir kukunkɔɔg nan yaan ki sei kuninfogbaluŋ nan wee tin foo bi biɛn naa?” Le u baan ke, “Ni jɔɔ boroboro kon i ŋaa?” Le bi jiin u ke, “Ilile nin njanbum wama.” Le u bei bininfobin ke bin kalim tum.
Le ki yuur boroboro kon ilile nin njanbumin, ki sei Uwonbɔr kunɔɔpoog i bu, le ki war war sei u bɔɔnɔɔb, le bi ta tol bininfob nmɔn.
Le bininfobin biɛn jin ki gbee ki gur; le u bɔɔnɔɔb lagin tijiir tan gur nmɔn, le ti gbee tikachar tilile.
Bijab ban nan jin tijiir nmɔn nan ye turina le, bipiib nin nbuwaab a kanl kaa nan kpiɛ niin ni.
Ni bɔɔn bu le Yisa jaa bininfob nmɔn, le ki kɔɔ kuŋaluŋin ki jon Magadann a tingbɔŋin.
Baah ban bin kan ligaril a toonl man Le Farasii yaab nin Sadusi yaab dan Yisa ban ki nan mag u lig, le ki baan u ke, un wɔɔn bi limagil lan nyan paab ni.
Le u jiin ke, “Ni ye titalangbann nan mann kujɔɔg ke, ni ti bei le ke, ‘Won nan a taaŋ wo li ween,’ Amaa ni ye ke njakpanyiɛn titalangbann mann ki nan bɔnn ke, ni ti bei le ke ‘Dinan ma, ntafaam li da.’ Ni bugir titalangbann a sam, amaa le kaa sin fir bugir n-yonn nan ma.
Npooton nin iwanchɔgin toon a ninfob nan ban bin kan ligaril a toon; amaa maa yin tun ligaril a toonl liba ki sei bi; see Jona a garil a toonlin a binba.” Le Yisa fɔr ki jiɛn bi.
Farasii yaab nin Sadusi yaab a wɔɔnim a bɔr Tɔ, Yisa nin u bɔɔnɔɔbin kaah tan lɔŋ limɔgil a dool n-yonn man ni, le u bɔɔnɔɔbin ni tiɛr ke baa ŋmag boroboro.
Le u bei ke, “Ni li nyi ki li guu ni ba ki jiin Farasii yaab nin Sadusi yaab a boroboro a nyɔgimin bu.” Le bi nin piin ki bei tab ke, “Taah kaa ŋmag boroboro ki dan ni bu.” Le u biɛ baah pag man nmɔn ki baan bi ke, “Nim yada parim dam nan, babu wee ni bei tab ke naah kaa jɔɔ boroboro-n buu?
Naa le laa biɛ ni taai yaa?
Naa tiɛr maah nan ta boroboro kon iŋmu ki jin bijab turiŋmu-n naa?
Tikachar ti ŋaa wee ni nan lagin tijiir tan nan gurin naa?
Bee naa ji tiɛr bijab turina ban wee n nan ta boroboro kon ilile ki jin bin naa?
Ni nan lagin tijiir tan nan gurin ki gbeen tikachar ti ŋaa?
Nii wee naa biɛ ke naa ye boroboro le n pag gaa?
Ni li nyi Farasii yaab nin Sadusi yaab a boroboro a nyɔgimin bu.” Le u bɔɔnɔɔbin nin biɛ ke naa ye boroboro a nyɔgim bamɔn bu le u pag bi ke bi li guu bi ba; amaa Farasii yaab nin Sadusi yaab a wɔɔnimin bu.
Piita kaah nan pag ki wɔɔn Yisa kaah ye wan Yisa kaah nan tan foo Sizariya Filipi a tingbɔŋin n-yonn man ni, le ki baan u bɔɔnɔɔb ke, “Bininfob ke Uninfosaal a Big ye ŋmiɛ?” Le bi jiin u ke, “Biba ke a ye Jɔnn Wan Fu Bininfob Uwonbɔr a Nyunfulin le, le biba mu ke a ye Elaja le, le biba mu ke a ye Jerimaya le, bee a ye bilinlem ban nan be yaayoo a ni uba le.” Le u nin baan bi ke, “Amaa ke ni mu, ni ke n ye ŋmiɛ?” Le Simɔnn Piita bei u ke, “Fin le ye Masiya, Uwonbɔr wan fo nan a bija.” Le Yisa jiin ke, “Fin Simɔnn Jona a bija nan, tikaar be a bu, nan bu-n naa ye uninfosaal le kpiir tibɔr nan ki wɔɔn niŋi, amaa n Baa wan be paab nan le kpiir ti ki wɔɔniŋ.
N beiŋ le Piita, a ye litangbagil le; litangbagil nan bu le n yin ta biwonjiɛm a laguŋ ki tɔɔn; le nkum kaa li fir nyaŋ bi.
N li seiŋ paab a naamin a naanganpiim; nan wee a li lol dulinya nan yaan, ni ma le yin lol paab, nan wee a ji lor jaa dulinya nan yaan ni, man mu le ni yin lor jaa paab.” Le Yisa nan kpaan u bɔɔnɔɔbin ke bi li nyi bin bei uba ke u ma ye Masiya.
Yisa kaah nan pag u fala a jim nin u kum bu man Naah nan nyan iyaayoo ki jɔɔ chaa, le Yisa nan piin ki bei u bɔɔnɔɔb ke ni kpaa le ke un jo Jerusalam, amaa kitiŋ a ninkpeeb, nin biminmanib a yudam, nin ban wɔɔnn Uwonbɔr a siim nan, li mugir u takpem ki ku u; amaa iweehn itaa daal Uwonbɔr li fiin u nkumin.
Le Piita yin u ki nyan ngbaan, le ki fuun u bu ke, “Aai, Uyudaan!” Tibɔbir nan kaa li dan a bu.” Le Yisa gbiɛ lig Piita ki bei u ke, “Sintani nan, fɔɔr n ban na!
A ye litangbag gbiɛrikaal le n samin, nan bu-n ŋaa tiɛr nan ye Uwonbɔr yaan bu, le ki tiɛr nan ye uninfosaal yaan.” Amaa le ki bei u bɔɔnɔɔb ke, “Wan ban un nɔɔm ke, see ke u yii u ba le ki yuur u kum a dapunpunl ki nɔɔm.
Nan bu-n wan kaa chee un weeh u sayiig n bu ke, u ma na yin lan u miɛfol, amaa wan weeh u sayiig n bu ke u ma na yin kan limiɛfol nin ibamɔn.
Ni ye uninfo jɔɔ dulinya nan a jɔɔm biɛn, wee ki nan lann u miɛfol ke, ba a nyɔɔr wee u yin kan naa?
Ba wee uninfo li fir ta ki kpenn u miɛfolaa?
Nan bu-n uninfosaal a Big na li jirin nin u Baa a pag, nin u malakam iyaayoo nmɔn, u na li yɔ uninfo biɛn nin u toon kaah ye man.
N bei ni ibamɔn le, biba be doo kaa li kpo see ke bi nan kan Uninfosaal a Big kaah na li foon nin nnaam man.”
Yisa a gbanann kaah kpenn man Iweehn iloob daal a bɔɔn, le Yisa ta Piita, nin Jemisi nin u na a big Jɔnn, ki don lijɔɔl lan kper a paab bi binba.
Iyaayoo le bi kan waah kpenn.
Le u num paam kpenn ki nyagin ke nween ni, le u wann yee kaar penn ki nyagin.
Le bi kan Moziz nin Elaja degirin nba bu, ki si ki pag nin Yisa.
Le Piita bei u ke, “Uyudaan, ni ŋan nin ti li be doo nan.
Ni ye a bi li chee ke, n bi yin fa tinanbonn titaa le, kuba li ye a yaag, kuba mu li ye Moziz yaag, wee kuba mu li ye Elaja yaag.” Piita a mɔb kaa la nan lu tumi, le kitalangbɔŋ peŋ nyan paab ki nan degin bi bu, le bi gbir likukɔl liba pag kitilangbɔŋin, ki ke, “N bija sɔ, wan wee n num gbee, ni pelim u bɔr man.” Yisa a bɔɔnɔɔb nan kaah gbir likukɔl nmɔn ni, le bijawaam choo bi, le bi lu gbaan tum.
Amaa le Yisa dan ki nan ma ma bi, le ki bei bi ke, “Ni fiim man.
Ni laa san bijawaami.” Le bi yaar ki lig u, kaa ji kan uba bi ban ni see Yisa a binba.
Baah nyan lijɔɔl a paab ki jiirin n-yonn man ni, le Yisa kpaan bi ke, “Ni laa bei uba naah kan nan ni, ki tan kpaa n-yonn man wee Uninfosaal a Big na li fii nkumin.” Le u bɔɔnɔɔb nmɔn baan u ke, “Ba ŋa wee ban wɔɔnn Uwonbɔr a siimin ke Elaja li yin chinn dan naa?” Le u jiin ke, “Ni sin ye ibamɔn le ke Elaja nmɔn le yin chinn dan ki nan mann niwann biɛn.
Amaa n bei ni le, Elaja pii nan dan na, amaa baa nan biɛ wi, ki ŋa u yɔli yɔli baah ban man.
Man le bi yin ŋa Uninfosaal a Big mu, ki che un ji fala.” Le u bɔɔnɔɔbin nan biɛ ke u pag Jɔnn Wan nan Fu Bininfob Uwonbɔr a Nyunful nan a bɔr le.
Yisa kaah nyan kinaanbiig kinaachipɔbigin man Baah nan foo kuninfogbaluŋin ban ni; le uja uba dan ki nan gbaan Yisa a nintogil.
Le ki bei u ke, “Uyudaan, san n bija nan kunyunyunbaag ni, u lur likpikpiil le, li mugir u pam ki che ke u lur nŋmi-n nin nnyumin iyoo biɛn.
N ta u dan a bɔɔnɔɔb ban le bi walin bin teb u gur.” Le Yisa jiin baan bi ke, “Ni daandaan nan a ninfob a kaa jɔɔ yada ki jɔɔ kuŋmaruŋ nan, n yin ŋa nii ki be ni ban ki yuura?
Isaŋ iŋaa wee n li kan limɔril ki sei naa?
Ta kibig nmɔn dan do ni.” Le Yisa fuun kinaanbiigin bu, le ki nyan ki jiɛn kibigin.
Libol nmɔn le u kan kutebug.
Ni bɔɔn bu, le Yisa a bɔɔnɔɔb dan u ban bi binba, ki nan baan u ke, “Ba ŋa wee tim kaa bi fir nyan kinaanbiig nmɔn naa?” Le u jiin ke, “Ni yada kaah waarin bu.
N bei ni le, ni ye ke ni ŋa yada hali wee yada-n foo nnyiɛnbim ke, ni li fir bei lijɔɔl ke, ‘Fii ki tan lu nan buu’, li sin bi yin fii le; niba kaa bi li pɔɔ ki sei ni.
Amaa kinaanbiig nan a booli ma, naa li fir nyan ki see ke ni lol imɔɔŋ ki miɛ Uwonbɔr.” Yisa kaah ji nan pag u kum paam man Tɔ, Yisa a bɔɔnɔɔb kaah nan lagin tab Galilii a tingbɔŋin n-yonn man ni, le u bei bi ke, “Bi na li ta Uninfosaal a Big ki ŋubin bininfob a nɔɔn.
Bi na li ku u, le iweehn itaa daal u li fii nkumin.” Le ni bii u bɔɔnɔɔbin a sufu.
Iwonjiɛn niin a ligaab bilee Yisa nin u bɔɔnɔɔb kaah foo Kapeniɛm n-yonn man ni, le iwonjiɛn niin n-yaa ligaab dan ki nan baan Simɔnn Piita ke, “Wan wɔɔn ni nan, u yɔ iwonjiɛn niin a ligin naa?” Le Piita jiin ke, “Nn, u yɔ.” Le ki jon kɔɔ ndiin.
Iyaayoo nmɔn le Yisa chinn ki piin tibɔr nmɔn ki baan ke, “Simɔnn, a tiɛr nii?
Bi la ba ti yɔ lampo ki tenn dulinya nan a bɔrtiib baa?
Bi tɔɔl a bol a ninfob bee bicham maa?” Le u jiin ke, “Bicham.” Le Yisa bei u ke, “Tɔ, ni ye man ke, ni wɔɔn ke bi yaa bol a ninfob a nɔɔ kaa be niin ni.
Amaa taah kaa ban ti bii bi sufu-n bu, li chaa limɔgilin ki tan ta njanpiin ki jaau.
Ujan wan wee a chinn choo-n, a yaar u mɔb, a li kan ilig yan li fir yɔ min nin fin bu wee a ta yɔu.”
Ŋma ye wan jon bi biɛn naa?
Iyaayoo le u bɔɔnɔɔb dan u ban ki nan baan ke, “Ŋma ye wan jon bi biɛn paab a naamin naa?” Le u yin kibig kiba ki nan siin bi sisiigin, le ki bei bi ke, “N bei ni ibamɔn le, wan kaa kpenn u binbem wee ki be ke kibigin ke, waa li kɔɔ paab a naamin yaan ni.
Wan jiin u ba ki be ke kibig nan ke, u ma na yin ye wan jon ni biɛn paab a naamin.
“Wan gaa kibig nan a binbem nan a bosu n yinl bu ke, u gaa min le.
Libiginl lan ŋaan tibir “Amaa nbuwaab ban ŋa min yada nan, wan che bi ni uba tun tibir ke, ni bi li ŋan bin lol linaal jɔn u niɛn ki ta u jaa limɔgilin wee nnyum nji u.
“Woo, nton li be dulinya nan a ninfob ban lar bitab wee bi tun titoonbir nan bu.
Libiginl ma li dan, amaa ni li bir ki sei uninfo wan bu wee libiginl nmɔn nɔɔ ki lur bininfob bu-n. “Ni ye a nɔɔ bee a taal li yin che a tun tibir ke, a gaa mi ki tugira.
Ni ye a jɔɔ nɔɔn nba bee taal liba wee ki kan limiɛfol lan kaa jɔɔ ndiɛm ke, ni jon nin a li jɔɔ inɔɔ ilee bee itaa ilee wee Uwonbɔr n nan taaŋ ki ŋa nŋmi man kaa jɔɔ njunimin yaan na.
Ni ye a numbil li yin che a tun tibir ke, a logir mi gaba.
Ni ye a jɔɔ numbil liba ki kan limiɛfol lan kaa jɔɔ ndiɛmin ke, ni jon nin a li jɔɔ numbil ilee wee ki tan kɔɔ nŋmi-n na.
Upee borikaa a bɔŋal “Ni li nyi man ki laa yin nbuwaab nan a ni uba yɔli; nan bu-n n bei ni le, bi malakam ban be paab nan be n Baa wan be paabin a nintogil le iyoo biɛn.” Amaa Uninfosaal a Big dan ke un nan fee ban bor n le ki jaa.
“Ni ye uninfo jɔɔ ipee kobig, wee upee uba nan bor ke, ni tiɛr ke u yin ŋa nii?
Waa li jiɛn ipee piwiɛ nin iwiɛn ligungonl a paab le bi ŋma, le ki jo ki tan ban wan borin naa?
Ni ye u kan u n-yonn man ke, n bei ni ibamɔn le, u li jɔɔ npopeen upee borikaa wan wee u kan ni bu, ki jon ipee piwiɛ nin iwiɛ yan kaa borin na.
Man mu le ni Baa Uwonbɔr wan be paab nan kaa ban u buwaab nan a ni uba n bori.
Taah li jiɛn ti tab a bir ki per bi man “Ni ye a na a big tun niba ki biiŋ ke, a jo u ban n-yonn man wee u la be u binba nan, ki tan pag ki wɔɔn u bir; wee ni ye ke u biɛ u bir ke, ni ji mann ki ŋa n nabum le nmɔn.
Amaa ni ye ke waa chee un gbir seiŋ ke, a yin uninfo uba bee bininfob bilee ki kpiɛ a ba bu, wee nin gbeen nsiim man wɔɔn ke ‘ni ye bininfob bilee bee bita nan gbir tibɔr nmɔn ki kpiɛ a bu ke bi ma ye a siɛra dam.’ Ni ye ke waa chee un gbir ki sei bi ke, a wɔɔn biwonjiɛm a laguŋ; ni ye ke waa ji chee un gbir ki sei biwonjiɛm a laguŋin ke, ni nin jiɛn waah wee u li be ke naah bi li be nin ban kaa ye Juu yaab man ni, bee ulanpogaarin.
Nan kɔ nin nan jaar tenn “N bei ni ibamɔn le, nan wee ni lol dulinya nan yaan nin, man le lol paab a naamin; nan mu wee ni choo lor jaa dulinya nan yaan nin, ni ma mu li choo lor jaa paab a naamin.
“N ji bei ni le, ni ninfob bilee kpaag bimɔb dulinya nan yaan ki miɛ n Baa Uwonbɔr wan be paab nan niba bu ke, u li tun naah ban man ni ki sei ni.
Nan bu-n nan yaan wee bininfob bilee bee bita lagin tab n yinl bu-n, n mu li be bi sisiigin nin yaan.” Utoontunn wan kaa jɔɔ jiɛn per nan a bɔŋal Le Piita dan Yisa ban ki nan baan u ke, “Uyudaan, ni ye n nabig tun ki galim ke, itaa iŋaa wee n yin jiɛn per waa?
Itaa ililee?” Le Yisa jiin ke, “Aai, naa ye itaa ilile a binba, amaa ni ye itaa pilile nin ilile a kerim milile le.
Mambu, paab a naamin nann ubɔr wan nan lagin u toontum ke un kan bi ligin a pɔnlin le.
Waah piin nkam n-yonn man ni, le bi ta uja uba kɔɔn, ki miin u jɔɔ ubɔr a pɔnl salima a bɔɔlim turpiig.
Ki mu kaa li fir kan ki yɔ; le ubɔrin ke bin kɔɔr uja nmɔn nin u poo nin u buwaab nin waah jɔɔ nan biɛn, ki nan yɔ lipɔnl nmɔn.
“Le ujan nan gbaan ubɔr n-yaa nintogil nin ibalin, ki ke ‘N baa, n li yɔ li biɛn; fin mɔra.’ Le kunyunyunbaag choo ubɔrin, le u jiɛn lipɔnlin ki per u ke u li chaau.
“Ujan ma kaah nyann n-yonn man ni, le ki kenn u toontun kpiɛg wan jɔɔ u pɔnl kobig a ligibim, le u bib u ki choo u niɛn, ki ke, ‘Yɔ n pɔnlin ni daandaan nan.’ “Le u kpiɛgin mu gbaan u nintogil ki balin u, ki bei u ke ‘Mɔra, ke n li yɔ.’ “Amaa le waa chee, le ki che ke bi ta u ŋa kuloondiigin, ke see u nan yɔn u pɔnlin le u ni nya u. U toontun kpiɛtiibin kaah kan man ni, le ni bii bi sufu takpem, le bi jir ki tan bei ubɔrin nan biɛn tun.
“Le ubɔrin tun ke bin yin uja nmɔn ni, le ki ke, ‘Fin npookparim daan nan, ŋaah bi balim wee n jiɛn ŋaah jɔɔ n pɔnl lan ni biɛn ki per ŋin.
Ŋaa bi li fir san a kpiɛg nmɔn kunyunyunbaag ke maah saŋ man ni naa?’ Ubɔr nmɔn a ŋuul kaah fii ujan bu-n, le u ta u ki tan ŋa kuloondiigin ki ke u li be niin na ki tan kpaa lidaal man u na li yɔ lipɔnlin biɛn.
“Naa jiɛn per ni tab nin ni sufu biɛn ke, man le n Baa wan be paab nan yin ŋa ni mu.”
Yisa kaah wɔɔn lipiiyiil nin lijayiil a bɔr Yisa kaah pag imɔbon nan ki diɛ n-yonn man ni, le u nyan Galilii ki jon Judiya a yagil lan be Jɔdann a kpenn a doolin paam.
Le kuninfogbaluŋ nɔɔ u bɔɔn, le u teb bi niin.
Le Farasii yaab biba dan u ban ki ban bin mag u lig.
Le ki baan ke, “Nsiim chee ke uja nbin yii u poo niba bu waa?” Le u jiin ke, “Naa karin Uwonbɔr a gbɔŋ kaah wɔɔn man ni naa?
‘Ke npiinimin na, Uwonbɔr nan naan uja nin upii le’, ki len ke, ‘Ni bu uja li nya ki jiɛn u baa nin u na wee ki kɔɔn u poo, wee bininfob bilee nmɔn ŋa gbanann tibaa’?
Tɔ, ni ye man ke, baa ji ye ninfob bilee, amaa bi nin ye uninfo uba le.
Ni bu ban wee Uwonbɔr ta bi ki lagin tabin, uninfosaal li nyi nin un choo bi ki bɔgir.” Le bi baan ke, “Ba ŋaa, Moziz nan jaa ke uja li fir sei u poo lipiiyiil a gbɔŋ wee ki nin yii waa?” Le Yisa jiin ke, “Ni tukangbir bu le Moziz nan jaa yaag ke ni li yiin ni piiba.
Amaa naa nan ye man npiinimin ni.
N bei ni ibamɔn le, wan yii u poo wee naa ye u tun iwanchɔgin toon le, wee ki kɔɔn upii uba ke, uja nmɔn tun iwanchɔgin toon na.” Le Yisa a bɔɔnɔɔbin bei u ke, “Ni ye man yin be uja nin u poo a sisiigin ke, uja kaa kɔɔn u pii ke ni sɔ.” Le Yisa bei bi ke “Naa ye uninfo biɛn le li fir nɔɔ nwɔɔm nmɔn ni, see ban wee Uwonbɔr ta sei bin a binba le li fir ŋmag.
Nan bu-n nbinben nba le che bijab biba kaa kɔɔn bipiibi, bi ti li fir maa biba ki miin baa ye bijabi, biba mu, bininfob li ti faar bi, le biba mu paab a naamin bu le bin yii lipiikɔɔnl, amaa wan li fir ki ŋmag nwɔɔnim nmɔn ke u li ŋmaga.” Yisa kaah kaab tikaar ki ŋa nbuwaab bu man Tɔ, le bininfob biba ŋmag bi buwaab ki dan Yisa ban, ke un ta u nɔɔ ki paan bi bu ki miɛ Uwonbɔr ki sei bi, amaa le u bɔɔnɔɔb fuun bininfobin bu.
Le Yisa bei bi ke, “Ni che nbuwaab nmɔn n dan n ban ni ki laa ŋɔɔ bi, nan bu-n bi bosu le kpaan nin paab a naamin.” Le n-yonn man wee u ta u nɔɔ ki ma ma bi-n le u fɔr niin.
Unaachipɔɔn jɔɔndaan a bɔr Le unaachipɔɔn uba dan Yisa ban ki nan baan u ke, “Wan wɔɔn, litoonl ŋanl li la baa wee n li tun ki nan kan limiɛfol lan kaa jɔɔ ndiɛm maa?” Le Yisa jiin ke, “Ba ŋa wee a baanim itoon ŋan buu?
Uninfo uba kpeŋileŋ le ye wan ŋan, amaa ni ye ke a ban limiɛfol lan kaa jɔɔ ndiɛm ke, a li ŋmag Uwonbɔr a siimin na.” Le unaachipɔɔn nin ji baan Yisa ke “Nsiim mi la baa?” Le u jiin ke, “Laa ku uninfo, laa tun iwanchɔgin toon ni, laa su, laa ji tibɔkar a siɛra, li tenn a baa nin a na jilimau, ki li jiɛ a kunkɔɔn tab ke ŋaah jiɛ a ba man ni.” Le unaachipɔɔn nin bei u ke, “N pii nɔɔ nsiim nan biɛn le.
Ni la ba ji guraa”?
Le Yisa bei u ke, “Ni ye a ban a binbem li be chasi ke, a li chaa ki tan kɔɔr ŋaah jɔɔ nan biɛn, ki ta iligin ki sei faladama, wee ki li jɔɔ njɔɔm Uwonbɔr a niin, ki li nɔɔm ni.” Unaachipɔɔn nmɔn kaah gbir man n-yonn man ni, le u fɔr nin npoobiin, nan bu-n u jɔɔmin nan yab le takpem.
Le Yisa bei u bɔɔnɔɔbin ke, “N bei ni ibamɔn le, ni li pɔɔ nin ujɔɔndaan nfir kɔɔ paab a naamin.
N ji bei ni le ke, ni pɔɔ pam nin ujɔɔndaan nnan kɔɔ paab a naamin ki jon alakoomi kaah li kuur siɛrig a bolin ki nyau.” U bɔɔnɔɔb kaah nan gbir man ni, ni nan gar bi le takpem, le bi piin ki baan tab ke, “Ni ye man ke ŋma ji li fir kan nŋmarimaa?” Le Yisa lig bi chimm le ki bei bi ke, “Uninfosaal ban ni pɔɔ, amaa Uwonbɔr ma ban niwann biɛn kaa pɔɔ.” Iyaayoo nmɔn le Piita bei u ke, “Lig tim bu ke ti jiɛn niwann biɛn le ki nɔɔŋ.
Ti nyɔɔr na yin ye baa?” Le Yisa bei bi ke, “N bei ni ibamɔn le, n-yonn man wee Uninfosaal a Big nan kal u naangbann bu nin npɔɔn takpen, dulinya pɔŋ n-yaan ke, nim ban ye n bɔɔnɔɔb nan mu na yin kal tinaangbann piig nin tilee bu le, ki li ji Iziral yaab piig nin bilee a bɔr.
Le wan biɛn jiɛn u niin, bee u kpetiib, bee u watiib, bee u baa, bee u na, bee u buwaab, bee u kpaann, n yinl bu ke, u na li kan nibooli kobig, ki kan limiɛfol lan kaa jɔɔ ndiɛmi.
Amaa bininfob takpem ban chinn nintogil daandaan nan, bi na li joor bɔɔn, bininfob takpem ban mu joor bɔɔn na li jo nintogil.
Bitoontum ban be bukpaabin a bɔr “Nan bu-n Paab a naam nann ukpadaan wan nan chinn nyan njakpanyiɛn ki ban bininfob un ta wee bin tan ko u kpaabin le.
Le u chee ke u li yɔ bi lidaal a yɔr, le ki che bi jon u kpaabin.
“Naah nan nan foo tikur tiwiɛ le ukpadaan nmɔn fii ki jon kinyaŋin, ki tan kan biba ki miin bi si le kaa tun niba.
Le u bei bi ke, ‘Ni li chaa n kpaabin ki ta li kou, wee n yɔ ni nan kpaan ni.’ Le bi jon.
“Le ni nan nan foo tikur piig nin tilee a yoo, le u ji jir ki tan ŋa man, le tikur titaa a yonn nan foo, le u ji jir ki tan ŋa man.
Le ni nan nan foo tikur tiŋmu le u jir ki tan kan biba ki miin bi si le, le u baan bi ke, ‘Ba ŋa wee ni si do yɔli liwonmunl kaa tun ni baa?’ “Le bi jiin u ke, ‘Nan bu-n uba kaah kaa ta ti itoon nin bu.’ “Le u bei bi ke, ‘Ni mu li chaa n kpaabin ki ta li kou.’ “Naah nan bɔŋ n-yonn man ni, le ukpadaan bei u toontum a ninkpelu ke, ‘Li chaa ki tan yin bikpaabin ni, ki nan yɔ ba.
A yin yɔ bi ke, a tan piin ki li yɔ ban yɔɔn foon ni, ki tan joor ban bi chinn foon ni.’ Le u toontunn ninkpelu n piin ki yɔ ban bi yɔɔn foon ni lidaal a yɔr.
Tɔ, naah nan foo un yɔ ban bi chinn foon njakpanyiɛn nan bi yɔrin, le bi tiɛr ke bi yaa yɔr yin yab le, amaa le u yɔn bi mu lidaal a yɔr jigin.
Baah gaa bi ligi diɛ n-yonn man le bi piin ki ŋulin ki sugir ukpadaan ni, ki ke, ‘Lig, ban yɔɔn ki dan tikur tiŋmu kon wama le, amaa le tim ban chinn ki dan ki jin fala njakpanyiɛn ni, wee nween fa ti takpem nan, le tim nin bi ma nan lagin gaa tiyɔr tiba jigin naa?’ “Le ukpadaan ni jiin bi ni uba ke, ‘N jɔ pela, maa ŋaliŋi.
Nan bu-n taa bi jin lidaal a yɔr le a chee?
Mambu yuurim a yɔr ki li chaau.
N yin sei ban nan joor ki dan nan ke maah seiŋ man ni le.
Naa ŋan nin n ta n ligi ki tun maah ban man naa?
Bee ni jɔɔ lipiiponl le maah kaa ŋuuŋin buu?’ “Ni ma bu, ban joor bɔɔn na li liin nsan, le ban mu lii nsan na li joor bɔɔn.” Yisa kaah ji nan pag nfim mitaa u kum a bɔr man Yisa kaah chaa do Jerusalam n-yonn man ni, le ki yin u bɔɔnɔɔb piig nin bilee-n ki nyan ngbaan, “Ni lig man, ti chaa do Jerusalam le nan, le bi tan li ta Uninfosaal a Big ki ŋa kumanug a yudam nin ban wɔɔnn nsiim a nɔɔn, le bi li ke u kpaan nin nkuma, bi na li ta u sei ban kaa ye Juu yaab nan le bin laa u, ki boo u inaalab, ki kpaa u lidapunpunl bu, amaa iweehn itaa daal u li fii nkumin.” Jemisi nin Jɔnn a na a miɛm a bɔr Iyaayoo nmɔn le Zebedi a poo ta u buwaab bilee Jemisi nin Jɔnn ki dan Yisa ban ki nan gbaan u nintogil, ki miɛ u ke un ter u.
Le Yisa baan ke, “A ban baa?” Le u jiin ke, “Che nbuwaab nan uba n nan kal a nɔɔjiim paam wee uba mu n kal a nɔɔgam paam a naamin.” Yisa nan bei bi ke, “Naa nyi naah miɛ nan ni.
Ni li fir nyu kiyiinyɔɔg kan wee n yin nyu nan naa?” Le bi jiin ke, “Ti li fir.” Le Yisa bei bi ke, “Tɔ ni sin li fir nyu n yiinyɔɔg nmɔn yaan, naa ye min le yin gann wan li kal n nɔɔjiim bee n nɔɔgami, nan bu-n kikaabol nmɔn pii ŋa sili ki guu n Baa kaah nan yin ta ban ki kaan niin n le.” Yisa a bɔɔnɔɔb piig nan kaah gbir man n-yonn man ni, le bi ŋuui fii bi bilee nmɔn bu.
Le Yisa lagin bi u ban, ki bei bi ke, “Ni tɔɔl nyi ke ban ŋmag ban kaa ye Juu yaab mugir bi le, le bi yudam jɔɔ tininkper a pɔɔm ki ŋmag bi amaa nim ma bu ke ni laa ŋaan man ni sisiigin ni.
Ni ye uba ban tininkper ni ni ke, ni ŋan nin un kpann utoontunn ki li tun ki tenn ni biɛn.
Ni laa che man be ni ban ni, le wan ban u liin ni sam ke un kpann ni toontunnu.
Ke Uninfosaal a Big kaah be man nan, waa dan ke bininfob ntun sei wi, amaa u dan ke u nan tun sei bininfob le, ki jin ta u miɛl ki daa bininfob takpem.” Yisa kaah nan ligir bijɔɔm bilee a num man Tɔ, Yisa nin u bɔɔnɔɔb kaah nan nan chaa nyann Jeriko n-yonn man ni, le kuninfogbaluŋ nan nɔɔ Yisa a bɔɔn.
Le bijɔɔm bilee ka nsan gbaan ki gbir ke Yisa chaan un nan nɔɔ niin le.
Le bi piin ki yigin papaab ke, “Uyudaan, wan ye Defid a yaabil nan, san ti kunyunyunbaag ni.” Le kuninfogbaluŋin tiɛn bi bu ke bin ŋmin na.
Le bi mann yigin papaab ke, “Uyudaan, Defid a yaabil san ti kunyunyunbaag ni.” Le Yisa sir ki yin bi ki nan baan bi ke, “Ni ban n tun ba ki sei naa?” Le bi jiin ke, “Uyudaan ti ban a ligir ti numbili le.” Le kunyunyunbaag choo Yisa le u ma ma bi numbili, libol nmɔn le bi ligir, le ki nin nɔɔ u.
Yisa kaah kɔɔ Jerusalam nin kupag man Baah nan tan mal Jerusalam ki be Befeg a tiŋ kan tab lijɔɔl lan wee bi yi li ke Olif a Siigi a Jɔɔlin, le Yisa tun u bɔɔnɔɔbin bilee, ki bei bi ke, “Ni li chaa kitinbig kan be ni nintogil nan yaan.
Libol nmɔn ni li kan baah lol kiboŋ nin ki big, wee ni lor i ki ta i dan n ban ni.
Ni ye uba baan ni niba ke, ni bei u ke, Uyudaau le ban bi, u li che ni ta bi dan.” Ni niɛ nan tun ke nin gbeen nan wee ulinlenn Azaya nan len ke: “Bei Zayɔnn a tiŋ yaab ke, Ni lig man, ni bɔru li chaan ni ban ni.
U ye wan jiin u ba le, ki jig kiboŋ kan ye kibonbig.” Le Yisa a bɔɔnɔɔb sin jon ki tan tun ke waah bei bi man ni, ki ŋmagin kiboŋ nin ki bigin, ki ta bi wan yeekaar ki paan i bɔɔn le Yisa jig ki.
Le bininfob biba ta bi wan yɔɔr yar nsan bu, le biba mu gar isiig a bon nin tisitugir ki yar nsan bu.
Le kuninfogbaluŋ kan lii u samin nin ban nan paa u bɔɔn nin nan yigin ki len ke: “Jilima daan, Ubɔr Defid a yaabil!” “Tikaar be wan chaan Uyudaan a yinl bu-n!” “A ji ye jilima daan le paab!” Waah nan tan kɔɔ Jerusalam n-yonn man ni, le kitiŋ nmɔn a ninfob biɛn fii, ki baan tab ke, “Ŋma sɔɔ?” Le kuninfogbaluŋin jiin ke “Yisa wan ye ulinlenn ki nyan Nazarif kan be Galilii a tingbɔŋin ni.” Yisa kaah mann iwonjiɛn niin man Yisa nan kɔɔ iwonjiɛn niin ki ŋɔɔr ban kɔɔr nin ban daag nin biɛn nyan, ki labir biligkpenib a teebulim nin bilangekɔɔrib a jali chigin.
Le ki bei bi ke, “Ni sɔb Uwonbɔr a gbɔŋin ke, U ma Uwonbɔr len ke, ‘N niin ye liwonmiɛl a niin le,’ nim le ta i kpann ‘ban feen a kikaabol.’” Le bijɔɔm nin nwɔbim dan u ban iwonjiɛn niin nmɔn yaan, le u che bi biɛn kan kutebug.
Amaa kumanug a yudam nin ban wɔɔnn nsiimin kaah kan ligaril a toon yan wee u tun ni ki ji gbir nbuwaab kaah yigin iwonjiɛn niin ke, “Jilima daan, Defid a yaabil,” le ni fiin bi ŋuui.
Le bi baan u ke, “A gbir nbuwaabin kaah len man waa?” Le Yisa jiin bi ke, “Nn, amaa naa nyi karin Uwonbɔr a gbɔŋin naa?
Ni sɔb ke, ‘Nbuwaab nin nbiliɛm a mɔnn le a yin kan kupag kan ŋan.’?” Le u nyan ki jiɛn bi Jerusalam ki jon Betani a tiŋin ki tan dɔ.
Yisa kaah nan poo bimɔb ki ŋa bikinkam man Waah nan chaa jir kitiŋin yaan ni le nkom choo u.
Le u kan bikinkam kaah si nsan gbaan, le u jon bi ban, amaa kaa kan niba see tifasɔnn a binba.
Le u bei kisiigin ke, “Naah nyan dinan ki chaa, ŋaa ji li lo iloon ni.” Libol nmɔn le kisiigin koor.
U bɔɔnɔɔbin kaah kan man n-yonn man ni, le ni gar bi, le bi baan tab ke, “Ni ŋa nii wee bikinkam nan koor man weemaa?” Le Yisa jiin ke, “N bei ni ibamɔn le, ni ye ni ŋa Uwonbɔr yada nin ibamɔn wee kaa biɛn u ke, ni biɛn yin tun le ke maah tun kisiig nan man nan, amaa naa ye man a binba le ni yin tun ni, ni ye ni bei lijɔɔl takpenl nan gbaa ke lin fii ki tan lu limɔgil nan yaan ke, li li fii.
Nan biɛn wee ni li miɛ Uwonbɔr ni bu, ni ye ni ŋa yada ke, ni sin li kan.” Baah baan Yisa waah kan tininkper a pɔɔm nan yaan Yisa kaah nan kɔɔ iwonjiɛn niin a loob n-yaan ki wɔɔn Uwonbɔr a bɔr n-yonn man ni, le kumanug a yudam nin kitiŋ nmɔn a ninkpeeb dan u ban ki nan baan u ke, “Ŋma a ninkper a pɔɔm wee a jɔɔ tun itoon nan biɛn naa?
Ke ŋma seiŋ tininkper a pɔɔm nmɔn naa?” Le Yisa jiin ke, “N mu jɔɔ nbinbaan ki li baan ni, ni ye ni fir jiim ke n mu li wɔɔn ni maah kan tininkper a pɔɔm nmɔn nan yaan ki jɔɔ tun.
Jɔnn a nyun fulin nan nyan laa?
Li nan nyan paab a naamin le bee bininfob ban naa?” Le bi jir gbeer tab ke, “Ni ye ti ke ni nan nyan paab le ke, u li baan ti ke ba ŋa wee taa ŋa u yadaa?
Le ti mu ji san kuninfogbaluŋin bijawaam nin ti len ke, bininfob le sei u npɔɔn nmɔn, nan bu-n bininfob biɛn ŋa yada ke Jɔnn sin nan ye ulinlenn le.” Le bi bei Yisa ke, “Taa nyi.” Le Yisa mu bei bi ke, “Tɔ, n mu kaa yin wɔɔn ni wan a ninkper a pɔɔm wee n jɔɔ tun nan ni.” Nbijam bilee a bɔŋal Le Yisa baan bi ke, “Ni tiɛr niin?
Uja uba le nan be ki jɔɔ u buwaab bilee, le ki nan bei uninkpelin ke, ‘N big, li chaa bukpaabin ki tan ko dinan.’ “Le u bija-n bei u ke, ‘Maa li fir jo.’ Ni bɔɔn le u nan kpenn u potiɛl le ki jon.
Le u baa jon wan ye kibigin ban ki tan bei u ke waah bi bei uninkpelin man ni.
Le u ma chee ke u li jo, le kaa sin jon ni.
“Nbuwaab bilee nan, ŋma tun u baa a bamaa?” Le bi jiin ke, “Uninkpelin.” Le Yisa bei bi ke, “Ibamɔn le n bei ni nan, bilanpogaab nin ban tun iwanjaab toon na li chinn kɔɔ ni Uwonbɔr a niin a naam n-yaan.
Nan bu-n Jɔnn Wan nan Fu Bininfob Uwonbɔr a Nyunfulin nan dan ni ban ki wɔɔn ni nbuchin binben na, amaa le naa ŋa u yada, le bilanpogaab nin ban tun iwanjaab toon ni ŋa u yada.
Nin naah kan nan biɛn tun nan a bɔɔn, naa kpenn ni binbem ki ŋa u yada.” Bikpaab ban be bukpaab ni a bɔŋal Le Yisa ji bei bi ke, “Ni pelim libɔŋal ki kpiɛ.
Ukpaar uba le nan be ki kon u dikpaab, le ki maa ligonl ki gɔɔn bukpaabin, le ki maa libinbinl fufɔbil ke bi li kaa li paab ki guu bukpaab nmɔn, le ki mann lidiboopal bukpaabin a poolin.
Le ki ta bukpaabin ŋa bitoontum a nɔɔn ke bi li liga, le ki yaar jon kitiŋ kiba.
Le idi a chiɛm nan foo, le ukpadaan nin tun u toontum ke bi li chaa bikpaabin ban ki tan gaa u dii nni.
“Le bikpaabin tan choo u toontumin, ki boo uba ki ku uba le ki sin gabir wan gurin mu itangbag.
Le u ji mann tun bitoontum biba, le bi yab ki jon ban bi chinn nin, le bikpaabin ji ŋa bi baah bi ŋa bi miɛnin man ni.
Ni joorim le u nin tun u tɔɔl a bija, le ki len ke, ‘N nyi ke bi li sei n bija nan ma jilima.’ “Amaa bikpaabin kaah nan nan lig kan u bija-n chaan nin, le bi bei tab ke, ‘Ufaajirin sɔ.
Ni che ti ku u, wee u faalin kpann ti yaal.’ Bi nan choo u le ki nyan bukpaabin a gbaam ki tan ku u.
“Mambu ukpadaan nmɔn nan dan ke, u na yin ŋa bikpaab nan niin?” Le bi jiin ke, “U na li ku titoonbirdam nan nkumbirim ki diɛ, le ki ta u kpaab nmɔn ki sei bitoontum biba, ban li chee ki chiɛ u dii nmɔn ki tenn u.” Le Yisa bei ke, “Naa la nyi karin naah sɔb Uwonbɔr a gbɔŋin man ni naa?
Ni sɔb ke: “Kudaag kan wee bitanmaab yii ki nan, ki ma na yin ye kijaantelig ŋaŋ, Uwonbɔr le ŋa man, le ni ye ligaril ti ban.” “Ni ma bu, n bei ni le nan, Uwonbɔr na li gaa u naam ni ban ki sei bininfob ban li lo mi looi.
Amaa wan lu kudaag nan bu ke, u yin burbur le, kudaag nmɔn mu lu wan bu ke, ki yin mar u le.” Kumanug a ninkpeeb nin Farasii yaab kaah gbir libɔŋal nan diɛ, le bi biɛ ke Yisa ga libɔŋalin ki den bi ma le.
Le bi nan ban bin choo u, le ki sin san kuninfogbaluŋin bijawaam, bininfob biɛn ŋa yada ke u sin ye ulinlenn le.
Lipiichanil a jiir a jim a bɔŋal Le Yisa ji piin gaar ibɔŋal tenn bi ke: “Paab a naamin nann ubɔr wan nan ŋa lipiichanil a jiir ki sei u bija le.
U nan tun u toontum ke bin tan bei ban wee u nan yin ni ke bin dan, amaa le bi yii kaa dan ni.
“Le u mann tun bi toontum biba ki len ke, ‘Ni tan bei ban wee n nan yin ni ke n ŋa tijiir a siliu: N ku n naajai nin n wankor tan jɔɔ nkpamin na, le ni biɛn ŋa siliu.
Bin dan lipiichanil a jiir nmɔn a jim.’ “Amaa baa nan gbir sei wi le ki yal yal, uba jon u kpaabin, le uba mu jon u kpoŋkpoŋin.
Le ban gurin choo u toontumin ki ŋa bi yɔli yɔli le ki ku bi.
Le ubɔrin a ŋuul nan fii.
Le u tun u tɔtogib, le bi tan ku bininfokubin, le ki nyɔɔr bi tim.
“Le u bei u toontumin ke, ‘Lipiichanil a jiir nan ŋa siliu, amaa bininfob ban wee n nan yin kaa kpaan bin dan ni.
Ni li chaa kitiŋ poolin a sanjali bu ki tan yin ban biɛn wee ni kan, wee bin dan ki nan ji lipiichanil a jiir nmɔn.’ Le u toontumin nyan ki jon kitiŋ poolin a sanjali bu ki tan yin ban biɛn wee bi kan, tininfobir nin bininfoŋam biɛn, le bicham dan ki nan gbee lipiichanil a niin nin kenken.
“Amaa ubɔrin kaah nan kɔɔ un nan poor bichamin, le u kan uja uba ŋmar bi sisiigin kaa yee lipiichanil a wan yɔɔri.
Le ubɔrin baan ke, ‘N jɔ, a ŋa nii ki kɔɔ do wee kaa yee lipiichanil a wan yɔɔraa?’ Le uja nmɔn kaa jiin tiba.
“Tɔ, le ubɔrin bei ban guu-n ke, ‘Ni lol u nɔɔi nin u taai, wee ki ta u nya tan gab nkaafiin libunbɔnlin na.
Nan yaan wee timɔr nin kufabuŋ nin linyinŋmanl na yin be-n.’ “Nan bu-n bininfob takpem le bi yin, amaa wama le bi gann.” Nbinbaan ki jiin lampo a yɔm paam Le Farasii yaab jon ki tan lol baah li ŋa man ki choo u mɔboi.
Bi nan tun bi bɔɔnɔɔb biba nin Herɔd a ninfob u ban, le bi tan baan u ke, “Wan wɔɔn, ti nyi ke a ye ubamɔn pagir le, ki wɔɔn bininfob Uwonbɔr a bɔr nbamɔm nan bu-n a baga kaa be bininfosaalib kaah ye ban ni.
Bei ti ni, a tiɛr niin ki jiin lampo a yɔm paam maa?
Ni ŋan nin ti li yɔ lampo ki tenn Siiza bee ti laa yɔɔ?” Amaa le Yisa nan nyi bi potiɛbir nmɔn bu, Le ki ke, “Nim bilinlarib nan, ba ŋa wee ni ban ni pem maa?
Ni wɔɔm biligib ban wee bi jɔɔ yɔ lampo nmɔn ni.” Le bi ta biligib nmɔn sei u.
Le u baan bi ke, “Ŋma a nunaŋ nin u daagim be biligib nmɔn buu?” Le bi jiin ke “Siiza.” Le Yisa bei bi ke, “Tɔ, ni li yɔ ki tenn Siiza nan ye u yaala, wee ki li yɔ tenn Uwonbɔr nan ye Uwonbɔr yaala.” Baah gbir man nan le ni gar bi.
Le bi fɔr ki jiɛn u. Nbinbaan ki jiin nkum a fiim a bɔr Lidaal nmɔn le Sadusi yaab, ban ke bitakpiib kaa fii nkumin ni, biba nan dan Yisa ban ki nan baan ke, “Wan wɔɔn, Moziz nan wɔɔn ke ni ye uja kɔɔn upii wee ki kpo kaa la ma ke, u na a big li taar lipukɔɔl nmɔn na ki maa nbuwaab ki sei utakpiir nmɔn.
Tɔ bijab bilile le nan ye pii uba a buwaab ki be ti ban le uninkpelin nan kɔɔn upii kaa maa kibig, le ki kpo, le u na a big ta lipukɔɔl nmɔn.
Ni nan ye man le ki sei wan kpiɛ bilee-n nin wan paa bita, hali nin wan tan joor bilile-n nmɔn.
Ni joorim le upii nmɔn mu nan kpo.
Daandaan nan, ni ye bitakpiib a fii daal nan foo ke, bijab bilile nan ŋma a poo nin tan yin ye upii nmɔn naa?
Nan bu-n bi biɛn kɔɔn wa.” Le Yisa jiin ke, “Ni tura, nan bu-n naa nyi Uwonbɔr a bɔri, bee waah jɔɔ npɔɔn man ni.
Bitakpiib nan fii nkumin ke, bi yin be le ke malakam kaah be Uwonbɔr a niin man ni.
Lipiikɔɔnl nin lijakunl kaa na yin be.
Tɔ, amaa ki jiin bitakpiib a fiim paam, naa nyi ki karin nan wee Uwonbɔr pag ni nnaa?
‘Min le ye Abiraham a weem nin Azig a weem nin Jekɔb a weem.’ Waa ye bitakpiib a Wonbɔr wi, amaa ban fo a Wonbɔru.” Kuninfogbaluŋin kaah nan gbir u wɔɔnim nmɔn nin, le ni gar bi.
Nsiim man jon ni biɛn Farasii yaab kaah nan gbir ke Yisa a bɔrin nyaŋ Sadusi yaabin, le bi lagin tab.
Le bi ni uba wan nan nyi Uwonbɔr a siim biɛn nan, nan mag Yisa ki baan u nbinbaan ke, “Wan wɔɔn, nsiim milaba jon nsiim nmɔn biɛn naa?” Le Yisa jiin ke: “ ‘Li jiɛ a Yudaau Uwonbɔr nin a sufu biɛn, nin a naaŋ biɛn, nin a potiɛl biɛn.’ Nsiim nmɔn le lii nsan ki ji jon nsiim biɛn.
Nan kpiɛ milee nann chinchinn a siim nmɔn le: ‘Li jiɛ a kunkɔɔn tab ke ŋaah jiɛ a ba man ni.’ Nsiim nmɔn biɛn, nin Bilinlem a wɔɔnimin biɛn jɔn nsiim milee nan bu le.” Nbinbaan ki jiin Masiya paam?
Farasii yaab kaah nan lagin tab n-yonn man ni, le Yisa baan bi ke, “Ni tiɛr niin ki jiin Masiya paamaa?
Ŋma a big ye waa?” Le bi jiin ke, “Defid a bija.” Le u baan bi ke, “Ke ba ŋa wee kinaaŋ a pɔɔm bu wee Defid nan yin u ke u Uyudaan naa?
Nan bu-n u nan len ke, ‘Uwonbɔr nan bei n Yudaau ke: “Kalim n nɔɔjiim paam hali nin maah na li che a dataam nkpaan a taai a tɔɔn bol.’ Ni ye Defid yin Masiya ‘Uyudaan’ ke, nii wee u ji ye Defid a bijaa?” Uba kaa nan fir jiin u binbaam nmɔn ni, mambu naah nyan lidaal nmɔn ki chaa uba kaa ji nan jɔɔ sufu ki li baan Yisa nbinbaan ni.
Yisa kpaan bininfob ki jiin ban wɔɔnn nsiimin nin Farasii yaab bu Le Yisa pag ki bei kuninfogbaluŋin nin u bɔɔnɔɔb ke: “Ban wɔɔn Uwonbɔr a siim nin Farasii yaabin si Moziz a taalin le.
Ni kpaa le nin ni li cheel ki nɔɔ baah wɔɔn man nin biɛn, amaa wee ki laa gaa bi binbemi, nan bu-n baa tun baah wɔɔn man nin ni.
Bi boŋ itug yan kpiɛg le ki paag bininfob a bɔsipar bu, amaa bitɔɔl kaa li chee ki ta bi nɔɔbil ki ter uba wee un tu.
“Bi tun man biɛn ki ban bininfob le nkan: Lig baah ta Uwonbɔr a siim ki sɔb tabin bi yutun bu, ki ŋa bi daalam a mɔgbai fɔg ki ban bininfobin kan; Bi jiɛ jilima a kikaabol le tijiir a chiigin, ki jiɛ bi li kaa bininkpeeb a kikaabol tiwonjiɛn dirin; ki jiɛ bininfob li poor bi nnyamin, ki li yi bi ‘ban wɔɔnn.’ “Amaa nim kaa ye bin yin ni ‘ban wɔɔnn’ ni.
Nan bu-n wan wɔɔnn ni ye uba le kpeŋileŋ le ni mu ye nnabum nin tab.
Ni laa yi uba ke ni Baa, dulinya nan yaan ni, nan bu-n ni jɔɔ Baa uba le kpeŋileŋ, le u be paab.
Bee bin yin ni ‘ban wɔɔnn’ ni, nan bu-n ni jɔɔ wan wɔɔnn uba le kpeŋileŋ u ma ye Masiya.
Wan ye wan jon ni biɛn ni sisiigin ni, un ŋaam ni biɛn a toontunnu.
Wan don uba ke, Uwonbɔr na li jiin u, amaa wan jiin uba ke, Uwonbɔr na li don u.” Yisa kaah kaa chee bilinlarib man “Woo nim ban wɔɔnn nsiimin nin Farasii yaab, bilinlarib nan!
Ni loon paab a naam a timansanmɔnn ke bininfobin laa kɔɔ.
Ni baantɔɔl kaa kɔɔ, kaa ji che ban ban bin kɔɔ-n kɔɔ.
Woo nim ban wɔɔnn nsiim nin Farasii yaab nan, nim le ye bilinlarib nmɔn, nan bu-n ni gaan ipukɔɔ a niin, ki miɛ Uwonbɔr ki yuur, ni tudaril na li yab takpem.
“Woo nim ban wɔɔnn Uwonbɔr a siim nin Farasii yaab nan, nim le ye bilinlarib nmɔn, nan bu-n ni don imɔg ki lagir ntim ki ban wan li kpenn u binbem ki li nɔɔ ni bɔɔn le, le ni ye ni nan kan uba wee u nɔɔ ni ke, ni che u labir Sintani a ŋmiimin a big, le u binbem nmann ki kpiɛ nfim milee ki jo ni yaal.
“Woo, nim bijɔɔm ban da ni jɔɔn tab nan!
Ni ke, ‘Ni ye uninfo poo iwonjiɛn niin ke, naa ye niba, amaa ni ye u poo salima kan be iwonjiɛn niin nmɔn ke, see ke u gbeen u mɔpool nmɔn.’ Nim bijɔɔm ban jɔr nan!
Ni la jon ni tɔɔ: Salima nan bee iwonjiɛn niin yan che salima ŋa kasi nnaa?
Le ni ji len ke, ‘Ni ye uninfo poo kumanug a binbinlin ke naa ye niba amaa ni ye u poo ipiin yan wee bi ta paan libinbinlin bu ke, see ke u gbeen u mɔsiinl nmɔn.’ Nim bijɔɔm nan, ni la jon ni tɔɔ?
Ipiin nan bee libinbinl lan che ipiin nan be kasi nnaa?
Mambu, ni ye uba poo kumanug a binbinl nan ke, u poo na ma nin nan biɛn paa li bu-n le.
Ni ye ke uba mu poo iwonjiɛn niin ke, u poo iwonjiɛn niin nin wan be i yaan ni le.
Le wan poo paab a naam ke, u poo Uwonbɔr a naangbɔŋ le, nin wan ka ki bu-n. “Woo nim ban wɔɔnn nsiim nin Farasii yaab nan, nim bilinlarib nan!
Ni nyan piig a poolin, ni kpinn tan ye: Ikanjo, buŋu nin inil le, amaa le ki le jiɛn nan kpaa talar nsiim a poolin, ni ma ye ibamɔn, linyunyunbasanl, nin yada a binbem.
Ni bi ye ni li tun nan joor nan le, wee ki laa sin yii nan chinn nmɔn ni.
Nim bijɔɔm ban da ni jɔɔn tab nan!
Ni lor kusubig kan poo nnyunyukaam bu-n le ki gab amaa le ki sin niɛ alakoomi nin nnyum.
“Woo, nim ban wɔɔnn nsiim nin Farasii yaab nan, nim bilinlarib nan!
Ni nir tiyiinyɔr nin nsam a bɔɔn le, amaa le ni poolin gbeen nin nnaayigim nin kujaŋuuŋ.
Nim Farasii yaab ban ye bijɔɔm nan, ni chinn nir tiyiinyɔr nin nsam a poolin na, ke ti bɔɔn mu li nya.
“Woo, nim ban wɔɔnn nsiim nin Farasii yaab nan, nim bilinlarib nan!
Ni nann tikar tan peen, wee ti paab ŋan nbamɔmin le, amaa wee ti poolin gbee nin ikpab nin tijaginn nin le.
Man le bininfob lig ni, ni num paam nann bibuchim le amaa le ni poolin gbee nin kularug nin npooton.
Yisa kaah nan bugir bi tudaril man “Woo, nim ban wɔɔnn nsiim nin Farasii yaab nan, nim bilinlarib nan!
Ni maa bilinlem a kar, ki ŋaŋir bibuchim a kar ki siig.
Amaa le ki sin len ke, ‘Tim nan bi be ti yaajam a yonn ke, taa nan bi yin tun baah nan tun man ki ku bilinlemin ni.’ Ni ma bu ni chee ke ni ye ban nan ku bilinlemin a yaabili le.
Mambu, ni gbaar ni yaajam kaah nan piin ki tun titoonbir tan nin na!
“Nim iwaalab nan!
Nim iwaalab a buwaab nan!
Ni yin ŋa nii wee ki ŋmar nŋmi-n a kɔɔm maa?
Mambu n li tun bilinlem nin bilandam nin ban wɔɔnn ni ban, amaa ni na li ku bibam ki kpaa bi tɔ ki boo bibam mu tiwonjiɛndirin, le ki ji ŋɔɔ bi taai ki nya kitiŋ kiba ki jo ki tɔ ni.
Le baah nan ku bibuchim ban biɛn nan a tudaril be ni bu, naah nyan bininfob buchim Ebiɛl a yonn ki tan kpaa Berekiya a bija Zakariya, wan wee bi nan ku iwonjiɛn niin nin kumanug a binbinlin a sisiigin ni.
N bei ni ibamɔn le, ni niɛ nan biɛn li dan daandaan nan a ninfo bu.
Yisa kaah jiɛ Jerusalam yaab man “Jerusalam yaab, Jerusalam yaab, nim ban ku bilinlem, ki ji gabir u tooi ban wee u tun bi ni ban ni itangbagin, nfim miŋaa wee n gbaar n lagin ni ke ukool kaah ti lagin u buwaab ki ŋa u jiɛgin man nin, amaa le naa chee.
Ni lig man, Uwonbɔr fɔr ki jiɛn na, ni wonjiɛn niin dɔ le yɔli.
Nan bu-n n bei ni le, naah nyan dinan ki chaa, naa ji li nyi kam mi ki tan kpaa lidaal lan wee ni na li len ke, ‘Tikaar be wan chaan Uwonbɔr a yinl bu nan.’”
Yisa kaah pag Iwonjiɛn niin a biim man Yisa kaah nan nyan iwonjiɛn niin ki chaa-n, le u bɔɔnɔɔb dan u ban ki nan wɔɔn u iwonjiɛn niin nmɔn a dir.
Le u baan bi ke, “Ni kan ni niɛ nan biɛn waa?
N bei ni ibamɔn le, bi na li tir ni biɛn ki jaa tum, le litangbagil liba kaa na yin gur ki paa li kpiɛg bu.” Limugil nin fala a jim Yisa kaah nan jon tan ka lijɔɔl lan wee bi yi li Olif a Siigi a Jɔɔl a paab nan, le u bɔɔnɔɔb dan u ban, bi binba, ki nan baan u ke, “Ibayoo wee ni niɛ nan biɛn na yin ŋaa?
Ba nan yin ye a dam nmɔn a siɛra nin dulinya nan a diɛm paam maa?
Bei ti ni.” Le u jiin ke, “Ni li nyi ki laa che uba n lar ni.
Nan bu-n bininfob takpem na li ta n yinl ki dan ki ke bi ma ye min Masiya nan, ki lar bininfob takpem.
Ni na li gbir bitɔb a fur nin bitɔb a bɔr, amaa ni laa jeeli, ni kpaa le ke ni niɛ nan biɛn n tun, amaa naa wɔɔn ke dulinya a diɛm le yen ni.
Libol nin libol na li kɔn nin tab, le nnaam miba a ninfob na li kɔn nin nnaam mitɔ a ninfob.
Le nkom nin kutingbɔŋ a damim na li be iyag iba ni.
Ni niɛ nan biɛn na yin nann nmarwiɛn a piinim le.
“N-yonn nmɔn bi na li choo ni ki jin ni fala, ki ku ni, le kutingbɔŋ biɛn nan yin nan ni le naah nɔɔ min bu.
Iyaayoo nmɔn, bininfob takpem na li ta n bɔr gab, ki gbii tab bu, ki ji nan tab, le tibɔkar a linlem na li nyann ki nan lar bininfob takpem.
Nan bu-n npooton kaah na li yabig dulinya nan yaan ni bu, bininfob takpem a jiɛm kaa na li yabi.
Amaa wan nan sir kenken ki tan kpaa ndiɛm ke u li kan feegab.
Le bi na li mɔɔn paab a naam nan a bɔŋann ilog biɛn nin ki ŋa siɛra ki sei ibol biɛn wee dulinya a diɛmin nin foon.
Niwanbirin a bɔr “Ni na li kan liwanbiril lan wee ulinlenn Daniɛl nan pag li bɔrin, nan wee Uwonbɔr kɔn kaah si iwonjiɛn niin ni, (Wan biɛn nan karin n sɔbim nan ke un biɛ na ye nan.)
Iyaayoo nmɔn nan foo ke, che ban be Judiya a tiŋ poolin ni, bin guun ki do lijɔɔl a paaba.
Wan mu nan be u niin a mɔɔpinl a paab ke, u laa ji jiirin ki nan kɔɔ u diin ke un yuur ni ba.
Wan mu nan be u kpaabin ke, u laa ji jir iniin ke un tan yuur u daala.
Naa na li ŋan ki sei bipiipoodam nin ban ŋmag nbuwaabi!
Ni miɛ Uwonbɔr wee u laa che ni guun kufaag a yonn ni bee likpakɔɔl daali.
Nan bu-n n-yonn nmɔn bininfob na li kan limugil takpem, Uwonbɔr kaah naan dulinya nan ki nan kpaa dinan, baa laa kan limugil nmɔn a boli, limugil nmɔn a bosu mu kaa ji li nyi dan ni bɔɔn bu.
Naa ye Uwonbɔr tɔɔl li nan war limugil lan chaan nmɔn a weehn ke, uba kaa yin ŋmari.
U ninfogannkaab a nyunyunbasanl bu le u li war limugil nmɔn a weehn.
“Iyaayoo nmɔn, uba nan bei ni ke, ‘Ni lig, Masiya sɔ!’ Bee, ‘U be do!’ Ni laa ŋa ni yada.
Nan bu-n tibɔkar a masiyam nin tibɔkar a linlem na li degirin ki ŋa ligaril a siɛra ki tun ligaril a toon gbingbemi, ki lar Uwonbɔr a ninfogannkaabin, ni ye ni bi li fir ke.
A kan na, n chinn bei ni le, ke ni yonn kaa laa foo.
“Mambu, ni ye bi nan ke, ‘Lig, u be kukunkɔɔg bu’ ke, ni laa nya; bee, ‘Lig, u be ndiin’ ke, ni laa ŋa ni yada.
Nan bu-n Uninfosaal a Bigin a dam na yin be le ke utaal kaah ti nyagir liwonpɔɔnl wee bi ga ki liwonlul man ni.
Nan yaan wee kuwankpiiŋ be-n, nin yaan le tijuur lagin.
Uninfosaal a Bija a dam a bɔr “Libol lan wee bi na yin kan limugilin a bɔɔn, ‘Nween li bɔŋ, le uŋmal kaa ji li ween ni, le iŋmabil na li nya kitilangbɔŋin ki lunn, le nan be paab biɛn na li dam dam.’ “N-yonn nmɔn, bi na li kan Uninfosaal a Big a siɛra kitilangbɔŋin, le kutingbɔŋ nan biɛn na li fabin, ki kan Uninfosaal a Big kaah be kitilangbɔŋin ki chaan nin npɔɔn nin kupag takpem.
Kunaatuŋ na li mɔɔ, le u li tun u malakam le bin jo ki tan lagin u ninfogannkaab ban be paab a logi biɛn.
Bikinkam a biɛm a bɔr “Ni ta bikinkam ki tinn nlam: Ni ti nan kan busub nmɔn bunn tifar ke, ni biɛ ke likpanyigil mala.
Ni ye man le, ni nan kan ni niɛ nan biɛn ke, ni li nyi ke ni mala, ki be ni timansanmɔnn.
N bei ni ibamɔn le, daandaan nan a ninfob kaa yin kpo diɛ le ni niɛ nan biɛn ni tun.
Paab nin tum na li jo, amaa n bɔr kaa jɔɔ tin jo.
Uba kaa nyi lidaal lan bee n yonn man ni “Uba kaa nyi ki jiin lidaal bee n-yonn nmɔn ni, hali malakam ban be paab bee Bija-n tɔɔl kaa nyi, amaa Baa-n a binba le nyi.
Nowa a yonn kaah nan ye man ni, Uninfosaal a Big mu a dam a yonn na yin ye man le.
Nan bu-n n-yonn man wee nnyum kaa la nan jin dulinya-n nan, bininfob nan ji le ki nyu, ki kɔɔn bipiib, ki jɔɔ bi buwaab ki tenn bijab, ki nan kpaa lidaal lan wee Nowa nan kɔɔ kuŋaluŋ takpoŋ n-yaan; bininfob nmɔn kaa le la nan biɛ niwann nan tun ni, ki tan kpaa lidaal lan wee kunyungbeeŋ nan dan ki nan jin bi biɛn nin.
Ni ji na yin ye man le, lidaal lan wee Uninfosaal a Big na yin dan nin.
Bijab bilee na li bɔɔ bukpaabin, le n na li ta uba ki jiɛn wan gurin.
Bipiib bilee na li bɔɔ naan linaal, le n na li ta uba ki jiɛn wan gurin.
“Mambu, ni li nyi man, nan bu-n naa nyi lidaal lan wee ni Yudaau yin dan ni.
Amaa ni biɛm: Ni ye u niin daan bi nyi n-yonn man wee unaayig yin dan u niin ke, waa bi li chee dɔɔn ni, u bi yin ka le ki guu, waa yin che unaayig nmɔn n nan kɔɔ ki su wi.
Mambu, ni ŋan nin ni mu ŋa sili, nan bu-n Uninfosaal a Big mu na yin dan n-yonn man wee naa yin nyi u bu-n le.
Bitoontum a binbem a bɔr “Utoontunn u la ba ye yada daan bee ulandaan wan wee u ninkpelu ta u ki ŋa utoontunn ninkpel ke u li lig u toontunn tab, ki li tenn bi tijiir nin naah kpaan bin ji iyoo yan ni naa?
Ni ye u ninkpelu nan kunn ki miin u tun man ke, npopeen yin ye utoontunn nmɔn yaal le.
N bei ni ibamɔn le, u yin ta u jɔɔm nbiɛn le ki ŋa utoontunn nmɔn a nɔɔn, ke u li liga.
Amaa ni ye utoontunn nmɔn a pool to wee u tiɛr ke, ‘N ninkpelu kaa yin kunn weem,’ ki piin ki boo u toontunn tab, wee u ma nin bidanyub lagin ki nyu ki ji ke.
U ninkpelu nmɔn na yin kunn lidaal lan wee u jaa u tama le, nin n-yonn man wee waa yin nyi.
U na li gaa u ki por por, ki ta u ŋa bilinlarib a binbebol, nan yaan wee bininfob na li mɔr ki fabin ki ŋma bi nyin.
Bisapɔm piig a bɔŋal “N-yonn nmɔn paab a naam na yin nann bisapɔm piig ban kaa nyi uja wee ki nan ta bi filaam ke bin too lipiichanil daan nsan bu-n le.
Bisapɔm biŋmu le nan ye tijɔri le biŋmu mu ye bilandam.
Ban jɔrin nan ŋmag filaam le kaa sin ŋmag fila nyum ki guun bi ba.
Le bilandamin ma ŋmag fila nyum kpiɛ man be bi filaamin ni.
Lipiichanil daan nin kaa nan foon weemi, le njiɛm nan choo bisapɔmin biɛn, le bi dɔɔn jiɛn.
“Le kunyiɛgtasiig le bi gbir likukɔl ke, ‘Lig lipiichanil daan ni le chaan nin!
Ni nyann ki nan too u!’ “Le bisapɔm piigin biɛn fii ki nyɔɔ bi filaam.
Le ban jɔrin miɛ bilandamin ke, ‘Ni ŋa ni fila nyum nan wama ki sei ti.
Ke ti filaam ban i junn le.’ “Le bi jiin ke, ‘Aai, naa yin foo tim nin nimi.
Ni li chaa ban kɔɔr fila nyumin ban ki tan da ni yaam.’ “Amaa baah nan labir jon ke bin tan da fila nyumin, le lipiichanil daan nmɔn foon.
Bilandam biŋmu ban nan ŋa sili-n ma nan nɔɔ u le ki jon ipiichan niin ki tan kɔɔ ndiin le bi loon ki kpal linaanganl.
“Ni bɔɔn bu le tijɔrin mu nan foon, ki tan si ntimansanmɔnn ki kpaar linaanganl ki yi ke, ‘Uninkpel!
Uninkpel!
Loor linaanganla wee ti kɔɔ.’ “Le upiidaan nin, jiin bi ke, ‘N bei ni ibamɔn le, maa nyi ni.’ “Mambu ni li guu ni ba man, nan bu-n naa nyi lidaal lan bee n-yonn man ni.
Bitoontum bita a bɔŋal “Paab a naamin ji nann uniindaan uba kaah nan ŋa sili ke un jo nsan, wee ki yin u toontum bita ki nan ta u faal ki sei bi-n le.
U nan sei chinchinn a toontunnu salima a bɔɔlim miŋmu, ki sei wan paa-n mu salima a bɔɔlim milee, ki sei wan gurin mu salima a bɔɔlig kiba.
U nan sei bi biɛn baah li fir ŋmag man le ki yaar jon u sam.
Wan nan gaa miŋmu-n nan nyan le weem ki tan ta piin kpoŋkpoŋ, ki kan tinyɔɔr salima a bɔɔlim miŋmu ki kpiɛ i bu.
Man mu le wan nan gaa ilee-n mu ta ŋa kpoŋkpoŋ ki kan salima a bɔɔlim milee tinyɔɔr ki kpiɛ i bu.
Amaa wan nan gaa kiba-n ma nan nyan le, ki tan gbii kiboog ki ta u yudaau a ligi yin piin nin yaan.
“Ni nan yuur pam, le u niin daan nmɔn ni nan jirin, le ki yin u toontumin, ke un lig bi ligi nmɔn ki kan baah kan tinyɔɔr man.
Wan nan gaa miŋmu-n kaah kɔɔ n-yonn man ni, le u ta nbɔɔlim miŋmu ki kpiɛ ki ta sei u yudaau ki ke, ‘N yudaau, a nan seim salima a bɔɔlim miŋmu le, lig, n mu tun ki kan tinyɔɔr miŋmu le ki kpiɛ.’ “Le u yudaau nmɔn jiin bei u ke, ‘N faan, a ye utoontunn ŋan le!
Ki ji tun nbamɔm, ŋaah ŋmag wama nan nbamɔm nan, mambu, n yin ta tiwann takpem a ninkper le ki ŋa a nɔɔn.
Npopeen man wee n jɔɔ nan, ni ye min nin fin yaal le.’ “Le wan mu nan gaa milee-n kɔɔ u yudaau ban, ki bei u ke, ‘N yudaau, lig, a nan seim salima a bɔɔlim milee le, amaa le n ta kpeŋ ki kan milee tinyɔɔr ki kpiɛ.’ “Le u yudaau jiin bei u ke, ‘Nfaan, a ye utoontunn ŋan le!
Ki ji tun nbamɔm, ŋaah ŋmag wama nan nbamɔm nan, mambu n yin ta tiwann takpem le ki ŋa a nɔɔn.
Npopeen man wee n jɔɔ nan, ni ye min nin fin yaal le.’ “Le wan nan gaa kiba nan ma kɔɔ u yudaau ban ki bei u ke, ‘N yudaau, n nyi a bɔr kaah pɔɔ, ŋaah kaa bu nan ni a chiɛ ni ma le.
Ŋaah kaa yaal tijiir tan ni, ti ma le a pii.
Mambu le n saŋ bijawaam, ki gbii kiboog, ki ta a ligin nmɔn piin.
Lig, a ligi nmɔn sɔ, gaa a wan.’ “Le u yudaau jiin bei u ke, ‘Fin utoontunn wan a pool to nan a ye ugbanyagdaan le!
A pii nyi ke n chiɛ nan wee maa bun le, ki ji nyi ke n pii nan wee maa yaal ni le.
Man ke, a bi ta n ligi nmɔn ki bil baŋ ni le.
Maah bi nan jirin nan n bi li kan n ligi nmɔn ke tinyɔɔr paa i bu.
“ ‘Ni gaa ilig nmɔn u ban na man, ki ta kpiɛ wan jɔɔ bɔɔlim piigin na.
Nan bu-n wan biɛn jɔɔn ke bi li kpiɛ u, le un mann kan takpem, amaa wan kaa jɔɔ nan, hali waah le jɔɔ nan ni bi gaan ni le.
Wee ki ta utoontunn wan kaa jɔɔ tinyɔɔr nan gab nkaafiin libunbɔnlin na, nan yaan wee timɔr nin kufabuŋ nin linyinŋmanl na yin be.’ Njoorim a bɔjil “Uninfosaal a Bigin nan jirin nin u pag nin malakam biɛn n-yonn man ke, u na yin kal u naangbɔŋ bu le nin u pag.
Dulinya nan a ninfob a booli biɛn na li lagin u nintogil, le un bɔgir bi ke upeekpaar kaah ti bɔgir ipee nin iŋɔɔb man ni.
U na yin ta ipee le ki siin u nɔɔjiim paam, le ki ta iŋɔɔb mu ki siin u nɔɔgam paam.
“Le ubɔrin na li bei ban si u nɔɔjiim paamin ke, ‘Ni dan, nim ban wee n Baa kaab tikaar ki jaa ni bu nan, ni gaam ni faal, nnaam man wee Uwonbɔr nan ŋa mi sili ki guu ni dulinya a piinimin ni.
Nan bu-n nkom nan jɔɔm le ni seim tijiir, le nnyunyum jɔɔm le ni seim nnyum.
N nan ye uchaan, le ni gaam ki ŋaam kuchɔŋ ni niin ni.
N nan choon gaan le ni seim tiwann yɔɔr yee kaar, n nan bu le, le ni terim, bi nan taam ŋa kuloondiigin le, le ni dan nan gɔnnim.’ “Le bibuchim nmɔn na li jiin ki baan u ke, ‘Uyudaan, ibayoo wee ti nan kaŋ wee nkom jɔɔŋ wee ti seiŋ tijiira?
Bee ibayoo wee ti nan kaŋ wee nnyunyum jɔɔŋ wee ti seiŋ nnyuma?
Bee ibayoo wee ti nan kaŋ wee a ye uchaan wee ti gaaŋ ki ŋaaŋ kuchɔŋ ti niin yin naa?
Bee a choon ki gaan wee ti seiŋ tiwann yɔɔraa?
Bee ibayoo wee ti nan kaŋ ki miin a bu wee ti teriŋ bee ibayoo wee ti nan kan a be kuloondiigin wee ti gɔnniŋ ŋaa?’ “Le ubɔrin mu na li jiin ke, ‘N bei ni ibamɔn le, naah nan tun man ki tenn n nabum ban waarin, ni nan ye min le ni nan tun ki tenn.’ “Le u na li bei ban si u nɔɔgam paamin, ‘Nim ban wee limɔpool nɔɔ nan, fɔɔr n ban na, ki li chaa ki tan kɔɔ nŋmi man gaan kaa jɔɔ njunim wee Uwonbɔr mann ki guun ulinlaril nin u malakam mi.
Nan bu-n nkom nan jɔɔm, le naa seim tijiiri, le nnyunyum jɔɔm, le naa seim nnyumi, N nan ye uchaan le, le naa gaam ni niin yin ni, n nan choon le ki gaan, amaa le naa seim tiwann yeekaar, le n nan bu ki be kuloondiigin, le naa che ni lig mi.’ “Iyaayoo nmɔn le bi mu na li jiin ki baan u ke, ‘Uyudaan, ibayoo wee ti nan kaŋ ki miin nkom jɔɔŋ bee nnyunyum jɔɔŋ bee a ye uchaan, bee a choon gaan, bee a bu, bee a be kuloondiigin wee taa teriŋ ŋaa?’ “Iyaayoo nmɔn le u li jiin ni ke, ‘N bei ni ibamɔn le, nan wee ni nan yii kaa tun sei n nabum ban waarin, ni nan ye min le.’ Le bi na li jo ki tan kɔɔ litudaril lan kaa jɔɔ ndiɛm ni, amaa le bibuchim n mu li jo ki tan gaa limiɛfol lan kaa jɔɔ ndiɛmin.”
Baah lol bin ku Yisa man Yisa kaah nan pag ni nan biɛn ki diɛ n-yonn man ni, le u bei u bɔɔnɔɔb ke, “Ni nyi ke iweehn ilee le gur nin yuglagir a chiig.
Bi na li ta Uninfosaal a Bigin ki sei le bin kpa u lidapunpunl bu.” Iyaayoo nmɔn le kumanug a yudam nin Juu yaab a ninkpeeb lagin tab kumanug a yudam a ninkpelu, wan a yinl ye Kayafasi a niin, le bi nan lolig baah li ŋa man wee ki woon ki choo Yisa ki ku u.
Le ki nan ke, “Amaa ni laa che ti choo u kuchiig nan yaan ni, nan bu-n kuninfogbaluŋin li gaa tijar.” Baah nan ŋa tulaali ki ŋa Yisa a yul Betani a tiŋin man N-yonn man wee Yisa nan be Betani a tiŋin, Simɔnn wan nan ye kikɔŋin a niin, u nan be ji tijiir le, le upii uba ŋmag tulaali a lulog kan a daag pɔɔ, ki nan kpaar wur Yisa a yul bu.
U bɔɔnɔɔbin kaah nan kan man ni, le bi ŋulin tab ban nin liŋuul ki ke, “Ba ŋa wee upii nan bii tulaali man naa?
Ti bi li fir kɔɔr tulaali nan ki gaa ilig takpen ki ta ter bilanjiim.” Le Yisa biɛ bi ŋulin nmɔn bu, le ki baan bi ke, “Ba ŋa wee ni mugir upii nan man naa?
Ni wan nan ŋan le u tun ki seim nmɔn.
Bilanjiim man li gbaa be ni ban, amaa min kaa yin gbaa be ni ban ni.
Tulaali wan wee u kpaar ŋaam nan, u ŋa n gbanann le sili nin ti piim.
N bei ni ibamɔn le, nan yaan biɛn wee bi li mɔɔn tibɔŋann nan, dulinya nan yaan, bi li mɔɔn upii nan kaah tun nan nan mu, ki li ye litiɛril ki jiin u paam.” Judasi kaah nan chee un kɔɔr Yisa man Iyaayoo nmɔn le Yisa a bɔɔnɔɔb piig nin bilee a ni uba, wan wee bi yi u ke Judasi Isikariya nan, jon kumanug a yudam ban, ki tan baan bi ke, “Ni yin seim baa wee n che Yisa nkɔɔ ni nɔɔn naa?” Le bi kan tikur a ligibim pita ki sei u. Iyaayoo nmɔn le u nan piin ki ban isan yan wee u li ta Yisa ki ŋubin bi nɔɔn.
Yisa nin u bɔɔnɔɔb kaah nan jin yuglagir a chiig a jiir man Boroboro wan kaa jɔɔ nnyɔg nan a jim a piin daal, le Yisa a bɔɔnɔɔb dan u ban, ki nan baan u ke, “A ban ti jo laa ki tan ŋa sili wee a ji yuglagir a chiig a jiir aa?” Le u jiin ke, “Ni li chaa kitiŋ nan yaan, uja uba a niin, ki bei u ke, ‘Wan wɔɔn len ke: “N saŋi mala.
N ban min nin n bɔɔnɔɔb nji yuglagir a chiig a jiir le a niin nan.’ ” Le u bɔɔnɔɔbin sin tun ke waah wɔɔn bi man ni, ki ŋa yuglagir a chiig a jiir nmɔn a sili.
Kujɔɔg kaah nan nan foo-n, le Yisa nin u bɔɔnɔɔb piig nin bilee-n nan kal ki be ji.
Baah nan be ji n-yonn man nin, le u ke, “N bei ni ibamɔn le, ni ni uba le yin kɔɔrim.” Le u bɔɔnɔɔbin a sufu bii takpem, le bi piin ki baan ubaba ke, “Uyudaan, ibamɔn buu, ni ye min lee?” Le Yisa jiin ke, “Min nin wan lagin ki ŋuug kisaŋ kiba ni nan, u ma le yin kɔɔrim.
Uninfosaal a Big li jo ke naah sɔb Uwonbɔr a gbɔŋin u bu man ni.
Amaa woo ni li bir ki sei wan yin kɔɔr Uninfosaal a Bigin!
Baa bi ma udaan gbaa ke, ni bi sɔ.” Le Judasi wan na yin kɔɔr Yisa nan baan ke, “Wan wɔɔn, ibamɔn buu, ni ye min lee?” Le Yisa jiin u ke, “Nn, ni ye fin le.” Uyudaan a nyiɛg a jiir a bɔr Baah nan be bin ji tijiir n-yonn man ni le Yisa yuur boroboro ki sei Uwonbɔr kunɔɔpoog, le ki war war ki sei u bɔɔnɔɔbin, ki ke, “Ni gaa ki ji n gbanann le yen.” Le u ji yuur kiyiinyɔɔg nin isiloon a daam ki sei Uwonbɔr kunɔɔpoog, le ki ta sei bi, ki ke, “Ni gaa man wee ni biɛn n nyu.
N cham man ye Uwonbɔr a poorin sɔ, ncham man kpaar ki wur bininfob takpem bu, wee bi kan tibir a jiɛnper nan.
N bei ni le, maa ji li nyi ki nyu isiloon a daam nan ni, see lidaal lan wee min nin nim na li lagin ki nyu miwanpɔm, n Baa a niin a naamin.” Le bi nan gaah iwonjiɛn lan, ki nyan ki jon Olif a Siigi a Jɔɔl a paab.
Yisa kaah bugir Piita kaah na li niɛ u man Le Yisa bei bi ke, “Kunyiɛg nan, ni biɛn li guun ki jiɛnim, nan bu-n ni sɔb Uwonbɔr a gbɔŋin ke: ‘N li ku upeekpaarin, le ipee yan biɛn wee u ti kpaa-n worin.’ Amaa n kum a fiim a bɔɔn ke, n li liin ni nintogil ki jo Galilii.” Le Piita jiin ke, “Hali ni ye bi biɛn guun ki jiɛn niŋ ke, min kaa li ŋa man ni.” Le Yisa jiin ke, “N beiŋ ibamɔn le, dinan a nyiɛg, a li niɛ ke ŋaa nyimi nfimitaa, le ukooja-n nin mɔɔ.” Amaa le Piita jiin ke, “Hali ni ye min nin fin nlagin kpo ke, maa li nyi ki niɛ ke maa nyiŋi.” Le Yisa a bɔɔnɔɔbin biɛn mu len man.
Yisa kaah nan miɛ Uwonbɔr nan yaan wee bi yi ke Gesemani nan Le Yisa nin u bɔɔnɔɔbin jon nan yaan wee bi yi ke Gesemani, le u bei bi ke, “Ni li ka doou, wee n jo ni nintogil ki tan miɛ Uwonbɔr.” Le u nan ta Piita nin Zebedi a naachim bilee ki kpiɛ uba bu, le bi jon.
U sufu nan piin le ki bii, le ni mugir u.
Le u bei bi ke, “Lisufubiil lan dan n bu nan yab le ki ban lin kum.
Ni li be do ki li guu kpiɛg n buu.” Le u fɔr ki jon bi nintogil wama, ki gbaan le u yutunl tan ma tum, le ki miɛ Uwonbɔr ke, “N Baa, ni bi li fir ke, a laa che n nyu kiyiinyɔɔg nan yaan ni.
Amaa che a bam le n tun, wee ni laa ye min a bami.” Le u nan jir u bɔɔnɔɔbin ban, ki miin bi jiɛn le.
Le u baan Piita ke, “Nim kaa le li fir guur ki kpiɛ n bu kukurug kubaa?
Ni ligira wee ki li miɛ Uwonbɔr a, wee ki laa nan kɔɔ libiginlin ni.
Kinaaŋ ma ban amaa le tigbanann kaa jɔɔ npɔɔn ni.” Le u ji nan jir nfim milee ki tan miɛ ke, “N Baa, ni ye kiyiinyɔɔg nan kaa li fir lagir n bu wee ni ye n nyu ki yaan le ke, a che a bam ntun.” Le u jir ki tan foo ki miin u bɔɔnɔɔbin ji jiɛn na, nan bu-n njiɛm le nan jɔɔ bi.
Le u ji nan jir nfimitaa, ki tan miɛ Uwonbɔr ke waah pii nan chinn miɛ man nin.
Le ki nan jirin u bɔɔnɔɔbin ban ki baan bi ke, “Ni le la jiɛn le, ki fooraa?
Ni lig, isaŋ nmɔn mala.
Le bi ta Uninfosaal a Big ki ŋubin tibirdam a nɔɔ na.
Ni fiiu man, wee ti jo!
Ni lig, wan kɔɔrimin le chaan nin!” Baah choo Yisa man U mɔb kaa la nan lu, le Judasi wan ye u tooi piig nin bilee a ni uba, degirin nin kuninfogbaluŋ, le biba ŋmag bitɔb a jum, le biba mu ŋmag ilangul.
Kumanug a yudaau nin bininkpeeb li na tun bi.
Judasi wan kɔɔr Yisa nan pii nan wɔɔn bininfobin siɛra le ke: “N tan poor wan ke, ni li nyi ke u ma yen, wee ki choo mu.” Judasi kaah nan foon n-yonn man ni le u jon Yisa ban weem ki tan poor u ke, “Wan wɔɔn, a nyiɛg.” Le Yisa jiin ke, “N jɔ, tun nan wee a dan a nan tun nmɔn na.” Iyaayoo nmɔn le kuninfogbaluŋin daa dan ki nan bib Yisa.
Ki miin u bɔɔnɔɔbin a ni uba ŋa weem ki nar bitɔb a jug ki ga kumanug a yudaau a toontunnu a tul ki par.
Le Yisa bei u ke, “Jiin a tɔb a jug nmɔn ki ŋuun kutɔɔgin na, nan bu-n wan kɔn nin kijug ke, u kpeg kijug a kum le.
Ŋaa nyi ke n bi li fir miɛ n Baa wee un terim maa, u bi li tun malakam a tɔtogib weem ni, ke bin jo turpiig nin bilee?
Amaa ni yin ŋa niin ki gbeen nan sɔb Uwonbɔr a gbɔŋin ke, ni kpaan ke nin sin ŋa man naa?” Iyaayoo nmɔn le u baan kuninfogbaluŋin ke, “N ye ban kɔnn nin tininkper a sanliiru le ni dan nin njum nin ilangul ke ni nan choom maa?
N nan ti be iwonjiɛn niin le iweehn biɛn ki wɔɔn bininfob Uwonbɔr a bɔr, amaa le naa ti chor mi.
Amaa ni niɛ nan tun ke nin gbeen bilinlem kaah nan sɔb nan Uwonbɔr a gbɔŋin nin le.” Iyaayoo nmɔn ki miin u bɔɔnɔɔbin biɛn guun ki jiɛn u binba le.
Yisa kaah nan be bibɔjib a nintogil man Le ban choo Yisa ta u ki jon kumanug a yudaau Kayafasi a niin, nan yaan wee ban wɔɔnn nsiim nin kitiŋ nmɔn a ninkpeeb nan ka guu-n. Baah nan jɔɔ Yisa chaa-n le Piita tan be nan fɔg ki nɔɔ u bɔɔn, le ki tan paar si kumanug a yudaau nmɔn a niin a kaafiin, ki nan kɔɔ nloob, ki tan ka ban guu-n ban, ke un kan ni joorim.
Le kumanug a yudamin nin Juu yaab a bɔjib ban wee bi yi bi ke sanhidirin nan pɔɔn bi ba ke bin gbir tibɔkar dam a mɔnn, ki kan Yisa a bir wee ki ku u.
Le bininfob sin jin tibɔkar dam nmɔn a siɛra u bu, amaa le kaa kan u biri.
Ni bɔɔn bu le bilee nyan sir ki len ke, “Uja nan le ke, ‘N jɔɔ npɔɔn man li fir ber iwonjiɛn niin nan ki ji ta iweehn itaa ki ma i.’ ” Le kumanug a yudaau nmɔn fii sir, ki baan Yisa ke, “Ŋaa yin jiin naa?
Ba a siɛra wee bijab nan pag ki galiŋaa?” Amaa le Yisa kaa jiin tiba.
Le kumanug a yudaau nmɔn mann baan u ke, “Poo Uwonbɔr wan fo nan bu, fin le sin ye Masiya Uwonbɔr a bija-n ke, a bei ti ni.” Le Yisa jiin u ke, “Nn, ke ŋaah len man ni.
Amaa n bei ni le: Naah nyan daandaan nan ki chaa, ni li kan Uninfosaal a Big kaah ka Liwonbɔr Gbingbemilin a nɔɔjiim paam, ki na li kan waah be paab titalangbann ni ki chaan.” Le kumanug a ninkpelu nmɔn dar u baantɔɔl a daala ki chiɛ ki ke, “U sug Uwonbɔr a. Ke ti pii ji ban siɛradam ti ŋa baa?
Lig, ni biɛn nan gbir waah sug Uwonbɔr man na.
Ke ni tiɛr niin?” Le bi jiin ke, “U kpaan nkum le.” Iyaayoo nmɔn, le bi siin timɔsann ki jaar u bu, ki boo u.
Le biba mu pebir u ntapam, le ki ke, “Bugir ki sei ti ni, Masiya, biɛ njee ŋma pebiŋ nan naa?” Piita kaah nan niɛ ke waah nyi Yisa man Piita kaah nan ka kumanug a ninkpelu n-yaa niin a loobin, le iniin nmɔn a toontun bisiɛg kiba dan u ban ki nan bei u ke, “A mu ti be nin Yisa wan nyan Galilii nan le.’ Amaa le Piita niɛ bininfob nmɔn biɛn ban ke, “Maa nyi nan wee a pag nan a taai.” Le ki sin fii nyan ki tan be ntimansanmɔnn.
Le kibisiɛg kiba mu ji nyan ki tan kan u ki bei ban be niin nin ke, “Uja nan mu nan ti be nin Yisa wan nyan Nazarif nan ban le.” Le Piita ji niɛ ki poo ke, “Maa nyi uja nmɔn ni.” Le ni kpiɛ wama le bijab ban si niin ni fɔr ki mal Piita ki ke, “A sin ye bi ni uba le, nan bu-n a pipagir le wɔɔn man.” Le Piita poo bimɔb ki jaa u ba bu ki ke, “Maa nyi uja nmɔn ni.” Libol nmɔn le ukooja mɔɔ.
Le Piita nin tiɛr Yisa kaah bi bei u tibɔr tan nin ke: “Ukooja kaa la li mɔ le a niɛ nfimitaa ke ŋaa nyimi.” Le Piita nyan nkaafiin ki tan mɔɔ takpem.
