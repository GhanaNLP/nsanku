Kalɛ Na Katɔti Údie Kayawi Na kayawi kalɔ kesekɔ ƒui ni, Katɔti údie katɔ ku kalɔ.
Na kalɔ kammɔ keeebo udu ɔdi.
Na lɛla lɛdi lɛnɔ liiibo-ka kemmo, na lɛdisa kani náƒɔ kalɔ kammɔ lɛlɔ ƒui.
Na Katɔti Kɔyu kani nkɛ mɔɔví ntu bɔni náƒɔ-ka anumi mmɔ ƒui lɛlɔ.
Amu na Katɔti údie lɛdi ɔnini, “Bukeye bubo,” na bukeye búbo.
Na Katɔti ɔ́nu ka bukeye bɔmmɔ bɔdia.
Na úle bukeye bɔmmɔ na lɛdisa kudɔ.
Na bukeye bɔmmɔ na Katɔti ɔ́lɔ ɔnii kadi nwaa, na ɔ́lɔ lɛdisa ɔnii usien.
Na useyi údu na kadi kégye na limeyi lideedi lɛ́vi.
Amu na Katɔti údie lɛdi ɔnini, “Kuƒi kuduo ntu bɔmɛni kemmo, na kule ntu bɔmɛni bɔsiku ɔkpanadi kudɔ.” Anwuɔsu Katɔti ɔ́ya na kuƒi kúduo ntu bɔmmɔ kemmo na kúle ntu bɔni nwi kalɔ lɛlɔ ɔ́siku bɔni nkya katɔ kudɔ.
Na úbo úte lɛni kani.
Na kuƒi kɔmmɔ na Katɔti ɔ́lɔ ɔnii kayaa.
Na useyi údu na kadi kégye na limeyi linyɔdi lɛ́vi.
Amu na Katɔti údie lɛdi ɔnini, “Ntu bɔni náƒɔ kayaa kalɔ ni, bɔsala likpo linwi.
Na kesii kani nákwii kakɔ kalɛ.” Na úbo úte lɛni.
Na kesii kani nákwii mmɔ na Katɔti ɔ́lɔ ɔnii, “kalɔ,” na ntu bɔni násala lɛlɔ buwi likpo linwi mmɔ na Katɔti ɔ́lɔ ɔnii, “ɛpu.” Na Katɔti ɔ́nu ka ɔdia.
Na údie lɛdi ɔnini, “Kalɔ kamɛni kakwɛ egyii ku livo lidu lidu ku adingyii lidu lɛnɔ.” Na úbo úte lɛni.
Anwuɔsu kalɔ kammɔ kénwini lɛku ku livo ku adingyii lidu lidu.
Na Katɔti ɔ́nu ka ɔdia.
Na useyi údu na kadi kégye na limeyi lɛtɛdi lɛ́vi.
Amu na Katɔti údie lɛdi ɔnini, “Bukeye lidu libo kayaa na bule usien ku kadi nwaa ntɛ.
Na ɔmɛni ɔbla likposela ute uwi ku emeyi ku akwa.
Na bukeye lidu lɛmɛni lɛsɔ lɛkya kayaa na buteekeye teewi kalɔ lɛlɔ.” Na úbo úte lɛni.
Katɔti ɔ́bla bukeye bonwu akpa anyɔ.
Bukeye bunengudi bɔni ndi ɔƒɛ bɔdanku kadi nwaa, na kɔbuli kɔni nsia lɛnɔ kɔdanku usien.
Na ɔ́bla ayabi lɛnɔ.
Katɔti ɔ́ya na bukeye lidu lɛmɛni ƒui lɛkya kayaa.
Na buukeye teewi kalɔ lɛlɔ.
Na ɔ́ya na bukeye bɔmɛni bɔɔdi kadi nwaa ku usien lɛlɔ, na buule lɛdisa ku bukeye ntɛ.
Na Katɔti ɔ́nu ka ɔdia.
Na useyi údu na kadi kégye na limeyi linedi lɛ́vi.
Amu na Katɔti údie lɛdi ɔnini, “Kɔbɛ ku kɔkpaku ku ketu kemmo bebuo benengudi lidu lidu bɛƒɔ ntu bɔmmɔ kemmo ƒui.
Na lɛla biala lɛni mbo avwi lɛnɔ liteeveyi taavi kayaa.” Ɔmmɔ ɔsu Katɔti údie bebweyi benengudi bani nkya ɛpu kemmo ku babambadi bani mɔɔví ntu kemmo ɔdi biala ku nwuna udu.
Na údie bani mbo avwi lɛnɔ, ɔdi biala ku nwuna udu.
Na Katɔti ɔ́nu ka ɔdia.
Katɔti úte-ma kusɛ kusɛ na ɔ́su ɔnini, “Bɛwɔ na bimomo na bɛƒɔ ntu bɔmmɔ kemmo ƒui.
Na bani mbo avwi lɛnɔ bemomo.” Na useyi údu na kadi kégye na limeyi lɛlɔndi lɛ́vi.
Amu na Katɔti údie lɛdi ɔnini, “Bebuo lidu lidu bɛƒɔ kalɔ kamɛni ƒui lɛlɔ, bebuo benengudi ku bebliidi ku bebweyi lidu lidu ƒui.” Na úbo úte lɛni.
Anwuɔsu Katɔti ɔ́bla bebuo benengudi ku bebliidi ku bebweyi lidu lidu, na báƒɔ kalɔ kammɔ ƒui lɛlɔ.
Na Katɔti ɔ́nu ka ɔdia.
Amu na Katɔti ɔ́su ɔnini, “Bɛya na bɔbla ukyuli na ɔlɛ-bu na bula udu kenye kalɛ na utaadi ɛpu ku kalɔ ku kayaa bebweyi ƒui lɛlɔ.” Ɔmmɔ ɔsu Katɔti údie ukyuli na ɔ́lɛ-nwu na nwuna udu kenye.
Údie-ma, na badi ɔnana ku uleku.
Na Katɔti úte-ma kusɛ kusɛ, na ɔ́su-ma ɔnini, “Bɛwɔ biyile kalɔ kamɛni ƒui lɛlɔ.
Na bɛdi-ka lɛlɔ ku bebweyi bani ƒui nkya-ka kemmo.” Ɔmmɔ kama ni, Katɔti ɔ́su bekyuli bammɔ ɔnini, “Binu!
Líti livo lidu ku adingyii lidu ƒui líte-mii nnii enwini bina adila.
Na líti livo líte bebuo bani nkya kalɔ lɛlɔ ku baasɛ ku bebweyi ƒui nnii linwini bana adila.” Katɔti ɔ́nu ala ani ƒui na ɔ́bla na adia-nwu sɔsɔ.
Na useyi údu na kadi kégye na limeyi lɛkundi lɛ́vi.
Lɛni na Katɔti úti ɔ́wɔlɔ katɔ ku kalɔ ku ala ani ƒui nkya-nya kemmo budie.
Na údie lɛla biala ɔ́wɔlɔ asa na limeyi maatɛdi lídu.
Anwuɔsu limeyi maatɛdi lɛlɔ ni, Katɔti ɔ́da kabla ƒui ɔ́ya na ɔ́nwuna.
Na limeyi lɛmmɔ lɛdanku kusɛ kusɛ na lise kedee ka ɔ́ƒuna-ni úse ɔsu.
Ɔsika limeyi lɛmɛni lɛlɔ na ɔ́nwuna ɔni na údie ala ƒui ɔ́wɔlɔ.
Adam Ku Hawa Lɛlɔ Kɔtɛ Kalɛ na bédie katɔ ku kalɔ kɔtɛ ndi amɛni.
Uwi ɔni na Katɔti údie katɔ ku kalɔ ni, edula ku egyiibi adi átakwɛ tɔ na kalɔ lɛlɔ.
Ɔsika Unwoti Katɔti útaya na ɔnantu ɔna uwi kalɔ lɛlɔ.
Na ukyuli ɔdi lɛnɔ uuubo na utaatuma kalɔ kammɔ lɛlɔ.
Nsu ntukpa buuyi taasi kalɔ kemmo na buute kalɔ kammɔ ntu.
Unwoti Katɔti ɔ́vɔ ukyuli ɔ́lɛku kalɔ kammɔ lɛti kemmo.
Na ɔ́nwuna ɔƒɛƒɛɛ ɔni muute ngba ɔ́kya ukyuli ɔmmɔ enwu kemmo aani ɔyawine.
Amu na Unwoti Katɔti ɔ́bla kemo kadi na kesii kani baalɔ banii Eden na ɔƒɛ katukɔ kakɛ.
Na mmɔ ni, úti ukyuli ɔni na ɔ́vɔ mmɔ ɔ́kya.
Na kemo kammɔ kemmo ni, Katɔti ɔ́ya na egyii ákwɛ enye na adi egyii abuni ani mɔɔdia bɔnu ku edula ani ndia kaduɛ na adia ete ka badi.
Na kemo kammɔ ntɛntɛ ni, kugyii kɔni muute ukyuli ngba kunye na kɔni mɔɔyá na ɔɔnu lɛbuni ku likpidi taati lɛnɔ kunye.
Na ketu kani muute kemo kammɔ ntu kaagbá taasi Eden mmɔ.
Na ketu kammɔ kábwɛ kéle lɛlɔ ntukpa ine.
Ketu kedeedi lɛnyi ndi Pison.
Na kaagbá taavi kalɛkɛ kani baalɔ Hawila kemmo, kesii kani na sika ugyiedi ɔkya.
Kesii kammɔ ni, sika ugyiedi ɔni mɔɔdia bɔnu geen ku atabi ani náƒɔ kuye na baalɔ-nya banii Onis akya.
Na ketu kanyɔdi lɛnyi ndi Gihon na kaagbá taavi kalɛkɛ kani na baalɔ banii Kus mmɔ kemmo ƒui.
Na ketu katɛdi lɛnyi ndi Hidekel na kaagbá taavi kalɛkɛ kani baalɔ Asiria ɔƒɛ katukɔ kakɛ.
Na ketu kenedi lɛnyi ndi Euƒrate.
Amu na Unwoti Katɔti úti ukyuli ɔni na ɔ́vɔ mmɔ ɔ́kya Eden kemo kammɔ kemmo ka utaabla-ka lɛlɔ kabla na utaanu-ka lɛlɔ.
Na ɔ́su ɔnana ɔmmɔ ɔnini, “Ebo kuƒi ka adi egyii ani nnye kemo kamɛni kemmo ebi ƒui.
Nsu kugyii kɔni mɔɔyá na ukyuli ɔɔnu lɛbuni ku likpidi taati aku ni, tadi-ku ebi.
Ɔsika si ádi kugyii kɔmmɔ ebi ni, bukpi kani na adubo bukpi.” Ɔmmɔ kama ni, Katɔti ɔ́su ɔnini, “Ɔɔɔdia si ɔnana lɛti ɔkya.
Ndubɔbla ubunkune ɔni námanku-nwu lite-nwu.” Anwuɔsu Unwoti Katɔti ɔ́kpanku bebuo ku baasɛ ku bebweyi bani ƒui na úti kalɔ lɛti ɔ́bla mmɔ úboku ukyuli ɔmmɔ kudɔ ɔnii ɔsia-ma anyi.
Na lɛnyi lɛni na ukyuli ɔmmɔ úte kebweyi biala ni, ani nénwini-nwu lɛnyi.
Anwuɔsu ukyuli ɔmmɔ násia bebuo ku baasɛ ku bebweyi ƒui anyi.
Nsu Adam anwu ni, uuubo ubunkune ɔni námanku-nwu.
Ɔmɛni ɔsu ni, Unwoti Katɔti ɔ́ya na Adam úduo lɛlɛɛ kemmo úsie ɔgyu geen.
Na uwi ɔni na ɔtɛ ɔlɛɛ mmɔ ni, Katɔti údie-nwu ɔƒɛnyi likubi linwi na úti ɔlɔna útile likpo lɛmmɔ.
Amu na Unwoti Katɔti úti likubi lɛni na údie ɔ́lɛku ɔnana ɔmmɔ ɔƒɛnyi mmɔ ɔ́bla uleku.
Na ɔ́kpanku-nwu úboku ɔnana ɔmmɔ.
Mmɔ ni, ɔnana ɔmmɔ ɔ́su ɔnini, “Likubi lɛmɛni lɛ́si mina ekubi kemmo.
Na ɔlɔna ɔmɛni ɔ́si mina ɔlɔna kemmo.
Ndubɔlɔ-nwu nnii uleku.
Ɔsika ɔnana kemmo na bédie-nwu bálɛku.” Ɔmɛni ɔsu na ɔnana ɔdubɔmami ɔti ku uni lɛlɔ na uti lɛlɔ utámana ulekudi lɛlɔ.
Na bana inyɔ badubɔbla ɔlɔna unwi.
Na uwi ɔmɛni kemmo ni, ɔnana ku uleku ɔmmɔ beli kasɔngya ɔni na kɔƒa kɔdi kulekpo-ma.
Ukyuli Ɔ́ta Únye Katɔti Lɛlɔ Na mmɔ ni, kɔlakpi ndi kebweyi kani mbo lɛkwɛ geen ntulo bebuo bani ƒui na Unwoti Katɔti údie akɔ.
Na limeyi lɛdi ni, kɔlakpi kɔmmɔ kúsie uleku ɔmmɔ kudɔ na kútéye-nwu kɔnini, “Sɔsɔ geen na Katɔti ɔ́su-ɔ ɔnii, ‘Tadi egyii ammɔ adi biala ebi’?” Amu na uleku ɔmɛni údie kenye ɔnini, “Bɔkana na bɔdi kugyii biala kɔni nkya kemo kamɛni kemmo ebi.
Mmomu bɔsu na Katɔti ɔ́su ɔnii butadi kugyii kɔni nnye kemo kamɛni ntɛntɛ mmɔ ebi.
Na butetuku-ku lɛnɔ.
Si ɔɔɔdi lɛni ni, bɔdubo bukpi.” Amu na kɔlakpi kɔmmɔ kɔ́su-nwu kɔnini, “Kudii!
Ɔɔɔdi bukpi na bɛdubo bukpi.
Mmomu Katɔti ɔgyi ka si bɛ́di kugyii kɔmmɔ ebi ni, bɛdubo anu bɔda.
Na bɛdubo bɔbla aani anwu Katɔti kalɛ.
Na bɛdubɔnu lɛbuni ku likpidi lɛnɔ bɛti.” Amu ka uleku ɔmɛni ɔ́nu ɔ́ti ka kugyii kɔmmɔ ebi adia bɔdi, na aadia bɔnu, na aayá na ukyuli ɔɔdá anu ɔsu ni, úde adi na ɔ́di.
Na úde ɔdi úte ɔgyani ɔni nkya mmɔ lɛnɔ na ɔ́di.
Mmɔ na bana inyɔ ƒui anumi ébimi na bánu báti ka bakɛ kasɔngya.
Anwuɔsu béde kugyii evete bonwu adi básala na béti bábɛla lɛlɔ kasɔngya.
Amu ka useyi uwi údu ni, ɔnana ɔmmɔ ku ulekudi bénu Unwoti Katɔti kɔku uwi ɔni na ɔkɛ ɔɔví kemo kammɔ kemmo.
Amu na bátábɛ na egyii akɔ kalɛ na Unwoti Katɔti ulanu-ma.
Nsu Unwoti Katɔti ɔ́kpali ɔnana ɔmmɔ ɔnini, “Wɛ na akya?” Amu na údie kenye ɔnini, “Línu-ɔ kɔku na kemo kammɔ kemmo na liƒu lɛ́da-mi, ɔsika nkɛ kasɔngya.
Anwuɔsu líkeli ńtábɛ.” Mmɔ na Katɔti úye-nwu ɔnini, “Ɔma násu-ɔ ɔnii akɛ kasɔngya?
Munuu kugyii kɔni lɛlɔ ebi na líbo-ɔ ɔda nnii tadi mmɔ ni, aku na átádi?” Amu na ɔnana ɔmmɔ údie kenye ɔnini, “Uleku ɔni na éti éte-mi ni, anwu néde ebi ammɔ adi úte-mi na lɛ́di.” Mmɔ na Unwoti Katɔti úye uleku ɔmmɔ ɔnini, “Bi na ábla mɛni?” Amu na uleku ɔmmɔ údie kenye ɔnini, “Kɔlakpi kɔmmɔ nátɔlɔ-mi na lɛ́di.” Anwuɔsu Unwoti Katɔti ɔ́su kɔlakpi kɔmmɔ ɔnini, “Lɛla lɛni na ábla mɛni ɔsu ni, “Ewida adubɔsiaku-ɔ etulo bebuo ku alakpi akɔ bebweyi ƒui.
Kaƒɔ lɛlɔ na adubo butaakpɛ.
Na lɛti na adubo butaadi ƒula ngba uwi ƒui.
Na ndubɔya na awɔ ku uleku ɔmɛni binwini bekisine, na ƒula ubi ku uleku ɔmɛni ubi lɛnɔ benwini bekisine.
Ɔdubo-ɔ lili bubo bɔbwɛ, na awɔ adu-nwu lɛnikpo.” Amu na Katɔti ɔ́su uleku ɔmmɔ ɔnini, “Ndubɔya na ebo abi geen uwi ɔni na ada kaƒɔ.
Na adubunu ɔlɛ asa na awɔ bebi.
Ina amu muedi ni, ƒula anu adubɔsia ƒ'ɔgyani lɛlɔ, na akya-nwu kalɔ.” Na Adam anwu ni, Katɔti ɔ́su-nwu ɔnini, “Ka énu ƒ'ulekudi litemi na ádi kugyii kɔni ebi na líbo-ɔ ɔda nnii, ‘Tadi-ku ebi’ ɔsu ni, “Líwida kalɔ kammɔ ƒui na awɔ ɔsu.
Na adubo abi bubo kana lɛlɔ asa na akɛ-ka lɛla lɛdi adi na ƒula ngba emeyi kemmo ƒui.
Liyu ku lɛnyɛ ku ana udu adubo bɔkwɛ na kalɔ kammɔ lɛlɔ na awɔ ɔsu.
Na kalɔ kammɔ kemmo na adubɔkɛ ƒula lɛdila.
Na adubuni ewulu na ƒula lɛtɛntɛ asa na akɛ ƒula lɛdila weti wetédu uwi ɔni na adubɔsɔ enwini esie kalɔ kemmo.
Ɔsika aka na líti lɛ́vɔ-ɔ.
Lɛti na adi na lɛti kani na adubɔsɔ enwini.” Na Adam ɔ́sia ulekudi lɛnyi ɔnii Hawa ɔni kalɔ ndi ngba.
Ɔsika anwu ndubɔbla ukyuli biala nli ngba uni.
Ɔmmɔ kama ni, Unwoti Katɔti úti ebuo ɔku ɔ́bla adala úte Adam ku ulekudi na báda.
Bábɔku Adam Ku Hawa Bálɛku Eden Kemmo Amu na Unwoti Katɔti ɔ́su ɔnini, “Ɔƒaani ni, ukyuli ɔgyi lɛbuni ku likpidi lɛnɔ aani abu kalɛ.
Anwuɔsu ɔ́sɔ útalɛka ɔkɛ kuƒi na ude kugyii ebi ani mɔɔyá na ukyuli uulie ngba mmɔ ɔdi na ɔsɔ ulekpi.” Anwuɔsu Unwoti Katɔti ɔ́bɔku-ma ɔ́lɛku Eden kemo kammɔ, na ɔ́su-ma ɔnii batátaatuma kalɔ kani kemmo na údie-ma ɔlɛku mmɔ.
Na ka ɔ́bɔku-ma ɔ́lɛku ɔ́wɔlɔ ni, ɔ́ya na nwuna batu bagyumanane badi benye ku kewii kadi mɔɔbwɛ ogya teesie anumi teebo kama taabala Eden kemo kammɔ ɔƒɛ katukɔ.
Na bétile ukyuli biala kuƒi kalɛ na ulakana kugyii kɔni mɔɔyá na ukyuli uulie ngba mmɔ kudɔ bɔni bude.
Kain Ku Abel Lɛlɔ Kɔtɛ Ɔmmɔ kama ni, Adam ku Hawa bélie aani ɔgya ku ule kalɛ.
Na Hawa ɔ́da kaƒɔ na ɔ́wɔ Kain.
Na ɔ́su ɔnini, “Katɔti úbunku-mi na lɛ́wɔ ɔnanabi.” Na ɔmmɔ kama ɔ́sɔ ɔ́wɔ ɔnwani Abel.
Na Abel ɔmɛni ɔdi bebuo ɔnyuɛne.
Na Kain ɔdi umonsene.
Na uwi ɔdi kama ni, Kain úti nwuna kemo edula adi úboku úbete Unwoti Katɔti.
Na Abel lɛnɔ útáƒuna nwuna baƒonu bedeedi bani na báka bɔwɔ akɔ unwi na úti kakɛ kani nélie lɛmwi kaduɛ úboku úbete Unwoti Katɔti.
Na Abel lɛlɔ lɛ́da Unwoti Katɔti kubiti geen ku nwuna etela.
Nsu Kain ku nwuna etela átada Unwoti Katɔti kubiti.
Ɔmɛni ɔsu Kain úti kɔnyi kati kati na nwuna anumi ávumana.
Na Unwoti úye Kain ɔnini, “Bi ɔsu na éti kɔnyi kati kati na ƒula anumi ávumana lɛni?
Si ábla lɛla lɛni na mɔɔyɔ́ ni, nka ƒula kayi kemmo kadubɔbla ƒaa.
Nsu likpidi lɛɛtú-ɔ na lɛɛyɔ́ ka lɛdi-ɔ lɛlɔ.
Anwuɔsu nye kagyumana na adi likpidi lɛmmɔ lɛlɔ.” Amu na Kain ɔ́su ɔnwani Abel ɔnini, “Ya na busie lɛku kemmo.” Na ka bésela ni, Kain úbo ɔnwani ɔ́du.
Amu na Unwoti Katɔti úye Kain ɔnini, “Wɛ na ƒ'ɔnwani Abel ɔ́vi?” Mmɔ na Kain údie kenye ɔnini, “Lɛɛɛgyi.
Ɔɔɔdi mina kudɔ na uli.” Amu na Unwoti úye Kain ɔnini, “Bi ɔsu na ábla likpidi bonwu lɛmɛni udu?
Nu!
Mɔɔnu ƒ'ɔwani ubugya ɔni nwi kalɔ.
Use aani ukyuli mɔɔkpali ɔnii nkpo nte-nwu.
Ɔƒɛni ni, ewida asiaku-ɔ.
Na kalɔ kammɔ kéni-ɔ ka ádu ƒ'ɔnwani na nwuna ubugya úwi kalɔ kammɔ lɛlɔ ɔsu.
Si átuma-ka lɛlɔ ni, kasɔ kaladia-a edula.
Na adubo ukeline bunwini na aaadubo keliekɔ kadi bɔkɛ na kayawi kammɔ ƒui lɛlɔ.” Mmɔ na Kain ɔ́su Unwoti Katɔti ɔnini, “Mina kɔtu bɔni bútulo-mi buti.
Ɔmwi ni, aagyá-mi na kayawi kamɛni lɛlɔ na nsɔ naaakana na mada malɛ-ɔ anumi lɛnɔ.
Bɔkɛ kani na ndubɔkɛ ntaavi, na lɛɛɛdubo keliekɔ kadi bɔkɛ na kayawi kamɛni lɛlɔ.
Ukyuli biala ɔni manu-mi ni, ɔdubo-mi bubo bɔdu.” Nsu Unwoti Katɔti ɔ́su-nwu ɔnini, “Kudi kudii!
Ukyuli ɔni madu Kain ni, ami Katɔti ndubo-nwu kasi budie akpa maatɛ.” Anwuɔsu Unwoti Katɔti ɔ́bla likposela ɔ́sia Kain lɛlɔ kalɛ na ukyuli biala ɔni manu-nwu uládu-nwu.
Ɔmmɔ ɔsu Kain ɔ́tɔlɔ Unwoti Katɔti anumi mmɔ na útélie kalɔ kani baalɔ Nod si álɛ Eden ésela ɔƒɛ katukɔ kakɛ.
Kain Kaba Lɛlɔ Kɔtɛ Ɔmmɔ kama ni, Kain úti uleku na báwɔ ubi ɔni baalɔ Hanok.
Uwi ɔmmɔ kemmo ni, Kain ɔ́da ɔma ɔdi na úti ubidi Hanok lɛnyi ɔ́sia ɔma ɔmmɔ.
Hanok ɔ́wɔ Irad, na Irad ɔ́ta ɔ́wɔ Mehuyael.
Na Mehuyael ɔ́wɔ Metusala ɔni náwɔ Lamek.
Lamek úti beleku inyɔ.
Unwi baalɔ Ada, na unyɔdi baalɔ Sila.
Na Ada ɔ́wɔ Yabal.
Na Yabal ɔmɛni náwɔ kaba bekyuli bani muulie kevo ɔtɔ kemmo na baanyuɛ bebuo.
Ɔnwani ɔnanabi baalɔ Yubal.
Na Yubal ɔmɛni kaba bekyuli mɔɔgyá lɛbentaa na baavwi kɔkpɛɛ.
Sila lɛnɔ ɔ́wɔ ɔnanabi ɔni baalɔ Tubal-Kain ɔni muuti abuala taakyuɛ ala. Na Tubal-Kain ɔnwani ulekubi ndi Naama.
Limeyi lɛdi ni, Lamek ɔ́su nwuna beleku ɔnini, “Ada ku Sila, bise atu!
Mina beleku, binu lɛla lɛni na ndubo-mii bɔsu!
Lɛ́du ukyuli ɔdi ka ɔ́wia ka ɔdu-mi ɔsu.
Okloƒu na ɔdi na lɛ́du, ka ɔ́ƒiɔ-mi ɔsu.
Si Kain ɔdune ɔdubɔƒɔ nkyuli maatɛ kayu ni, amu ami Lamek ɔdune ɔdubɔƒɔ nkyuli liti ku aavlanyɔ-maatɛ kayu!” Amu na Adam ku ulekudi básɔ báwɔ ɔnanabi bamba na ɔ́sia-nwu lɛnyi ɔnii Set.
Na ɔ́su ɔnini, “Katɔti úte-mi ubi ɔbambadi na Abel ɔni na Kain ɔ́du kenye.” Set lɛnɔ úbawɔ ubi ɔnanabi na ɔ́sia-nwu lɛnyi ɔnii Enos.
Na uwi ɔmmɔ kemmo ni, bekyuli bése kalɔ ku Unwoti lɛnyi bɔkpali.
Kalɛ Na Bekyuli Bélie Ngba Ɔ́si Adam Útédu Noa Lɛlɔ Kalɛ na Adam údie kaba na bénweni bése lɛlɔ kɔtɛ ndi ɔmɛni.
Uwi ɔni na Katɔti údie ukyuli ni, údie-nwu na anwu Katɔti udu kenye.
Na údie-ma na badi ɔnana ku uleku.
Na úte-ma kusɛ kusɛ.
Na uwi ɔni na údie-ma mmɔ ni, ɔ́sia-ma lɛnyi ɔnii ukyuli.
Adam ɔ́ƒɔ akwa eti anyɔ ku avlaatɛ na ɔ́wɔ ubi ɔnanabi na ɔ́lɛ-nwu na nwuna udu kenye.
Na ɔ́sia-nwu lɛnyi ɔnii Set.
Ka Adam ɔ́wɔ Set kama ni, ɔ́sɔ úlie akwa eti leevu-aku na ɔ́wɔ bebi bananabi ku belekubi bamba lɛnɔ asa na úkpi.
Anwuɔsu Adam akwa ani na úlie ngba ƒui ndi akwa eti leevu-maane ku avlaatɛ .
Ɔmmɔ kama ni, Set lɛnɔ ɔ́ƒɔ akwa eti anyɔ ku ɛlɔ asa na ɔ́wɔ Enos.
Uwi ɔni na Set ɔ́wɔ Enos kama ni, ɔ́sɔ úlie ngba akwa eti leevu-maane ku maatɛ úbu na ɔ́wɔ bananabi ku belekubi bamba lɛnɔ.
Anwuɔsu nwuna akwa ani ƒui na ɔ́ƒɔ asa na úkpi adi akwa eti leevu-yaalenwi ku leevu-inyɔ .
Ka Enos ɔ́ƒɔ akwa liti ku aavlene ni, ɔ́wɔ Kenan.
Na Enos ɔ́sɔ úlie ngba akwa eti leevu-aku ku leevu-ɛlɔ úbu na ɔ́wɔ bebi bananabi ku belekubi bamba.
Anwuɔsu Enos akwa ani ƒui na ɔ́ƒɔ asa na úkpi adi akwa eti leevu-maane ku ɛlɔ .
Ɔmmɔ kama ka Kena ɔ́ƒɔ akwa liti ku aavlanyɔ ni, ɔ́wɔ Mahalalel.
Na Mahalalel bɔwɔ kama ni, Kena ɔ́sɔ úlie ngba akwa eti leevu-aku ku aavlene úbu na ɔ́wɔ bananabi ku belekubi bamba.
Anwuɔsu akwa ani ƒui Kena ɔ́ƒɔ asa na úkpi adi akwa eti leevu-maane ku leevu .
Ka Mahalalel ɔ́ƒɔ akwa liti ku leevu-ɛlɔ ni, ɔ́wɔ Yared.
Na Yared bɔwɔ kama ni, Mahalalel ɔ́sɔ úlie ngba akwa eti leevu-aku ku avlaatɛ úbu na ɔ́wɔ bebi bananabi ku belekubi bamba.
Anwuɔsu Mahalalel akwa ani ƒui na ɔ́ƒɔ asa na úkpi adi akwa eti leevu-maatɛ ku aavlene-ɛlɔ .
Ɔmmɔ kama ka Yared ɔ́ƒɔ akwa eti atɛ ku leevu-inyɔ ni, ɔ́wɔ Henok.
Na Henok bɔwɔ kama ni, Yared ɔ́sɔ úlie ngba akwa eti leevu-aku úbu Na ɔ́wɔ bebi bananabi ku belekubi bamba.
Anwuɔsu akwa ani ƒui na Yared ɔ́ƒɔ asa na úkpi adi akwa eti leevu-yaalenwi ku liti ku leevu-inyɔ .
Ka Henok ɔ́ƒɔ akwa liti ku leevu-ɛlɔ ni, ɔ́wɔ Metusala.
Na Metusala bɔwɔ kama ni, Henok ɔ́siaku Katɔti kama geen akwa eti aku na ɔ́wɔ bebi bananabi ku belekubi bamba.
Anwuɔsu akwa ani ƒui na Henok ɔ́ƒɔ adi akwa eti maatɛ ku leevu-ɛlɔ .
Na Henok ɔ́siaku Katɔti kama geen ɔni na Katɔti útiku-nwu ɔ́tɔlɔku na ɔdi ɔ́sɔ útanu-nwu kudii.
Ɔmmɔ kama ka Metusala ɔ́ƒɔ akwa eti atɛ ku avlaatɛ-maatɛ ni, ɔ́wɔ Lamek.
Na Lamek bɔwɔ kama ni, Metusala ɔ́sɔ úlie ngba akwa eti leevu-ɛlɔ ku avlaatɛ-inyɔ úbu na ɔ́wɔ bebi bananabi ku belekubi bamba.
Anwuɔsu akwa ani ƒui na Metusala ɔ́ƒɔ asa na úkpi adi akwa eti leevu-yaalenwi ku leevu-yaalenwi .
Ka Lamek ɔ́ƒɔ akwa eti atɛ ku avlaatɛ-inyɔ ni, ɔ́wɔ ɔnanabi.
Na ɔ́sia-nwu lɛnyi ɔnii Noa.
Mmɔ na ɔ́su ɔnini, “Ubi ɔmmɔ ndubɔda-bu udie abi ani na buubó na buunú ɔlɛ geen na bula enu kabla kani na bɔɔbla kemmo ka Katɔti úwida kalɔ kammɔ ƒui ɔsu.” Na Noa bɔwɔ kama ni, Lamek ɔ́sɔ úlie ngba akwa eti leevu-unwi ku aavlene-ɛlɔ úbu na ɔ́wɔ bebi bananabi ku belekubi bamba.
Anwuɔsu akwa ani ƒui na Lamek ɔ́ƒɔ asa na úkpi adi eti leevu-ɛlɔ ku aavlanyɔ-maatɛ .
Ɔmmɔ kama ka Noa ɔ́ƒɔ akwa eti leevu ni, ɔ́wɔ Sem ku Ham ku Yaƒet.
Likpidi Lɛni Bekyuli Baabla Uwi ɔmmɔ kemmo ni, bekyuli bése kalɔ beemomo na kalɔ lɛlɔ.
Na báwɔ belekubi pii ɔni na kayaa batu bani náyila bana kenyekɔ na Katɔti kudɔ ni, bánu kalɛ na beleku bammɔ baadia bɔnu ɔsu ni, béti bani na baayɔ́.
Amu na Unwoti ɔ́su ɔnini, “Mina kɔyu kɔɔɔdubo ukyuli kemmo bɔkya uwi ƒui.
Anwuɔsu ukyuli ɔdubo bukpi.
Na nwuna ngba emeyi adubɔbla akwa eti anyɔ ku aavlanyɔ kani.” Na uwi ɔmmɔ kemmo ku nwuna kama ni, bekyuli bani nákuku na bebo ɔlɔkplu bákya.
Na bekyuli bamɛni badi ayu ani nébo kalɔ na Katɔti anumi na bana kasikɔ kási beleku bani na bekyuli báwɔ na kalɔ lɛlɔ.
Na badi banana bani náƒɔ lɛnyi geen bábavi.
Unwoti ɔ́nu kalɛ na ukyuli likyulikpi lɛ́ƒɔ kalɔ lɛlɔ.
Na likpidi kasusu kani na ukyuli uuti uwi biala.
Na úduo Unwoti ka údie ukyuli ɔ́kya kalɔ lɛlɔ.
Na nwuna kayi kénu ɔlɛ geen.
Anwuɔsu Unwoti ɔ́su ɔnini, “Ndubo ukyuli ɔni na lɛ́bla udu bɔyila na kalɔ lɛlɔ.
Ɔ́si bekyuli lɛlɔ útédu ku bebuo ku bebweyi bani mɔɔví kalɔ lɛlɔ ƒui ku baasɛ bani muuveyi taavi kayaa lɛlɔ.
Ɔsika úduo-mi geen ka lɛ́bla-ma.” Nsu Noa anwu ni, nwuna lɛlɔ lɛ́da Unwoti kubiti.
Noa ngba litemi na bɔdubo bunu mɛni.
Noa ɔdi ukyuli ɔni nse siin na likpidi lɛdi lɛɛɛda-nwu na bakladi akɔ.
Na ɔ́siaku Katɔti kama geen.
Ɔ́wɔ bebi ɛtɛ.
Na ama ndi Sem ku Ham ku Yaƒet.
Uwi ɔmɛni kemmo ni, likpidi bɔbla búbile kayawi na Katɔti anumi na ɔda bubo lɛlɔ tadi ku lɛlɔ bukpoku kani nkya.
Amu ka Katɔti ɔ́nu kalɛ na kayawi kammɔ kébie ɔsu ni, ɔ́su Noa ɔnini, “Ndubo bekyuli ƒui udu bɔyila.
Ɔsika ɔda bubo lɛlɔ tadi kani náƒɔ kayawi na bekyuli bammɔ ɔsu.
Ɔmɛni ɔsu ndubo bekyuli bammɔ ku kalɔ kammɔ ƒui udu bɔyila, na nsɔ naaavumana mina kasusu.
“Anwuɔsu ti kugyikɛ kɔbuni na anwi ɔkɔlɔ bɔnwu aani ɔtɔ kalɛ te lɛlɔ.
Bla lɛtɔ kya-nwu kemmo na akwa-ni kemmo ku kama ku kɔma.
Na kalɛ na adubo-nwu bɔnwi na ndubo-ɔ bɔtina mɛni.
Ɔkɔlɔ bonwu ɔmmɔ ɔlɛka une lɛgba eti yaalenwi .
Na ɔbɛbɛ lɛgba liti ku aavlanyɔ-ɛlɔ.
Na ɔkuku lɛgba aavlene-ɛlɔ.
Na ebi ɔkɔlɔ ɔmmɔ katɔ na edie liƒi ete bukeye bɔkɔku aani lɛnimi kukolo leevu-maane na nwuna katɔ.
Kya ɔkɔlɔ ɔmmɔ kayakun na ɔƒɛnyi.
Na abla ɔkɔlɔ ɔmmɔ katu taasia ɛtɛ.
“Na ndubɔya na ɔnantu ɔna ɔƒɔ kalɔ lɛlɔ ƒui na ɔyila lɛla biala mbo ngba udu.
Nsu ndubuti bunyimi bɔdi lɛkya ami ku awɔ ntɛ.
Na eteesie etéduo ɔkɔlɔ ɔmmɔ kemmo ku ƒula bebi ku ƒ'ulekudi ku ƒula bebi bele.
Na adubo ebuo biala udu inyɔ inyɔ bɔkpanku bɔkya ɔkɔlɔ ɔmmɔ kemmo ɔgya ku ule kalɛ na ama bakɛ ngba na ƒula kudɔ.
Baasɛ lɛnɔ bana udu inyɔ inyɔ ku bebuo lidu lidu lɛnɔ inyɔ inyɔ ku bebweyi bani ƒui mɔɔví kalɔ lɛnɔ badubo-ɔ kudɔ na mmɔ kalɛ na bakɛ ngba.
Na ɔlɛka asala adila biala udu na baadi ese ete lɛlɔ ku bebuo bammɔ ƒui.” Na Noa lɛnɔ ɔ́bla kalɛ na Katɔti ɔ́su-nwu pɛpɛɛpɛ.
Ɔnantu Ɔ́na Ɔ́ƒɔ Kalɔ Lɛlɔ Ɔmmɔ kama ni, Unwoti ɔ́su Noa ɔnini, “Ti awɔ ku ƒula kaduli bekyuli ƒui na bitéduo ɔkɔlɔ ɔmmɔ kemmo, ɔsika lɛ́nu ka awɔ kani nse siin na kaba kamɛni bekyuli akɔ.
Na etiku bebuo lidu lidu bani nse sɛɛn ɔgya ku ule maatɛ maatɛ.
Na bebuo bani neeese sɛɛn ni, ti bana lidu inyɔ inyɔ ɔgya ku ule.
Na baasɛ lɛnɔ ni, ti bana lidu ƒui maatɛ maatɛ ɔgya ku ule.
Kalɛ na bebuo ku baasɛ balayii udu na kalɔ lɛlɔ.
Na ɔ́si emeyi maatɛ kama ni, ndubɔya na ɔnantu ɔna emeyi aavlene usien ku ɔƒɛ uwi kalɔ lɛlɔ.
Na lɛyila kebweyi biala na kelie ngba na kalɔ lɛlɔ udu.” Na Noa ɔ́bla lɛla biala na Unwoti ɔ́su ɔnii ɔbla.
Na Noa ɔ́ƒɔ akwa eti leevu-anyɔ uwi ɔni kemmo na ɔnantu ɔmmɔ ɔ́na ɔ́ƒɔ kalɔ kammɔ ƒui.
Na Noa ku nwuna bebi ku ulekudi ku nwuna bebi bele béduo ɔkɔlɔ bonwu ɔmmɔ kemmo kalɛ na bekeli ɔnantu ɔmmɔ.
Bebuo bani nse sɛɛn ku bani neeese sɛɛn ƒui ku baasɛ ku bebweyi bani ƒui mɔɔví kalɔ kammɔ lɛlɔ inyɔ inyɔ bébo Noa kudɔ.
Na badi ɔgya ku ule na bébeduo ɔkɔlɔ bonwu ɔmmɔ kemmo aani kalɛ na Katɔti úbo-ma ɔda.
Na ɔmmɔ kama ka emeyi maatɛ ammɔ ávi ni, ɔnantu ɔmmɔ úse kalɔ ɔɔna na úyi ɔ́ƒɔ kalɔ ƒui lɛlɔ.
Ka Noa ɔ́ƒɔ akwa eti leevu-anyɔ ni, nwuna kɔbuli kunyɔdi limeyi leevu-maatɛdi lɛlɔ ni, ntukpa bɔ́bwɛ bɔ́lɛ kalɔ lɛlɔ na katɔ lɛnɔ kálɛmi ku ɔnantu bɔna.
Na ɔnantu ɔmmɔ ɔ́na emeyi aavlene usien ku ɔƒɛ.
Na limeyi lɛmmɔ kani lɛlɔ ni, Noa ku nwuna bebi Sem ku Ham ku Yaƒet ku ulekudi ku nwuna bebi ɛtɛ bammɔ beleku béduo ɔkɔlɔ bonwu ɔmmɔ kemmo.
Na alakpi akɔ bebuo udu biala ɔkya-ma kudɔ mmɔ.
Ɔmantɛ bebuo ɔdi biala ku bana udu ƒui ku baasɛ udu biala ku bebweyi bani ƒui mɔɔví kalɔ lɛlɔ ku kubweyi biala na bebo avwi ɔdi biala ku nwuna udu lɛnɔ bakya-ma kudɔ na ɔkɔlɔ bonwu ɔmmɔ kemmo.
Bebweyi bani ƒui mbo ngba na bana kemmo ɔgya ku ule bébo Noa kudɔ mmɔ.
Na bébeduo ɔkɔlɔ bonwu ɔmmɔ kemmo.
Na ka bebuo bammɔ ƒui béduo ɔkɔlɔ ɔmmɔ kemmo báwɔlɔ aani kalɛ na Katɔti úbo Noa ɔda ni, ɔ́kalɛ-ma ɔ́kya-nwu kemmo.
Amu na ɔnantu ɔmmɔ ɔ́na ɔ́siaku lɛlɔ emeyi aavlene na ka ntu bɔmmɔ buumomo ɔsu ni, ɔkɔlɔ ɔmmɔ ɔ́ta ɔ́sia ntu bɔmmɔ anumi.
Na katɔ kani na ntu bɔmmɔ bɔɔkɔ́ na búmomo na kalɔ lɛlɔ.
Anwuɔsu ɔkɔlɔ ɔmmɔ ɔsia ntu bɔmmɔ anumi ɔɔví.
Ntu bɔmmɔ bɔ́kɔ katɔ na bɔ́via abi enengudi ani na kalɔ lɛlɔ ƒui.
Na ntu bɔmmɔ bɔ́kɔ katɔ bɔ́via abi enengudi ammɔ, na nwuna bɔkɔku bɔdubo butulo lɛgba aavlanyɔ.
Na ɔmɛni ɔsu ni, lɛla biala muusié taavi kalɔ lɛlɔ lɛ́yii udu.
Baasɛ ku ɔmantɛ bebuo ku beƒiebuo ku kayaa bebweyi ku bekyuli bayawine ƒui báyii ku udu.
Lɛla biala mɔɔnwuna na lɛkya kalɔ kammɔ lɛlɔ líkpi.
Na Unwoti ɔ́yila lɛla biala na lɛkya kalɔ kammɔ lɛlɔ udu.
Na Noa ku bekyuli ku bebuo ku baasɛ ku bebweyi bani nkya ɔkɔlɔ bonwu ɔmmɔ kemmo kani nébu.
Na ntu bɔmmɔ búyi na bɔ́ƒɔ kalɔ kammɔ ƒui lɛlɔ emeyi eti atɛ .
Ntu Bɔni Náƒɔ Kalɔ Lɛlɔ Bɔ́kpɛ Nsu Katɔti anu asia Noa ku beƒiebuo ku ɔmantɛ bebuo bani nkya-nwu kudɔ na ɔkɔlɔ ɔmmɔ kemmo lɛlɔ.
Anwuɔsu ɔ́ya na ɔƒɛƒɛɛ ɔdi úkpo ɔ́vi ntu bɔmmɔ anumi na ɔ́ya na ntu bɔmmɔ bɔ́kpɛ.
Na Katɔti útile ntukpa bɔni nábwɛ bɔ́lɛ kalɔ ku katɔ kani mɔɔlɛ́ ntu mmɔ kenye.
Na ɔnantu ɔ́da bɔna ɔ́ya.
Na bɔkpɛ kani na ntu bɔmmɔ bɔɔkpɛ́ uwi ndi uwi.
Na uteedu emeyi eti atɛ ammɔ kawɔlɔkɔ ni, ntu bɔmmɔ bɔ́yu kalɔ geen.
Na kɔbuli maatɛdi limeyi leevu-maatɛdi lɛlɔ ni, ɔkɔlɔ ɔmmɔ úbedi únye abi ani baalɔ Ararat lili.
Ntu bɔmmɔ bɔmu bɔdaku bɔkpɛ laa úbedu kɔbuli leevudi.
Na kɔbuli leevudi limeyi lideedi lɛlɔ ni, abi ammɔ ƒui eli ákwii.
Na emeyi aavlene kama ni, Noa ɔ́lɛmi ɔkɔlɔ ɔmmɔ ƒansili.
Amu na ɔ́tala Anane.
Na aasɛ ɔmɛni uuveyi teesie teebo laa útédu uwi ɔni na ntu bɔmmɔ bɔ́kwii ƒui.
Amu na ɔ́tala Abloduma ɔdi lɛnɔ ɔnii utánu si ntu bɔmmɔ bɔ́ɔkpɛ bɔ́wɔlɔ ƒui.
Nsu Abloduma ɔmmɔ útakɛ kesii kani na ɔyu ulie, ɔsika ntu bɔmmɔ bútakwii tɔ.
Ɔmmɔ ɔsu ɔ́sɔ únwini úsie ɔkɔlɔ bonwu ɔmmɔ kudɔ na Noa úƒie-nwu ɔ́kya ɔkɔlɔ kemmo.
Amu na Noa ɔ́kywɛ na emeyi maatɛ ávi asa na ɔ́sɔ ɔ́tala Abloduma ɔmmɔ úmene.
Amu ka Abloduma ɔmmɔ únwini úbo ni, nnɔ kugyii livete lɛwɔdi lɛtu-nwu kenye.
Mmɔ na Noa ɔ́ti ka ntu bɔmmɔ bɔ́ɔkpɛ bɔ́wɔlɔ.
Nsu Noa ɔ́sɔ ɔ́ya na emeyi maatɛ bamba ásɔ ávi asa na ɔ́sɔ ɔ́tala Abloduma ɔmmɔ.
Nsu ka Abloduma ɔmmɔ úsie ni, ɔ́sɔ útenwini útebo-nwu kudɔ lɛnɔ.
Na uwi ɔni na Noa ɔ́ƒɔ akwa eti leevu-anyɔ ku unwi nwuna kɔbuli kudeedi limeyi lideedi lɛlɔ ni, ntu bɔmmɔ bɔ́kwii na kalɔ kammɔ lɛlɔ ƒui.
Mmɔ na Noa ɔ́lɛmi ɔkɔlɔ ɔmmɔ katɔ na ɔ́nu ka ntu bɔmmɔ bɔ́kwii na kalɔ kammɔ ƒui lɛlɔ.
Na kɔbuli kunyɔdi kɔni nsia limeyi aavlanyɔ-maatɛdi lɛlɔ ni, kalɔ kammɔ kákwii kede kede.
Amu na Katɔti ɔ́su Noa ɔnini, “Lɛ ɔkɔlɔ ɔmmɔ kemmo bo, awɔ ku ƒ'ulekudi ku ƒula bebi bananabi ku bana beleku.
Na aya na bebweyi bani nkya-a kudɔ mmɔ bana ƒui lidu lɛnɔ balɛ bebo kalɛ na ama lɛnɔ bawɔ na bemomo na kalɔ kammɔ ƒui lɛlɔ.” Anwuɔsu Noa ɔ́lɛ úbo ku ulekudi ku nwuna bebi bananabi ku bana beleku.
Bebuo ƒui ku bebweyi bani mɔɔví kalɔ lɛlɔ ƒui ku baasɛ bammɔ ƒui ku lɛla biala lɛni mɔɔví kalɔ lɛlɔ ƒui bálɛ atɔ asia na bana udu kenye bási ɔkɔlɔ ɔmmɔ kemmo.
Noa Ɔ́du Ebuo Ɔ́kpa Úte Katɔti Amu na Noa ɔ́tu lɛkpabi lɛdi úte Unwoti na mmɔ.
Na ɔmmɔ kama ni, úƒie bebuo bani nse sɛɛn mmɔ akɔ badi ku baasɛ bani nse sɛɛn na úti ɔ́kpa úte Unwoti na lɛkpabi lɛmmɔ lɛlɔ.
Na Unwoti ɔ́ƒɔ akpala ammɔ ku kayi ƒui na ɔ́su ɔnini, “Nsɔ lɛɛɛdubo kalɔ kamɛni buwida na ukyuli ɔsu ina ka likpidi kasusu káƒɔ-nwu lɛlɔ kemmo ƒui ɔ́si nwuna lɛnamu uwi.
Na nsɔ lɛɛɛdubo bebweyi ƒui udu bɔyila aani kalɛ na lɛ́bla.
“Na ɔ́si ɔƒɛni wetédu kayawi kawɔlɔkɔ ni, edula ɔvawi ku udewi, ketudi uwi ku liwulu uwi, kaƒɛndi ku kɔyɔ uwi, usien ku ɔƒɛ ulada bubo ulaya kudii.”
Katɔti Únyimi Lɛla Lɛdi Ku Noa Amu na Katɔti úte Noa ku nwuna bebi kusɛ kusɛ na ɔ́su-ma ɔnini, “Bɛwɔ na bimomo na bɛƒɔ kalɔ lɛlɔ ƒui.
Na beƒiebuo bani nkya kalɔ lɛlɔ ƒui ku baasɛ bani mɔɔví kayaa ku bebweyi bani mɔɔví kalɔ lɛlɔ ku kɔbɛ kɔni nkya ɛpu kemmo ƒui ni, líti-ma lɛ́kya-mi enu kemmo ka bɛdi-ma lɛlɔ.
Na beƒiebuo ku baasɛ ku bebweyi bamɛni ƒui badubo-mii bɔyia.
Na lɛla biala lɛni mbo ngba na liisié taavi linwini adila lite-mii.
Kalɛ na líti lɛku kemmo evete lidu lidu líte-mii nnii bɛdi ni, lɛni kani na líti lɛla biala muute-mii ɔƒɛni.
“Nsu bitakun ebuo ɔni bélii-nwu limɔ bádu na ubugya ɔmu ɔkya-nwu kemmo.
Ɔsika lídie ukyuli na mina udu kenye na ebuo iye ukyuli ɔni ndubo ukyuli ubugya kalɔ buwi ni, ami Katɔti ndubo-nwu kɔtu bɔni.
Na ukyuli biala ɔni mewi ukyulikpana ubugya kalɔ ni, ami Katɔti ndubo-nwu kukpi kɔtɔ bɔdu.
“Ukyuli biala ɔni mewi nwuna ɔkpana ubugya kalɔ ni, anwu lɛnɔ ukyuli ndubo-nwu ubugya kalɔ buwi.
Ɔsika Katɔti udu kenye na Katɔti údie ukyuli.
Na amii ni, bɛwɔ na bimomo biyile kalɔ kammɔ ƒui lɛlɔ.” Ɔmmɔ kama ni, Katɔti ɔ́su Noa ku nwuna bebi ɔnini, “Ɔƒaani ni, línyimi lɛla lɛdi ku-mii ku bina bawɔ bani masia-mii kama.
Na linyese lɛmɛni lɛdanku baasɛ ku ɔmantɛ bebuo ku beƒiebuo bani nákya-a kudɔ na bálɛ ɔkɔlɔ bonwu ɔmmɔ kemmo.
Na lise mina bunyimi líse ka nsɔ lɛɛɛdubo lɛla lɛdi biala ngba udu bɔyila ku ntu.
Na ɔnantu ɔsɔ ulana ulaƒɔ kayawi ƒui na wayila-ka udu lɛnɔ.” Amu na Katɔti ɔ́sɔ ɔ́su ɔnini, “Ndubɔbla lɛla lɛni madi bunyimi bɔmɛni lɛlɔ, na ani ndubɔkya ami ku-mii ntɛ ku kebweyi biala na kákya-a kudɔ.
Na ɔmɛni ndubɔbla likposela wete kaba bekyuli bani ƒui mebo lɛnɔ.
Lɛ́ya na kɔdigbo kɔdubɔlɛ kayaa kemmo, na aku ndi likposela lɛni nkya ami ku kayawi bekyuli ƒui ntɛ.
Na uwi biala na ulɔyɔ iye liƒlukutu lɛ́sia kayaa na kɔdigbo kɔ́lɛ-nwu kemmo ni, ndubo bunyimo mina lɛla lɛni na línyimiku-mii ku kayawi bebweyi lidu ƒui ka ntu bɔsɔ buleyi buláƒɔ kayawi ƒui na bɔyila kayawi ala ammɔ udu.
Na uwi biala na kɔdigbo kɔ́lɛ na kayaa ni, ndubo bunyimo lɛla lɛni na ami Katɔti línyimi ku lɛla biala nli ngba.” Anwuɔsu Katɔti ɔ́su Noa ɔnini, “Lɛla lɛmɛni ndi likposela ute mina bunyimi bɔni na línyimi ku lɛla biala mbo ngba na kayawi kamɛni lɛlɔ.” Noa Ku Nwuna Bebi Na uwi ɔmmɔ ni, Noa bebi bammɔ anyi ndi Sem ku Ham ku Yaƒet na ama ku-nwu nálɛ ɔkɔlɔ bonwu ɔmmɔ kemmo.
Na Ham náwɔ Kanaan.
Noa bebi ɛtɛ bani na ubo ndi bani anyi na bɔ́lɔ mɛni.
Na ama náwɔ bebi na báƒɔ kalɔ lɛlɔ ekpo ƒui.
Na uwi ɔmmɔ ni, Noa úse kalɔ ɔɔƒɔ kemo na ɔ́bla adingyii kemo kadi.
Amu ka ɔ́ni egyiibi ani na úti ɔ́bla ntɛ mmɔ ni, ntɛ bɔmmɔ bɔ́da-nwu na bɔ́ya-nwu na ɔ́tɛ ɔ́lɛɛ na údie lɛlɔ kasɔngya na nwuna kevo kemmo.
Na uwi ɔmmɔ lɛlɔ ni, Ham ɔni náwɔ Kanaan úbo úbanu ka ɔti Noa ɔtɛ kasɔngya.
Amu na útásu nwuna banwani bananabi inyɔ bakladi.
Nsu Sem ku Yaƒet ama béti awu gyɔlɔɔ ɔdi na bakɛ kama kama béti bétébi-nwu lɛlɔ.
Na bénwini bana anumi bésienku kesii bamba kalɛ na balanu bana ɔti kasɔngya.
Ɔmmɔ kama ka Noa ɔ́ta kalɛɛkɔ ni, básu-nwu lɛla lɛni na Ham ɔni ndi nwuna kawɔkpulo ɔ́bla.
Amu na úwida Kanaan ɔnini, “Adubɔnuku-ni!
Aaadubo kenyekɔ kadi bɔkɛ adubo bunwini ƒula banwani ƒui kabla ɔblane ukplodi.” Ɔmmɔ kama ni, ɔ́su ɔnini, “Bimwi Unwoti ɔni ndi Sem Katɔti.
Na ɔya na Kanaan unwini Sem kabla ɔblane.
Na ɔya na Yaƒet kalɔ lɛmii lisie kama libu.
Na ɔya na Yaƒet bawɔ bawɔ ku Sem bawɔ bawɔ badi bete lɛlɔ.
Na Kanaan unwini Yaƒet kabla ɔblane.” Na ɔnantu ɔmmɔ kama ni, Noa ɔ́sɔ úlie ngba akwa eti maatɛ .
Anwuɔsu akwa ani ƒui na Noa ɔ́ƒɔ asa na úkpi ndi akwa eti leevu-yaalenwi .
Noa Bebi Bédie Kaba Noa bebi bani ndi Sem ku Ham ku Yaƒet na ama lɛnɔ bawɔ bebi na ɔnantu bɔna kama ni, bana lɛlɔ kɔtɛ na bɔdubo bunu mɛni.
Yaƒet Ɔ́wɔ Bebi Yaƒet bebi bani na ɔ́wɔ ndi Gomer ku Magog ku Madai ku Yawan ku Tubal ku Mesek ku Tiras.
Na Gomer bebi bani na ɔ́wɔ ndi Askenas ku Ripat ku Togarma.
Na Yawan bebi bani na ɔ́wɔ ndi Elisa ku Tarsis ku Kiti kadi bekyuli ku Dodan kadi bekyuli.
Na kaba kamɛni négyingya bákya kayawi ekpo ƒui lɛlɔ na bana adua ku kadi kenye.
Na baatɛmi bana kadi lidu adi lɛnɔ.
Ham Ɔ́wɔ Bebi Ham bebi bani na ɔ́wɔ ndi Kus ku Misraim ku Put ku Kanaan.
Na Kus bebi bani na ɔ́wɔ ndi Seba ku Hawila ku Sabta ku Raama ku Sabteka.
Na Raama bebi bani na ɔ́wɔ ndi Saba ku Dedan.
Kus ɔ́wɔ Nimrod.
Na Nimrod ɔmɛni úbenwini ukpone ɔyikune geen na kalɔ lɛlɔ.
Na ɔdi ɔgbini unengudi geen na Unwoti anumi.
Na básu lɛgba lɛdi banini, “Ukyuli ɔmmɔ use aani Nimrod, ɔgbini unengudi geen.” Na lɛma lideedi lɛni kemmo na úse nwuna lɛga kadikɔ úse ndi Babel ku Erek ku Akad ku Kalne na kalɛkɛ kani baalɔ banii Sinear kemmo.
Ka ɔ́si kalɔ kammɔ kemmo ni, úsie Asiria kalɔ lɛlɔ.
Na mmɔ ni, ɔ́da Niniwe ɔma ku Rehobot-Ir ku Kala.
Na ɔ́da Resen ɔma ɔni nkya Niniwe ku Kala ntɛ.
Na anwu ndi ɔma unengudi.
Na Misraim bebi ndi Lud kadi bekyuli ku Anamiƒuɔ ku Lehabiƒuɔ ku Naƒtuhiƒuɔ.
Na anwu kani náwɔ Patrusiƒuɔ ku Kasluhiƒuɔ.
Na bana kemmo na Ƒilistiƒuɔ bálɛ bási ku Kastoriƒuɔ.
Na Kanaan ubidi udeedi ndi Sidon ku nwuna kaba kemmo bebi babambadi bani ndi Hitiƒuɔ ku Yebusiƒuɔ ku Amoriƒuɔ ku Girgasiƒuɔ ku Hiwiƒuɔ ku Arkiƒuɔ ku Siniƒuɔ ku Arwadiƒuɔ ku Semariƒuɔ ku Hamatƒuɔ.
Ɔmmɔ kama ni, Kanaan adua bekyuli bégyingya, na kalɔ kamɛni lɛmii lísie ɔgyu geen ɔ́si Sidon úti úsela Gerar laa útédu Gasa.
Na ɔkɛ útádanku Sodom ku Gomora ku Adma ku Seboim.
Na ɔ́via útálɛ Lasa.
Anwuɔsu Ham bebi bani na ɔ́wɔ ku bana adua ku adi ku kɔlɛkɛ ku kalɔ ni, ama badi mmɔ.
Sem Ɔ́wɔ Bebi Sem lɛnɔ úti uleku na ɔ́wɔ bebi.
Na ɔnwani unengudi ndi Yaƒet.
Sem ɔmɛni nédie Eberƒuɔ kaba ƒui.
Na bebi bani na Sem ɔ́wɔ ndi Elam ku Asur ku Arƒaksad ku Lud ku Aram.
Na Aram ɔ́ta ɔ́wɔ Us ku Hul ku Geter ku Mesek.
Na Arƒaksad ɔ́ta ɔ́wɔ Sela.
Na Sela ɔ́wɔ Eber.
Uleku ɔni na Eber úti ni, ɔ́wɔ bebi bananabi inyɔ úte-nwu.
Na unwi baalɔ banii Peleg, ɔni kalɔ ndi bule, ɔsika nwuna uwi na Katɔti úle kayawi kammɔ.
Na ɔnwani baalɔ banii Yoktan.
Yoktan ɔ́wɔ Almodad ku Seleƒ ku Hasarmawet ku Yera.
Anwu kani náwɔ Hadoram ku Usal ku Dikla.
Na ɔ́wɔ Obal ku Abimael ku Saba.
Na ɔ́wɔ Oƒir ku Hawila ku Yobeb.
Anwuɔsu bebi bamɛni ƒui badi Yoktan bebi.
Na kalɛkɛ kani lɛlɔ na bélie kewi kási kesii kani baalɔ banii Mesa úti úsela Seƒar kakɛ na ɔƒɛ katukɔ na abi lɛlɔ.
Bebi bani na Sem ɔ́wɔ ku bana adua ku adi na bana kɔlɛkɛ ku kɔlɔ na badi mmɔ.
Ɔmɛni ɔsu Noa bebi ku bana adua ku kalɛ na bana bati báwɔ-ma kenye na bana kɔlɔ lɛlɔ na badi mmɔ.
Na ama ndi bekyuli bani nédie kadi lidu kaba bekyuli na báƒɔ kayawi ƒui lɛlɔ na ɔnantu bɔna bɔmmɔ kama.
Katu Taasia Ɔtɔ Bonwu Na Babel Na uwi ɔmmɔ kemmo ni, lɛdi linwi kani na bayawine ƒui bátaatɛmi.
Na ka bekyuli bammɔ beelie taata na béti bésela ɔƒɛ katukɔ kakɛ ni, bébedu kalɔ ƒiaa kadi lɛlɔ.
Mmɔ na básɔ bátu bana keliekɔ na kesii kani baalɔ banii Sinear na bélie mmɔ.
Amu na básu lɛlɔ banii, “Bibo na bɛya na bɔnwu lɛti na bukulo atimbɔ na buƒi-nya kaduɛ.” Na atimbɔ ani na béƒi mɛni na béti bátu bana lɛtɔ lɛmmɔ.
Na básu lɛlɔ banii, “Bibo na bɔda ɔma unengudi ɔdi bute lɛlɔ.
Na bɔtu katu taasia ɔtɔ bonwu ɔdi na ɔkuku útédu Katɔti kudɔ.
Na bɔƒɔ lɛnyi linengudi na bulegyingya bulakya kayawi.” Amu na Unwoti ɔ́yu úbo kalɔ na úbanu ɔma ku ɔtɔ ɔni na bekyuli bammɔ badaku bɔtu mmɔ.
Mmɔ na ɔ́su ɔnini, “Si bekyuli bamɛni badi benwi na baatɛmi lɛdi linwi na béese kalɔ badaku lɛla lɛmɛni udu bɔbla ni, amu lɛla lɛdi liiibo na si béti-ni kasusu na balakana bɔbla.
Anwuɔsu bɛya na bɔyu busie-ma kudɔ.
Na butéƒu bana lɛdi lɛni na baatɛmi kalɛ na ɔdi ɔsɔ ulenu ɔkpanadi butemi kalɔ.” Ɔmmɔ ɔsu ni, Unwoti úgyingya-ma ɔ́kya kayawi kammɔ ƒui lɛlɔ na báda ɔma unengudi ɔmmɔ bɔda báya.
Anwuɔsu baalɔ lɛla lɛni nálɛ mmɔ banii Babel ɔni kalɔ ndi buƒu bɔkya, ɔsika mmɔ na Unwoti ɔ́ya na bayawine lɛdi lɛni na bátaatɛmi liƒu lɛkya.
Na ɔ́si ɔmmɔ kama ni, Unwoti ɔ́ya na bégyingya bákya kayawi kammɔ ƒui lɛlɔ.
Ala Ani Nalɛ Ɔ́si Sem Uwi Útédu Abram Uwi Sem lɛlɔ kɔtɛ na bɔdubo bunu mɛni.
Ɔbla aani akwa anyɔ kama na ɔnantu ɔmmɔ bɔna kama uwi ɔni na Sem ɔ́ƒɔ akwa eti anyɔ ni, úbawɔ ubi ɔni baalɔ Arƒaksad.
Na Arƒaksad bɔwɔ kama ni, Sem ulie ngba akwa eti leevu na ɔ́wɔ bananabi ku belekubi bamba asa na úkpi.
Uwi ɔni na Arƒaksad ɔmɛni ɔ́bi lɛlɔ ɔ́ƒɔ akwa avlaatɛ-ɛlɔ ni, úbawɔ Sela.
Na Sela bɔwɔ kama ni, Arƒaksad ɔmɛni úlie ngba akwa eti maane ku ɛtɛ na ɔ́wɔ bananabi ku belekubi bamba asa na úkpi.
Ɔmmɔ kama ka Sela ɔ́ƒɔ akwa avlaatɛ ni, ɔ́wɔ Eber.
Na Eber bɔwɔ kama ni, Sela úlie ngba akwa eti maane ku ɛtɛ na ɔ́wɔ bananabi ku belekubi bamba asa na úkpi.
Uwi ɔni na Eber ɔ́ƒɔ akwa avlaatɛ ku ine ni, ɔ́wɔ Peleg.
Na Peleg ɔmɛni bɔwɔ kama ni, Eber úlie ngba eti maane ku avlaatɛ na ɔ́wɔ bananabi ku belekubi bamba.
Ɔmmɔ kama ka Peleg ɔ́ƒɔ akwa avlaatɛ ni, úbawɔ Reu.
Na Reu bɔwɔ kama ni, Peleg úlie ngba akwa eti ene ku yaalenwi na ɔ́wɔ bananabi ku belekubi bamba asa na úkpi.
Uwi ɔni na Reu ɔ́ƒɔ akwa avlaatɛ-inyɔ ni, ɔ́wɔ Serug.
Na Serug bɔwɔ kama ni, Reu úlie ngba akwa eti ene ku maatɛ na ɔ́wɔ bananabi ku belekubi bamba asa na úkpi.
Ka Serug ɔ́ƒɔ akwa avlaatɛ ni, ɔ́wɔ Nahor.
Na Nahor bɔwɔ kama ni, Serug úlie ngba akwa eti ene na ɔ́wɔ bananabi ku belekubi bamba asa na úkpi.
Ɔmmɔ kama ka Nahor ɔ́ƒɔ akwa aavlanyɔ-yaalenwi ni, ɔ́wɔ Tera.
Na Tera bɔwɔ kama ni, Nahor ulie ngba akwa eti anyɔ ku leevu-yaalenwi na ɔ́wɔ bananabi ku belekubi bamba asa na úkpi.
Ka Tera ɔ́ƒɔ akwa liti ku aavlanyɔ ni, ɔ́wɔ Abram ku Nahor ku Haran.
Tera ngba etemila na bɔdubo bunu mɛni.
Tera ɔ́wɔ Abram ku Nahor ku Haran.
Na Haran ɔ́ta ɔ́wɔ Lot.
Haran ɔmɛni úbekpi na ɔma ɔni baalɔ banii Ur na Kaldea kalɔ lɛlɔ kesii kani na báwɔ-nwu uwi na ɔti ɔ́mu ulie ngba.
Abram ku Nahor ƒui bébeti beleku.
Na Abram ulekudi baalɔ banii Sarai, na Nahor ulekudi baalɔ Milka ɔni ndi Haran ubidi ulekubi.
Haran ɔmɛni náwɔ Milka ku Iska.
Ɔƒɛni Sarai ni, ɔdi udinkɔ na útawɔ kudii.
Tera ɔ́kpanku ubidi Abram ku Haran ubidi Lot ɔni ndi Tera uwɔ, ku Abram ulekudi Sarai ɔni ndi Tera ɔmɛni ubi ulekubi.
Na bana ƒui báyu ulu bási Ur mmɔ na Kaldea kalɔ lɛlɔ ka beteesie Kanaan kalɔ lɛlɔ.
Nsu ka bébedu kalɔ kani baalɔ banii Haran ni, báda keliekɔ mmɔ na bélie mmɔ.
Tera úlie ngba akwa eti ene ku alɔ na úkpi na Haran kalɔ kammɔ lɛlɔ.
Katɔti Ɔ́lɔ Abram Na uwi ɔmmɔ kemmo ni, Unwoti ɔ́su Abram ɔnini, “Tɔlɔ ƒula kalɔ lɛlɔ, ku ƒula bekyuli kudɔ ku ƒ'ɔti kaduli na eteesie kalɔ kani na matina-a lɛlɔ.” “Ndubɔya na kadi bekyuli pii balɛ basiku-ɔ lɛlɔ.
Na ndubute-ɔ kusɛ kusɛ.
Ndubɔya na aƒɔ lɛnyi geen, na bekyuli badubɔsia-a lɛlɔ na bakɛ kusɛ kusɛ Bekyuli bani mete-ɔ kusɛ kusɛ ni, ami lɛnɔ ndubute-ma kusɛ kusɛ.
Na ukyuli biala ɔni mewida-a ni, ami lɛnɔ ndubo-nwu buwida.
Ndubute kalɔ lɛlɔ bekyuli ƒui kusɛ kusɛ ɔkɛnku awɔ lɛlɔ.” Anwuɔsu Abram ɔ́tɔlɔ mmɔ aani kalɛ na Unwoti ɔ́su-nwu kalɛ, na Lot lɛnɔ ɔkɛ ɔsiaku-nwu.
Na uwi ɔni na Abram ɔ́yu ulu ɔ́si Haraan ni, ɔ́ƒɔ akwa liti ku aavlanyɔ-ɛlɔ.
Na útiku ulekudi ku ɔnwani ubidi Lot ku bana ala ani ƒui na bebo ku bana bebi ku kabla bablane bani ƒui na bákɛ básiku Haraan mmɔ badanku béselaku Kanaan, na bétéduo mmɔ sɔsɔ.
Abram úsie ɔ́vi kalɔ kammɔ ƒui kemmo útédu kesii kani na More kugyii kunengudi kunye na Sekem.
Na uwi ɔmmɔ kemmo ni, na Kanaan kadi bekyuli nli mmɔ.
Unwoti údie lɛlɔ ɔ́tina Abram na mmɔ na ɔ́su-nwu ɔnini, “Ƒula uwɔ na ndubo kalɔ kamɛni buti bute.” Anwuɔsu ɔ́tu lɛkpabi lɛdi na mmɔ úte Unwoti ɔni nédie lɛlɔ ɔ́tina-nwu.
Ka ɔ́si mmɔ ni, údi úsie abi ammɔ kudɔ na Betel ɔƒɛ katukɔ kakɛ na ɔ́lɛ nwuna adi kevo na mmɔ na Betel ku Ai lɛma ntɛ.
Anwuɔsu Betel ɔkya ɔƒɛ kanukɔ na Ai ɔkya ɔƒɛ katukɔ.
Mmɔ lɛnɔ ɔ́lɛ lɛkpabi na ɔ́kpali Unwoti.
Ka Abram ɔ́ta mmɔ ni, úti anumi ɔ́tina Negev kalɔ kakwiidi.
Abram Úsie Egyipte Na uwi ɔmmɔ kemmo ni, kɔka bonwu kɔdi kúbo kalɔ kammɔ ƒui lɛlɔ, anwuɔsu Abram úsie Egyipte na útákya mmɔ uwi ɔdi na kɔka kpakplaa kɔmmɔ ɔsu.
Asa na badubuduo Egyipte ni, Abram ɔ́su ulekudi Sarai ɔnini, “Ngyi kalɛ na aadia bɔnu.
Na si Egyipteƒuɔ bánu-ɔ ni, badubo bɔsu banii, ‘Ulekudi na ɔdi mɛni.’ Na badubo-mi bɔdu na baya na awɔ elie ngba.
Anwuɔsu su-ma ka mina ɔnwani ulekubi na adi.
Na ɔkɛnku awɔ ɔsu badubo-mi bɔda kaduɛ na basɔ baládu-mi.” Ka Abram úbeduo Egyipte kalɔ lɛlɔ ni, Egyipteƒuɔ bánu ka uleku ɔmmɔ ɔdia sɔsɔ.
Na ka Ƒarao benengu bammɔ bánu-nwu ni, bémwi-nwu bátina Ƒarao na bákpanku-nwu bésienku nwuna ɔga kaduli mmɔ.
Ɔ́da Abram kaduɛ na Sarai ɔsu na béte-nwu baƒonu ku ɔmantɛ bakɔ ku bebuo ala betine bagyani ku beledi ku bananabi kabla bablane ku belekubi kabla bablane ku baƒlumu lɛnɔ.
Nsu Unwoti ɔ́ya na ɔlɛ kpakplaa ɔdi úbo Ƒarao ku nwuna kaduli bekyuli na Abram ulekudi Sarai ɔsu.
Ɔmmɔ ɔsu Ƒarao ɔ́tala na bátálɔ Abram béboku-nwu na úye-nwu ɔnini, “Bi na ɔdi na ábla-bu mɛni, na átasu-mi ka ƒ'ulekudi na ɔdi?
Na bi ɔsu na ásu-mi anii, ‘Mina ɔnwani ulekubi na ɔdi.’ Ɔmmɔ ɔsu na líti-nwu lísienku mina kaduli ka unwini-mi uleku.
Aanu ƒ'ulekudi, ɔƒaani tiku-nwu na biteesie!” Amu na Ƒarao úbo nwuna benengu bammɔ ɔda na Abram lɛlɔ na bédie-nwu ulu ku ulekudi ku ala ani ƒui na ubo na bátɔlɔ.
Abram Ku Lot Begyingyaku Lɛlɔ Ɔmmɔ kama ni, Abram ɔ́tɔlɔ Egyipte úti ɔ́kɔ úsie kesii kani baalɔ Negev.
Na útiku ulekudi ku ala ani ƒui na ubo.
Na Lot lɛnɔ ɔ́siaku-nwu.
Abram úbenwini ɔlakɛne na bebuo bani na ubo ku sika ugyiedi ku ɔƒualadi ɔsu.
Ka ɔ́si Negev mmɔ ni, úsie ɔ́vi ekpo ekpo laa na úbedu lɛma lɛni ndi Betel ku Ai.
Lɛma lɛmɛni ntɛ na ɔ́ka nwuna kevo bɔtu.
Na mmɔ na ɔ́ka lɛkpabi bɔtu bute Katɔti.
Mmɔ na Abram útaakpali Katɔti lɛnyi teemwi-nwu.
Uwi ɔmmɔ kemmo ni, Lot ɔni lɛnɔ nkɛ ɔsiaku Abram ni, anwu lɛnɔ ubo bebuo lidu lidu na bemomo geen na ɔ́tu nvo pii lɛnɔ.
Ɔmmɔ ɔsu ni, kalɔ kammɔ kétedu-ma ka bélie básala.
Ɔsika bana ala ani na bebo emomo.
Anwuɔsu na bátakana mmɔ buduku.
Ɔmɛni úbaya na kadɔ keduo Abram bebuo lɛlɔ banune ku Lot bebuo lɛlɔ banune ntɛ.
Na uwi ɔmmɔ kemmo lɛnɔ ni, Kanaanƒuɔ ku Perisiƒuɔ bakya kalɔ kammɔ kemmo.
Na ɔmmɔ ɔsu ni, Abram ɔ́su Lot ɔnini, “Taya na kadɔ kakya ami ku-ɔ ntɛ iye ƒula bebuo lɛlɔ banune ku ami badi ntɛ.
Ɔsika banwani na bɔdi.
Aanu ka kalɔ kamɛni ƒui kewi ƒula anumi.
Ya na bugyingyaku lɛlɔ.
Na si awɔ ésie kɔdianu ni, na ami nteesie kɔmiinu.” Amu na ka Lot ɔ́kɔliku anumi na ɔ́nu ɔ́mana ni, ɔ́nu ka Yordan kalɔ kani nwi késela ƒui ni, ntu bɔkya-ka kemmo geen.
Na kese aani Katɔti kemo kani na ɔ́bla na Eden.
Na kese aani Egyipte kalɔ kani nwi késie ɔma ɔni ndi Soar kakɛ.
Na uwi ɔni na ɔɔnu ala amɛni ƒui lɛni ni, ɔdi uwi ɔni na Katɔti útakyula tɔ Sodom ku Gomora kalɔ.
Ɔmmɔ ɔsu kalɔ kani nwi késie Yordan kakɛ mmɔ na Lot ɔ́ƒuna.
Na ɔ́yu ulu úsie ɔƒɛ katukɔ.
Mmɔ nkyuli inyɔ bamɛni bégyingyaku lɛlɔ.
Abram úlie Kanaan kalɔ lɛlɔ.
Na Lot ɔ́tu nwuna nvo na kalɔ ƒiaa ntɛ kesii kani nde Sodom.
Na uwi ɔmmɔ kemmo ni, Sodom bekyuli bebo kuli ɔkplu na bátaabla alaekpidi lidu lidu taaƒiɔ Katɔti.
Ɔmmɔ ɔsu ni, uwi ɔni na Lot ɔ́mami Abram lɛlɔ ni, Katɔti ɔ́su Abram ɔnini, “Talaku ƒula anumi na anu asi kesii kani na enye na anu esie katɔ kakɛ ku kada kakɛ.
Na anu esie ɔƒɛ katukɔ ku ɔƒɛ kanukɔ.
Na kalɔ kani ƒui na aanu ka kewi mmɔ ni, aka na ndubuti lite-ɔ ku ƒula bawɔ uwi ƒui.
Na ndubɔya na ƒula bawɔ bemomo aani kɔnwinimi.
Na si ukyuli ɔdi ɔ́kana na ɔka kɔnwinimi kɔmmɔ ni, ɔdubɔkana na ɔka ƒula bawɔ lɛnɔ.
Sie na atáka amana kalɔ kammɔ ƒui linene ku bɔbɛbɛ, ɔsika aka na liti muute-ɔ.” Anwuɔsu Abram ɔ́ta mmɔ ku nwuna ala ƒui na úsie kesii kani na Mamre egyii enengudi enye na Hebron kalɔ lɛlɔ.
Na mmɔ na ɔ́tu lɛkpabi úte Katɔti.
Abram Údie Lot Na Ɔgbankpi Kemmo Na uwi ɔmmɔ kemmo ni, Amraƒel mɔɔdi lɛga na Sinear, na Ariok ɔdi ɔga na Elasar, na Kedorlaomer ɔdi ɔga na Elam, na Tidal ɔdi ɔga na Goyim.
Amu na uwi ɔmɛni kemmo ni, baga bedeedi bamɛni báta kekpo ku Bera ɔni ndi ɔga na Sodom ku Birsa ɔni ndi ɔga na Gomora ku Sinab ɔni ndi ɔga na Adma ku Semeber ɔni ndi ɔga na Seboim ku Bela, kalɔ kani lɛnɔ baalɔ Soar ɔga lɛlɔ.
Baga bekplodi bamɛni básala bana bekpone na bátása ɔkwalɛ ɔni baalɔ Sidim, na bɔɔlɔ mmɔ Mma Ɛpu ɔmwi.
Akwa leevu-anyɔ sɔɔn na baga bekplodi bamɛni bakya Ɔga Kedorlaomer kalɔ.
Na lɛkwa leevu-lɛtɛdi kemmo ni, baga bamɛni lɛnɔ báta bénye Kedorlaomer lɛlɔ.
Ɔmmɔ kama na lɛkwa leevu-linedi kemmo ni, Kedorlaomer ku baga bani na anwu ku-ma násala lɛlɔ mmɔ básɔ báta bésie bétékpoku Reƒaiƒuɔ na Asteroƒ Karnaim kalɔ lɛlɔ ku Susiƒuɔ na Ham kalɔ lɛlɔ ku Emiƒuɔ na Sare Kiriataim kalɔ lɛlɔ ku Horiƒuɔ na Seir abi lɛlɔ.
Na ɔkɛ mmɔ útédu kalɔ kani baalɔ El-Paran na ketele kudɔ.
Mmɔ na básɔ bénwini bésie En-Misƒat, kesii kani basɔ baalɔ lɛnɔ banii Kades.
Na bádi Amalek kalɛkɛ mmɔ ƒui lɛlɔ ku Amoriƒuɔ bani nli Hasason Tamar kalɔ lɛlɔ.
Amu na Sodom ɔga ku Gomora ɔga ku Adma ɔga ku Seboim ɔga ku ɔga ɔni mɔɔdi Bela kalɔ kani basɔ baalɔ Soar lɛlɔ báta bátu akpagya na bététile ulu na Sidim Ɔkwalɛ kemmo.
Na békpoku Ɔga Kedorlaomer ɔni mɔɔdi Elam kalɔ lɛlɔ ku Tidal ɔni mɔɔdi lɛga na Goim kalɔ lɛlɔ ku Amraƒel ɔni mɔɔdi lɛga na Sinear ku Ariok ɔni mɔɔdi lɛga na Elasa kalɔ lɛlɔ.
Na lɛkpa linwi lɛdi baga ine na beekpóku lɛkpa linyɔdi bani ndi baga ɛlɔ.
Ɔƒɛni Sidim Ɔkwalɛ ɔmmɔ kemmo ni, libu lɛdi lɛkya mmɔ lɛni kemmo na béku nnɔ tonwu mataa kɔni na beewi lilu.
Na uwi ɔni na Sodom ku Gomora baga beekeli ni, bana bekyuli badi bánu libu lɛmmɔ kemmo.
Na bakladi békeli bésie abi lɛlɔ.
Baga ine bammɔ béƒie Sodom ku Gomora bekeline bamɛni ala ku adila ƒui báƒɔ na bátɔlɔ.
Ɔmmɔ ɔsu bétiku Abram ɔnwani Lot ku nwuna ala lɛnɔ, ɔsika Sodom mmɔ na ɔ́kya.
Na ukyuli ɔni kani nákana bukeli ni, anwu nébo ubedie litemi lɛmɛni kalɔ úte Abram, Hebrini ɔmmɔ.
Na uwi ɔmmɔ kemmo ni, Abram kakyakɔ kedenku Mamre egyii enengudi ammɔ.
Na Mamre ɔmɛni ɔdi Amorini ɔni ndi Eskol ku Aner ɔnwani.
Na bekyuli bamɛni ƒui ni, ama ku Abram básala lɛlɔ na badi benwi.
Amu ka Abram únu ka béƒie ɔnwani Lot bátɔlɔku ni, ɔ́lɔ nwuna kaduli nkyuli eti aku ku leevu-maane bani na bátina kekpo ala kaduɛ.
Na básia bekyuli bamɛni kama laa útédu kalɔ kani baalɔ banii Dan.
Ka údu usien ni, Abram úle bekpone bamɛni na bétéyu-ma bátu, na békpoku-ma na bágya-ma bálɛku mmɔ ku usi útálɛ Hoba kalɔ lɛlɔ na Damasko katɔ kakɛ.
Na ɔ́sɔ ɔ́ƒɔ Lot ku nwuna ala ani ƒui na béti békeliku mmɔ.
Na ɔ́ƒɔ beleku ku bekyuli bamba bani ƒui na bákpanku bátɔlɔku mmɔ.
Ɔmmɔ kama ka Abram útádi Ɔga Kedorlaomer lɛlɔ ɔ́wɔlɔ ku baga bani na anwu ku-ma badi benwi mmɔ ni, Sodom ɔga úbo úbasiaku-nwu na ɔkwalɛ ɔni baalɔ Save kemmo na basɔ baalɔ mmɔ Ɔga Ɔkwalɛ.
Amu na Katɔti ɔni Ntulo Ƒui ɔkpane ɔni baalɔ Melkisedek na ɔ́si Salem ɔma kemmo ni, údie bodobodo ku ntɛ bɔdi úte Abram.
Úvele kusɛ kusɛ úte-nwu ɔnini, “Katɔti Ɔni Ntulo Ƒui na anwu nédie katɔ ku kalɔ ni, ɔdubɔya na nwuna kusɛ kusɛ ɔsiaku Abram.
Na kusɛ kusɛ kani beete Katɔti ɔni Ntulo Ƒui, ɔsika anwu néti ƒula bekisine ɔ́kya-a enu kemmo.” Amu na Abram úti ala ani ƒui na úƒie mmɔ ana lɛkpa leevudi úte ɔkpane ɔmɛni.
Sodom ɔga úvele Abram ɔnini, “Nyonu bekyuli bammɔ te-mi, na eti ala ammɔ ƒui.” Nsu Abram údie kenye na ɔ́su Sodom ɔga ɔnini, “Katɔti ɔni Ntulo Ƒui na anwu nédie katɔ ku kalɔ ni, anwu na lɛkɔliku mina enu lite.
Na lɛ́kpali ala lɛ́lɔ-nwu lɛnyi lɛ́su nnini, ‘Lɛɛɛdubo lɛla lɛni ndi awɔ lɛdi lɛdi bɔƒɔ ina ƒula lɛgbanvuo kabuli muedi.’ Na alasu anii ami ɔsu na Abram únwini ɔlakɛne.
Lɛɛɛdubo lɛla lɛdi bɔƒɔ butulo lɛla lɛni na mina bekyuli bamɛni bádi ku kadikɔ kani ndubuti lite ama bani násiaku-mi.
Aka na ndubuti lite Ane ku Eskol ku Mamre bani na ami ku-ma bɔdi benwi.”
Unwoti Únyimiku Abram Lɛla Lɛdi Ɔmmɔ kama ni, Abram ɔ́nu kɔyu kemmo lɛla lɛdi na Katɔti ɔ́su-nwu ɔnini, “Abram, sɔ tayia!
Ami ndi ƒula katamikukɔ ku kesii kani na adubɔkɛ ƒula lɛyuƒɔla linengudi.” Nsu Abram údie kenye ɔnini, “O Unwoti Ɔyikune Ƒui, bi na adubɔkana-mi bute ka liiibo ubi ɔni madi-mi ala muedi?
Na Eleasa ɔni nási Damasko kani nkya-mi kudɔ.” Na Abram ɔ́sɔ ɔ́su ɔnini, “Ka étete-mi ubi ɔsu ni, kabla ɔblane ɔni nkya-mi kaduli ɔɔbla-mi kabla ni, anwu ndubo-mi ala bɔdi.” Amu na Katɔti ɔ́ya na Abram ɔ́ti ɔnini, “Ukyuli ɔmmɔ udu uladi-ɔ ala. Mmomu awɔ ɔlati kaƒɔ ubi ndubɔdi-ɔ ala.” Mmɔ na ɔ́kpanku-nwu úsienku keyi na ɔ́su-nwu ɔnini, “Kɔliku anumi katɔ na anu kayaa na aka ayabi ani na aanu si adubɔkana-nya bɔka.” Amu na Katɔti ɔ́sɔ ɔ́su-nwu ɔnini, “Ƒula bawɔ lɛnɔ badubo bumomo lɛni kani.” Abram ɔ́ƒɔ Unwoti Katɔti ɔ́di, ɔmmɔ ɔsu na Katɔti ɔ́bu-nwu aani ukyuli ɔni nse siin.
Na Unwoti ɔ́sɔ ɔ́su-nwu ɔnini, “Ami ndi Unwoti Katɔti ɔni nákpanku-ɔ ɔ́siku Ur ɔma kemmo na Kaldea kalɔ lɛlɔ, kalɛ na liti kalɔ kamɛni lite-ɔ na kenwini awɔ kadi.” Mmɔ na Abram ɔ́su ɔnini, “Unwoti Ɔyikune Ƒui, dɛ na mabla na mati ka kalɔ kamɛni ƒui kadubunwini ami kadi?” Amu na Unwoti ɔ́su-nwu ɔnini, “Téti ɔmantɛ akɔ uledi ku ese ku koƒonu kɔgyani bani náaƒɔ akwa atɛ atɛ boku-mi.
Na eboku abloduma ku lɛmangbɛ.” Mmɔ ni, Abram útéti ala amɛni úboku.
Ka ɔ́du-ma ni, úle ɔdi biala kemmo inyɔ na use kɔkɛ kɔmmɔ ɔ́sala.
Na baasɛ bammɔ ama ni, útele-ma kemmo lɛni.
Na ka baasɛ bamba béveyi bébo bábadi lɛna lɛmmɔ ni, Abram ɔ́gya-ma.
Ka ɔƒɛ úsela bɔnu ni, Abram úduo lɛlɛɛ kemmo úsie ɔgyu.
Na kadi kábla suu na liƒu lɛ́da-nwu geen.
Amu na Unwoti ɔ́ya na Abram ɔ́ti ɔnini, “Ɔbla-a nwaa ka ƒula bawɔ ni, badubo baƒɔ bunwini na kadi bamba kalɔ lɛlɔ.
Na badubo bunwini bekyuli bammɔ kabla bablane.
Na badubo-ma kalala bɔbla na bebo abi akwa eti maane sɔɔn.
Nsu kalɔ kani bekyuli ndubuti ƒula bebi benwini bana kabla bablane ni, ndubo-ma kɔtu bɔni geen.
Na ɔmmɔ kama ni, badubɔlɛ-ma enu kemmo na betiku akɛla pii batɔlɔku.
Nsu awɔ ɔlati adubulie aƒɔ akwa pii asa na enwini kama esie ƒula bati kudɔ.
Uwi ɔni na ƒula bawɔ mmɔ bulie búdu akwa ammɔ ni, badubɔsɔ benwini bebo mɛni.
Ɔsika Amoriƒuɔ ekpidi ani baabla ni, étedu tɔ kesii kani na lɛni-ma kɔtu kɔni meduku-ma.” Ɔmmɔ kama ka ɔƒɛ ɔ́nu na kadi kábla suu ni, libui bonwu lɛdi ku uyɔ lɛni kemmo na ɔgya ɔɔda lɛdi lɛ́da lɛ́lɛ.
Libui lɛmɛni lɛkɛ lɛ́vi lɛna lɛmmɔ ƒui ntɛ.
Limeyi lɛmmɔ ni, Unwoti únyimi lɛla lɛdi ku Abram.
Na ɔ́su-nwu ɔnini, “Líti kalɔ kamɛni ƒui muute ƒula bawɔ.
Na ɔ́si ketu blii kani nkya Egyipte ɔmii útédu Euƒrate Ketu bonwu líti muute-ma.
Na Keniƒuɔ ku Kenisiƒuɔ kalɔ ku Kadmoniƒuɔ ku Hetiƒuɔ ku Perisiƒuɔ ku Reƒaiƒuɔ ku Amoriƒuɔ ku Kanaanƒuɔ ku Girgasiƒuɔ ku Yebusiƒuɔ kɔlɔ ƒui na líti muute-ma.”
Hagar Ku Ismael Na uwi ɔmmɔ kemmo ni, Abram ulekudi Sarai útawɔ ubi ɔdi útete-nwu tɔ.
Nsu Egyipteni ulekubi ɔdi ɔ́kya-nwu kudɔ útaabla-nwu kabla ɔni baalɔ Hagar.
Ɔmmɔ ɔsu Sarai ɔ́su Abram ɔnini, “Unwoti ɔ́ya na naaawɔ.
Anwuɔsu sie mina ulekubi kabla ɔblane kudɔ na bɛtɛ.
Ɔƒɛni kalɛ ndubudie kaba bɔsiku nwuna bebi bani na ɔdubɔwɔ kemmo.” Abram lɛnɔ únu lɛla lɛni na Sarai ɔ́su-nwu kalɔ.
Anwuɔsu ɔni na Abram úulie Kanaan kalɔ lɛlɔ aani akwa leevu kama ni, ulekudi Sarai úti Hagar nwuna Egyipteni ulekubi kabla ɔblane úte ɔgyani ɔnii uti-nwu aani ulekudi kalɛ.
Na ka anwu ku Hagar bátɛ ni, ɔ́da kaƒɔ.
Uwi ɔni na Hagar ɔ́nu ɔ́ti ka ɔ́ɔda kaƒɔ ni, ɔsɔ ulakpete nwuna kɔduni.
Mmɔ ni, Sarai ɔ́su Abram ɔnini, “Ukyuli tabu ala ani na Hagar ɔɔbla-mi ni, awɔ na lɛ́si.
Ami néti mina kaduli kabla ɔblane ulekubi líte-ɔ.
Na ka ɔ́nu ɔ́ti ka ɔ́ɔda kaƒɔ ɔsu ni, ɔsɔ ulábu-mi.
Unwoti kani ndubuye litemi lɛmɛni na ami ku awɔ ntɛ.” Amu na Abram ɔ́su Sarai ɔnini, “Ƒula ubi ulekubi na ɔdi ɔsu lɛla lɛni na ánu ka lɛ́manku ni, na ablaku-nwu.” Anwuɔsu Sarai úse kalɔ ɔɔbla-nwu ulikplu ala. Na ɔmmɔ ɔsu ulekubi ɔmmɔ úkeli-nwu kudɔ.
Ka úkeli ni, Katɔti ɔtu ɔdi ɔ́nu Hagar na libiɔ lɛdi kɔtu na ketele kemmo kesii kadi.
Na libiɔ lɛmmɔ ndi libiɔ lɛni nkya ulu kudɔ si éti ésela ɔma ɔni baalɔ Sur kemmo.
Mmɔ na ɔ́kpali-nwu ɔ́su-nwu ɔnini, “Hagar, Sarai ubi ulekubi, wɛ na ási na wɛ na ésela?” Amu na Hagar údie kenye ɔnini, “Bukeli na nda mina kɔduni Sarai kudɔ.” Amu na Katɔti ɔtu ɔmmɔ ɔ́su-nwu ɔnini, “Sɔ nwini teesie ƒula kɔduni kudɔ na eboku lɛlɔ kalɔ ete-nwu.” Amu na ɔtu ɔmmɔ ɔ́sɔ ɔ́su-nwu ɔnini, “Ndubɔya na ƒula bawɔ bemomo ɔni na balakana-ma bɔka.” Na ɔ́sɔ ɔ́su-nwu lɛnɔ ɔnini, “Ada kaƒɔ ɔƒaani, na adubo ɔnanabi bɔwɔ.
Na adubo-nwu lɛnyi bɔsia anii Ismael.
Ɔsika Unwoti únu ƒula kɔnyana kɔni na eewulo.
Ɔdubo bɔbla ukyuli gyegyengye ɔni ndubɔkɛ utaavi aani alakpi akɔ ebuo ala utine kalɛ.
Bekyuli ala aláyɔ-nwu kaƒɔ na nwuna ala lɛnɔ aláyɔ bekyuli kaƒɔ.
Na anwu ku nwuna banwani beléduku na baaadubo bɔsala bulie liku linwi.” Amu na ɔ́sia Unwoti ɔni nátɛmiku-nwu lɛnyi ɔnini, “Awɔ ndi Katɔti ɔni mɔɔnu-mi.
Ɔsika ɔƒɛni ni, lɛ́nu awɔ ɔni mɔɔnu-mi.” Ɔmmɔ ɔsu na básia libiɔ lɛmmɔ lɛnyi banii Beer-Lahar-Roi.
Na libiɔ lɛmmɔ lɛmu lɛkya Kades ku Bared lɛma ntɛ.
Ɔmmɔ ɔsu ni, Hagar úbawɔ ɔnanabi úte Abram, na Abram ɔ́sia ubi ɔmmɔ lɛnyi ɔnii Ismael.
Ɔƒɛni na uwi ɔmmɔ kemmo ni, Abram ɔ́ɔƒɔ akwa liti ku avlaatɛ-ɛku.
Unwoti Úse Abram Kenye Kadi Úse Uwi ɔni na Abram ɔ́ƒɔ akwa liti ku aavlene-yaalenwi ni, Unwoti údie lɛlɔ ɔ́tina-nwu na ɔ́su-nwu ɔnini, “Ami ndi Katɔti Ɔyikune Ƒui.
Mɔɔwia ka elie ngba sɛɛn ɔni na aláƒiɔ-mi.
Na lɛla lɛni na muunyimiku-ɔ mɛni ni, ndubɔlɛ-ni ugyii lite-ɔ na adubɔwɔ bebi na bemomo kaduɛ.” Mmɔ ni, Abram ɔ́yu úbi kalɔ na Katɔti ɔ́su-nwu ɔnini, “Ami ni, lɛla lɛni na muunyimiku-ɔ ndi ka awɔ ndubɔbla kadi bekyuli pii ɔti.
Ɔmɛni ɔsu ni, basɔ baaadubo-ɔ bɔlɔ banii Abram, ɔni kalɔ ndi Ati ɔni náƒɔ lɛnyi.
Mmomu badubɔlɔ-ɔ banii Abraham, ɔsika líti-ɔ lɛ́bla kadi bekyuli pii ɔti.
Na ndubɔya na ƒula bawɔ bemomo na benwini kadi pii bekyuli na badi benwini baga muedi.
Ndubɔlɛ bunyimi bɔmɛni ugyii.
Na amu ndubɔkya ami ku-ɔ ntɛ ku ƒula bawɔ ku kaba bekyuli bani ƒui masia-a kama uwi ƒui.
Na ami ndi ƒula Katɔti na madi ama lɛnɔ Katɔti.
Kanaan kalɔ kani lɛlɔ na adi ɔƒɔ mɛni ni, ndubuti-ka lite awɔ ku ƒula bawɔ na ami ndubɔbla bana Katɔti.” Ɔmmɔ kama ni, Katɔti ɔ́su Abraham ɔnini, “Awɔ ni, ɔlɛka adi mina bunyimi lɛlɔ, awɔ ku ƒula bawɔ ku kaba bekyuli bani ƒui masia-a kama.
Ɔmɛni ndi bunyimi bɔni muute awɔ ku ƒula bawɔ bani masia-a kama na ɔdi ka bɛdi-mu lɛlɔ.
Ɔnanabi biala na bina akɔ ni, ɔlɛka bekulo-nwu lego.
Ago bukulo bɔmmɔ ndubɔtina bunyimi bɔni nkya ami ku-mii ntɛ.
Na ƒula kaba bekyuli bani ƒui mebo ni, ɔnanabi biala na bana akɔ ɔni náƒɔ emeyi maane ni, ɔlɛka bekulo-nwu lego.
Bananabi bani na báwɔ bákya bina kɔduli iye bani na bíye ku egulabi bɛ́siku baƒɔ kudɔ na baaadi bina bebi geen muedi ɔlɛka bikulo-ma ago.
Bina kɔduli bebi badi o-o buye na biye-ma ku egulabi o-o ni, ɔlɛka bekulo-ma ago.
Mina lɛla lɛni na línyimi ka bɛbla bina ɔlɔna ni, ɔdi bunyimi bɔni ndubɔkya uwi ƒui.
Ɔnana biala na útekulo tɔ lego ni, ɔdubukulo kɔna kɔni nkya anwu ku mina bekyuli ntɛ, ɔsika útadi mina bunyimi lɛlɔ.” Katɔti ɔ́sɔ ɔ́su Abraham ɔnini, “Ƒ'ulekudi Sarai ni, ɔƒaamu badubɔlɔ-nwu Sara.
Ndubute-nwu kusɛ kusɛ.
Na ɔdi litemi geen ka anwu ɔlati ɔdubɔwɔ ɔnanabi ute-ɔ.
Ndubute-nwu kusɛ kusɛ ɔni na ɔdubɔya na unwini kaba bekyuli pii uni.
Na baga bani madi bekyuli lɛlɔ badubɔlɛ basiku-nwu lɛlɔ kemmo.” Mmɔ ni, Abraham ɔ́yu úbi kalɔ na úye lɛlɔ ɔnii, “Ami ɔnana ɔni náaƒɔ akwa eti anyɔ mɛni ku ukyuli ɔdi bɔdubɔkana ubi ɔdi bɔwɔ?
Na Sara lɛnɔ ɔ́ɔƒɔ akwa liti ku aavlene.
Ɔdubɔkana kaƒɔ bɔda?” Litemi lɛmɛni lɛ́da-nwu lɛma, na ɔ́ma.
Amu na Abraham ɔ́su Katɔti ɔnini, “Si adubute Ismael kusɛ kusɛ na ulie ngba ni, nka ɔdia!” Mmɔ na Katɔti ɔ́su ɔnini, “Ɛɛn!
Nsu ƒ'ulekudi Sara ɔdubɔwɔ ɔnanabi ute-ɔ.
Na adubɔsia-nwu lɛnyi anii Isak.
Ndubɔlɛ mina bunyimi ugyii ku anwu ɔmmɔ aani bunyimi bɔni makya ami ku-nwu ntɛ usela uwi ƒui ku nwuna bawɔ lɛnɔ ntɛ.
Na Ismael anwu ni, línu lɛla lɛni na éye-mi.
Sɔsɔ ni, ndubute-nwu kusɛ kusɛ na lɛya na ɔwɔ bebi pii na bemomo geen.
Anwu ndubɔdi lɛlɔ badine leevu-inyɔ ɔti.
Na ndubɔya na nwuna kadi bekyuli bakɛ ɔyikun geen.
Nsu mina bunyimi ni, ami ku Isak bawɔ ntɛ na ndubɔlɛ-mu ugyii.
Na anwu ndi ubi ɔni na Sara ɔdubɔwɔ ute-ɔ na lɛkwa lɛni ndubo aani uwi ɔmɛni kalɛ.” Na ka Katɔti ɔ́wɔlɔ Abraham bɔtɛmiku ni, ɔ́tɔlɔ úsie katɔ.
Limeyi lɛmmɔ kani lɛlɔ ni, Abraham úkulo lego.
Na ubidi Ismael ku bananabi bani nkya nwuna kaduli mmɔ ku bani mɔɔbla-nwu kabla ƒui lɛnɔ ni, békulo-ma ago aani kalɛ na Katɔti ɔ́su-nwu.
Abraham ɔ́ƒɔ akwa liti ku aavlene-yaalenwi asa na úkulo lego.
Na ubidi Ismael ɔ́ƒɔ akwa leevu-atɛ.
Ɔmɛni ɔsu Abraham ku ubidi Ismael ƒui békulo ago limeyi linwi lɛmmɔ lɛlɔ.
Na lɛni kani na bananabi bani ƒui nkya Abraham kaduli ku bani mɔɔbla-nwu kabla, anwu ku ama ƒui békulo ago.
Baƒɔ Ɛtɛ Badi Béduo Abraham Na uwi ɔdi kama ni, Unwoti údie lɛlɔ ɔ́tina Abraham na Mamre egyii enengudi kudɔ uwi ɔni na ulie nwuna kevo kenye ka kadi kábi ɔsu.
Mmɔ ni, Abraham ɔ́talaku anumi na ɔ́nu nkyuli ɛtɛ badi ka benye-nwu kɔmadɔ.
Ka ɔ́nu-ma kani na ɔ́babla na ɔ́ta kesii kani na úlie mmɔ útásiaku-ma ulu na úboku lili kalɔ bana anumi.
Amu na ɔ́su ɔnini, “Ati, si ánu-mi áti ka lɛ́manku ni, tebo tavi ami ƒula kabla ɔblane.
Ya na beboku ntu bɔdi na bina ƒui bɛƒɔ lɛgba na bɛnwuna na kugyii kɔmɛni kalɔ.
Na aya na lɛwia lɛla lɛdi lite-mii na bɛdi kalɛ na bɛsɔ bɛkɛ ɔlɔkplu na biteesie bina ulu ka ami ƒula kabla ɔblane na bíbeduo.” Amu na ama lɛnɔ banini, “Ƒaa, bla kalɛ na aayɔ́.” Ɔmmɔ ɔsu ni, Abraham úkeli úsie ulekudi Sara kudɔ na kevo kemmo na ɔ́su-nwu ɔnini, “Babla na ama ɔlaaƒɔ lɛɛƒɛɛ ɛtɛ na anwu na eƒi bodobodo ɔdi.” Ɔmmɔ kama ni, úkeli úsie nwuna bebuo akɔ na útáƒuna ɔmantɛ akɔ ɔkɔdi ɔdi úte nwuna kabla ɔblane ɔnii utádu-nwu na ɔbla-nwu kaduɛ uboku.
Amu na bábla adila adi béboku-ma ku bebuo anyi ntu ku lɛna lɛni bágyi mmɔ na béti béte-ma banii badi.
Na uwi ɔni na belie baadi ni, Abraham ɔ́sɔ únye-ma kudɔ mmɔ na kugyii kalɔ.
Amu na béye-nwu banini, “Wɛ na ƒ'ulekudi Sara ɔkya?” Údie kenye ɔnini, “Ɔkya kevo kemmo ngye.” Amu na Unwoti ɔ́su-nwu ɔnini, “Sɔsɔ ni, ndubɔsɔ linwini libo-ɔ kudɔ lɛkwa lɛni ndubo uwi ɔmɛni kalɛ.
Na ƒ'ulekudi Sara ɔdubɔwɔ ɔnanabi.” Na uwi ɔmmɔ kemmo ƒui ni, Sara ɔkya kevo kemmo uunú lɛla lɛni na baasu, ɔsika bénwini kama bákya kayakun kammɔ.
Ɔƒɛni Abraham ku ulekudi Sara ƒui ni, bana akwa éesie lɛtɔtɔ geen ɔsu báabi.
Na Sara lɛnɔ ɔ́ɔvi uwi ɔni na nka ɔkana kaƒɔ bɔda.
Ɔmmɔ ɔsu ni, Sara ɔ́ma na ɔ́su lɛlɔ ɔnini, “Ɔni na ami ku mina ɔtɔlati bɔ́ɔbi mɛni ni, ɔƒɛni na bɔdubo ebiti amɛni bɔkɛ?” Amu na Unwoti úye Abraham ɔnini, “Bi ɔsu na Sara ɔ́ma na úye ɔnii, ‘Sɔsɔ na ndubɔsɔ lɛkana kaƒɔ bɔda ɔƒɛni?’ Bɛɛkali bɛnii lɛla lɛdi libo ɔkplu litulo Unwoti ka ɔkana bɔbla?
Ndubɔsɔ linwini libo-mii kudɔ na uwi ɔni námanku lɛlɔ na lɛkwa lɛni ndubo.
Na Sara ɔdubɔwɔ ɔnanabi.” Ka Sara ɔ́yia ɔsu ni, ɔ́su ɔnini, “Ńtama!” Nsu Unwoti ɔ́su-nwu ɔnini, “Sɔsɔ na ɔdi ka áma.” Abraham Úvele Na Sodom Lili Amu uwi ɔni na bekyuli bammɔ báta banii baatɔlɔ ni, bénwini bánu bésienku kada kakɛ kesii kani na Sodom ɔma uwi, na Abraham lɛnɔ ɔkɛ ɔsiaku-ma kalɛ na use-ma ulu.
Mmɔ ni, Unwoti úye lɛlɔ ɔnini, “Ɔdia si líti lɛla lɛni na nnii mɔɔbla lɛ́bala Abraham?
Abraham ɔdubo bɔwɔ na nwuna kadi bekyuli baƒɔ lɛnyi na bakɛ ɔyikun.
Na ɔkɛnku Abraham ɔmɛni lɛlɔ ɔsu na ndubute kayawi kadi ƒui bekyuli kusɛ kusɛ.
Ɔsika ami náƒuna-nwu kalɛ na ɔtina nwuna bebi kavikɔ na nwuna kadi bekyuli bani masia-nwu kama ƒui basia ulu ɔni na mɔɔyɔ́ lɛlɔ.
Na bataabla ala ani ndia na akɛ ulu lɛlɔ.
Na ɔkɛnku ɔmmɔ lɛlɔ na ndubuti lɛla lɛni na lɛ́su líse ka mete Abraham lite-nwu.” Ɔmmɔ kama ni, Unwoti ɔ́su Abraham ɔnini, “Muunú likyulikpi lɛni na bekyuli bani nkya Sodom ku Gomora baabla.
Bana ekpidi ávi ntu.
Anwuɔsu ndubɔyu lisie ntánu si sɔsɔ na baabla ala ani na muunú mmɔ.
Na si uuuse lɛni ni, na lɛti.” Amu na bekyuli bammɔ bátu bénwini bésie Sodom kakɛ, nsu Abraham anwu ɔ́sɔ únye mmɔ ɔɔnu Unwoti anumi.
Mmɔ ni, Abraham ɔ́ni úde Unwoti na úye-nwu ɔnini, “Buvele, adubɔyila bekyuli babuni udu lɛnɔ ebunku bekyuli bekpidi bammɔ?
Si nkyuli liti badi bekyuli babuni na ɔma unengudi ɔmmɔ kemmo ni, adubɔyila ɔma ɔmmɔ udu?
Ńtaƒɔ ńtadi ka adubɔbla lɛni, na adu bekyuli babuni ku bekpidi ɔni mɔɔtina ka ábla bekyuli babuni ku bekpidi ulikplu likeke.
Ɔmmɔ udu anwu ni, ngyi nwaa ka awɔ ɔni mɔɔtɛku kayawi ƒui litemi adubɔbla lɛla lɛni ndi ulu.” Amu na Unwoti údie kenye ɔnini, “Si lɛ́kɛ nkyuli liti na Sodom ɔma unengudi ɔmmɔ kemmo ni, ndubɔnu ɔma ɔmmɔ kɔnyana na lɛɛɛdubo-nwu bɔyila ku udu.” Ka ɔ́su lɛni ni, Abraham ɔ́sɔ údie kenye ɔnini, “Unwoti, ngyi ka líse kayi geen ina ka lɛti ku ntɔ kani na ndi asa muuye-ɔ ala amɛni.
Si banii nkyuli ɛlɔ bálɛ nkyuli liti bamɛni kemmo na kébu babuni aavlene-ɛlɔ nɔɔ, adubo ɔma unengudi ɔmmɔ bɔkyula ka nkyuli ɛlɔ bálɛ-ma akɔ ɔsu?” Unwoti ɔ́sɔ ɔ́su ɔnini, “Si lɛ́kɛ nkyuli aavlene-ɛlɔ ni, lɛɛɛdubo ɔma ɔmmɔ bɔkyula.” Ɔmɛni kama ni, ɔ́sɔ údie kenye ɔnini, “Si nkyuli aavlene na bákɛ nɔɔ?” Unwoti ɔ́sɔ ɔ́su ɔnini, “Si nkyuli aavlene na badi lɛnɔ ni, lɛɛɛdubo ɔma ɔmmɔ bɔkyula.” Ka Abraham únu lɛni ni, ɔ́su ɔnini, “Unwoti muuvele-ɔ nnii teti kɔnyi takya-mi, mmomu ya na lɛsu lɛla lɛdi.
Si nkyuli avlaatɛ na bákɛ nɔɔ?” Unwoti údie kenye ɔnini, “Lɛɛɛdubo lɛla lɛdi bɔbla si lɛ́kɛ nkyuli avlaatɛ.” Mmɔ ni, Abraham ɔ́sɔ ɔ́su ɔnini, “Ngyi ka líise kayi na ndaku-ɔ ala amɛni udu buvele.
Na si banii nkyuli aavlanyɔ kani nkya mmɔ nɔɔ?” Unwoti ɔnini, “Na nkyuli aavlanyɔ ɔsu ni, lɛɛɛdubo ɔma ɔmmɔ bɔkyula.” Abraham ɔ́sɔ úvele ɔmmɔ kama ɔnini, “Unwoti, muuvele-ɔ nnii teti kɔnyi takya-mi, ya na lɛsɔ livele lɛla linwi.
Si banii nkyuli leevu kani nkya mmɔ nɔɔ?” Unwoti ɔnini, “Na nkyuli leevu ɔsu ni, lɛɛɛdubo mmɔ bɔkyula.” Uwi ɔni na Unwoti ɔ́su Abraham ɔmɛni ɔ́wɔlɔ ni, ɔ́tɔlɔ.
Na Abraham únwini úsie kaduli.
Sodom Ku Gomora Bɔkyula Na ɔmmɔ kama ni, Unwoti batu inyɔ bammɔ bébeduo Sodom useyi uwi.
Na Lot ulie ɔma ɔmmɔ kabanye na ɔban ɔmmɔ kayakun.
Ka ɔ́nu-ma ni, ɔ́ta útásiaku-ma na úboku lili kalɔ.
Mmɔ na ɔ́su ɔnini, “Ati bene, buvele binwini bibo-mi kaduli mɛni na bibaƒɔ bina lɛgba na bɛtɛ-mi kudɔ.
Na si kadi kégye ni, na bɛsɔ bɛyu ulu biteesie ƒaa.” Amu na bédie kenye banini, “Oowo, kalɔ ntɛ na kadi kasakɔ, na bɔdubo bunye usien umodi.” Nsu Lot únye-ma lɛlɔ kpakplaa útédu ka ɔ́ya na bánwa adila béte-ma.
Na úƒi bodobodo ɔni kemmo na bɔnyii buuubo béte-ma na bádi.
Ɔƒɛni asa na badubusie batátɛ ni, Sodom ɔma ɔmmɔ banana, banamu ku benengu ƒui, báasi ɔma ɔmmɔ ekpo ekpo ƒui bábaka bámana kaduli kammɔ.
Amu na bákpali Lot beye-nwu banini, “Ntele bekyuli bani néduo-ɔ.
Kpanku-ma boku na abu ku-ma bɔtɛ aani ɔnana ku uleku.” Mmɔ ni, Lot ɔ́vi ɔlɛ útásiaku-ma na keyi, na ɔ́kalɛ ɔ́da-ma.
Na ɔ́su-ma ɔnini, “Bakpana, bitabla kalala kamɛni udu.
Bɛnu, mbo belekubi inyɔ bani nétesie tɔ ɔnana ɔdi kudɔ kudii.
Bɛya na lɛkpanku-ma liboku-mii na bɛblaku-ma lɛla biala na bɛɛyɔ́.
Na bekyuli bamɛni ama ni, bitabla-ma lɛla lɛdi.
Ɔsika ami na bébeduo na ɔlɛka lɛgyumana-ma.” Amu na Sodom banana bammɔ básu-nwu banini, “Gyu lɛgba bula anumi.” Na básu lɛnɔ banini, “Ɔƒɔ na Lot ɔmɛni ɔdi na úbeduo-bu, na ɔƒɛni amu úti lɛlɔ ɔ́bla bula litemi ɔtɛne.
Bɔdubo awɔ ɔlati ɔmmɔ lɛla lɛdi bɔbla butulo bekyuli bani néduo-ɔ si átanu kaduɛ!” Na bénye-nwu lɛlɔ geen ɔni na baayɔ́ babwɛ kayakun kammɔ beduo ɔtɔ muedi.
Mmɔ ni, Lot baƒɔ bammɔ báni Lot béduoku ɔtɔ na bákalɛ.
Na báya na ogya ɔdi ɔ́bwɛ bekyuli bani ƒui nnye keyi mmɔ anumi na básɔ bátanu kayakun na beduo ɔtɔ ɔmmɔ kemmo.
Ɔmmɔ kama ni, baƒɔ bammɔ béye Lot banini, “Asɔ ebo bekyuli bamba badi na ɔma ɔmɛni kemmo aani ƒula bebi bagya iye bebi belekubi iye banana badi?
Ya na bavi balɛ mɛni pla!
Ɔsika bɔdubo mɛni bɔkyula.
Katɔti bekyuli beewulo kɔnyana na likyulikpi ala ani na bekyuli bamɛni baabla ɔsu.
Anwuɔsu na Katɔti ɔ́tala-bu ka bubakyula ɔma ɔmɛni.” Ka básu-nwu lɛni ni, Lot ɔ́ta ɔ́lɛ na útásu nwuna bebi bagya bani néebo bébevele-nwu ka beti nwuna bebi.
Na ɔ́su-ma ɔnini, “Ɔbabla-mii na bɛvi bɛlɛ ɔma ɔmɛni kemmo pla.
Ɔsika Katɔti ɔdubo ɔma ɔmɛni bɔkyula.” Nsu nwuna bebi bagya bamɛni béti lɛla lɛmɛni bákya bɔƒia.
Amu ka kadi kadubo kegyekɔ ni, batu inyɔ bammɔ básu Lot kpakplaa banini, “Babla na akpanku ƒ'ulekudi ku ƒula bebi belekubi inyɔ bani nkya-a kudɔ mɛni alɛku ɔma ɔmmɔ kemmo.
Si ɔɔɔdi lɛni amii lɛnɔ bɛdubo bɔkywi si Katɔti ɔɔkyula ɔma ɔmmɔ.” Ka Lot unye ɔɔní litemi lɛmɛni teenene ni, batu bammɔ báda-nwu kɔnu ku ulekudi lɛnɔ enu ku nwuna bebi belekubi inyɔ bammɔ, ɔsika Katɔti ɔɔyɔ́ ka udie-ma na bákpanku-ma bálɛku ɔma unengudi ɔmmɔ kemmo.
Ka bálɛ ɔma ɔmmɔ kemmo kani na batu bammɔ kemmo unwi ɔ́su-ma ɔnini, “Ɔdi biala ukeli momoomo na udie lɛlɔ na ɔgbankpi ɔni ndubo bɔlɛ kemmo.
Na ɔdi utenwini utanu kama.
Na ɔdi lɛnɔ utasu ɔnii uudí unye na kalɔ ntɛ mmɔ kesii kadi.
Bikeli siin biteesie abi lɛlɔ.
Si ɔɔɔdi lɛni bɛdubo bɔkywi!” Mmɔ ni, Lot ɔ́su-ma ɔnini, “Ati bene, buvele nda-mii, ɔmmɔ uladia!
Ami aani bina kabla ɔblane kalɛ ni, mina ala áƒɔ-mi anu.
Na bɛ́nu-mi kɔnyana geen.
Na bidie-mi ngba na ɔgbankpi kemmo.
Nsu naaakana bukeli busie abi lɛlɔ.
Amu ɔgbankpi ɔmɛni ɔdububo ubaka-mi ɔkya na likpi.
Bɛɛnu ɔma ɔni baalɔ Soar na nwuna kalɔ ndi ubliidi ka nde mɛni.
Buvele, bitakyula-nwu.
Bɛya na likeli lisie mmɔ.
Munuu ulatɛ?” Amu na ɔtu ɔmmɔ údie kenye ɔnini, “Ɔdia, línu lɛla lɛni na évele ɔsu lɛɛɛdubo ɔma blii ɔni lɛlɔ litemi na aasu mɛni bɔkyula.
Mmomu bikeli bisie mmɔ pla, ɔsika naaakana lɛla lɛdi bɔbla wetédu uwi ɔni na bíkeli bísie mmɔ.” Ɔmmɔ ɔsu na baalɔ ɔma ɔmmɔ banii Soar.
Ka Lot údu Soar ni, ɔƒɛ ɔmmɔ ɔ́ɔkuku geen na mmɔ.
Uwi ɔmmɔ kemmo na Katɔti ɔ́ya na ɔgya atabi adi áyu ási Katɔti ɔlati kudɔ aani kalɛ na ɔnantu ɔɔna.
Na ébewi Sodom ku Gomora lɛlɔ mmɔ.
Ulu ɔmɛni lɛlɔ na Katɔti ɔ́sia na ɔ́kyula lɛma lɛmmɔ ku bekyuli bani ƒui nli mmɔ ku bana kalɔ ku aku ku edula ƒui.
Uwi ɔni na ala amɛni aalɛ́ ni, Lot ulekudi únwini ɔ́nu kama.
Amu na únwini mma lɛbanta bonwu linye ulu ntɛ.
Limeyi lɛni nsia ala amɛni bɔlɛ kama ɔtanta tutuutu ni, Abraham ɔ́ta úténye likpo lɛni na únye Katɔti anumi úvele-nwu na ɔma ɔmɛni lili.
Únye mmɔ na ɔɔnu kalɛ na uyɔ ɔɔkɔ́ taasi Sodom ku Gomora ku kalɔ kani nwi mmɔ ƒui lɛlɔ aani kalɛ na uyɔ ɔɔkɔ́ taalɛ ɔgya livongu bonwu na lɛyu bonwu lɛdi kemmo.
Anwuɔsu uwi ɔni na Katɔti ɔɔkyula lɛma linengudi lɛmɛni ni, únyimo Abraham lɛla lɛni na úvele-nwu.
Anwuɔsu údie Lot na ɔgbankpi ɔni na Katɔti ɔ́ya na úbakyula ɔma ɔni kemmo na Lot ulie mmɔ kemmo.
Lot Ku Nwuna Bebi Belekubi Na ala amɛni bɔlɛ kama ni, Lot ku nwuna bebi belekubi bátɔlɔ Soar mmɔ bésie bétélie abi lɛlɔ.
Ɔsika ɔɔɔgyi kalɛ na welie Soar mmɔ.
Na anwu ku nwuna bebi belekubi bammɔ bákya atabi ubu kemmo.
Limeyi lɛdi ni, ulekubi unengudi ɔ́su ɔnwani ɔnamudi ɔnini, “Bula ɔti ɔ́ɔbi lɛlɔ na ɔnana ɔdi uuubo mɛni na bulieku-nwu na bula ɔdi kenye.
Ɔmɛni ɔsu ni, ya na bute bula ɔti ntɛ na ɔni ukpi na lisie ntátɛ-nwu kudɔ kalɛ na bula ɔti kaba kalayii.” Anwuɔsu usien ɔmmɔ ni, báya na ɔti ɔ́ni ntɛ úkpi na ulekubi unengudi útátɛ ɔti kudɔ.
Ɔti útati uwi ɔni na ubidi ulekubi úbatɛ-nwu kudɔ ku uwi ɔni na ɔ́ta ɔ́tɔlɔ.
Limeyi lɛni nsia ni, ulekubi unengudi ɔ́su ɔnwani ɔnamudi ɔnini, “Usien ɔni návi ni, ńtátɛ bula ɔti kudɔ.
Anwuɔsu ya na bɔsɔ bute-nwu ntɛ na ɔ́ni ukpi ɔmwi lɛnɔ na awɔ lɛnɔ esie na atátɛ-nwu kudɔ ɔmwi usien kalɛ na bula ɔti kaba kalayii.” Ɔmmɔ ɔsu béte bana ɔti ntɛ na ɔ́ni-mu úkpi usien ɔmmɔ lɛnɔ.
Na ulekubi ɔnamudi lɛnɔ úsie útátɛ bana ɔti kudɔ.
Na ɔƒɛni lɛnɔ ni, bana ɔti útati uwi ɔni na ulekubi ɔmmɔ úbatɛ-nwu kudɔ iye ɔ́ta ɔ́tɔlɔ.
Ɔmmɔ kama ni, Lot bebi belekubi inyɔ bammɔ ƒui bábada kaƒɔ béte bana ɔti.
Na ulekubi unengudi úbawɔ ɔnanabi na ɔ́sia-nwu lɛnyi ɔnii Moab, na anwu ndi Moab kadi bekyuli ƒui ɔti.
Na ulekubi ɔnamudi lɛnɔ úbawɔ ɔnanabi na ɔ́sia-nwu lɛnyi ɔnii Ben-Ami na anwu ndi Amon kadi bekyuli bani na bakya ɔmwi ƒui ɔti.
Abraham Ku Abimelek Bása Na uwi ɔmmɔ kemmo ni, Abraham ɔ́ta kesii kani na úlie mmɔ na úsie Negev kalɛkɛ lɛlɔ.
Na útélie Kades ku Sur lɛma ntɛ.
Na ɔ́ƒɔ lɛlɔ ɔ́kya Gerar ɔma kemmo uwi blii ɔdi.
Mmɔ ka Abraham údie ulekudi Sara ɔ́tina bekyuli bammɔ ni, ɔ́su-ma ɔnini, “Mina ɔnwani ulekubi na ɔdi.” Ɔmmɔ ɔsu Abimelek ɔni ndi Gerar ɔma ɔga ɔ́tala na bátákpanku Sara béboku-nwu.
Nsu Katɔti údie lɛlɔ ɔtina-nwu na kɔna kemmo limeyi lɛdi usien na ɔ́su-nwu ɔnini, “Uleku ɔni na áƒɔ eenwíni awɔ ɔdi mɛni ɔsu ni, si ékpi muedi ɔdia-a utulo.
Ɔsika uleku ɔni nli kɔgya na ɔdi.” Na uwi ɔmmɔ kemmo ƒui ni, Ɔga Abimelek útesie tɔ Sara kudɔ.
Anwuɔsu úye Katɔti ɔnini, “Unwoti, bɔkyula na adubo kadi kani nátabla likpidi lɛdi?
Ɔɔɔdi Abraham ɔlati násu-mi ɔnini, ‘Mina ɔnwani ulekubi na ɔdi’?
Lɛla lɛni na lɛ́bla ni, mina kayi kaladu-mi kɔtɔ.
Na aanu-mi enu na katɔ.” Amu na Katɔti ɔ́su-nwu na kɔna kemmo ɔnini, “Sɔsɔ na ɔdi, ngyi ka lɛla lɛni na ábla ni, ƒula kayi kaladu-ɔ kɔtɔ.
Ɔmmɔ ɔsu na ńtaya na ablaku-nwu likpidi lɛdi iye etuku-nwu na aƒiɔ-mi.
Anwuɔsu ni, ya na uleku ɔmmɔ ɔsɔ unwini usie ɔgyani kudɔ, ɔsika Katɔti Kenye Udiene na ɔdi.
Na ɔdubɔkpali katɔ na ƒula lili na elie ngba.
Nsu si átaya na ulekudi ɔmmɔ ɔsɔ unwini ni, na ati ka awɔ ku ƒula badi ƒui bɛdubo bukpi.” Limeyi lɛni nsia ɔtanta tutuutu ni, Abimelek ɔ́lɔ nwuna benengu ƒui ɔ́sala.
Na ka údie kenye na ɔ́su-ma ala ani ƒui nálɛ ni, báyia geen.
Amu na Abimelek ɔ́lɔ Abraham úboku na ɔ́su-nwu ɔnini, “Bi ndi lɛla lɛni na ábla-bu mɛni?
Munuu lɛla lɛdi na lɛ́bla lɛ́ƒiɔ-ɔ ɔsu na áyɔ ka likpidi bonwu lɛmɛni udu libo ami ku mina kadi bekyuli lɛlɔ?
Ábla-mi lɛla lɛni na balabla ukyuli.” Na Abimelek úye Abraham ɔnini, “Bi ndi-ɔ kasusu kani ɔsu na ábla lɛla lɛmɛni udu?” Mmɔ na Abraham údie kenye ɔnini, “Na mina bɔnu kemmo ni, lɛ́su nnii, ‘Kadi kamɛni bekyuli balayia Katɔti, na ɔƒɛni kalɛ badubo-mi bɔdu na mina uleku ɔsu.’ Na ɔmmɔ kama lɛnɔ ni, mina ɔnwani na ɔdi sɔsɔ na kalɛ na báwɔ-bu kenye.
Ɔsika mina ɔti ubi ulekubi na ɔdi, ina ka ɔɔɔdi mina uni náwɔ-nwu.
Ɔƒɛni uwi ɔni na Katɔti ɔ́ya na lɛ́tɔlɔ mina ɔti kaduli na línwini ukyuli ɔni nkɛ mɔɔví ni, lɛni na lɛ́su mina uleku nnii, ‘Ƒula bɔyɔ bɔni na mɔɔwia ka edie atina-mi ni, amu ndi ka kesii biala na búsie ni, na asu anini, “Ɔnana ɔmɛni ni, mina ɔnwani ɔnanabi na ɔdi.” ’ ” Amu na Abimelek úti baƒonu ku ɔmantɛ bakɔ ku bananabi ku belekubi kabla bablane na uti-ma úte Abraham, na ɔ́sɔku ulekudi Sara lɛnɔ úte-nwu.
Ɔmmɔ kama ni, Abimelek ɔ́su Abraham ɔnini, “Aanu mina kalɔ nwi késela.
Teesie na etélie kesii biala na aayɔ́.” Amu na ɔ́su Sara ɔnini, “Líti sika ɔƒualadi nwuna bɔkɔku kenye apim unwi muute ƒ'ɔnwani ɔnanabi na bɔƒiɔ bɔni na lɛ́ƒiɔ-ɔ ɔsu.
Na ɔmɛni ɔɔtina na bekyuli bamɛni ƒui anumi ka álɛ sɛɛn na likpidi biala kudɔ.” Ɔmmɔ kama ni, Abraham ɔ́kpali Katɔti na Abimelek lili na Katɔti ɔ́bwi-nwu ku ulekudi ku nwuna kaduli bekyuli ƒui na ɔ́lɛmi-ma kɔwɔ ulu, ɔsika nka Katɔti útile Abimelek ku nwuna kaduli bekyuli ƒui kɔwɔ kenye, ɔkɛnku Abraham ulekudi Sara litemi lɛmɛni ɔsu.
Sara Ɔ́wɔ Ubi Ɔnanabi Ɔmmɔ kama ni, Unwoti ɔ́nu Sara kɔnyana aani kalɛ na ɔ́su-nwu úse.
Sara úbada kaƒɔ na ɔ́wɔ ɔnanabi úte Abraham uwi ɔni na ɔ́ɔbi lɛlɔ mmɔ.
Na ɔ́wɔ uwi ɔni lɛlɔ na Katɔti ɔ́su úse ka ɔdubɔwɔ pɛpɛɛpɛ.
Na Abraham ɔ́sia ubi ɔni na Sara ɔ́wɔ úte-nwu mmɔ lɛnyi ɔnii Isak.
Na ka ubidi Isak ɔmɛni ɔ́ƒɔ emeyi maane ni, Abraham úkulo-nwu lego aani kalɛ na Katɔti úbo-nwu ɔda.
Na uwi ɔmmɔ kemmo ni, Abraham ɔ́ɔƒɔ akwa eti anyɔ asa na Sara ɔ́wɔ ubi ɔmmɔ úte-nwu.
Ɔmmɔ ɔsu ni, Sara ɔ́su ɔnini, “Katɔti ɔ́ya na mina anumi aƒɛnimi ku lɛma.
Na ukyuli biala ɔni menu lɛla lɛmɛni ɔdubo bɔma ku-mi ku ebiti.” Na ɔ́sɔ ɔ́su ɔnini, “Ɔma ndubɔkana na nka ɔsu Abraham ɔnini, ami Sara lɛnɔ ndubute ubi lɛnyi na ɔnyimi.
Nsu ina ka Abraham ɔ́ɔbi ni, lɛ́wɔ lite-nwu na nwuna linengu uwi.” Abraham Ɔ́nyonu Hagar Ku Ubidi Ismael Isak úbabi lɛlɔ na basɔ belete-nwu lɛnyi.
Na uwi ɔmɛni kemmo ni, Abraham ɔ́di limeyi libendi lɛdi.
Nsu Sara ɔ́nu ɔ́ti ka ubi ɔni na Hagar ɔni ndi Egyipteni ɔ́wɔ úte Abraham ɔɔmá ubidi.
Anwuɔsu ɔ́su Abraham ɔnini, “Bɔku uleku ɔni mɔɔbla kaduli kabla mmɔ ku ubidi na batɔlɔ kaduli mmɔ, ɔsika uleku ɔni mɔɔbla kaduli kabla ubi ku mina ubi Isak balakana bana ɔti ala bule bɔdi.” Litemi lɛmɛni lɛ́kpulu Abraham kayi, ɔsika lɛdanku ubidi.
Nsu Katɔti ɔ́su-nwu ɔnini, “Awɔ, nu lɛla biala na Sara wasu-ɔ.
Na kayi katakpulu-ɔ na ƒ'ubidi ku ƒula kabla ɔblane uleku ɔmɛni lɛlɔ.
Ɔsika ɔkɛnku Isak lɛlɔ na adubudie kaba aani kalɛ na lɛ́su-ɔ líse.
Na ƒula kabla ɔblane uleku ɔmmɔ ubidi ni, ndubɔya na udie kaba na benwini kadi ka anwu lɛnɔ ɔdi ƒ'ubidi ɔsu.” Limeyi lɛni nsia ɔtanta tutuutu ni, Abraham úti adila ku ntu ɔsii ɔdi útile Hagar na údie anwu ku ubidi ɔnanabi ɔmmɔ ulu.
Uleku ɔmmɔ ɔ́yu ulu na ɔkɛ ɔɔví Beer-Seba ketele kemmo.
Ka ntu búbasa ɔsii ɔmmɔ kemmo ni, ɔda ubi ɔmmɔ ɔ́kya ɔyuli ɔdi kalɔ.
Na anwu ɔ́kpɛ ɔ́lɛ-nwu kudɔ úsie kama blii, ɔsika ɔ́su lɛlɔ ɔnini, “Naaakana bunye bɔnu kalɛ na mina ubi uukpi.” Na ka ulie kesii kammɔ ni, úse kalɔ uuwulo keku geen.
Katɔti únu ka ubi ɔmmɔ uuwulo.
Amu na Katɔti ɔtu ɔdi ɔ́kpali úmene ɔ́si Katɔ na ɔ́su Hagar ɔnini, “Hagar, bi nébo?
Tayia!
Katɔti únu ka ɔnamu ɔmmɔ uuwulo na kesii kani na ɔtɛ.
Sie na atáda-nwu kɔnu na ɔta unye, ɔsika ndubɔya na udie kaba na benwini kadi bekyuli bonwu.” Mmɔ ni, Katɔti ɔ́ya na uleku ɔmmɔ anumi ábla nwaa na ɔ́nu libiɔ lɛdi na mmɔ ka ntu buwi.
Anwuɔsu úsie na útédu ntu úyile ɔsii ɔmmɔ na úte ubidi na ɔ́ni.
Katɔti ɔ́nu ubi ɔmmɔ lɛlɔ útédu ka ɔ́bi lɛlɔ.
Ɔ́kya ketele kammɔ kemmo na úbenwini ɔgbini.
Na uwi ɔni na ɔkya ketele kani baalɔ Paran kemmo mmɔ ni, uni ɔ́wia uleku ɔ́siku Egyipte úte-nwu na úti.
Abimelek Ku Abraham Bényimi Lɛla Lɛdi Na Beer-Seba Na uwi ɔmmɔ kemmo ni, Abimelek ku nwuna bekpone ɔtɔnkune ɔni baalɔ Pikol básu Abraham banini, “Bɔɔnu ka Katɔti uliku-ɔ na ƒula lɛla biala na aabla kemmo.
Ɔƒaani ni, mɔɔwia ka ese kenye kadi ete-mi na Katɔti anumi na mɛni ka aaadubo ami iye mina bebi iye bawɔ bɔtɔlɔ.
Ka ɔƒɔ na adi na eli kalɔ kamɛni kemmo ɔsu ni, bla lɛbuni lɛni na lɛ́bla líte-ɔ te ami ku mina kalɔ kamɛni lɛlɔ bekyuli ƒui.” Amu na Abraham údie kenye ɔnini, “Lɛ́kpali Unwoti muusé kenye ka ndubɔbla bɔsiaku lɛni.” Ɔmmɔ kama ni, Abraham údie lɛla lɛni muukpóku-nwu ɔ́su Abimelek ɔ́si libiɔ ku ntu bɔni na nwuna kabla bablane béƒie báƒɔ-nwu kudɔ lɛlɔ.
Nsu Abimelek ɔ́su ɔnini, “Lɛɛɛgyi ukyuli ɔni nábla lɛla lɛmɛni udu.
Na awɔ lɛnɔ átasu-mi ɔmɛni kudii.
Na ńtenu lɛla lɛmɛni lɛnɔ kudii si ɔɔɔdi ɔmwi.” Ɔmmɔ ɔsu Abraham úti baƒonu ku ɔmantɛ bakɔ na úti-ma úte Abimelek na bana inyɔ bényimi lɛlakpa linwi.
Abraham údie baƒonu beledi bakɔdi maatɛ úse kɔmadɔ na bakladi akɔ.
Amu na Abimelek úye-nwu ɔnini, “Baƒonu beledi bakɔdi maatɛ bani na édie ése kɔmadɔ mmɔ kalɔ ndi bi?” Mmɔ na Abraham údie kenye ɔnini, “Mɔɔyɔ́ ka aƒɔ baƒonu maatɛ bamɛni asiku-mi kudɔ aani kenye budie likpose ka ami néku libiɔ lɛmɛni.” Ɔmɛni ɔsu na baalɔ kesii kani na ala ammɔ álɛ banii Beer-Seba.
Ɔsika mmɔ na bana inyɔ bákpali ala bényimi lɛla lɛdi bése.
Na lɛla lɛmmɔ bunyimi kama na Beer-Seba mmɔ ni, Abimelek ku nwuna bekpone ɔtɔnkune Pikol bénwini bésie Ƒilistiƒuɔ kalɔ lɛlɔ.
Na Abraham ɔ́lɛ ɔyuli kugyii kɔdi na Beer-Seba mmɔ.
Na mmɔ na ɔ́kpali Katɔti lɛnyi ɔnii, Unwoti, Uwi Ƒui Katɔti.
Na Abraham úlie Ƒilistiƒuɔ kalɔ lɛlɔ uwi gyɔlɔɔ.
Katɔti Ɔ́kɔku Abraham Ɔnu Akwa adi kama ni, Katɔti ɔ́kɔku Abraham ɔ́nu na ɔ́kpali-nwu ɔnini, “Abraham!” Na Abraham lɛnɔ ɔ́tuna ɔnini, “Ati, aanu-mi.” Amu na Katɔti ɔnini, “Ta na eti ƒ'ubidi Isak unwi pɛ ɔni na aayɔ́ mmɔ, na eteesie Moria kalɛkɛ lɛlɔ.
Mmɔ ni, tádu-nwu na akyula-nwu eti abla akpala ete-mi na kɔbi kɔni matina-a lɛlɔ.” Ka kadi kégye lɛdigye tutuutu ni, Abraham ɔ́ta na útile nwuna ebuo ala utine ala na ɔ́bala-nwu ala kaduɛ.
Amu na útiku nwuna kabla bablane inyɔ ku ubidi Isak.
Na ka ɔ́yɔ ekyweni pii na edu kalɛ na weti wakyula akpala ammɔ ni, ɔ́yu ulu úsie kesii kani na Katɔti ɔ́tina-nwu mmɔ.
Na ka bákɛ ulu bésela limeyi lɛtɛdi lɛlɔ ni, Abraham ɔ́talaku anumi na ɔ́nu kesii kammɔ úmene.
Amu na ɔ́su nwuna kabla bablane ɔnini, “Amii bɛsɔ binye mɛni ku ebuo ala utine ɔmmɔ.
Na ami ku mina ubi busie butákpa Katɔti na bɔsɔ bunwini bubo.” Ɔmmɔ kama ni, Abraham úti ekyweni ammɔ útile ubidi Isak.
Na anwu ɔlati ɔda ogya ku kewii.
Amu ka bana inyɔ bakɛ bésela ni, Isak ɔ́kpali ɔti ɔnini, “Ati.” Mmɔ na ɔti lɛnɔ ɔ́tuna ɔnini, “Ubi.” Amu na Isak úye-nwu ɔnini, “Búti ekyweni, na bɔda ogya, na koƒonu kɔni na bɔdubo bɔkyula bɔbla akpala ammɔ ni, ntele-ku?” Amu na Abraham údie kenye ɔnini, “Ubi, Katɔti ɔlati ndubute-bu koƒonu kɔni na bɔdubuti bɔbla akpala ammɔ.” Ka ɔ́su-nwu lɛni ni, básɔ béti bákɔ bésela.
Na ka bédu kesii kani na Katɔti ɔ́tina-nwu mmɔ ni, Abraham ɔ́tu lɛkpabi na ɔ́tɛ ekyweni ammɔ ɔ́sia-ni lɛlɔ.
Na ɔ́da ubidi na únyimi-nwu kaduɛ na ɔ́gyu-nwu ɔ́sia lɛkpabi lɛmmɔ lɛlɔ na ekyweni ammɔ lɛlɔ.
Mmɔ na úsienku kɔnu na údie nwuna kewii kalɛ na ɔdu ubidi.
Kɔnakunwi ni, Katɔti ɔtu ɔdi ɔ́kpali ɔ́siku Katɔ ɔnini, “Abraham!
Abraham!” Amu na Abraham údie kenye ɔnini, “Aanu-mi mɛni.” Mmɔ ni, ɔtu ɔmmɔ ɔ́su Abraham ɔnini, “Ƒula kɔnu kutetuku ɔnamu ɔmmɔ.
Na tabla-nwu lɛla lɛdi lɛnɔ.
Ɔƒɛni na lɛ́nu lɛ́ti ka aayia Katɔti sɔsɔ.
Ɔsika éteni ka eti ƒ'ubidi ɔni ndi ubi unwi pɛ ɔni na ebo ete-nwu.” Amu ka Abraham ɔ́talaku anumi ɔɔnu ni, ɔ́nu koƒonu kɔgyani bonwu kɔdi ka kunye na kuna ese ábala kugyii kɔdi kɔgba.
Amu na úsie útédie koƒonu kɔmmɔ na úti-ku ɔ́kpa ɔ́bla akpala na ubidi ɔmmɔ kenye.
Ɔmmɔ ɔsu ni, Abraham ɔ́lɔ kesii kammɔ ɔnii Katɔti Ɔdubute.
Na úti úbedu ku ɔmwi limeyi lɛmɛni lɛlɔ ni, ɔdi lɛsugba lɛdi na baasu banii, “Na Unwoti kɔbi lɛlɔ ni, anwu ɔlati ɔdubute lɛla lɛni bɔɔwia.” Ɔmmɔ kama ni, Katɔti ɔtu ɔmmɔ ɔ́sɔ ɔ́kpali Abraham kunyɔdi.
Na ɔ́su-nwu ka Unwoti Katɔti ɔ́su ɔnini, “Éteni ka eti ƒ'ubidi unwi pɛ akpa ete-mi.
Anwuɔsu ni, lɛ́kpali lɛlɔ líse kenye ka ndubute-ɔ kusɛ kusɛ na lɛya na ƒula kaba bebi bemomo betulo ayabi.
Na badubo bumomo aani ɛpu kɔnwinimi.
Na ƒula bawɔ badubo bukpo na baƒɔ bana bekisine lɛma linengudi ƒui.
Na ɔkɛ ƒula kaba kemmo ni, ndubute kayawi ƒui bekyuli kusɛ kusɛ.
Ɔsika énu-mi litemi na ádi-ni lɛlɔ.” Ɔmmɔ kama ni, Abraham ɔ́sɔ únwini úsie nwuna kabla bablane kudɔ.
Na bénwini bésie Beer-Seba.
Na Abraham útélie Beer-Seba mmɔ.
Bebi Bani Nahor Ɔ́wɔ Uwi ɔdi kama ni, bábasu Abraham banini, “Milka lɛnɔ únwini uwele.” Ɔsika ɔ́wɔ bananabi úte ɔnwani ɔnanabi ɔni ndi Nahor.
Us ndi ubi udeedi, na Bus ɔsia ku Kemuel ɔni ndi Aram kadi bekyuli ɔti.
Ɔmmɔ kama Kesed ɔsia ku Haso ku Pildas ku Yidlaƒ ku Betuel.
Betuel ɔmɛni náwɔ Rebeka.
Na bananabi maane bamɛni na Milka ɔ́wɔ úte Abraham ɔnwani ɔnanabi Nahor.
Na nwuna ɔsɔnɔ ɔni baalɔ Rehuma lɛnɔ ɔ́wɔ bananabi úte-nwu.
Na bebi bammɔ ndi Teba ku Gaham ku Tahas ku Maaka.
Sara Úkpi Na Báva-nwu Sara úlie ngba na ɔ́ƒɔ akwa eti anyɔ ku aavlanyɔ-maatɛ.
Na úkpi na Kiriat-Arba, ɔni lɛnɔ basɔ baalɔ Hebron, na Kanaan kalɔ lɛlɔ.
Mmɔ na Abraham útéwulo-nwu.
Ɔmmɔ kama ni, Abraham ɔ́tɔlɔ kesii kani na ulekudi ɔtɛ mmɔ na útátɛmiku Hetiƒuɔ.
Na ɔ́su-ma ɔnini, “Kadi bamba ukyuli na ndi.
Na ndi ɔƒɔ na bina akɔ.
Mɔɔyɔ́ ka bibo kabuli kalɔ kadi bite-mi na liye na bina kudɔ mɛni, na liti linwini bekyuli kavakɔ kalɛ na lɛkana na lɛva mina uleku.” Mmɔ na Hetiƒuɔ bammɔ bédie kenye na básu Abraham banini, “Ati, kywɛ-bu atu, ɔgadine ɔni na áƒɔ lɛnyi geen na adi na bula akɔ.
Anwuɔsu ti ƒula ukpine táva kɔƒiɔtɔ kɔbuni kɔni na béku bése mmɔ akɔ unwi kemmo.
Bula akɔ ɔdi biala uléni ka ava ƒula ukpine na nwuna kaƒiɔtɔ kadi kemmo.” Amu na Abraham ɔ́ta na úboku lili kalɔ na Hetiƒuɔ bammɔ ƒui anumi.
Na ɔ́su-ma ɔnini, “Si bínu kalɔ ka lɛva mina ukpine ni, amu bɛkywɛ-mi atu na bivele Soha ubidi Eƒron bite-mi.
Na uti Makpela lɛtakpɛ ubu ɔni ndi anwu Eƒron ɔdi na ɔkya nwuna kalɔ kawɔlɔkɔ mmɔ uye ute-mi.
Bɛsu-nwu na uye-ka ute-mi na kuye kɔni na ɔ́manku kenye.
Na liti mmɔ linwini bekyuli kavakɔ.” Amu na Eƒron, Hitini ɔmmɔ údie kenye na ɔma ɔmmɔ ɔba kenye kesii kani na bása beli mmɔ, na ɔ́su Abraham ɔnini, “Ati, neeeye-ka neeete-ɔ!
Líti kalɔ kammɔ líte-ɔ ƒaa ku lɛtakpɛ ubu ɔni nkya kalɔ kammɔ kemmo na bekyuli bamɛni ƒui anumi kalɛ na ava ƒula ukpine.” Mmɔ ni, Abraham ɔ́sɔ úboku lili kalɔ na bekyuli bammɔ ƒui anumi.
Na ɔ́su Eƒron na bana ƒui anumi ɔnini, “Kywɛ-mi atu.
Si adubo bɔtunaku-mi ni, ndubɔƒɔ kalɔ kammɔ ƒui kayu.
Anwuɔsu nuku-mi kalɔ na aƒɔ sika ɔƒualadi ɔmmɔ na ɔdia na lɛva mina ukpine na mmɔ.” Amu na Eƒron ɔ́su Abraham ɔnini, “Ati, kalɔ kammɔ kadubɔƒɔ aani sika ɔƒualadi ebi antabi akyami atɛ bɔkɔku unu.
Nsu ni, bi na ɔmmɔ ɔdi na ami ku-ɔ ntɛ?
Sie na atáva ƒula ukpine.” Mmɔ ni, Abraham ɔ́kɔku sika ɔƒualadi bɔkɔku bɔmmɔ kenye úte Eƒron aani kalɛ na anwu ɔlati ɔ́su na kadi ƒui anumi ɔni ndi antabi akyami atɛ unu bɔkɔku aani kalɛ na uwi ɔmmɔ beyedine baakɔ́ku ala kalɛ.
Anwuɔsu Eƒron kalɔ kani kemmo na Makpela lɛtakpɛ ubu ɔmmɔ ɔkya na kede Mamre ni, kalɔ kammɔ ku egyii ani ƒui nkya kalɔ kammɔ kemmo útédu kana lɛmii ƒui ni, bávumana-ka ɔlati na bénweni ɔku básia-ka lɛlɔ.
Na kalɔ kammɔ ƒui kénwini Abraham kadi na ɔdi-nwu kese na kadi ƒui bani nébo ɔma ɔmmɔ ɔba kenye mmɔ ƒui anumi.
Na ɔmmɔ kama ni, Abraham útáva ulekudi na Makpela lɛtakpɛ ubu na kalɔ kammɔ kemmo.
Na kalɔ kammɔ kedenku Mamre na Hebron na Kanaan kalɔ kemmo.
Ɔmmɔ ɔsu ni, Hetiƒuɔ bénweni ɔku bávumana kalɔ kammɔ ɔlati béte Abraham, na mmɔ únwini bekyuli kavakɔ.
Isak Úti Rebeka Na uwi ɔmmɔ kemmo ni, Abraham ɔ́ɔbi lɛlɔ geen ɔni na nwuna akwa éesie anumi.
Na Katɔti úte-nwu kusɛ kusɛ na nwuna ngba keliela biala kemmo.
Limeyi lɛdi ni, Abraham ɔ́lɔ nwuna kabla ɔblane unengu ɔni mɔɔnu nwuna ala ƒui lɛlɔ na ɔ́su-nwu ɔnini, “Va enu mina lɛgba kalɔ mɛni na ese-mi kenye na Unwoti Katɔti ɔni ndi katɔ ku kalɔ ƒui ɔti lɛnyi kemmo ka ni, alawia uleku ɔdi na Kanaanƒuɔ bani akɔ na akya mɛni elete mina ubi ɔnanabi.
Mmomu adubusie ami ɔlati kalɔ lɛlɔ na mina ɔtɔ kemmo banwani akɔ atáwia uleku eboku mina ubi Isak.” Amu na nwuna kabla ɔblane ɔmmɔ úye Abraham ɔnini, “Na si uleku ɔmmɔ útayɔ ka ɔsiaku-mi ubo kalɔ kamɛni lɛlɔ nɔɔ?
Aayɔ́ ka lɛkpanku ƒ'ubidi lɛsɔku lisienku ƒula kalɔ lɛlɔ kesii kani na ási?” Mmɔ na Abraham ɔ́su nwuna ala lɛlɔ ɔnune ɔmmɔ ɔnini, “Oowo!
Tasɔku mina ubi tesienku mina kaduli bekyuli ɔma.” Na ɔ́sɔ ɔ́su-nwu ɔnini, “Unwoti ɔni ndi Katɔti ni, anwu nálɔ-mi ɔ́siku mina ɔti kaduli ku mina kalɔ lɛlɔ.
Na anwu nákpali lɛlɔ úse-mi kenye ɔnini, ‘Ƒula bawɔ na ndubuti kalɔ kamɛni lite.’ Anwu ɔmmɔ ndubɔya na nwuna ɔtu ɔtɔnku-ɔ.
Na ɔdubɔya na akɛ uleku asiku mmɔ eboku mina ubi ɔnanabi.
Na si uleku ɔmmɔ nétenu kalɔ ka ɔsiaku-ɔ ubo mɛni ni, na lɛla lɛdi lɛsɔ lɛɛɛda-a na kenye kani na ése-mi mɛni lɛlɔ.
Na lɛla lɛni kani na mɔɔwia ka asia anu kaduɛ ndi ka alasɔku mina ubi elésienku mmɔ.” Anwuɔsu ala lɛlɔ ɔnune ɔmmɔ lɛnɔ úse kenye na Katɔti lɛnyi kemmo na nwuna ɔtɔlati Abraham anumi ka ɔdubɔdi litemi lɛmmɔ lɛlɔ aani kalɛ na ɔ́su-nwu.
Ɔmmɔ kama ni, ala lɛlɔ ɔnune ɔmmɔ úti nwuna ɔtɔlati Abraham bebuo ala betine leevu.
Na úti ala abuni lidu lidu ɔ́siku nwuna ɔtɔlati kudɔ na ɔ́yu ulu ɔ́tɔlɔ úsie kalɔ kani baalɔ Mesopotamia ɔ́sia úsela ɔma ɔni kemmo na Nahor uli.
Ka bédu libiɔ lɛdi kɔtu na ɔma ɔmmɔ kabanye ni, ala lɛlɔ ɔnune ɔmɛni ɔ́ya na bebuo bammɔ báyu bébi libiɔ lɛmmɔ kɔtu.
Na uwi ɔmmɔ ɔ́ɔbla useyi uwi buɛɛ uwi ɔni na beleku beesié ketu.
Amu na ɔ́kpali katɔ ɔ́su ɔnini, “O Unwoti, mina ɔtɔlati Abraham Katɔti, ya na lɛla lɛni ɔsu na líbo mɛni lɛtɛ lite-mi ɔmwi.
Na anu mina ɔtɔlati Abraham kɔnyana.
Aanu ka nnye libiɔ lɛmɛni kɔtu, na ɔma ɔmɛni belekubi báasi badubo bebeteedu ntu.
Anwuɔsu si lɛ́su ulekubi ɔdi nnii, ‘Yula ƒula libui kya libiɔ lɛmɛni kemmo na ete-mi ntu bɔdi na lɛni,’ na anwu lɛnɔ únu kalɔ na ɔ́su ɔnii, ‘Aanu ntu, ni ƒaa na lidu bɔdi lite ƒula bebuo lɛnɔ na bani’ ni, mmɔ na ndubɔnu lɛti ka anwu na áƒuna éte ƒula kabla ɔblane Isak.
Na ɔkɛ ɔmɛni lɛlɔ ni, ndubɔnu lɛti ka ánu mina ɔtɔlati kɔnyana.” Uwi ɔni na ɔ́kpali Katɔ ɔɔwɔlɔ lɛni kani na Rebeka ɔ́da úbalɛ na nwuna libui lɛsia-nwu lɛmangba.
Rebeka ɔmɛni ɔdi Betuel ubidi.
Na Betuel ɔmmɔ lɛnɔ ɔdi Milka ubi ɔnanabi.
Na Milka ɔmɛni ni, anwu ndi Abraham ɔnwani Nahor ulekudi.
Rebeka ɔmɛni ɔdi adagyaa ɔni na anwu ku ɔnana ɔdi bétesie lɛlɔ kudɔ kudii, na ɔɔdia bɔnu geen.
Úduo libiɔ lɛmɛni kemmo na útédu ntu úyile nwuna libui na ɔ́lɛ úbo.
Amu na ala lɛlɔ ɔnune ɔmɛni ɔ́babla útásiaku-nwu na ɔ́su-nwu ɔnini, “Buvele nda-a, du ntu blii bɔdi na ƒula libui kemmo te-mi na lɛni.” Kɔnakunwi ni, Rebeka ɔ́su-nwu ɔnini, “Ati, ni ntu ƒaa.” Na ɔ́yula libui lɛmmɔ ɔ́kya-nwu enu kemmo ɔnii ɔni.
Ka ɔ́ni ntu bɔmmɔ ɔ́wɔlɔ kama ni, Rebeka ɔ́su-nwu ɔnini, “Ndubudu bɔdi liboku bebuo bammɔ lɛnɔ na bani wetédu uwi ɔni na bana ƒui bani-mu na búdu-ma ɔkwɛ.” Anwuɔsu ɔ́babla na úwilimi ntu bɔkladi úwi bana kalɛkɛ kani kemmo na baaní ntu kemmo.
Na úsie útédu ntu bɔmmɔ ɔ́sia kama laa útédu uwi ɔni na bebuo bammɔ ƒui báni ntu na búdu-ma ɔkwɛ.
Na uwi ɔmmɔ ƒui ni, ala lɛlɔ ɔnune ɔmmɔ unye ɔɔnu Rebeka kpoo ɔnii ɔɔnu ɔti si Unwoti Katɔti ɔ́ya na nwuna ulu ɔni na úsie ɔ́lɛ-nwu kɔsia sɔsɔ.
Ka bebuo bammɔ báni ntu bɔmmɔ báwɔlɔ ni, ala lɛlɔ ɔnune ɔmmɔ údie sika ugyiedi kakwɛnimi kani kadi kammɔ bekyuli baakya enwu kemmo úte-nwu.
Na úte-nwu sika ugyiedi kɔkwɛnimi inyɔ kɔni mbo unu na baakya enu.
Mmɔ na úye Rebeka ɔnini, “Ɔma ubidi na adi?
Mɔɔyɔ́ lɛti si ndubɔkɛ keduokɔ kadi na ƒula ɔti kesii si lɛtɔ lɛdi lɛdubɔkya na ami ku mina badi bɔdubɔkɛ katɛnkɔ?” Amu na údie kenye ɔnini, “Betuel ɔni na Milka ku Nahor báwɔ ni, nwuna ubidi ulekubi na ndi.” Na ɔ́sɔ ɔ́su lɛnɔ ɔnini, “Bubo kɔtɛnkɔ na awɔ ku ƒula badi bɛtɛ, na bubo livo lɛni lɛlɔ na bebuo baatɛ ku alakpi ani bakun kaduɛ.” Mmɔ ni, ɔnana ɔmmɔ úboku lili kalɔ na úmwi Katɔti.
Na ɔ́su ɔnini, “Bemwi Unwoti mina ɔtɔlati Abraham Katɔti.
Ɔsika útayiƒala kalɛ na ɔɔnu mina ɔtɔlati kɔnyana ku kalɛ na ɔɔdi nwuna etemila ani na ɔ́su-nwu úse lɛlɔ teete-nwu.
Na ami ni, Unwoti Katɔti ɔ́tɔnku-mi na lísie ulu ɔmɛni ńtédu mina ɔtɔlati lɛlɔ bekyuli kudɔ.” Rebeka úkeli na útásu nwuna kaduli bekyuli ala amɛni ƒui.
-Na ɔnwani ɔnanabi ɔdi ɔkya na baalɔ-nwu Laban.
Ka Laban ɔmɛni ɔ́nu kɔkwɛnimi kɔni nkya ɔnwani enwu ku enu ni, úkeli úsie útánu ala lɛlɔ ɔnune ɔmmɔ na bebuo bammɔ kudɔ na libiɔ kɔtu mmɔ.
Na ɔ́su-nwu ɔnini, “Katɔti kusɛ kusɛ ɔsiaku-ɔ geen.
Bo na buteesie.
Tasɔ tenye libiɔ lɛmmɔ kɔtu lɛni.
Lɛ́ɛklibi ɔtɔ ku bebuo bammɔ kakyakɔ ƒui líse.” Amu na ɔnana ɔmmɔ ɔ́siaku Laban úsie kaduli na báƒɛnimi bebuo bammɔ etila.
Na béti livo ku alakpi ani lɛlɔ na bebuo bammɔ badubɔtɛ béboku bebuo bammɔ.
Na bédu ntu béboku bekyuli bani na anwu ku-ma bakɛ banii baƒɔ lɛgba.
Na béti adila bébese-ma, nsu ala lɛlɔ ɔnune ɔmmɔ ɔ́su-ma ɔnini, “Lɛɛɛdubo bɔdi tɔ wetédu ka lɛ́su-mii lɛla lɛni na ndanku lɛ́wɔlɔ.” Mmɔ ni, Laban ɔ́su-nwu ɔnini, “Taasu lɛla lɛni na adanku.” Amu na ɔnana ɔmɛni úse kalɔ ɔnini, “Abraham kabla ɔblane na ndi.
Na Unwoti Katɔti úte mina ɔtɔlati kusɛ kusɛ geen na ubo lɛkɛ kaduɛ.
Ubo baƒonu ku ɔmantɛ bakɔ ku sika ɔƒualadi ku ugyiedi.
Ubo kabla bablane bananabi ku belekubi.
Ubo bebuo ala betine benengudi bani mbo keƒu ku baƒlumu lɛnɔ.
Na Sara ɔni ndi mina ɔtɔlati ulekudi ni, ɔ́ɔbi asa na ɔ́wɔ ubi unwi pɛ.
Na ubi ɔmɛni ɔdi ɔnanabi ɔni na mina ɔtɔlati úti nwuna ala ani ƒui na ubo úte.
Mina ɔtɔlati ɔ́ya na lɛ́kpali Katɔti líse-nwu kenye, na ɔ́su-mi ɔnini, ‘Tawia uleku ɔdi tete mina ubi ɔsiku Kanaanƒuɔ kadi bani akɔ na nkya mɛni bebi belekubi akɔ.
Mmomu teesie mina ɔti kaduli bekyuli akɔ na ami ɔlati kɔdua kemmo na atáwia uleku ete mina ubi ɔnanabi.’ “Amu na líye-nwu nnini, ‘Na si uleku ɔmmɔ nétenu kalɔ ka ɔsiaku-mi ubo mɛni nɔɔ?’ “Mmɔ na údie kenye ɔnini, ‘Katɔti ɔni mɔɔnu kalɛ na nlie ngba nte-nwu ni, ɔdubɔtala nwuna ɔtu na ɔsiaku-ɔ na ulu ɔni na adubo busie kemmo na lɛla biala lɛtɛ.
Na adubɔkɛ uleku eboku mina ubi asiku mina kɔdua ku mina ɔti kaduli bekyuli akɔ.
Na si ésie mina kɔdua na ama nétenu kalɔ na bete-ɔ uleku ɔmmɔ ni, lɛla lɛdi lɛsɔ lilada-a.’ “Na uwi ɔni na ḿbedu libiɔ lɛmmɔ kɔtu ɔmwi ni, lɛ́kpali Katɔti lɛ́su-nwu nnini, ‘O Unwoti mina ɔtɔlati Abraham Katɔti, si ɔ́yɔ-ɔ kaƒɔ ni, na aya na lɛla lɛni ɔsu na muusié ulu ɔmɛni ubo-nwu kemmo lɛni.
Aanu-mi ka nnye libiɔ lɛmɛni kɔtu, na si ulekubi ɔdi úbo ɔnii ubedu ntu ni, ndubɔsu-nwu nnii, “Buvele du ntu blii bɔdi na ƒula libui kemmo te-mi na lɛni” na si ɔ́su-mi ɔnii, “Ati, ni ntu ƒaa na lidu bɔdi lite ƒula bebuo lɛnɔ na bani” ni, na aya na ɔbla ka anwu na awɔ mina Unwoti áƒuna éte mina ɔtɔlati ubidi.’ “Uwi ɔni na lɛ́kpali katɔ mɔɔwɔlɔ lɛni na mina lili kemmo kani na Rebeka ɔ́da ɔ́lɛ.
Na nwuna libui lɛsia-nwu lɛmangba, na ɔ́yu úduo libiɔ lɛmmɔ kemmo útédu ntu.
Na lɛ́su-nwu nnini, ‘Buvele, te-mi ƒula ntu bɔmmɔ bɔdi na lɛni.’ “Amu na ɔ́babla ɔ́yula nwuna libui ɔ́siku lɛmangba na ɔ́su-mi ɔnini, ‘Ati, ni ntu ƒaa.
Na lidu bɔdi lite ƒula bebuo lɛnɔ na bani.’ Ɔmmɔ ɔsu lɛ́ni na údu bɔbambadi úte bebuo bammɔ lɛnɔ ƒui.
“Amu na líye-nwu nnini, ‘Ɔma ubidi na adi?’ Mmɔ na údie kenye ɔnini, ‘Betuel ɔni na Milka ku Nahor báwɔ ni, nwuna ubidi ulekubi na ndi.’ “Amu na líti enwu kakwɛnimi kammɔ lɛ́kya-nwu enwu.
Na líti kɔkwɛnimi inyɔ kɔmmɔ lɛnɔ lɛ́kya-nwu enu.
Na ɔmmɔ kama lɛ́kya lili kalɔ na límwi Unwoti Katɔti.
Lɛ́kɔliku Unwoti mina ɔtɔlati Abraham Katɔti lɛnyi katɔ.
Anwu nátɔnku-mi ɔ́vinku ulu ɔni geen lɛlɔ na ɔlɛka lɛsia.
Na ḿbasiaku mina ɔtɔlati Abraham ɔlati ɔnwani uwɔ lite ubidi ɔnanabi ka uti-nwu.
Ɔmɛni ɔsu ni, si bɛdubɔbla mina ɔtɔlati kaƒɔ buni na bɛdubɔdi nwuna litemi lɛlɔ bite-nwu ni, na bɛsu-mi.
Na si ɔɔɔdi lɛni lɛnɔ ni, na bɛsu-mi na lɛti kesii kani na masia.” Amu na Laban ku Betuel bédie kenye banini, “Katɔti ɔlati nábla ala amɛni ƒui lɛni, anwuɔsu abu buuubo lɛla lɛdi na bɔɔsu-ɔ na ulu ɔdi biala lɛlɔ.
Aanu Rebeka nnye.
Tiku-nwu na biteesie.
Na unwini ƒula ɔtɔlati ubidi uleku aani kalɛ na Katɔti ɔlati ɔ́tina.” Ka Abraham kabla ɔblane únu lɛla lɛni na básu ni, úboku lili kalɔ úte Unwoti Katɔti na ɔ́gya-nwu enu.
Na údie adi abuni ku sika ugyiedi ku ɔƒualadi adala abambadi ani náƒɔ kuye geen úte Rebeka.
Na úti ala bamba ani lɛnɔ náƒɔ kuye geen úte Rebeka ɔnwani Laban ku bana uni lɛnɔ.
Ɔmmɔ kama asa na anwu ku nwuna kabla bablane bakpana bani nsiaku-nwu bádi na báni na bátɛ mmɔ na kadi kégye.
Kadi kégye ɔtanta ni, ɔnana ɔmɛni ɔ́su kaduli bekyuli ɔnini, “Bidie-mi ulu na nteesie mina ɔtɔlati kudɔ.” Nsu Rebeka ɔnwani ku bana uni básu banini, “Ya na ulekubi ɔmɛni ɔkya-bu kudɔ emeyi leevu asa na bɛtɔlɔ.” Mmɔ na ɔnana ɔmmɔ lɛnɔ ɔ́su ɔnini, “Bɛsɔ bitaƒɔ-mi bitakya mɛni uwi ɔni na Katɔti ɔ́ɔya na lɛla biala líbo líte kalɛ na ɔ́tina na ulu ɔni na muusié kemmo.
Anwuɔsu bidie-mi ulu na nteesie mina ɔtɔlati kudɔ.” Amu na básu-nwu banini, “Ya na bɔlɔ ulekubi ɔmmɔ ɔlati na ubo na buye-nwu kenye litemi bunu.” Ɔmmɔ ɔsu bálɔ Rebeka na béye-nwu banini, “Aayɔ́ ka asiaku ɔnana ɔmɛni na biteesie?” Amu na údie kenye ɔnini, “Ndubusie.” Ka ɔ́su lɛni ni, bédie Rebeka ulu ku ulekubi ɔni mɔɔnu-nwu lɛlɔ ku Abraham kabla ɔblane ɔmmɔ ku bekyuli bani nsiaku-nwu.
Béte Rebeka kusɛ kusɛ na básu-nwu banini, “Bula ɔnwani ulekubi, buuvele Katɔti bɔnii ɔ́ya-a na awɔ bebi pii na bemomo liti liti.
Na ɔya na bawɔ bamɛni badi bana bekisine ƒui lɛlɔ betédu bana kɔyakun muedi.” Ɔmmɔ kama ni, Rebeka ku belekubi bani ƒui mɔɔbla-nwu kabla báklibi lɛlɔ na bákɔ bélie bebuo ala betine bammɔ lɛlɔ na ama ku ɔnana ɔmmɔ báyu ulu bátɔlɔ.
Anwuɔsu ɔnana ɔmmɔ ɔ́kpanku Rebeka ɔ́tɔlɔku.
Uwi ɔmmɔ kemmo kani ni, Isak ɔ́si kesii kani baalɔ banii Beer Lahai Roi na Negev ketele kani kemmo na úlie ɔdubo.
Useyi uwi ɔdi ni, ɔ́vi ɔgbami úsie kalɔ kani nwi mmɔ kemmo ɔnii anwu ku nwuna Katɔti batátɛmi.
Na ka ɔ́talaku anumi ɔ́nu nwuna lɛtɔtɔ ni, ɔ́nu ka bebuo ala betine badi bási badubo.
Rebeka lɛnɔ ɔ́talaku anumi uwi ɔmmɔ kani kemmo na ɔ́nu Isak úmene.
Mmɔ kani na ɔ́yu nwuna ebuo ala utine ɔni lɛlɔ na ulie na úye ala lɛlɔ ɔnune ɔmmɔ ɔnini, “Ɔma ndi ɔnana ɔni mɔɔnu teemene ngye ka ɔ́si ɔdubo ubasiaku-bu?” Amu na ala lɛlɔ ɔnune ɔmmɔ údie kenye ɔnini, “Mina ɔtɔlati ɔmmɔ na ɔdi.” Mmɔ kani na Rebeka údie lɛdiku lɛni na bana beleku beebi anumi mmɔ úbi nwuna anumi.
Ka bédu-nwu kudɔ ni, kabla ɔblane ɔmɛni ɔ́sɔku ala ani ƒui na útábla na ulu ɔni na úsie kemmo ɔ́su Isak.
Mmɔ ni, Isak ɔ́kpanku Rebeka na bétéduo uni Sara kevo kemmo na úti-nwu.
Na ɔ́si uwi ɔmmɔ kemmo ni, Rebeka únwini Isak ulekudi ɔni na ɔ́yɔ-nwu geen, na Isak kayi kábla-nwu buɛɛ na uni kukpi kama.
Abraham Úkpi Na Sara kukpi kama ni, Abraham ɔ́sɔ úbeti uleku bamba ɔni baalɔ banii Ketura.
Uleku ɔmɛni ɔ́wɔ Simran ku Yoksan ku Medan ku Midian ku Isbak ku Sua úte Abraham.
Na Yoksan ɔ́wɔ Seba ku Dedan.
Na Dedan ɔmɛni bebi ku bawɔ ndi Asurƒuɔ ku Letusƒuɔ ku Leumƒuɔ.
Na Midian bebi ndi Heƒa ku Heƒer ku Hanok ku Abida ku Eldaa.
Na bebi bamɛni ƒui badi Ketura bawɔ.
Ɔmmɔ kama ka Abraham úbekpi ni, ɔ́da nwuna lɛkɛ ƒui úse Isak.
Nsu na nwuna ngba kemmo ni, úte nwuna bebi bani na beleku bamba báwɔ béte-nwu ƒui ɔdi biala nwuna kadikɔ na údie-ma ulu na úbu Isak lɛti pɛ.
Na akwa ani ƒui Abraham ɔ́ƒɔ asa na úkpi ndi eti atɛ ku aavlanyɔ-ɛlɔ .
Uwi ɔmmɔ na Abraham ɔ́yula ɔni na ɔ́bi lɛlɔ geen.
Na ɔ́tɔlɔ úsie Katɔti kudɔ aani kalɛ kani na nwuna bati lɛnɔ bésie kalɛ.
Nwuna bebi bani ndi Isak ku Ismael báva-nwu na lɛtakpɛ ubu kemmo.
Ubu ɔmɛni ɔkya kalɔ kani baalɔ Makpela kemmo na kedenku Mamre.
Na kalɔ kammɔ ɔlati ndi Eƒron ɔni ndi Hetini ɔni baalɔ Sohar ubidi.
Kalɔ kamɛni na Abraham úye ɔ́siku Hetiƒuɔ kudɔ.
Na mmɔ na báva Abraham bébunku ulekudi Sara.
Na Abraham kukpi kama ni, Katɔti úte Isak kusɛ kusɛ.
Na uwi ɔmmɔ ni, Isak ɔmu ɔkya kalɔ kani nde kesii kani baalɔ banii Beer Lahai-Roi kemmo.
Ismael Bebi Anyi Abraham ulekubi kabla ɔblane ɔni baalɔ Hagar ubi ɔni na ɔ́wɔ úte Abraham na baalɔ-nwu Ismael ni, nwuna lɛlɔ kɔtɛ na bɔdubo bunu mɛni.
Ismael bebi bani na ɔ́wɔ atɔ asia ndi Nebaiot ubi unengudi, ɔmmɔ kama ni, ɔ́wɔ Kedar ku Adbeel ku Mibsam.
Ɔmmɔ kama ɔ́wɔ Misma ku Duma ku Masa.
Nwuna kama ɔ́wɔ Hadad ku Tema ku Yetur ku Naƒis ku Kedema.
Bebi bammɔ na Ismael ɔ́wɔ.
Na bédie atɔƒi leevu-anyɔ ku bana batɔnkune na kalɛ na béti báda bana kuliekɔ kenye.
Ismael akwa ani na ɔ́ƒɔ ndi eti anyɔ ku avlaatɛ-maatɛ .
Ka údu mɛni ni, ɔ́yula na ɔ́tɔlɔ úsie Katɔti kudɔ aani kalɛ kani na nwuna bati lɛnɔ bésie kalɛ.
Na nwuna bebi ku bawɔ ni, báda kuliekɔ na kalɔ kani nwi Hawila úsie Sur kesii kani nde Egyipte ɔmii kudɔ si éti ésela Asiria kakɛ.
Nsu béteduku munu munu, mmomu bélie mmɔ aani bekisine.
Isak Ɔ́wɔ Yakob Ku Esau Abraham ubidi Isak lɛlɔ kɔtɛ na bɔdubo bunu mɛni.
Úbebo úte ka Abraham ɔ́wɔ Isak.
Na Isak lɛnɔ úbeti uleku ɔni baalɔ Rebeka uwi ɔni na ɔ́ƒɔ akwa aavlene.
Na Rebeka ɔmɛni ku ɔnwani ɔnanabi ɔni baalɔ Laban ni, bana ɔti ndi Betuel ɔni nási Mesopotamia kalɔ lɛlɔ na kadi kani bekyuli baalɔ Aramƒuɔ akɔ.
Na Rebeka ɔmɛni ni, ɔdi udinkɔ.
Anwuɔsu ni, Isak ɔ́kpali Katɔti na nwuna lili na nwuna tawɔ tawɔ ɔsu.
Na Unwoti Katɔti lɛnɔ únu-nwu bɔkpali na ɔ́ya na ulekudi Rebeka úbada kaƒɔ.
Na kaƒɔ kani na ɔda mmɔ ni, Rebeka ɔ́ti ka alakpa anyɔ adi eekpóku lɛlɔ na nwuna kaƒɔ kemmo.
Mmɔ na úye lɛlɔ ɔnini, “Bi ɔsu na lɛla lɛmɛni udu lɛɛlɛ́ku-mi?” Ɔmmɔ ɔsu úsie útákpali Katɔti na úvele-nwu ka ɔya na ɔti lɛla lɛmmɔ kalɔ.
Amu na Unwoti Katɔti ɔ́su-nwu ɔnini, “Kadi bekyuli akpa anyɔ nkya-a kaƒɔ kemmo.
Na nkyuli inyɔ bani nási-ɔ kaƒɔ kemmo ni, badubo lɛlɔ bule.
Na lɛkpa linwi lɛdubɔkɛ ɔyikun litulo lɛkladi.
Ubi unengudi ɔdubunwini ɔnamudi kabla ɔblane.” Ka uwi úbedu ka ɔwɔ ni, ɔ́wɔ nta.
Na badi bebi bananabi inyɔ.
Udeedi ɔni náka bɔlɛ ni, úgyie.
Na nwuna lɛlɔ ƒui linwini lígyie.
Ɔmmɔ ɔsu básia-nwu lɛnyi banii Esau.
Ɔmmɔ kama asa na ɔnwani lɛnɔ úbalɛ, na úƒie ɔnwani kagbama ɔ́da.
Na anwu lɛnɔ básia-nwu lɛnyi banii Yakob.
Na asa na Rebeka wawɔ bebi bamɛni ni, Isak ɔ́ɔƒɔ akwa liti ku leevu.
Bebi bammɔ bálɛ lili na Esau úbenwini ɔgbini geen, na aku kemmo kani na ɔɔví.
Na Yakob anwu ni, nwuna udu use kpoo ɔni na uwi biala kevo kemmo kani na ɔkya.
Ka Isak ɔɔyɔ́ alakpi akɔ lɛna ɔsu ni, anwu ɔɔyɔ́ Esau litemi geen.
Nsu Rebeka anwu ni, Yakob na ɔɔyɔ́.
Limeyi lɛdi ka Yakob ɔkya ɔɔbla kutu ƒɛƒɛɛ kɔdi ni, Esau ɔ́si kabuinkɔ úbeduo na kɔka kɔ́du-nwu ƒui.
Amu na ɔ́su Yakob ɔnini, “Babla na ete-mi ƒula kutu kugyiedi kɔmmɔ kɔdi, ɔsika kɔka kɔ́du-mi ƒui.” Ɔmmɔ ɔsu na basɔ baalɔ-nwu banii Edom ɔni kalɔ lɛnɔ ndi ugyiedi.
Mmɔ ni, Yakob ɔ́su Esau ɔnini, “Ka ƒula lɛwɔnengu buti buye bute-mi asa na ami lɛnɔ mete-ɔ mina kutu kɔmɛni kɔdi.” Mmɔ ni, Esau údie kenye ɔnini, “Nu, bukpi na nda!
Bi na lɛwɔnengu lɛdubɔbla-mi?” Amu na Yakob ɔnini, “Ka Katɔti bɔkpali na ese-mi kenye!” Anwuɔsu Esau ɔ́kpali Katɔti na úse-nwu kenye ka úti nwuna lɛwɔnengu úte Yakob.
Ɔmmɔ kama ni, Yakob úti bodobodo ɔdi ku kutu buni kɔni na ɔ́bla mmɔ úte Esau na ɔ́di na ɔ́ni na ɔ́ta ɔ́tɔlɔ.
Anwuɔsu Esau úni nwuna lɛwɔnengu ƒui.
Isak Úsie Abimelek Kudɔ Na uwi ɔmmɔ kemmo ni, kɔka kɔdi kúbo kalɔ kammɔ ƒui lɛlɔ aani kalɛ na ɔ́lɛ na Abraham uwi úbavi dii.
Na Isak úsie Ƒilistiƒuɔ ɔga ɔni baalɔ banii Abimelek kudɔ na kesii kani baalɔ Gera.
Katɔti údie lɛlɔ ɔ́tina Isak na ɔ́su-nwu ɔnini, “Tatɔlɔ tesie Egyipte kalɔ lɛlɔ.
Mmomu sɔ lie kalɔ kani na lɛ́tina-a lɛlɔ.
Sɔ kya kalɔ kammɔ kemmo aani ɔƒɔ.
Na ndubulieku-ɔ na lite-ɔ kusɛ kusɛ.
Ɔsika awɔ ku ƒula bebi ku bawɔ na ndubuti kalɔ kamɛni lite.
Na kenye kani na líse ƒ'ɔti Abraham líse ni, ndubɔbla lɛsia lɛni.
Na ƒula bawɔ ni, ndubɔya na bemomo aani ayabi ani na aanu na kayaa.
Na ɔkɛ ƒula kaba kemmo na ndubute kayawi ƒui bekyuli kusɛ kusɛ.
Na ɔmɛni ɔdubo-nwu kemmo lɛni, ɔsika Abraham ɔ́di mina etemila lɛlɔ, na ɔ́di ɔda ɔni na líbo-nwu lɛlɔ, na ɔ́bla mina lɛƒɔyɔ ku ala ani na lɛ́su-nwu ƒui lɛlɔ.” Ɔmmɔ ɔsu ni, Isak ɔ́ƒɔ lɛlɔ ɔ́kya Gerar mmɔ.
Amu ka kadi kammɔ bekyuli béye-nwu ulekudi lɛlɔ litemi ni, ɔ́su-ma ɔnini, “Mina ɔnwani na ɔdi.” Ɔsika na nwuna kakali kemmo ni, ɔ́su ɔnini, “Kadi kamɛni banana badubo-mi bɔdu na Rebeka ɔsu, ɔsika ɔɔdia bɔnu geen.” Ka Isak úlie mmɔ útu uwi geen kama ni, Abimelek unye nwuna ƒansili na ɔ́nu Isak úmene ka ɔda ulekudi ɔɔƒuƒwɛ na ɔɔƒianku-nwu.
Mmɔ ni, Abimelek ɔ́ya na bálɔ Isak béte-nwu na úye-nwu ɔnini, “Ƒ'ulekudi na ɔdi nka asa na ásu-bu anii ƒula ɔnwani na ɔdi?” Amu na Isak údie kenye ɔnini, “Lɛ́yia ka si lɛ́su nnii mina uleku na ɔdi ni, badubo-mi bɔdu.” Amu na Abimelek ɔ́su-nwu ɔnini, “Bi ɔsu na ɔlɛka abla-bu lɛni?
Si busie na ɔnana ɔdi úusie uleku ɔmɛni kudɔ ni, nka áya na bɔ́ƒiɔ Katɔti na ɔdubɔni-bu kɔtu.” Ɔmmɔ ɔsu Abimelek ɔ́su nwuna kadi bekyuli ɔnini, “Ukyuli biala na mekpoku ɔgya ku ule ɔmɛni na ulu ɔdi lɛlɔ ni, ndubɔya na badu-nwu.” Ka edula ɔkyawi údu ni, Isak ɔ́kya edula.
Na ka údu ana ɔƒɛwi ni, ɔ́ƒɛ edula liti liti ɔsia kama, ɔsika Katɔti úte-nwu kusɛ kusɛ na ɔ́ya na edula ádia-nwu geen.
Ɔmmɔ ɔsu ni, Isak úbenwini ɔlakɛne.
Na lɛni kani na nwuna lɛkɛ lɛmmɔ lɛɛkɔ́ katɔ teebu uwi biala kemmo.
Ubo baƒonu ku ɔmantɛ bakɔ pii.
Na ubo kabla bablane ɔni na ɔ́ya na Ƒilistiƒuɔ anumi égyie na Isak lɛlɔ.
Na ɔmmɔ ɔsu ni, Ƒilistiƒuɔ béti lɛti béyile abiɔ ani na Abraham ɔ́ya na nwuna kabla bablane béku mmɔ ƒui uwi ɔni na úlie ngba.
Amu na Abimelek ɔ́su Isak ɔnini, “Tɔlɔ-bu kalɔ lɛlɔ mɛni.
Bɔɔnu ka ábakɛ ɔyikun étulo-bu ƒui.” Ɔmmɔ ɔsu ni, Isak lɛnɔ ɔ́ta mmɔ na útátu nwuna kevo na Gerar Ɔkwalɛ na úti mmɔ únwini keliekɔ.
Ka ɔ́tɔlɔ mmɔ kama ni, Isak ɔ́ya na básɔ bálɛmi abiɔ ani na béku ɔ́si ɔti uwi ƒui ani na Ƒilistiƒuɔ béyile mmɔ.
Na ɔ́sɔku anyi ani kani na ɔti ɔ́sia abiɔ ammɔ ɔ́sia-nya.
Ɔmmɔ kama ni, Isak ɔ́ya na nwuna kabla bablane béku ɔkwalɛ kesii kani na úsie uli mmɔ.
Na bánu libiɔ ku ntu bɔbuni bɔdi.
Nsu Gerar bebuo badane ku Isak bebuo lɛlɔ banune bádɔ kadɔ geen na libiɔ lɛmmɔ ɔsu na básu banii, “Abu mbo ntu bɔmɛni.” Ɔmmɔ ɔsu na Isak ɔ́sia libiɔ lɛmmɔ lɛnyi ɔnii Unyeƒi, ɔsika mmɔ na ama ku nwuna badi bádɔ.
Na ɔ́ya na bésie bétéku libiɔ bamba.
Na lɛmmɔ lɛnɔ líboku kadɔ.
Na ɔ́sia libiɔ lɛmmɔ lɛnɔ lɛnyi ɔnii Lɛnungyie.
Ɔmmɔ kama ni, ɔ́sɔ ɔ́tɔlɔ mmɔ lɛnɔ úsie útéku libiɔ bamba.
Na ɔdi ɔ́sɔ útakya-nwu kadɔ kadi.
Na ɔ́sia-ni lɛnyi ɔnii Rehobot iye Kuƒi Kɔtɛ.
Na údie-nwu kalɔ ɔnini, “Ɔƒɛni amu Unwoti Katɔti úte-bu keliekɔ, na bɔdubɔlɛ lili na kalɔ kamɛni kemmo.” Ka Isak ɔ́si mmɔ ni, úti ɔ́kɔ úsie Beer-Seba kakɛ.
Usien ɔmmɔ ni, Unwoti Katɔti údie lɛlɔ ɔtina-nwu na ɔ́su-nwu ɔnini, “Ami ndi ƒula ɔti Abraham Katɔti.
Tayia, ɔsika nsiaku-ɔ.
Ndubute-ɔ kusɛ kusɛ na lɛya na ƒula bebi ku bawɔ bemomo bebu na mina kabla ɔblane Abraham ɔsu.” Na mmɔ ni, Isak ɔ́tu lɛkpabi lɛdi na ɔ́kpali Katɔti úmwi-nwu na mmɔ.
Na ɔmmɔ kama ɔ́tu nwuna kevo, na ɔ́ya na nwuna kabla bablane béku libiɔ lɛdi na mmɔ.
Na uwi ɔmmɔ kemmo ni, Abimelek ɔ́si Gerar úbo Isak kudɔ na kesii kawɔdi kani na úsie útáda nwuna keliekɔ mɛni.
Na nwuna kasusu betene akɔ unwi ɔni baalɔ Ahusa ku nwuna bekpone ɔtɔnkune ɔni baalɔ Pikol basiaku-nwu.
Mmɔ ni, Isak úye-ma ɔnini, “Bi na bɛɛwia-mi kudɔ mɛni ka bɛ́bla-mi lili ɔkplu na bɛ́gya-mi na lɛ́tɔlɔ bina kudɔ?” Mmɔ na bédie kenye banini, “Bɔ́nu bɔ́ti nwaa ka Unwoti Katɔti ɔsiaku-ɔ, anwuɔsu bɔ́su lɛlɔ bɔnini, ‘Bunyimi bɔdi ɔlɛka bɔkya abu ku-ɔ ntɛ.’ Anwuɔsu na búbo ka abu ku awɔ bunyimi lɛla lɛdi aani likposela ka bula ƒui bulie na atu bɔyɔ kemmo, na alabla-bu lɛla likpidi lɛdi, kalɛ kani na abu lɛlɔ bútabla-a lɛla likpidi uwi ɔni na ákya-bu kudɔ, mmomu bɔ́da-a kaduɛ na bɔ́ya na átɔlɔ buɛɛ.
Na ɔƒɛni ni, bɔ́nu bɔ́ti ka Unwoti Katɔti úte-ɔ kusɛ kusɛ.” Amu na Isak ɔ́ya na bánwa adila abuni geen béte-ma na bádi na báni na bákɛ ebiti kaduɛ.
Ka kadi kégye ɔtanta ni, belusiene bammɔ báta na ama ku Isak bényimi ala kalɛ kani na básu.
Na Isak údie-ma ulu na bátɔlɔ.
Na anwu ɔ́kya keliekɔ kawɔdi kammɔ, na atu áyɔ-nwu.
Limeyi lɛmmɔ kani lɛlɔ ni, Isak kabla bablane bébo na bábasu-nwu ka libiɔ lɛni na bétéku ni, bákɛ ntu!
Anwuɔsu Isak ɔ́sia libiɔ lɛmmɔ lɛnyi ɔnii Siba, ɔni kalɔ ndi Lilidia.
Na úti úbedu ku ɔmwi ni, ɔma ɔmmɔ lɛnyi ndi Beer Seeba.
Ka Esau ɔ́bi lɛlɔ na ɔ́ƒɔ akwa aavlene ni, úti Hitini ulekubi ɔdi baalɔ Yudit ɔni ndi Beeri ubidi.
Na ɔ́sɔ úti uleku bamba ɔni baalɔ Basmat na ɔdi Hitini kani na ɔti baalɔ Elon.
Lɛla lɛmɛni lɛdi lɛla lɛni nékpoku Isak ku ulekudi Rebeka geen.
Isak Úte Ubidi Yakob Kusɛ Kusɛ Na uwi ɔmmɔ kemmo ni, Isak ɔ́ɔbi geen na nwuna anumi muedi asɔ alákana bɔnu.
Na ɔ́lɔ ubidi unengudi ɔnii, “Ubi Esau.” Na ubidi lɛnɔ ɔ́tuna ɔnini, “Ati, aanu-mi mɛni.” Amu na Isak ɔ́su-nwu ɔnini, “Ɔƒɛni amu líinwini unengu geen na lɛɛɛgyi limeyi lɛni na ndubo bukpi.
Anwuɔsu ti ƒula kataminta na esie kabuinkɔ atáwia lɛna lɛdi eboku-mi.
Na si ébo ni, na anwa adila abuni ani na mɔɔyɔ́ teetulo ƒui eboku-mi na lɛdi kalɛ na liti mina kusɛ kusɛ lite-ɔ asa na likpi.” Uwi ɔni na Isak ɔɔsu Esau ala amɛni ni, ulekudi Rebeka ɔkya uunú ala ani na ɔɔsu Esau.
Na ka Esau ɔ́tɔlɔ úsie lɛku kemmo utábui ebuo ɔdi uboku ɔti ni, Rebeka úsie útásu ubidi Yakob ɔnini, “Nu, línu ka ƒ'ɔti ɔ́su ƒ'ɔnwani Esau ɔnini, ‘Sie na atáwia lɛku kemmo ebuo ɔdi eboku-mi, na lite-ɔ mina kusɛ kusɛ na Katɔti anumi asa na mekpi.’ Ɔƒɛni ni, mina ubi, se atu na enu kaduɛ.
Na abla lɛla lɛni masu-ɔ.
Sie bula bebuo akɔ na atádu bese bakɔdi inyɔ eboku-mi.
Na ndubuti-ma lɛnwa adila abuni ani udu na ƒula ɔti ɔɔyɔ́ lite-nwu kalɛ geen na ɔwia-nya.
Na si lɛ́wɔlɔ ni, na eti-nya esienku ƒ'ɔti na ɔdi kalɛ na uti nwuna kusɛ kusɛ ute-ɔ asa na wekpi.” Mmɔ ni, Yakob úye uni Rebeka ɔnini, “Átanu ka Esau ubo linwini na lɛlɔ na ami mina ɔlɔna use suɛlɛ suɛlɛ?
Si mina ɔti útuku-mi ɔ́nu na ɔ́ti ka ami na ɔdi na líbo mɔɔtɔlɔ-nwu ni, ɔɔɔdi buwida mmomu na ɔdubo-mi?” Amu na uni ɔ́su-nwu ɔnini, “Awɔ bla lɛla lɛni na lɛ́su-ɔ na ewida ammɔ ebo-mi lɛlɔ.
Sie pla na etéti lɛna lɛmmɔ eboku-mi.” Ɔmmɔ ɔsu úsie na úti lɛna lɛmmɔ úboku uni na ɔ́nwa adila abuni ammɔ aani kalɛ na ɔti ɔɔyɔ́.
Na ka ɔ́wɔlɔ ni, Rebeka úsie útéti ubidi unengudi Esau lɛwu lɛbuni geen lɛni nse-nwu kudɔ na úti-ni úboku úbakya Yakob.
Na ɔmmɔ kama úti bese lɛku lɛmmɔ úbi nwuna enu ku limɔ kakɛ kesii kani na awu ɔmmɔ útebi.
Na úti adila ani na ɔ́nwa ku bodobodo ɔni na úƒi mmɔ úte Yakob ɔnii usienku ɔti.
Amu na úti adila ammɔ úsienku na ɔ́kpali ɔnini, “Ati.” Mmɔ ni, ɔti lɛnɔ ɔ́tuna ɔnini, “Mina ubi, awɔ ɔma na ɔdi?” Na Yakob údie kenye ɔnini, “Ami, ƒula ubi unengudi Esau, na ɔdi.
Na lɛla lɛni na anii mbla ni, lɛ́bla kalɛ kani na ásu-mi.
Buvele, ta lie, na akun lɛna lɛni na ńtábui líboku-ɔ kalɛ na ete-mi ƒula kusɛ kusɛ.” Amu na Isak úye ubidi ɔnini, “Dɛ na ɔ́bla asa na ákɛ ebuo ádu pla lɛni?” Mmɔ na Yakob údie kenye ɔnini, “Ƒula Unwoti Katɔti náya na lɛku lɛtɛnku-mi lɛni.” Amu na Isak ɔ́su Yakob ɔnini, “Sie bo-mi kudɔ na lituku-ɔ lɛnu si sɔsɔ na mina ubi Esau na adi.” Mmɔ ni, Yakob ɔ́ni úde ɔti Isak na útuku-nwu.
Na ɔ́su ɔnini, “Yakob lɛdi na muunú, nsu enu ammɔ adi Esau enu.” Na útanu-nwu útati, ɔsika linwini liwi-nwu enu aani Esau kalɛ.
Ɔmmɔ ɔsu úte-nwu kusɛ kusɛ.
Ka ɔ́wɔlɔ ni, Isak ɔ́sɔ úye Yakob ɔnini, “Sɔsɔ na mina ubi unengudi Esau na adi?” Amu na Yakob lɛnɔ údie kenye ɔnini, “Ami na ɔdi.” Mmɔ kani Isak ɔ́su-nwu ɔnini, “Mina ubi, ti lɛla lɛni na átádu mmɔ boku-mi na lɛkun na lite-ɔ mina kusɛ kusɛ.” Amu na Yakob úti ala ammɔ úboku-nwu na ɔ́di.
Na úti ntɛ mini mini bɔdi lɛnɔ úboku-nwu na ɔ́ni.
Ɔmmɔ kama ni, Isak ɔ́su ubidi ɔnini, “Ɔƒɛni ni, bo na abakya-mi kɔgbu.” Anwuɔsu úsie na útákya-nwu kɔgbu.
Na ka Isak únu Yakob adala ani na ɔkya ɔnyi ni, ɔ́su ɔnini, “Pɛ, mina ubi ɔnyi na ɔdi mɛni, na use aani katumalɔ ɔnyi kalɛ kani na Unwoti Katɔti úte-ka kusɛ kusɛ.
Muuvele Unwoti Katɔti nnii nwuna katɔ kusɛ kusɛ uwi-ɔ lɛlɔ aani amii, na ute-ɔ kalɔ kani nélie lɛmwi.
Na akɛ edula pii ku ntɛ bɔwɔdi.
Na kadi bekyuli ƒui benwini ƒula kabla bablane.
Na bekyuli ƒui bakya-a lili kalɔ na adi ƒula banwani ƒui lɛlɔ.
Na ƒ'ini bebi bananabi ƒui bakya-a lili kalɔ.
Na bekyuli bani mewida-a ƒui ni, ewida asiaku-ma.
Na bani mete-ɔ kusɛ kusɛ ni, kusɛ kusɛ ɔsiaku-ma.” Uwi ɔni Isak úte Yakob kusɛ kusɛ ɔ́wɔlɔ na Yakob ɔ́vi ɔɔlɛ́ kani na Esau lɛnɔ ɔ́si lɛku kemmo úbeduo.
Na adila ani na ɔ́nwa ni, úti-nya úboku ɔti.
Na ɔ́su ɔti ɔnini, “Ati, buvele, ta lie kalɔ na akun lɛna lɛni na ńtádu na lɛ́nwa liboku-ɔ.
Na ete-mi ƒula kusɛ kusɛ.” Amu na Isak úye-nwu ɔnini, “Awɔ, ɔma na ɔdi?” Mmɔ na Esau údie kenye ɔnini, “Ƒula ubi unengudi Esau na ɔdi.” Amu na Isak ɔ́ta ku kɔnyi na lɛlɔ lɛɛtɔ́-nwu.
Na úye ɔnini, “Na ɔma na ɔdi nésie útábui na úti lɛna úboku-mi na lɛ́kun?
Ani na lɛ́kun mɔɔwɔlɔ mɛni asa na ébo, na líte-nwu mina kusɛ kusɛ.
Na sɔsɔ ni, mina kusɛ kusɛ ɔdubo-nwu bɔsiaku!” Ka Esau únu lɛla lɛni na ɔti ɔ́su ni, úduo-nwu geen na úwulo keku momoomo.
Na ɔ́su ɔti ɔnini, “Ati, te-mi ƒula kusɛ kusɛ, ami lɛnɔ!” Nsu ɔti ɔ́su-nwu ɔnini, “Ƒ'ɔnwani úbo úbatɔlɔ-mi na ɔ́ƒɔ ƒula kusɛ kusɛ.” Amu na Esau ɔ́su ɔnini, “Ɔɔɔdi keeke na baalɔ-nwu banii Yakob ɔni kalɔ ndi ala bukpeli taaƒɔ.
Ɔ́tɔlɔ-mi kunyɔ kɔmɛni ƒui.
Ɔ́ƒɔ-mi lɛwɔnengu.
Na ɔ́sɔ ɔ́ƒɔ-mi kusɛ kusɛ.” Na ɔmmɔ kama ni, úye ɔti ɔnini, “Anwuɔsu étebu kusɛ kusɛ ɔmmɔ ɔdi étese ami anwu?” Mmɔ na Isak údie kenye na ɔ́su Esau ɔnini, “Kusɛ kusɛ ɔni na líte-nwu ni, ɔ́ya na únwini lɛlɔ ɔdine.
Na nwuna ɔtɔ kemmo bekyuli ƒui badubo-nwu kabla bablane bunwini.
Na nwuna kaduli ni, antabi ku ntɛ bɔwɔdi bulása kudii.
Na bi lɛnɔ na aakali ka ndubɔsɔ lɛkana bɔbla ɔƒɛni?” Amu na Esau úye ɔti ɔnini, “Amu kunwi pɛ kani na adubɔkana ƒula kusɛ kusɛ bute?
Ati, te ami lɛnɔ kusɛ kusɛ.” Ka ɔ́su ɔmɛni ɔ́wɔlɔ anwu kani na úse kalɔ uuwulo momoomo.
Ka uuwulo lɛni ni, ɔti Isak ɔ́su-nwu ɔnini, “Awɔ aaadubo lɛkɛ lɛdi bɔbla.
Na adubo bɔgyunku kalɔ kabuni kani lɛlɔ na Katɔti kusɛ kusɛ ɔɔyu teewi aani amii kalɛ lɛlɔ.
Na awɔ ɔlati ƒula ɔkɛɛ na adubo bɔda asa na akɛ adi.
Na ƒula ɔnwani kabla na adubo bɔbla.
Nsu si uwi ɔni na nwuna ala asɔ eleduku-ɔ ni, adubɔlɛ nwuna kabla kalɔ aani kalɛ baada lɛla lɛni nényimi-ɔ teedie limɔ.” Yakob Úkeli Úsie Laban Kudɔ Na ala ani nálɛ ƒui ɔsu ni, Esau úti kɔnyi ɔ́kya Yakob geen, ɔsika ɔti Isak úti nwuna kusɛ kusɛ úte Yakob.
Mmɔ na ɔ́su ɔnini, “Kébu blii na bula ɔti ukpi.
Na si uwi ɔni na buuwulo-nwu ni, ndubo mina ɔnwani Yakob bɔdu.” Amu ɔni na básu Rebeka lɛla lɛni na ubidi unengudi ɔ́bla kasusu úse ka wabla ɔsu ni, ɔ́ya na bálɔ Yakob béte-nwu.
Mmɔ na ɔ́su-nwu ɔnini, “Ƒula ɔnwani úuse lɛlɔ kayi ku kasusu ka wadu-ɔ.
Ɔmɛni ɔsu ni, babla na ekeli eteesie mina ɔnwani Laban kudɔ na Haraan ɔma kemmo.
Si ésie ni, na akya mmɔ blii wetédu uwi ɔni na ƒ'ɔnwani kɔnyi kɔ́yɔ-nwu.
Na si ƒ'ɔnwani ɔ́yiƒala lɛla lɛni na ábla-nwu na nwuna kɔnyi kɔ́yɔ-nwu ni, ndubɔtala bekyuli na babalɔ-ɔ.
Lɛɛɛdubo bunye bɔnu na bina inyɔ ƒui bikpi-mi limeyi linwi.” Ɔmmɔ kama ni, Rebeka úsie útásu ɔgyani Isak ɔnini, “Mina ngba bɔni na nli buukpóku-mi na Hetiƒuɔ beleku bamɛni ablala ɔsu.
Na si Yakob lɛnɔ úti Hetiƒuɔ beleku bamɛni akɔ ɔdi ni, amu nsɔ lɛɛɛgyi kesii kani na mina ngba búsela.”
Ɔmmɔ ɔsu ni, Isak ɔ́ya na bálɔ Yakob béte-nwu na úte-nwu kusɛ kusɛ na úbo-nwu ɔda kpakplaa ɔnini, “Teti uleku ɔdi tasiku Kanaan.
Ta kɔnakunwi na eteesie Mesopotamia kalɔ lɛlɔ lɛlɔ na ƒula uni ɔti bene kaduli ɔni ndi Betuel kaduli.
Na atáwia uleku eti na mmɔ na Laban ɔni ndi ƒula uni ɔnwani bebi belekubi akɔ.
Unwoti Katɔti kusɛ kusɛ ɔsiaku-ɔ na ɔya na awɔ bebi na bemomo na benwini kadi bekyuli pii.
Na Unwoti Katɔti uti kusɛ kusɛ ɔni na úte Abraham ute awɔ ku ƒula kaba kemmo bebi.
Na ɔya na kalɔ kani kemmo na eli ɔmwi mɛni aani ɔƒɔ kalɛ kenwini amii kadi.
Kalɔ kamɛni na Katɔti úti úte Abraham.” Ɔmmɔ kama Isak údie Yakob ulu na ɔ́tɔlɔ úsie Mesopotamia kalɔ lɛlɔ na Laban kudɔ.
Laban ɔdi Rebeka ɔni náwɔ Yakob ɔmɛni ku Esau ɔnwani, na bana ɔti ndi Betuel ɔni nási Aram.
Ka Yakob ɔ́tɔlɔ ni, Esau úbenu ka ɔti Isak úte Yakob kusɛ kusɛ na údie-nwu ulu na ɔ́tɔlɔ úsie Mesopotamia kalɔ lɛlɔ ɔnii utéti uleku na mmɔ.
Na uwi ɔni na úte-nwu kusɛ kusɛ ni, úbo-nwu ɔda ɔnini, “Teti Kanaanni uleku ɔdi.” Na Yakob lɛnɔ únu ɔ́ti ku uni bɔlɛ na ɔ́tɔlɔ úsie Mesopotamia kalɔ lɛlɔ sɔsɔ.
Anwuɔsu Esau ɔ́nu ɔ́ti ka Kanaanƒuɔ beleku ala aláda ɔti Isak kubiti.
Ɔmmɔ ɔsu ni, Esau ɔ́tɔlɔ úsie Abraham ubidi Ismael kudɔ.
Na útéti ubidi Mahalat ɔni ndi Nebaiot ɔnwani ulekubi úbunku Kanaanƒuɔ beleku inyɔ bani na úti.
Yakob Úgye Kɔna Kɔdi Na Betel Na uwi ɔmmɔ kemmo ni, Yakob úuti ala na ɔ́yu ulu ɔ́si Beer-Seba úsela Haraan.
Ka útédu kesii kadi ni, ɔƒɛ úbasa-nwu, anwuɔsu ɔ́bla kasusu ka ɔdubɔtɛ mmɔ na kadi kégye.
Amu na úti lɛtabi lɛdi ntɛ mmɔ na ɔ́sia lili nina lɛlɔ na ɔ́tɛ ɔlɛɛ.
Ka ɔtɛ ni, úgye kɔna kɔdi na ɔ́nu ka ubili kɔnyakɔ kɔdi kɔ́si kalɔ kɔ́kɔ laa kútédu katɔ.
Na ɔ́nu ka Katɔti batu baasia-nwu lɛlɔ taakɔ na baasia taayu.
Na ubili kɔnyakɔ kɔmmɔ katɔ ƒui ni, ɔ́nu ka Unwoti Katɔti unye.
Na ɔ́su-nwu ɔnini, “Ami ndi Unwoti, ƒula ɔti Abraham ku Isak Katɔti.
Na ndubuti kalɔ kani lɛlɔ na atɛ mɛni lite awɔ ku ƒula kaba kemmo bebi.
Na ƒula kaba kemmo bebi bamɛni badubo bumomo aani kɔnwinimi.
Na bɛdubo bugyingya busie ɔƒɛ katukɔ ku kanukɔ.
Na bisie katɔ ku kada kakɛ lɛnɔ.
Na ɔkɛnku awɔ ku ƒula kaba kemmo bebi lɛlɔ na ndubute kayawi kadi bekyuli ƒui kusɛ kusɛ.
Nliku-ɔ na ndubɔsia-a anu kesii biala na aaví.
Na ndubɔsɔku-ɔ liboku kalɔ kamɛni lɛlɔ.
Lɛɛɛdubo-ɔ bɔnyonu buse uwi ɔdi wetédu ka lɛ́bla lɛla lɛni kenye na líse-ɔ ka mabla.” Ka Yakob ɔ́gyinya ni, ɔ́su ɔnini, “Sɔsɔ na ɔdi ka Unwoti Katɔti ɔkya mɛni na ami ńtati.” Ɔ́yia na ɔ́su ɔnini, “Ntɛ bɔmɛni bubo liƒu, ɔsika Unwoti Katɔti keliekɔ geen na kadi mɛni!
Na kadi katɔ ɔban kayakun kammɔ geen kenye.” Ka kadi kégye ɔtanta ni, Yakob ɔ́ta na úti lɛtabi lɛni lɛlɔ na ɔ́sia lili mmɔ úku únyene na ɔ́bla akpala na mmɔ na úti nnɔ úwi-ni lili.
Na ɔ́sia mmɔ lɛnyi ɔnii Betel, na nka ɔma ɔmmɔ na bátaalɔ banii Lus.
Amu na Yakob ɔ́kpali Unwoti Katɔti lɛnyi na úse kenye ɔnini, “Lieku-mi, na asia-mi anu na ulu busie bɔmɛni kemmo, na ete-mi adila ku adala.
Na si lɛ́sɔ línwini líbo mina ɔti kaduli buɛɛ ni, ndubɔti ka awɔ ndi mina Unwoti Katɔti sɔsɔ.
Na lɛtabi lɛni na lɛ́lɛ mɛni ni, lɛdubunye aani ƒula ɔtɔ kalɛ.
Na ala ani ƒui na adubo-mi bute ni, ndubuti lɛkpa leevudi lite-ɔ.”
Yakob Útéduo Mesopotamia Ɔmmɔ kama ni, Yakob ɔ́sɔ úti ala na ɔ́yu ulu.
Na úbedu kadi bekyuli bani nli ɔƒɛ katukɔ kakɛ akɔ.
Ka údu mmɔ ni, ɔ́nu ka baƒonu badi básala benye libiɔ lɛdi kɔtu na mmɔ, ɔsika mmɔ na beete-ma ntu na baaní.
Na lɛtabi lɛni mbi libiɔ lɛmmɔ kenye ni, líbomo.
Na si uwi ɔni na baƒonu bammɔ ƒui bábasa lisu ni, asa na baƒonu badane bammɔ beliiku lɛtabi lɛmmɔ na ubu ɔmmɔ kenye na bete baƒonu bammɔ ntu na bani.
Na basɔku lɛtabi lɛmmɔ basia-nwu kenye.
Amu na Yakob úye baƒonu badane bammɔ ɔnini, “Banwa, wɛ na bɛ́si?” Mmɔ na bédie kenye banini, “Bɔ́si Haran ɔma kemmo.” Anwuɔsu Yakob úye-ma ɔnini, “Bɛgyi Laban ɔni na nwuna nana ndi Nahor?” Bédie kenye banini, “Ɛɛn, bɔgyi-nwu.” Mmɔ na Yakob úye-ma ɔnini, “Na ɔkya kaduɛ?” Bédie kenye banini, “Ɛɛn, ɔkya, aanu ubidi ulekubi ɔni baalɔ Rahel ndubo mmɔ ku baƒonu badi.” Amu na ɔ́su-ma ɔnini, “Bɛnu, ɔƒɛ ɔmmɔ ɔɔbi na útedu tɔ ka baƒonu balɛ alakpi akɔ babasala tɔ kesii kadi.
Anwuɔsu bite-ma ntu na bɛsɔku-ma binwini biteesienku kadikɔ.” Mmɔ na bédie kenye banini, “Bulakana ɔmmɔ bɔbla tɔ, amu ntu bana ƒui bébo asa na buliiku lɛtabi lɛmmɔ na ubu ɔmmɔ kenye na bute-ma ntu.” Uwi ɔni na ɔmu unye ɔɔtɛmiku-ma ni, Rahel ɔ́da úbalɛ ku ɔti baƒonu, ɔsika baƒonu ɔdane na ɔdi.
Amu na Yakob ɔ́nu Rahel ɔni ndi Laban ubidi.
Na Laban ɔmɛni ɔdi Yakob uni Rebeka ɔnwani ɔnanabi.
Ka Rahel ɔda ɔti baƒonu ɔdubo ni, Yakob úsie na útéliiku lɛtabi lɛmmɔ na libiɔ lɛmmɔ kenye na úte nwuna ɔƒa baƒonu ntu na báni.
Ka ɔ́wɔlɔ ni, ɔ́kya Rahel kɔgbu na úse kalɔ uuwulo momoomo.
Na ɔ́su Rahel ka ɔti lɛlɔ ukyuli na ɔdi na ɔdi Rebeka ubi ɔnanabi.
Anwuɔsu Rahel úkeli na útásu ɔti lɛla lɛni mɔɔlɛ́.
Ka Laban únu Yakob kɔku kani na úkeli útásiaku-nwu aani ɔnwani ubidi kalɛ.
Útákya-nwu kɔgbu na ɔ́kpanku-nwu úsienku nwuna kaduli.
Mmɔ na Yakob ɔ́sɔku lɛla biala ɔ́su-nwu kaduɛ.
Amu Laban ɔ́su-nwu ɔnini, “Ami ɔlati ubugya ku ɔtɔ kemmo ubi geen na adi.” Yakob Úti Lea Ku Rahel Uwi ɔni na Yakob ɔ́ɔkya Laban kudɔ aani kɔbuli kunwi ni, Laban ɔ́su-nwu ɔnini, “Ina ka mina lɛlɔ ukyuli geen na adi ni, ɔɔɔdi anwuɔsu na ataabla-mi kabla na naaaƒɔ-ɔ kayu kadi.
Anwuɔsu su-mi kayu kani na aayɔ́ ka ntaaƒɔ-ɔ.” Ɔƒɛni ni, Laban ubo bebi belekubi inyɔ.
Na unengudi baalɔ banii Lea.
Na unyɔdi baalɔ banii Rahel.
Na Lea ni, nwuna anumi aláda Yakob kayi.
Nsu Rahel ni, nwuna anumi eekeye na ɔɔdia bɔnu geen.
Na Yakob ni, Rahel ɔmɛni na ɔɔyɔ́ geen.
Anwuɔsu na ɔ́su Laban ɔnini, “Ndubɔbla ƒula kabla akwa maatɛ na eti ƒula ubi Rahel ete-mi na liti.” Amu na Laban ɔ́su ɔnini, “Ɔdia ka liti ubi ɔmɛni lite-ɔ sɔsɔ utulo ka liti-nwu lite ɔnana bamba.
Anwuɔsu sɔ kya-mi kudɔ mɛni.” Ɔmmɔ ɔsu ni, Yakob ɔ́bla kabla akwa maatɛ úte Laban kalɛ na ɔkɛ Rahel uti.
Nsu ɔmɛni ƒui ɔ́bla Yakob aani emeyi alɛɛ kani na akwa ammɔ adi-nwu na kalɛ na ɔɔyɔ́ Rahel ɔsu.
Ɔmmɔ kama ni, Yakob ɔ́su Laban ɔnini, “Ti mina uleku te-mi.
Mina uwi úudu na mɔɔwia ka ami ku-nwu bulie ɔƒɛni amu.” Amu na Laban ɔ́sala bekyuli bani nkya mmɔ ƒui.
Na ɔ́ya na banwa adila kaduɛ na bádi limeyi lɛmmɔ.
Nsu ka useyi uwi údu ni, úti ubidi unengudi ɔni ndi Lea úte Yakob.
Na anwu ku-nwu bátɛ.
Na Laban úti uleku ɔni baalɔ Silpa úte Lea ka utaabla-nwu kabla.
Ka kadi kégye ni, aanu Lea ntɛ Yakob kudɔ.
Anwuɔsu Yakob úye Laban ɔnini, “Bi ndi lɛla lɛni na ábla-mi mɛni?
Lɛ́bla kabla líte-ɔ ka eti Rahel ete-mi.
Na bi ɔsu na átɔlɔ-mi?” Amu na Laban ɔ́su-nwu ɔnini, “Ɔɔɔdi bula ɔdi ka eti ubi ulekubi ɔnamudi ete kɔgya uwi ɔni na unengudi útelie tɔ kɔgya.
Anwuɔsu wɔlɔ Lea buti ablala na uyolu ɔmɛni kemmo na liti Rahel lɛnɔ lite-ɔ.
Na adubɔsɔ abla kabla akwa maatɛ abambadi na ɔmmɔ ɔsu.” Amu na Yakob lɛnɔ ɔ́bla lɛni.
Na ka uwi ɔmmɔ ɔ́sa ni, Laban úti Rahel lɛnɔ úte Yakob na úti aani ulekudi.
Na Laban úti ulekubi ɔni baalɔ Bilha úte Rahel ka utaabla-nwu kabla.
Yakob ku Rahel lɛnɔ bátɛ.
Na Yakob ɔ́yɔ Rahel útulo Lea.
Na ɔ́sɔ ɔ́bla kabla úte Laban akwa maatɛ abambadi.
Yakob Ɔ́wɔ Bebi Ka Unwoti Katɔti ɔ́nu ka Yakob ulayɔ Lea kaduɛ ɔsu ni, ɔ́lɛmi-nwu kaƒɔ mmomu na anwu mɔɔwɔ.
Na Rahel anwu uláwɔ.
Lea úbada kaƒɔ na ɔ́wɔ ubi ɔnanabi.
Na ɔ́sia-nwu lɛnyi ɔnii Ruben, na nwuna kalɔ ndi Katɔti únu-mi kɔnyana buwulo.
Na ɔ́su ɔnini, “Na ubi ɔmɛni ɔsu ni, mina ɔgyani ɔdubo-mi butaayɔ ɔƒɛni amu.” Lea ɔ́sɔ úbada kaƒɔ na ɔ́wɔ ɔnanabi unyɔdi.
Na ɔmmɔ ɔsu ɔ́su ɔnini, “Ka Unwoti Katɔti únu ka mina ɔgyani ulayɔ-mi ɔsu na úte-mi ubi ɔmɛni lɛnɔ.” Anwuɔsu ɔ́sia-nwu lɛnyi ɔnii Simeon, na nwuna kalɔ ndi Katɔti únu.
Na kɔtɛdi lɛnɔ ni, ɔ́sɔ ɔ́da kaƒɔ.
Na ka ɔ́wɔ ɔnanabi ni, ɔ́su ɔnini, “Ɔƒɛni amu lɛ́ƒɔ lɛ́di ka mina ɔgyani ɔsɔ ulamami-mi lɛlɔ.
Ɔsika lɛ́wɔ bananabi ɛtɛ sɔɔn líte-nwu.” Anwuɔsu ɔ́sia-nwu lɛnyi ɔnii Lewi, na nwuna kalɔ ndi lɛlɔ bɔdu bɔma.
Lea ɔ́sɔ úbada kaƒɔ na ɔ́sɔ ɔ́wɔ ɔnanabi.
Mmɔ na ɔ́su ɔnini, “Ndubumwi Unwoti Katɔti Ɔƒɛni amu.” Amu na ɔ́sia ɔnamu ɔmmɔ lɛnyi ɔnii Yuda, na nwuna kalɔ ndi bumwi.
Na ɔmmɔ kama ɔ́da bɔwɔ ɔ́ya.
Ka Rahel ɔ́nu ka ɔɔɔdaku bebi badi bɔwɔ teete Yakob ni, úbo uukpóku ɔnwani Lea kogyulo.
Anwuɔsu útásu Yakob ɔnini, “Te-mi bebi na lɛwɔ, amu ndubo bukpi!” Ka ɔ́su Yakob lɛni ni, Yakob úbeti kɔnyi geen na úye-nwu ɔnini, “Ami nnye Unwoti Katɔti kenye na lítile-ɔ kɔwɔ?” Ɔmmɔ ɔsu ni, Rahel ɔ́su Yakob ɔnini, “Aanu mina ubi ulekubi Bilha ɔni mɔɔbla-mi kabla.
Awɔ ku-nwu bɛtɛ.
Na ɔwɔ ubi ute-mi kalɛ na ɔkɛnku-nwu lɛlɔ na ami lɛnɔ lidie mina kaba.” Ɔmmɔ ɔsu ni, úti nwuna ulekubi kabla ɔblane úte Yakob aani ulekudi.
Na anwu ku Yakob bátɛ.
Na ka ɔ́da kaƒɔ ni, ɔ́wɔ ɔnanabi úte-nwu.
Na Rahel ɔ́su ɔnini, “Unwoti Katɔti úte-mi ubo.
Na únu-mi buvele na úte-mi ɔnanabi.” Ɔmmɔ ɔsu ni, ɔ́sia ɔnamu ɔmmɔ lɛnyi ɔnii Dan, na nwuna kalɔ ndi ubo bute.
Rahel kabla ɔblane Bilha ɔmɛni ɔ́sɔ ɔ́da kaƒɔ na ɔ́wɔ ɔnanabi unyɔdi.
Amu na Rahel ɔ́su ɔnini, “Kekpo geen na líkpo ku mina ɔnwani ulekubi na lɛ́di lɛlɔ.” Anwuɔsu ɔ́sia ubi ɔmmɔ lɛnyi ɔnii Naƒtali, na nwuna kalɔ ndi kekpo.
Amu ɔni na Lea ɔ́nu ka ɔsɔ uláwɔ ni, úti nwuna ulekubi ɔni mɔɔbla-nwu kabla na baalɔ-nwu Silpa úte Yakob aani ulekudi kalɛ.
Na Lea ulekubi kabla ɔblane ɔmɛni ɔ́da kaƒɔ na ɔ́wɔ ɔnanabi.
Mmɔ na Lea ɔ́su ɔnini, “Kuli kɔdia-mi geen!” Ɔmmɔ ɔsu ɔ́sia-nwu lɛnyi ɔnii Gad, na nwuna kalɔ ndi lilidia.
Lea ulekubi kabla ɔblane ɔmɛni ɔ́wɔ ɔnanabi unyɔdi.
Na Lea ɔ́su ɔnini, “Lɛlɔ lɛɛyɔ́-mi geen!” Na ɔ́sia ubi ɔmmɔ lɛnyi ɔnii Aser, na nwuna kalɔ ndi lɛlɔyɔ.
Uwi ɔni na baaƒɛ edula ni, Lea ubidi Ruben úsie kemo na útákɛ alakpi adi ligyiitu na kadi kammɔ bekyuli bákali ka aayá na ukyuli ɔɔwɔ.
Na úti-nya úboku uni Lea.
Amu na Rahel ɔ́su Lea ɔnini, “Buvele, te-mi ƒula kɔwɔ alakpi ligyiitu lɛmmɔ lɛdi.” Nsu Lea údie kenye ɔnini, “Ɔni lɛti na áƒɔ-mi ɔgyani ébo lɛkpu mmɔ útabɔ-ɔ?
Asɔ abaƒɔ-mi kɔwɔ alakpi ligyiitu lɛnɔ?” Amu na Rahel ɔ́su-nwu ɔnini, “Ɔdia ndubɔya na ubo na bɛtɛ ɔmwi usien ɔmɛni na ƒula ubidi kɔwɔ alakpi ligyiitu ɔsu.” Anwuɔsu uwi ɔni na Yakob ɔ́si kemo úbeduo useyi ɔmmɔ ni, Lea útásiaku-nwu ulu na ɔ́su-nwu ɔnini, “Ɔdi ka abatɛ-mi kudɔ ɔmwi.
Ɔsika lɛ́ƒɔ-ɔ líse ɔkpa na kɔwɔ ligyiitu lɛni na Rahel ɔ́ƒɔ mina ubi kudɔ ɔsu.” Anwuɔsu úsie útátɛ Lea kudɔ usien ɔmmɔ.
Unwoti Katɔti únu Lea bɔkpali na ɔ́ya na ɔ́sɔ ɔda kaƒɔ, na ɔ́wɔ ɔnanabi ɔlɔndi úte Yakob.
Amu na Lea ɔ́su ɔnini, “Unwoti Katɔti ɔ́ƒɔ-mi kayu ka liti mina ulekubi kabla ɔblane líte mina ɔgyani ɔsu.” Ɔmmɔ ɔsu ɔ́sia-nwu lɛnyi ɔnii Isakar, na nwuna kalɔ ndi lɛyuƒɔla.
Ɔmmɔ kama ni, Lea ɔ́sɔ ɔ́da kaƒɔ na ɔ́wɔ ɔnanabi ɔkundi úte Yakob.
Na Lea ɔ́su ɔnini, “Unwoti Katɔti úte-mi litela lɛni náƒɔ kuye geen.
Na ɔƒɛni ni, mina ɔgyani ɔdubo-mi ɔbu geen buteete.
Ɔsika lɛ́wɔ bananabi ɛku líte-nwu.” Ɔmmɔ ɔsu ɔ́sia-nwu lɛnyi ɔnii Sebulon, na nwuna kalɔ ndi ɔbu.
Na uwi ɔdi kama ni, Lea úbawɔ ulekubi úte Yakob na ɔ́sia-nwu lɛnyi ɔnii Dina.
-Ɔmmɔ kama ni, Unwoti Katɔti ɔ́ya na Rahel ɔ́ti ka útayiƒala-nwu.
Anwuɔsu ɔ́lɛmi-nwu kaƒɔ, na ɔ́wɔ ɔnanabi.
Na ɔ́su ɔnini, “Unwoti Katɔti údie kɔƒa mina anumi.” Na ɔ́sia ubi ɔmmɔ lɛnyi ɔnii Yoseƒ, na nwuna kalɔ ndi sɔ ti bunku.
Na ɔ́su ɔnini, “Muuvele Unwoti Katɔti nnii úti ɔnanabi ɔbambadi ubunku ɔmɛni ute-mi.” Yakob Bebuo Bémomo Bébu Ka Rahel ɔ́wɔ Yoseƒ kama ni, Yakob ɔ́su Laban ɔnini, “Die-mi ulu na lɛsɔ linwini nteesie mina kalɔ lɛlɔ.
Na eti mina beleku ku bebi ete-mi.
Ɔsika bana lili na lɛ́bla kabla líte-ɔ.
Na ɔlɛka lɛyu ulu.
Agyi kabla kani udu na lɛ́bla lite-ɔ.” Amu na Laban ɔ́su-nwu ɔnini, “Si mina ablala áƒɔ-ɔ anu bɔdi ni, buvele na asɔ akya.
Ɔsika ńtéye línu na básu-mi ka awɔ ɔsu na Katɔti úte-mi kusɛ kusɛ.” Na ɔ́sɔ ɔ́su ɔnini, “Su-mi kayu kani na ɔlɛka ntaaƒɔ-ɔ na ndubɔƒɔ-ka.” Mmɔ na Yakob ɔ́su-nwu ɔnini, “Agyi kalɛ na lɛ́bla kabla líte-ɔ ku kalɛ na ƒula bebuo bádia-a na kalɛ na mɔɔnu-ma lɛlɔ ɔsu.
Bebuo ɛlɛɛ bani na ebo asa na líbo ni, béemomo geen.
Na Unwoti Katɔti kusɛ kusɛ ɔ́siaku lɛla biala lɛni na lɛ́bla líte-ɔ.
Nsu Ɔƒɛni ni, uwi ɔmani na ami lɛnɔ ndubɔbla lɛla lɛdi lite lɛlɔ na meti mada mina kaduli?” Amu na Laban úye-nwu ɔnini, “Bi na ɔlɛka lite-ɔ?” Mmɔ ni, Yakob údie kenye ɔnini, “Tete-mi lɛla lɛdi.
Nsu si adubɔkana na abla lɛla linwi lɛni na meye-ɔ mɛni ete-mi ni, ndubusie anumi na ntaanu-ɔ bebuo lɛlɔ na nteesienku-ma kadikɔ lɛnɔ.
Ya na lɛvi ƒula bebuo ƒui akɔ na lɛƒuna ɛlɛɛ bani naaadi ɔƒualadi sɔɔn ku baƒonubi ku besebi batondi lidie-ma akɔ.
Na liti ama linwini mina lɛyuƒɔla.
Na kalɛ na mɔɔdi ƒula etemila lɛlɔ ni, ɔdubudie lɛlɔ ɔtina uwi biala.
Ɔsika si ébo ábavi bebuo bani na éti áƒɔ-mi kayu mmɔ akɔ na badi badi baƒualadi sɔɔn na bana lɛlɔ lítebo lítakya ɔƒualadi ku ɔtondi iye linwini tonwu ni, na líyu-ɔ.” Amu na Laban lɛnɔ údie kenye ɔnini, “Lɛ́tunaku-ɔ ka bɔdubɔbla lɛni.” Anwuɔsu údie bebuo bagyani ku beledi bani naaadi baƒualadi sɔɔn úte nwuna bebi bananabi ka bataanu-ma lɛlɔ.
Na Laban ku nwuna bebi béti bana bebuo bésienku ɔgyu kakaaka básiku Yakob badi kudɔ ɔni mabla emeyi atɛ ulu busie.
Na Yakob ɔkya kama ɔɔnu Laban bebuo bakladi lɛlɔ.
Amu na Yakob úsie útékulo kugyii kɔgba kɔwɔdi blii kɔdi.
Na ɔ́nwi evuo ɔ́mami kɔgba kɔmmɔ lɛƒɛnyi lɛdi.
Na lɛƒɛnyi lɛdi úbu evuo ɔ́mana ɔsu ɔ́bla nwana nwana.
Ɔmmɔ kama úti kɔgba kɔmmɔ útákya kesii kani na bebuo baaní ntu na kɔlɛkɛ kemmo.
Ɔƒɛni si bébo bábani ntu na baakɔ́ lɛlɔ na ligyii lɛmmɔ anumi ni, si báda kaƒɔ na bésie batáwɔ ni, lɛni na baawɔ bebi bani nse nwana nwana aani kɔgba kɔni na ɔ́nwi mmɔ kalɛ.
Na si báwɔ bebi bammɔ lɛni ni, Yakob uudie bani na bese nwana nwana mmɔ taasiku Laban bebuo bammɔ akɔ teese sɛsɛɛ.
Na Laban bebuo bammɔ ni, ɔ́ya na kɔgba nwana nwana kɔmmɔ kɔtɛ-ma anumi uwi biala.
Ulu ɔmɛni lɛlɔ na ɔ́sia na ɔ́kɛ baƒonu bamba bani neeebunku Laban badi.
Na si uwi ɔni na bebuo bani mbo ɔlɔkplu baakɔ́ beledi bammɔ ni, ɔɔyá na baanu kɔgba nwana nwana kɔmmɔ kalɛ na si bawɔ ni, bebi bammɔ babla lɛni.
Na bebuo bani neeebo ɔlɔkplu ni, uléti kɔgba kɔmmɔ taakya bana ntu kanikɔ.
Anwuɔsu si bákɔ lɛlɔ na báwɔ ni, balábla nwana nwana.
Na bani neeese nwana nwana mmɔ na beeebo ɔlɔkplu lɛnɔ ndi Laban badi.
Na ɔmmɔ ɔsu Yakob ɔ́kɛ lɛkɛ pii.
Nwuna bebuo bemomo.
Na ubo kabla bablane bananabi ku belekubi pii lɛnɔ.
Na nwuna bebuo ala betine bani mbo keƒu ku bani neeebo keƒu lɛnɔ bémomo.
Yakob Úkeli Laban Kudɔ Uwi ɔmmɔ ka Laban bebi bananabi bammɔ bakya baatɛmi ni, Yakob únu.
Na básu banini, “Yakob ɔ́ƒɔ bula ɔti ala ani nse-nwu ƒui únwini anwu ɔdi.
Na akɛla pii ani ƒui na ubo mɛni ni, bula ɔti ala ani na nka ubo na adi.” Na Yakob ɔlati ɔ́nu ɔ́ti ka Laban ɔbladu ɔni na ɔɔtina-nwu ni, ɔ́vumanaku kalɛ na úse kuuku.
Ɔmmɔ kama ni, Unwoti Katɔti ɔ́ya na Yakob ɔ́ti ɔnini, “Nwini teesie ƒula ɔti bene kalɔ lɛlɔ na ƒula ɔtɔ bekyuli kudɔ.
Na ndubulieku-ɔ uwi biala.” Ɔmmɔ ɔsu ni, Yakob ɔ́ya na bátálɔ nwuna beleku bani ndi Rahel ku Lea ka babasiaku-nwu na alakpi akɔ kesii kani na ɔda nwuna bebuo úsienku.
Ka bébo ni, ɔ́su-ma ɔnini, “Lɛ́nu lɛ́ti ka bina ɔti ɔbladu na mina lɛlɔ ɔ́vumana.
Na ɔsɔ uuuse aani kudeedi kalɛ.
Nsu na ɔmmɔ ƒui kama ni, mina Katɔti ɔni ndi mina ɔti Unwoti Katɔti uliku-mi.
Amii alati bɛgyi kalɛ na líti mina ɔyikun ƒui lɛ́bla kabla líte bina ɔti.
Nsu ɔ́nya-mi ɔ́kya na ɔ́vumana mina lɛyuƒɔla leevu sɔɔn.
Ina ɔmmɔ ƒui ni, Unwoti Katɔti útaya na ɔbla-mi kalala kadi.
Si bina ɔti ɔ́su ɔnii bebuo bebi bani na báwɔ-ma na bese nwana nwana ndi mina lɛyuƒɔla ni, na bawɔ bani nse nwana nwana.
Na si ɔ́su ɔnii bani na ɔƒualadi úbo ɔ́kya-ma lɛlɔ ndi ƒula lɛyuƒɔla ni, na bawɔ bani na ɔƒualadi úbo ɔkya-ma lɛlɔ.
Ɔmɛni ɔsu na Unwoti Katɔti ɔ́ƒɔ bina ɔti bebuo kɔsia kɔni lɛlɔ na ɔ́sia anu úte-mi.
“Ka bana ɔwɔwi údu ni, lígye kɔna kɔdi.
Na lɛ́nu ka betukpa bani mɔɔkɔ́ beledi bammɔ ƒui ni, bese nwana nwana iye ɔƒualadi úbo ɔkya-ma lɛlɔ.
Katɔti ɔtu ɔmmɔ ɔ́kpali-mi ɔnini, ‘Yakob.’ Ami lɛnɔ lídie kenye nnii, ‘Buvele aanu-mi.’ Mmɔ na ɔ́su-mi ɔnini, ‘Talaku anumi katɔ na anu betukpa bani mɔɔkɔ́ bebuo bammɔ.
Aanu ka bese nwana nwana na ɔƒualadi úbo ɔkya-ma lɛlɔ.
Lɛ́nu lɛla lɛni na Laban ɔkya ɔɔblaku-ɔ.
Ami ndi Unwoti Katɔti ɔni na ánu na Betel kesii kani na éti lɛtabi éku ényene aani lɛkpabi na éti nnɔmii éwi-ni lili.
Mmɔ na ákpali-mi ése kenye kadi ése.
Ɔƒaani ni, tɔlɔ kalɔ kamɛni lɛlɔ na eteesie ƒula kadi bekyuli kalɔ lɛlɔ.’ ” Ka ɔ́su-ma ɔmɛni ɔ́wɔlɔ ni, Rahel ku Lea bédie kenye banini, “Bɔsɔ buuubo kadikɔ kadi na bula ɔti kese kemmo.
Ɔƒɛni ni, baƒɔ kani na ɔɔnu-bu.
Use aani buye kani na úti-bu úye.
Ɔsika kavumi kani na báƒɔ na bula lili ni, ɔ́ɔdi egulabi ammɔ ƒui.
Na sɔsɔ na ɔdi ka ala ani ƒui na Katɔti ɔ́ƒɔ ɔ́siku bula ɔti kudɔ ni, adi abu ku bula bebi adi.
Anwuɔsu lɛla biala na Unwoti Katɔti ɔ́su-ɔ ni, bla lɛni kani.” Ka bédie kenye kammɔ lɛni ni, Yakob ɔ́ya na nwuna beleku ku bebi bammɔ bákɔ bélie nwuna bebuo ala betine lɛlɔ.
Na ɔ́ya na ama ku nwuna bebuo ƒui bágyu bátɔlɔ.
Na útiku nwuna ala ani ƒui na ɔ́kɛ uwi ɔni na ɔ́kya Mesopotamia kalɔ lɛlɔ mmɔ, na báyu ulu bésela Kanaan kalɔ lɛlɔ na ɔti Isak kudɔ.
Uwi ɔni na Laban úsie útéteekulo baƒonu bammɔ linwini ni, Rahel úyu ɔti kaduli baƒiɔ badi.
Na ɔni nsɔ ntulo lɛnɔ ndi ka Yakob úse Laban Aramni ɔmɛni lisusu na útedie nwuna kakali útasu-nwu ka bukeli na ɔda.
Yakob úkeliku nwuna ala ɔ́tɔlɔku ƒui.
Na ka ɔ́via ketu ni, úti ɔ́kɔ úsie abi lɛlɔ na Gilead kalɔ lɛlɔ.
Laban Ɔ́sia Yakob Kama Ka Yakob ɔ́tɔlɔ limeyi lɛtɛdi ni, Laban úbenu ka bukeli na Yakob úkeli.
Mmɔ kani na ɔ́sala nwuna lɛlɔ bekyuli na báta básia-nwu kama.
Emeyi maatɛ sɔɔn na básia-nwu kama ulu asa na bátánu-nwu na Gilead kalɔ lɛlɔ na abi lɛlɔ.
Amu na Unwoti Katɔti údie lɛlɔ ɔ́tina Laban na kɔna kemmo na usientɛ.
Na ɔ́su-nwu ɔnini, “Nu lɛlɔ kemmo kaduɛ na alasu Yakob lɛla lɛdi.
Likpidi o-o lɛbuni o-o ni, tasu-nwu lɛla lɛdi.” Na uwi ɔmmɔ kemmo ni, Yakob ɔ́ɔtu nwuna adi kevo na abi lɛlɔ na Gilead kalɔ lɛlɔ mmɔ.
Na uwi ɔni na Laban ku anwu badi bávi bátáda-nwu ni, ama lɛnɔ bátu bana keliekɔ na mmɔ.
Mmɔ na Laban úye Yakob ɔnini, “Bi na abla-mi mɛni?
Átɔlɔ-mi na éti-mi bebi ékeliku aani bekyuli bani na kekpo kéƒie-ma.
Bi ɔsu na ékeli átɔlɔ na bɔbɛ kemmo lɛni na átakada-mi?
Na bi ɔsu na átasu-mi na lise-ɔ ulu ku ebiti lɛnu ku agyala?
Na átaya na lɛkya mina bebi ku bawɔ kɔgbu na lite-ma kusɛ kusɛ na bana ulu busie kemmo.
Kɔdɔlɔ ala na ábla mɛni.
Mbo ɔyikun ɔni na lɛbla-a kalala.
Nsu kamaadi Unwoti Katɔti ɔni ndi ƒula ɔti Katɔti ɔ́su-mi na kɔna kemmo usientɛ ɔnini, ‘Nu lɛlɔ kemmo kaduɛ na alasu Yakob lɛla lɛdi.
Likpidi o-o, lɛbuni o-o, tasu-nwu lɛla lɛdi.’ Na ngyi ka aayɔ́ geen ka asɔ enwini esie ƒ'ɔti kesii.
Nsu ni, bi ɔsu na ɔdi ka eyu-mi kaduli baƒiɔ atɔlɔku?” Ka Laban úye-nwu kenye kamɛni ni, Yakob údie kenye ɔnini, “Lɛ́yia-a nnii adubuƒie ƒula bebi belekubi aƒɔ-mi kudɔ na ɔkplu kemmo.
Na ƒula baƒiɔ ama ni, si ánu ukyuli ɔdi na bula akɔ ka ɔda-ma ni, ukyuli ɔmmɔ ɔsɔ ulelie ngba.
Anwuɔsu na bula ɔtɔ bekyuli bamɛni ƒui anumi ni, vi mina ala ƒui kemmo na anu si ƒula lɛla lɛdi lɛkya-nya akɔ.
Na si ánu lɛla lɛdi ni, na eti-ni.” Na uwi ɔmmɔ kemmo ƒui ni, Yakob útati ɔnii ulekudi Rahel néyu ɔti baƒiɔ bammɔ.
Laban úduo Yakob kevo kemmo na ulu ɔni na úte-nwu kenye.
Na úduo Lea ku nwuna kabla bablane inyɔ bammɔ ƒui nvo kemmo, nsu útanu lɛla lɛdi.
Ka ɔ́si mmɔ ni, úbeduo Rahel kevo kemmo.
Nsu asa na úbedu mmɔ ni, Rahel úuti ɔti kaduli baƒiɔ bammɔ ɔ́kya liboku lɛdi kalɔ na ɔ́sɔ úlie-ni lɛlɔ.
Na ani na ɔɔsia nwuna ebuo ala utine kama teelie.
Na Laban ɔ́wia lɛla biala kemmo ɔ́nɔ na útanu lɛla lɛdi.
Mmɔ na Rahel ɔ́su ɔti ɔnini, “Ati, buvele nda-a, teti kɔnyi takya-mi ka ńtata ńtenye na ƒula anumi.
Lɛ́ƒɛ kɔnu na ubugya ɔni muubo-mi lɛlɔ ɔsu na lɛ́bla lɛni.” Anwuɔsu Laban útuku ɔ́nɔ na útanu nwuna kaduli baƒiɔ bammɔ.
Yakob úbeti kɔnyi ɔ́kya Laban kaduɛ ɔni na útete-nwu anumi munu munu.
Na úye-nwu ɔnini, “Bi ndi lɛla lɛni na balábla ukyuli na ami lɛ́bla-a.
Na bi likpidi na eedie-mi ɔsu na átu-mi laa abasiaku-mi mɛni?
Na ka éduo-mi ala ƒui kemmo álɛ ni, bi ndi lɛla lɛni na ánu na lɛdi ƒula kaduli lɛdi?
Ti lɛla lɛmmɔ baava ƒula bekyuli ku ami badi ƒui anumi mɛni na batɛ ami ku-ɔ litemi bɔnu.
“Akwa aavlanyɔ sɔɔn na lɛ́kya-a kudɔ.
Na ƒula koƒonu iye ese ɔdi útebile kaƒɔ kudii.
Na ńtadu bana akɔ ɔdi lɛnɔ ńtakun kudii.
Eƒiebuo ɔdi úteƒie ƒula ebuo ɔdi na liti nwuna ɔku mbatina-a kudii.
Si ɔdi úbo ute lɛni muedi ami mɔɔƒɔ kayu kammɔ.
Na si ɔdi lɛnɔ na béyu ni, eeye-mi kayu kammɔ na mɔɔƒɔ teete-ɔ usien ku ɔƒɛ.
Lɛni sɔɔn na úse na ami ku-ɔ ntɛ.
Na línye ɔƒɛ lɛlɔ limeyi biala.
Na usien kɔyɔ ɔsu ni, naaakana bɔlɛɛ muedi.
Ɔmɛni sɔɔn lɛ́bla akwa aavlanyɔ ani na lɛ́kya-a kaduli.
Akwa leevu-ene na lɛ́bla kabla na ƒula bebi belekubi lili.
Na akwa aku na lɛ́bla-a kabla na bebuo bamɛni lili na ávumana mina lɛyuƒɔla leevu sɔɔn.
Na Unwoti Katɔti ɔni ndi mina ɔti lɛnɔ Katɔti na ɔdi Abraham Katɔti ɔsiaku-mi.
Na bɔyɔ geen bɔni na mina ɔti Isak ɔ́yɔ Unwoti Katɔti lɛnɔ búdie-mi.
Si ɔɔɔdi lɛni nka áya na lɛ́tɔlɔ enukplu.
Nsu Unwoti Katɔti ɔ́nu mina kogyoklo ku lɛbibo.
Ɔmmɔ ɔsu na ɔ́dɔnku-ɔ kamaadi usien.” Mmɔ ni, Laban údie kenye ɔnini, “Beleku bamɛni ni, mina bebi na badi.
Na bana bebi bamɛni lɛnɔ ni, mina bebi na badi.
Na bebuo bamɛni ƒui mina bebuo na badi.
Ala ani ƒui na aanu mɛni ni, ami mbo-nya.
Nsu ɔmwi ni, bi na ndubɔbla ku bebi belekubi bamɛni iye bana bebi bani na báwɔ?
Bo na aya na ami ku-ɔ bunyimi lɛla lɛdi.
Na lɛla lɛmmɔ linwini lɛla lɛni makya ami ku-ɔ ntɛ aani lɛla lɛni medie ami ku-ɔ ƒui kenye.” Ɔmmɔ ɔsu ni, Yakob úti lɛtabi lɛdi úku únyene mmɔ.
Na ɔ́su nwuna lɛlɔ bekyuli ɔnini, “Bɛla atabi bɛsala.” Na ama lɛnɔ bála atabi adi básala lisu.
Na bélie mmɔ bádi na atabi lisu lɛmmɔ kudɔ.
Na kesii kani na bélie bádi mmɔ na Laban ɔ́sia lɛnyi ɔnii Yega Sahaduta.
Na Yakob anwu ɔ́sia mmɔ lɛnyi ɔnii Gal-Ed.
Amu na Laban ɔ́su ɔnini, “Atabi lisu lɛmɛni ndi likposela lɛni nkya ami ku-ɔ ntɛ.” Ɔmɛni ɔsu baalɔ mmɔ banii Gal-Ed na nwuna kalɔ ndi atabi lisu lɛni muudie kenye.
Na basɔ baalɔ mmɔ Mispa.
Ɔsika Laban ɔ́su ɔnini, “Unwoti Katɔti ɔlati ndubɔsia bula ƒui anu si búgyingyaku lɛlɔ ɔ́si mɛni.
Si átada mina bebi belekubi kaduɛ iye ásɔ ététi beleku bamba na bana kama ni, Unwoti Katɔti ɔɔnu.
Ina ka ukyuli bamba ɔdi uuubunku-bu na mɛni ni, Unwoti Katɔti ndi ami ku-ɔ ƒui kenye udiene.” Laban ɔ́sɔ ɔ́su ɔnini, “Aanu lɛtabi lɛni nlɛ mɛni aani lɛkpa ku atabi lisu lɛmɛni na líti mɔɔkya ami ku-ɔ ntɛ aani ɔmii.
Naaavia atabi lisu lɛmɛni neeebo ƒula kakɛ nnii mbekpoku-ɔ.
Na awɔ lɛnɔ alavia atabi lisu lɛmɛni iye lɛkpa lɛmɛni elebo-mi kakɛ anii ebekpo-mi.
Muuvele Abraham Unwoti Katɔti ku Nahor Unwoti Katɔti ɔni ndi bana bati Unwoti Katɔti ka ɔtɛ litemi biala nkya ami ku-ɔ ntɛ.” Ka ɔ́wɔlɔ ni, Yakob ɔ́kpali Katɔti ɔni na Isak ɔɔbu geen úse kenye kadi.
Na ɔ́bla akpala na kalɔ kammɔ lɛlɔ na abi lɛlɔ mmɔ.
Na ɔ́lɔ anwu badi ƒui ka bebo babadi.
Na ka bádi báwɔlɔ ni, bátɛ mmɔ.
Na ka kadi kégye ɔtanta tutuutu ni, Laban ɔ́kya nwuna bawɔ ƒui kɔgbu ku nwuna bebi belekubi bammɔ.
Na úte-ma kusɛ kusɛ, na únwini úsie ɔma.
Yakob Ɔ́klibi Lɛlɔ Ka Ɔsiaku Esau Ɔmmɔ kama ni, Yakob lɛnɔ ɔ́sɔ úti nwuna ulu na ɔ́tɔlɔ.
Na ulu lɛlɔ mmɔ ni, útásiaku Katɔti batu badi.
Uwi ɔni na ɔ́nu-ma kani na ɔ́su ɔnini, “Mɛni ndi Unwoti Katɔti kakyakɔ.” Ɔmmɔ ɔsu na ɔ́sia mmɔ lɛnyi ɔnii Mahanaim.
Yakob ɔ́tala batu badi ɔnii bagyu batɔ-nwu.
Na ɔ́tala-ma ɔ́kya ɔnwani Esau na kalɛkɛ kani baalɔ Seir na Edom kalɔ kemmo.
Na ɔ́kya-ma litemi kenye ɔnini, “Bisie na bitásu mina ati Esau bɛnini, ‘Ami, ƒula kabla ɔblane Yakob, mɔɔyá na ati ka Laban kudɔ na lísie ńtákya uwi ɔni návi mɛni ƒui.
Na mbo ɔmantɛ bakɔ ku bebuo ala betine ku baƒonu ku bese ku kabla bablane bananabi ku belekubi.
Na ɔƒaani ni, mina Ati, mɔɔsia-a kenye kamɛni kalɛ na mina lɛlɔ lɛda-a ebiti.’ ” Ka batu bammɔ bénwini bébo ni, bábasu Yakob banini, “Búsie ƒula ɔnwani Esau kudɔ.
Na anwu ɔlati ɔsia ulu ɔdubo ubasiaku-ɔ.
Na ɔdanku nkyuli eti maane ubunku lɛlɔ.” Ka únu lɛni ni, kayi kékpoku-nwu, na liƒu lɛnɔ lɛ́da-nwu geen.
Ɔmmɔ ɔsu ni, Yakob úle nwuna basiakune bammɔ akpa anyɔ.
Lɛni kani na úle bebuo bammɔ ku bebuo ala betine bani mbo keƒu mmɔ kemmo akpa anyɔ.
Na ɔbla kasusu ɔnini, “Ɔƒɛni kalɛ si kekpo ɔsu na Esau ɔ́ta ni, si úkpo lɛkpa linwi ni, na lɛkpa lɛkladi ani lɛdubo kekpo kammɔ bukeli.” Ɔmmɔ kama ni, Yakob ɔ́kpali katɔ na úvele ɔnini, “O mina Unwoti, Abraham Katɔti ku Isak Katɔti, awɔ ɔni násu-mi anini, ‘Nwini na eteesie ƒula kalɔ lɛlɔ ku ƒula lɛlɔ bekyuli kudɔ na ndubɔya na enu ku akɔkɔ eyi-ɔ.’ Ńtamanku ƒula lɛƒɔndia lɛni na aabla-mi ku kalɛ na aadi ƒula etemila lɛlɔ teete ami ƒula kabla ɔblane.
Mina ugyii ɔdadi kani nkya-mi kɔnu uwi ɔni na lɛ́via Yordan Ketu kamɛni.
Na ɔƒaani ni, mina kaduli bekyuli lɛti pɛ bubo esu akpa anyɔ.
Muuvele-ɔ nnii die-mi na lɛlɛ sɛɛn na mina ɔnwani Esau enu kemmo.
Ɔsika mɔɔyia ka ɔdubo bɔta na ubekpoku-mi ku mina beleku ku bana bebi.
Nsu awɔ násu-mi anini, ‘Ndubɔnu ka enu ku akɔkɔ éyi-ɔ.
Na ndubɔya na ƒula bebi ku bawɔ bemomo aani ɛpu kɔnwinimi.
Na ukyuli ɔdi ulakana-ma bɔka.’ ” Yakob ɔ́tɛ mmɔ usien ɔmmɔ.
Na ala ani na ɔda ɔkɛ ni, ɔ́ƒuna etela adi ka uti ute ɔnwani Esau.
Etela ammɔ ndi bese beledi eti ene ku betukpa aavlanyɔ.
Baƒonu beledi eti ene ku bagyani aavlanyɔ.
Bebuo ala betine bani mbo keƒu avlaatɛ ku bana bebi.
Ɔmantɛ bakɔ aavlene ku bagyani leevu.
Bebuo ala betine bamba beledi aavlanyɔ ku bagyani leevu.
Bebuo bamɛni ƒui na Yakob úti ɔ́kya nwuna kabla bablane lɛkɔkɔ ka bataanu-ma lɛlɔ bana esu esu ammɔ na ɔ́su-ma ɔnini, “Bɛgyu bataatɔ-mi na bɛya na kuƒi kɔkya bebuo bammɔ ntɛ na bana esu ammɔ kenye.” Ɔmmɔ kama ni, ɔ́su kabla ɔblane ɔni ntɔ ɔnini, “Si mina ɔnwani Esau úbasiaku-ɔ na úye ɔnini, ‘Ɔma kabla ɔblane na adi, na wɛ na ésela na ɔma mbo bebuo bani ntɔ-ɔ lɛtɔtɔ mmɔ’ ni, na edie kenye anini, ‘Ƒula ɔnwani Yakob ɔni ndi-ɔ kabla ɔblane mbo-ma.
Na badi etela ani na ɔnii nti mboku awɔ nwuna ati Esau.
Ɔƒɛni ni, anwu ɔlati ɔkpɛ kama ɔdubo.’ ” Ɔmmɔ kama ni, ɔ́su nwuna kabla ɔblane unyɔdi ku ɔtɛdi ku bani ƒui mɔɔkpanku bebuo esu esu ammɔ ɔnini, “Si Esau úbasiaku-mi ni, na bɛsu-nwu lɛla lɛni kani na lɛ́su bina kabla ɔblane ɔkpana ɔni ntɔ mmɔ.
Na bitayiƒala ka bɛsu-nwu bɛnini, ‘Ƒula kabla ɔblane Yakob ɔkpɛ kama ɔdubo.’ ” Yakob ɔ́su-ma lɛni ɔsika ɔ́bla kasusu ɔnini, “Ndubuti etela ani na líti lɛ́tualaku lɛtɔtɔ mɛni lɛyala-nwu kaƒɔ.
Na ɔmmɔ kama si uwi ɔni na ami ku-nwu búbasa anumi ku anumi ni, ɔƒɛni kalɛ ɔdubo enu bugyingya na ɔƒɔ-mi.” Ɔmmɔ ɔsu Yakob ɔ́ya na etela ammɔ ágyu átɔ.
Nsu anwu ɔlati ɔ́ƒɔ lɛlɔ ɔ́tɛ mmɔ usien ɔmmɔ na kesii kani na ɔ́da keliekɔ mmɔ.
Unwoti Katɔti Ɔ́vumana Yakob Lɛnyi Usien ɔmmɔ ni, Yakob ɔ́ta na útiku nwuna beleku inyɔ bammɔ ku nwuna kaduli kabla bablane beleku inyɔ.
Na útiku nwuna bebi leevu-unwi bammɔ na bávia Yabok Ketu.
Ka ɔ́viaku-ma ɔ́wɔlɔ ni, ɔ́viaku nwuna akɛla ammɔ lɛnɔ ƒui.
Ɔƒɛni Yakob lɛti kani nébu na ketu ɔvi ɔmɛni.
Mmɔ na ɔnana ɔdi úbo úbekpoku-nwu laa útédu ka kadi kégye.
Ka ɔnana ɔmmɔ ɔɔɔdaku tɔ Yakob lɛlɔ bɔkana bɔdi ni, ɔ́wɔ Yakob kasɔma likubi na líkpeli.
Mmɔ na ɔnana ɔmmɔ ɔ́su Yakob ɔnini, “Ya na nteesie, ɔsika kadi kéegye.” Ka ɔ́su-nwu lɛni ni, Yakob lɛnɔ udie kenye ɔnini, “Lɛɛɛdubo-ɔ kuƒi bute amu ntu éte-mi kusɛ kusɛ.” Amu na ɔnana ɔmmɔ úye-nwu ɔnini, “Dɛ na baalɔ-ɔ?” Mmɔ na Yakob údie kenye ɔnini, “Ami baalɔ Yakob.” Amu na ɔnana ɔmmɔ ɔ́su Yakob ɔnini, “Asɔ aladi lɛnyi anii Yakob.
Mmomu bekyuli badubɔlɔ-ɔ banii Israel, ɔsika énye asiaku Unwoti Katɔti ku bekyuli na ádi lɛlɔ.” Mmɔ ni, Yakob ɔ́su ɔnini, “Buvele, lɔ ƒula lɛnyi te-mi.” Nsu ɔnana ɔmmɔ úye-nwu ɔnini, “Bɔsu na ada anii aaagyi ukyuli ɔni mɔɔtɛmiku-ɔ?” Na mmɔ ni, úte-nwu kusɛ kusɛ na kesii kani na benye mmɔ.
Ɔmmɔ ɔsu ni, Yakob ɔ́sia mmɔ lɛnyi ɔnii Peniel, na ɔ́su ɔnini, “Lɛ́sia mɛni lɛnyi lɛni, ɔsika lɛ́nu Unwoti Katɔti anumi ku anumi na útayila-mi ngba.” Uwi ɔni na ɔkɛ Paniel mmɔ ni, kadi káata, na ɔkɛ ɔɔtu ɔgba taakya ka nwuna kasɔma likubi líkpeli ɔsu.
Ɔmmɔ ɔsu ni, Israel kadi bekyuli balákun bebuo kasɔma likubi lɛna kpɛtɛ kpɛtɛ lɛni mma-nwu lɛlɔ mmɔ.
Ɔsika mmɔ geen nékpeli Yakob mmɔ.
Yakob Ku Esau Bása Ka Yakob úti úsela na ɔ́talaku anumi katɔ ni, ɔ́nu ka ɔnwani Esau ɔ́si ɔdubo na ɔdanku nkyuli eti maane .
Ɔmmɔ ɔsu úle bebi bammɔ kemmo na basiaku nwuna beleku bammɔ ku nwuna kaduli kabla bablane belekubi inyɔ bammɔ bun bun.
Ɔ́ya na belekubi kabla bablane bammɔ ku bebi badi batɔ.
Na Lea ku bebi bamba basia.
Na Rahel ku Yoseƒ bakpɛ kama ƒui.
Ɔƒɛni anwu ɔlati ɔ́gyu ɔ́tɔ-ma ƒui na uuboku lɛlɔ kalɔ taatina ɔnwani Esau laa maatɛ na ulu lɛlɔ asa na badubɔsa geen.
Nsu Esau úkeli útásiaku Yakob na ɔ́kya-nwu kɔgbu na úbo enu ɔ́bala-nwu na anumi énye-ma ntu na lɛlɔyɔ ɔsu.
Na ka Esau ɔ́talaku anumi katɔ ni, ɔ́nu beleku bammɔ ku banamu bammɔ na úye Yakob ɔnini, “Ɔma bene nsiaku-ɔ mɛni?” Amu na údie kenye ɔnini, “Bebi bani na Unwoti Katɔti úte ami ƒula kabla ɔblane na lɛ́wɔ na nwuna lɛƒɔndia ɔsu na badi.” Ɔmmɔ kama ni, kabla bablane belekubi bammɔ ku bana bebi báni béde na béboku eli kalɔ.
Na Lea ku nwuna bebi basia na ama lɛnɔ béboku eli kalɔ.
Na kawɔlɔkɔ ni, Rahel ku Yoseƒ lɛnɔ bébeduo na ama lɛnɔ bákya eli kalɔ.
Ka báwɔlɔ lɛni ni, Esau úye Yakob ɔnini, “Bebuo esu esu pii ani na lɛsiaku mɛni ni, bi na adanku?” Mmɔ ni, Yakob údie kenye ɔnini, “Ati, buti na líti-ma muute-ɔ kalɛ na mina lɛlɔ lɛda-a ebiti.” Amu na Esau ɔ́su Yakob ɔnini, “Mbo ala pii kukuuku, anwuɔsu ya na awɔ adi lɛnɔ eteese-ɔ.” Nsu Yakob údie kenye ɔnini, “Buvele na nda-a, oowo!
Si mina lɛlɔ lɛ́da-a ebiti bɔdi ni, amu ƒɔ mina etela ani na líti muute-ɔ.
Ɔsika kalɛ na lɛda lɛlɛ-ɔ anumi na lɛnu-ɔ ni, use-mi aani kalɛ na lɛnu mina Unwoti Katɔti anumi.
Anwuɔsu kalɛ na égyingya enu na áƒɔ-mi ku kayi ƒaa mɛni ni, muuvele-ɔ nnii ƒɔ mina etela ani na lɛ́ya na béti béboku-ɔ.
Ɔsika Unwoti Katɔti ɔ́bla-mi lɛƒɔndia na lɛla biala na mɔɔwia ni, mbo-ni.” Na ka Yakob unye kpakplaa lɛni ɔsu ni, Esau ɔ́ƒɔ etela ammɔ.
Ɔmmɔ kama ni, Esau ɔ́su Yakob ɔnini, “Ɔƒaani ni, ya na buteesie na lɛsiaku-ɔ kama.” Nsu Yakob ɔ́su Esau ɔnini, “Mina Ati, agyi ka bebi bammɔ bátabi tɔ lɛlɔ.
Na ɔƒɛni lɛnɔ ɔlɛka lɛnu baƒonu ku ɔmantɛ bakɔ benidi bani nda bebi mmɔ lɛlɔ kaduɛ.
Na si búkeliku-ma usi na búsie ulu umodi ɔmmɔ limeyi linwi ni, badubo bukpi ƒui.
Ɔmmɔ ɔsu, mina ati, mɔɔyɔ́ si awɔ ágyu atɔ.
Na lɛkpanku-ma nteeboku buɛɛ buɛɛ kalɛ na bebuo lisu lɛmmɔ badubɔkana busie kenye.
Na lɛnu banamu bammɔ lɛnɔ na mbasiaku-ɔ na Seir kalɔ lɛlɔ.” Mmɔ na Esau ɔ́su ɔnini, “Amu ya na lɛnyonu mina bekyuli badi lite-ɔ.” Amu na Yakob ɔnini, “Ati, bi ɔsu na ɔlɛka asɔ abla ɔmmɔ udu?
Awɔ, si mina lɛlɔ lɛ́da-a kubiti kani ni, ɔ́bɔ.” Ɔmmɔ ɔsu ni, Esau ɔ́yu ulu limeyi lɛmmɔ na úti úsela Seir.
Na Yakob anwu ka bégyingyaku lɛlɔ ni, ɔ́tɔlɔ úsie kesii kani baalɔ Sukot na ɔ́tu nvo bɔni kemmo na anwu ku nwuna badi badubɔkya.
Na ɔ́bla ayu úte nwuna bebuo lɛnɔ.
Na ayu ani na ɔ́tu mmɔ ɔsu na baalɔ mmɔ ku ɔmwi ɔmɛni banii Sukot.
Ka Yakob ɔ́tɔlɔ Mesopotamia kalɔ lɛlɔ mmɔ ni, úbeduo Sekem na Kanaan kalɔ lɛlɔ buɛɛ.
Mmɔ ni, ɔ́sɔ ɔ́lɛ kevo bamba.
Na si enye mmɔ ni, aanu Sekem ɔma unengudi ɔmmɔ teemene.
Na mmɔ ni, Yakob úti sika ɔƒualadi ebi eti anyɔ na úye kalɔ kadi.
Mmɔ na ɔ́da keliekɔ.
Na kalɔ kammɔ ni, úye-ka ɔ́siku Sekem ubidi Hamor bebi kudɔ.
Na kalɔ kammɔ kemmo ni, ɔ́tu lɛkpabi na ɔ́sia-ni lɛnyi ɔnii El Elohe Israel.
Hamor Ubidi Sekem Úbile Dina Na uwi ɔmmɔ kemmo ni, Lea ubidi ugblebi ɔni baalɔ Dina ɔ́vi ɔgbami ɔnii utánu kalɔ kammɔ beleku.
Uwi ɔni na Hamor ubidi Sekem ɔni ntɔnku Hiwiƒuɔ ɔ́nu ulekubi ɔmɛni ni, úƒie-nwu na ɔ́yɔ-nwu mmɔ kani.
Ɔ́si ɔmmɔ lɛlɔ ni, Yakob ubidi Dina litemi lɛ́da Sekem kayi geen.
Na ka ɔɔyɔ́-nwu ɔsu ni, ɔɔtɛmiku-nwu kpɛtɛ kpɛtɛ.
Na úsie utásu ɔti Hamor ɔnini, “Tévele ulekubi ɔmɛni te-mi na unwini-mi ulekudi.” Ɔƒɛni ka Yakob únu ka bébile ubidi ulekubi ni, útebimi kenye laa utédu ka nwuna bebi bananabi bási bébo, ɔsika béti bebuo bésienku kadikɔ.
Na uwi ɔni na Sekem ɔti Hamor úsie Yakob kudɔ utátɛmiku-nwu ni, Yakob bebi báasi alakpi akɔ bébeduo.
Ka bénu lɛla lɛni nálɛ ni, béti kɔnyi geen na kɔƒa kubendi lɛla lɛni na Sekem ɔ́blaku bana ɔnwani Dina ka bátɛ ɔsu.
Ɔsika ɔmɛni ɔdi lɛla lɛni na útalɛka nka ɔbla na Israel.
Nsu Hamor ɔ́su-ma ɔnini, “Mina ubi Sekem ni, úti nwuna kayi ƒui ɔ́sia awɔ Yakob ubidi lɛlɔ.
Anwuɔsu na buvele kemmo ni, ti ƒ'ubidi ulekubi ɔmɛni te-nwu na uti.
Na bɛya na buteeti lɛlɔ bebi.
Biti bina belekubi bite-bu na buti na amii lɛnɔ biti abu badi.
Bɛkana na bilie-bu akɔ, ɔsika kalɔ kewi kete-mii ƒaa.
Bilie na bɛdi kuye na bɛbla akɛla pii bite lɛlɔ.” Ɔmmɔ kama ni, Sekem ɔ́su Dina ɔti ku banwani ɔnini, “Bɛya na mina lɛlɔ lɛda-mii ebiti, na lɛla biala lɛni na bɛdubuye-mi ni, ndubɔbla lite-mii.
Uleku buti elila ku etela biala na bɛnii bɛɛƒɔ́ ni, ndubute-mii kalɛ kani na amii bɛ́su.
Ndubɔƒɔ kayu biala na bɛdubɔkya-mi si amii bíti uleku ɔmmɔ bíte-mi kani ɔ́sa.” Na ka úubile Dina ɔsu ni, Yakob bebi bátɔlɔ Sekem ku ɔti Hamor na bédie kenye básu-ma lɛla lɛni mayɔ-ma kaƒɔ kani.
Na básu-ma banini, “Bulakana lɛla lɛmmɔ udu bɔbla.
Bulakana na buti bula ɔnwani bute kadi kani ukyuli nétekulo lego, ɔsika ɔdi-bu kɔƒa.
Na lɛla lɛni kani maya na bunu ɔmɛni kalɔ ndi ka bina bebi bananabi ƒui babla aani kalɛ na buse.
Na babla-ma lego bukulo ɔdi ɔni na bula ƒui bɔ́bla.
Si bɛ́bla ɔmɛni ni, bɔdubute-mii bula belekubi na biti, na abu lɛnɔ buti amii badi.
Bɔdubo-mii kudɔ bulie na bula ƒui bunwini bekyuli benwi.
Nsu si bilénu kalɔ bɛnii bekulo-mii ago bɔdi ni, bɔdubo bula ɔnwani bɔkpanku na bɔtɔlɔ-mii kalɔ lɛlɔ.” Bana kasusu kammɔ káda Sekem ku ɔti Hamor kubiti.
Sekem ɔmɛni aani ubi unengudi kalɛ ni, útebile uwi ɔdi munu munu.
Mmomu úsie utábla kalɛ kani na béte-ma kasusu, ɔsika ɔɔyɔ́ Yakob ubidi Dina geen.
Anwuɔsu Hamor ku Sekem bésie ɔma ɔmmɔ ɔban kenye na bátátɛmiku bana ɔma banana.
Mmɔ na básu-ma banini, “Kadi kamɛni bekyuli badi bekyuli babuni na bese buɛɛ bete-bu.
Ɔmmɔ ɔsu bɛya na belie-bu akɔ na bula kalɔ lɛlɔ na badi kuye.
Kalɔ kewi na kadubudu ama lɛnɔ.
Na bɔkana na buti bana beleku na ama lɛnɔ beti abu badi.
Nsu lɛla linwi kani na baawia taasiku-bu kudɔ asa na abu ku-ma kelie kammɔ kabla ɔbuni kawɔlɔ.
Na lɛla lɛmmɔ ndi ka abu ku bula bananabi ƒui bukulo ago aani bana kalɛ.
Bilánu ka bana bebuo ku akɛla lɛnɔ adi abu lɛnɔ adi si búnu ɔmɛni kalɔ?
Ɔmmɔ ɔsu bɛya na bunu ɔmɛni kalɔ na bakya-bu akɔ.” Amu na bekyuli bani ƒui nésie ɔban kenye mmɔ bénu Hamor ku Sekem litemi lɛmmɔ kalɔ na ɔnana biala nkya ɔma unengudi ɔmmɔ kemmo úkulo lego.
Na emeyi atɛ kama ni, bana ago ani na békulo mmɔ lɛlɛ lɛmu lɛsia-ma na beenú ɔlɛ geen.
Amu na Yakob bebi inyɔ Simeon ku Lewi bani ndi Diana banwani báta bétéduo-ma lɛlɔ ku kuwii.
Na ka bekyuli bamɛni baaagyi beeese ɔsu ni, bebi bamɛni bébeyi-ma bádu ƒui na ɔma bonwu ɔmmɔ kemmo ɔni na banana bammɔ bása ƒui.
Bádu Hamor ku Sekem lɛnɔ na bákpanku bana ɔnwani Dina bátɔlɔku.
Yakob bebi bábavi bekpine bammɔ lɛlɔ na bála bana ala ƒui batɔlɔku ɔma ɔni kemmo na bébile bana ɔnwani mmɔ.
Béƒie-ma bebuo lidu lidu ku bebuo ala betine ƒui bátɔlɔku.
Na beti bana akɛla ani na ɔma kemmo ku mmo edula ƒui bátɔlɔku.
Lɛni kani na béti bana beleku ku bebi ƒui aani ala ani na kekpo kéƒie bálɛku bana lɛtɔ ƒui.
Mmɔ na Yakob ɔ́su Simeon ku Lewi ɔnini, “Bíti lɛbibo bonwu bíboku-mi lɛlɔ.
Na bíti lɛla libudi bibawɛɛ-mi lɛlɔ.
Na ndubo buteenwenyi na Kanaanƒuɔ ku Perisiƒuɔ kadi bekyuli kudɔ na kalɔ kamɛni lɛlɔ.
Bɛɛnu ka buuumomo na si básala lɛlɔ na báta kekpo na mina lɛlɔ ni, badubɔyila mina kaduli bekyuli ku ala ƒui udu.” Amu na ama bédie kenye banini, “Na ábu anii bɔdubunye bɔnu na uti-bu ɔnwani ulekubi unwini ɔyalɛ na kadi kamɛni bekyuli akɔ?”
Yakob Ɔ́sɔ Únwini Úsie Betel Ɔmmɔ kama ni, Unwoti Katɔti ɔ́su Yakob ɔnini, “Teesie Betel na etélie mmɔ.
Na atu lɛkpabi na mmɔ ete Unwoti Katɔti ɔni nédie lɛlɔ ɔ́tina-a uwi ɔni na eekeli ƒ'ɔnwani Esau.” Anwuɔsu Yakob ɔ́su nwuna kaduli bekyuli ku bani ƒui nkya-nwu kudɔ ɔnini, “Biti baƒiɔ udu biala nse ɔdi kudɔ ƒui bivaakun.
Na bɛbla lɛlɔ kedee na bɛvumana bina adala.
Ɔmmɔ kama na bibo na buteesie Betel kesii kani na ndubɔtu lɛkpabi lite Unwoti Katɔti.
Anwu nénu-mi bɔkpali uwi ɔni na ala eekpóku-mi, na ɔ́gyumana-mi kesi kesii na lɛ́vi.” Ka ɔ́su-ma lɛni ni, bálɛku baƒiɔ lidu ƒui béboku-nwu na Yakob úku-ma ɔ́kya kugyii bonwu kɔdi nnye mmɔ kalɔ na Sekem mmɔ.
Nwuna kama ni, báyu ulu na bátɔlɔ.
Na Unwoti Katɔti ɔyikun ɔni na kadi kammɔ bekyuli bánu ɔsu ni, liƒu lɛ́da-ma na Yakob ku anwu badi lɛlɔ ɔsu ni, bátakana na basia-ma kama.
Yakob ku anwu badi bébedu Betel kesii kani basɔ baalɔ banii Lus.
Mmɔ na ɔ́tu lɛkpabi na ɔ́sia-ni lɛnyi ɔnii El Betel, ɔsika mmɔ na Unwoti Katɔti údie lɛlɔ ɔ́tina-nwu uwi ɔni na uukeli ɔnwani Esau.
Na uwi ɔmmɔ kemmo Yakob ulekudi Rebeka ubo ulekubi ɔni nátaanu-nwu kaduli lɛlɔ.
Ulekubi ɔmɛni baalɔ Debora, úbekpi na báva-nwu na kugyii bonwu kɔmmɔ kani kalɔ si ási Betel áyu ésela kada kakɛ.
Ɔmmɔ ɔsu baalɔ kugyii kammɔ Keku Kugyii iye Alon Bakut na bana butemi kemmo.
Uwi ɔni na Yakob únwini ɔ́si Mesopotamia kalɔ lɛlɔ kama ƒui ni, Unwoti Katɔti ɔ́sɔ údie lɛlɔ ɔ́tina-nwu na úte-nwu kusɛ kusɛ.
Mmɔ na Unwoti Katɔti ɔ́su-nwu ɔnini, “Ƒula lɛnyi ndi Yakob, nsu bekyuli basɔ baaadubo-ɔ bɔlɔ banii Yakob, mmomu badubɔlɔ-ɔ banii Israel.” Anwuɔsu ɔ́sia-nwu lɛnyi ɔnii Israel.
Amu na Katɔti ɔ́su-nwu ɔnini, “Ami ndi Unwoti Ɔyikune Ƒui.
Wɔ na bimomo!
Kadi kadi bekyuli badubɔlɛ basi ƒula kadi bekyuli akɔ.
Na baga baga badubɔlɛ basi-ɔ lɛlɔ kemmo.
Na kalɔ kani na líti líte Abraham ku Isak ni, aka kani na líti muute-ɔ.
Na kalɔ kamɛni na ndubuti lite ƒula kaba kemmo bebi.” Ka Katɔti ɔ́su-nwu ɔmɛni ɔ́wɔlɔ ni, ɔ́tɔlɔ mmɔ na ɔ́sɔ únwini úsie katɔ.
Ɔmmɔ kama ni, Yakob úti lɛtabi lɛdi únyene aani lɛkpa lɛdi ute Unwoti Katɔti na kesii kammɔ kalɛ na utaakali lɛla lɛni nálɛ mmɔ.
Na úti ntɛ bɔdi úwi lɛtabi lɛmmɔ lɛlɔ.
Lɛni kani na úti nnɔmii bɔdi úwi-ni lɛlɔ.
Na kesii kani na Unwoti Katɔti únye ɔ́tɛmiku-nwu mmɔ ni, Yakob ɔ́sia lɛnyi ɔnii Betel.
Báwɔ Benyamin Na mmɔ bulie kama ni, básɔ báta bésela Eƒrata.
Na ulu lɛlɔ ni, kawɔƒɔ kébo kaadu Rahel na keekpóku-nwu geen.
Na liluku geen lɛnɔ nébu asa na beduo Eƒrata.
Ka kɔwɔ kɔmmɔ kɔdaku-nwu bude ɔsu ni, uleku ɔni mɔɔƒɔ́-nwu kɔwɔ ɔ́kya-nwu ɔkplu.
Na ɔ́su-nwu ɔnini, “Sɔ tayia.
Ubi ɔnanabi na ɔdi.” Na ka ɔdaku bɔyula ni, Rahel ɔ́sia ubi ɔmmɔ lɛnyi ɔnii Ben-Oni.
Nsu ubi ɔti anwu ɔ́lɔ-nwu ɔnii Benyamin, na nwuna kalɔ ndi ubi ɔni na naaaƒianku.
Ɔmmɔ kama ni, Rahel úkpi na báva-nwu na Eƒrata ulu lɛlɔ mmɔ kesii kani baalɔ Betlehem.
Yakob úti lɛtabi lɛdi ɔ́lɛ kaƒiɔtɔ kammɔ lɛlɔ aani lɛkpa.
Na úbalɛ ɔmwi limeyi lɛmɛni lɛlɔ ni, ɔdi likposela lɛni mɔɔtina Rahel Kaƒiɔtɔ.
Amu ka bésie anumi blii ni, Yakob ɔni lɛnɔ na basɔ baalɔ Israel ni, ɔ́sɔ ɔ́tu nvo bɔdi na kesii kani baalɔ Migdal Eder kama kakɛ blii.
Uwi ɔni na Israel ku anwu badi bakya kalɔ kammɔ kemmo ni, ubidi Ruben ku ɔti ulekudi Bilha bátɛ na ɔti úbenu lɛla lɛmɛni.
Bebi leevu-inyɔ na Yakob ɔ́wɔ.
Lea bebi bani na ɔ́wɔ úte Yakob ndi Ruben ɔni ndi Yakob ubi unengudi.
Nwuna kama báwɔ Simeon ku Lewi ku Yuda ku Isakar asa na Sebulon.
Rahel bebi bani na ɔ́wɔ ndi Yoseƒ ku Benyamin.
Na Bilha ɔni ndi Rahel ulekubi kabla ɔblane bebi ndi Dan ku Naƒtali.
Silpa ɔni ndi Lea ulekubi kabla ɔblane bebi ndi Gad ku Aser.
Bebi bamɛni na báwɔ béte Yakob ɔni na bákya Mesopotamia kalɔ lɛlɔ.
Na Yakob ulu busie kemmo ni, úbedu ɔti kudɔ na bana ɔma Mamre ɔni na ude Kiriat Arba ɔni basɔ baalɔ banii Hebron.
Mmɔ na Abraham ku Isak bélie dii.
Akwa ani na Isak ɔ́ƒɔ na nwuna ngba bulie kemmo ndi eti atɛ ku avlaatɛ.
Ɔmmɔ kama úbekpi na bésie-nwu ulu na ɔ́tɔlɔ úsie ɔti bene kudɔ.
Isak úlie útu uwi geen asa na úbenwini kama na Yakob ku Esau báva-nwu.
Esau Kaba Kemmo Bebi Esau ɔni basɔ baalɔ lɛnɔ banii Edom lɛlɔ kɔtɛ na bɔdubo bunu mɛni.
Esau úti beleku ɛtɛ bani nási Kanaan.
Udeedi ndi Ada ɔni ɔti ndi Hitini ɔni baalɔ Elon.
Na uleku unyɔdi na baalɔ Oholibama.
Nwuna ɔti ndi Ana, na nwuna nana ɔnana ndi Sibeon ɔni ndi Hewini.
Na uleku ɔtɛdi ndi Basmat.
Na ɔti ndi Ismael na ɔnwani ulekubi ndi Nebaiot.
Ada ɔ́wɔ Eliƒas úte Esau.
Na Basmat ɔ́wɔ Reuel úte-nwu.
Na Oholibama ɔ́wɔ Yeus ku Yalam ku Kora úte-nwu.
Bebi bammɔ na báwɔ béte Esau na Kanaan.
Esau úti nwuna beleku ku bebi bananabi ku belekubi ku nwuna kaduli bekyuli ƒui ɔ́tɔlɔku kesii kani na ɔ́kya mmɔ.
Lɛni kani na úti nwuna bebuo ƒui ku nwuna akɛla ani ƒui na ɔ́bla na Kanaan mmɔ na ɔ́tɔlɔ úsie kalɔ bamba lɛlɔ na ɔ́gyunku ɔnwani Yakob ƒui.
Bana inyɔ ala ani bebo emomo geen ɔsu ni, balakana likuku linwi bulie.
Na kalɔ kani lɛlɔ na bakya mmɔ keledu bana bebuo akpa anyɔ ammɔ bɔdi.
Ɔmmɔ ɔsu Esau, ɔni basɔ baalɔ Edom, ɔ́tɔlɔ úsie abi kalɔ kani baalɔ Seir lɛlɔ.
Esau ɔni nédie kaba kani ndi Edom kadi bekyuli na Seir lɛlɔ kɔtɛ na bɔdubo bunu mɛni.
Na nwuna bebi anyi ndi Eliƒas ɔni na ulekudi Ada ɔ́wɔ úte-nwu.
Ubi ɔbambadi ndi Reuel.
Na Esau ulekudi ɔni baalɔ Basmat náwɔ-nwu.
Na Esau ubidi Eliƒas bebi bani na ɔ́wɔ ndi Teman ku Omar ku Seƒo ku Gatam ku Kenas.
Eliƒas ɔmɛni lɛnɔ ubo uleku bamba ɔni baalɔ Timna.
Anwu lɛnɔ ɔ́wɔ ubi ɔni baalɔ Amalek.
Bebi bammɔ ndi Esau bawɔ bani nálɛ bási ulekudi Ada bebi bɔwɔ kemmo.
Na bawɔ bani na ulekudi Basmat ubidi Reuel ɔ́wɔ ndi Nahat ku Sera ku Sama ku Misa.
Esau ulekudi bamba ndi Oholibama, na Sibeon ubidi Ana náwɔ-nwu.
Bebi bani na Esau ulekudi ɔmɛni ɔ́wɔ úte-nwu ndi Yeus ku Yalam ku Kora.
Ɔƒɛni ni, baga badi bákya Esau kaba bebi akɔ.
Na Esau ubidi udeedi ɔni ndi Eliƒas bebi bananabi akɔ ni, baga bammɔ ndi Teman ku Omar ku Seƒo ku Kenas ku Kora ku Gatam ku Amalek.
Eliƒas kaba kemmo baga na uwi ɔni bákya Edom kalɔ lɛlɔ na badi mmɔ.
Na badi Esau ulekudi Ada bawɔ.
Na Esau ubidi bamba ɔni ndi Reuel bebi bananabi bani nádi lɛga ndi Nahas ku Sera ku Sama ku Misa.
Ama lɛnɔ nádi lɛga na Reuel bebi akɔ uwi ɔni na bákya Edom.
Na badi Esau ulekudi Basmat bawɔ.
Na Esau ulekudi Oholibama bebi bananabi akɔ ni, baga bani nákya ndi Yeus ku Yalam ku Kora.
Ama lɛnɔ nálɛ bási Oholibama ɔni ndi Ana ubidi bebi akɔ.
Bekyuli bani anyi na búnu mmɔ ndi baga bani nálɛ bási Esau, ɔni baalɔ lɛnɔ banii Edom, kaba bebi akɔ.
Na Seir ɔni ndi Horini ku nwuna bebi bananabi bani nélie kalɛkɛ kammɔ lɛlɔ na bádi lɛga ndi Lotan ku Sobal ku Sibeon ku Ana ku Dison ku Eser ku Disan.
Bekyuli bamɛni nádi Horiƒuɔ baga uwi ɔni na bákya Edom kalɔ lɛlɔ.
Lotan bebi bananabi ndi Hori ku Hemam.
Na Lotan ɔnwani ulekubi ndi Timna.
Na Sobal bebi bananabi bani na ɔ́wɔ ndi Alwan ku Manahat ku Ebal ku Seƒo ku Onam.
Na Sibeon bebi bananabi ndi Aya ku Ana.
Ana ɔmɛni nésie útánu abiɔ ani ntu ndi utugya ka ɔ́kpanku ɔti Sibeon bebuo ala betine úsienku kadikɔ.
Ana bebi bani na ɔ́wɔ ndi Dison ku Oholibama ɔni ndi-nwu ubi ulekubi.
Na Dison bebi bananabi ndi Hendan ku Esban ku Itran ku Keran.
Eser bebi bananabi ndi Bilhan ku Saawan ku Akan.
Disan bebi bananabi ndi Us ku Aran.
-Horiƒuɔ baga bani nákya Seir kalɔ kemmo na bana akpa ammɔ kenye anyi ndi Lotan ku Sobal ku Sibeon ku Ana ku Dison ku Eser ku Disan.
Bekyuli Bani Nádi Edom Lɛlɔ Asa na Israelƒuɔ lɛgabɔdi ulu úse kalɔ ni, bekyuli bamɛni nádi lɛga na Edom kalɔ lɛlɔ.
Na ama ndi, Boer ubidi ɔnanabi ɔni baalɔ Bela úbenwini ɔga na Edom.
Na nwuna ɔma unengudi ndi Dinhaba.
Uwi ɔni na Bela úkpi ni, Serah ubidi Yobab ɔni nási Bosra nélie-nwu kenye aani ɔga.
Ka Yabab úkpi ni, Husam ɔni nási Teman nélie-nwu kenye aani ɔga.
Ka Husam úkpi ni, Hadad nébelie-nwu kenye na ɔti ndi Bedad.
Na Hadad ɔmɛni nékpo na ɔ́di Midianƒuɔ lɛlɔ na Moab kalɔ lɛlɔ.
Na ɔma unengudi ɔni kemmo na ɔ́kya baalɔ Hawit.
Na Hadad kukpi kama Samla ɔni nási Masreka nébelie-nwu kenye.
Ka Samla úkpi ni, Saul ɔni nási ketu ntɛ kalɔ kani ndi Rehobot nébelie-nwu kenye.
Ka Saul úkpi ni, Akbor ubidi ɔni baalɔ Baal-Hanan nébelie-nwu kenye.
Na nwuna kama ni, Hadar nébelie-nwu kenye.
Uwi ɔni na Baal-Hanan úkpi ni, Hadad nélie-nwu kenye aani ɔga.
Na ɔma ɔni na úlie baalɔ Pau.
Na ulekudi ndi Matred ubidi ulekubi Mehetabel na ɔdi Me-Sahab uwɔ.
Baga badi bási Esau kaba bebi akɔ na bana adua ku kɔlɛkɛ kɔni lɛlɔ na bádi kenye, na bana anyi ndi Timna ku Ahoa ku Yetet ku Oholibama ku Ela ku Pinon ku Kenas ku Teman ku Mibsar ku Magdiel ku Iram.
Bekyuli bamɛni nádi lɛga na Edom kalɔ lɛlɔ na kalɛ na báda bana lɛma na kalɔ kani kemmo na bákya kemmo.
Na Esau ndi Edomƒuɔ ɔti.
Yoseƒ Úgye Kɔna Kanaan kalɔ kani kemmo na Yakob ɔti ɔ́kya ni, mmɔ kani na Yakob lɛnɔ úlie.
Yakob lɛlɔ kɔtɛ na bɔdubo bunu mɛni.
Uwi ɔmmɔ kemmo ni, Yoseƒ ɔdi okloƒu ɔni náƒɔ akwa leevu-maatɛ.
Na bebuo lɛlɔ na útaanu anwu ku nwuna banwani.
Na bana ƒui bási beleku inyɔ bani na ɔti úti kaƒɔ kemmo.
Beleku bammɔ ndi Bilha ku Silpa.
Nwuna banwani bamɛni ɔbladu ɔɔɔdia ɔsu ni, úbasu ɔti ngba bɔni na belie.
Ɔƒɛni ni, Yoseƒ ɔti Israel ni, ɔ́ɔbi lɛlɔ geen asa na ɔ́wɔ Yoseƒ ɔsu ni, ɔɔyɔ́ Yoseƒ geen.
Ɔmmɔ ɔsu ni, ɔ́ya na bédi awu gyɔlɔɔ ɔdi ɔni mɔɔdia bɔnu geen béte Yoseƒ.
Ka nwuna banwani bánu báti ka bana ɔti ɔɔyɔ́ Yoseƒ teetulo-ma ɔsu ni, balátɛmiku-nwu ku lɛdi buɛɛ munu munu.
Na beekisi-nwu.
Yoseƒ úgye kɔna kɔdi.
Na ka ɔ́su nwuna banwani kɔna kɔmɛni ni, ɔ́ya na basɔ beekisi-nwu teebu.
Limeyi lɛdi ni, ɔ́su nwuna banwani ɔnini, “Bise atu na binu kɔna kɔni na lígye.
Lígye kɔna ka bunye bɔɔnwa kamu teenyimi esu esu teewi.
Kɔnakunwi ni, mina lisu lɛ́ta línye ligeen.
Na amii adi ébo ábaka ámana ami ɔdi.
Na áyɔlɔ eli ákya ami ɔdi kalɔ.” Mmɔ ni, nwuna banwani béye-nwu banini, “Bɔkali na ada anii awɔ ndubo-bu lɛlɔ butaadi?” Ɔmɛni ɔsu bukisi bɔmmɔ bɔ́kɔ katɔ búbu na kɔna kɔni na úti ɔ́su-ma ɔsu.
Na ɔmmɔ kama ni, ɔ́sɔ úgye kɔna kɔdi na ɔ́sɔ ɔ́su nwuna banwani ɔnini, “Bɛsɔ binu kɔna bamba kɔni na lígye.
Lɛ́nu ka ɔƒɛ ku kɔbuli ku ayabi leevu-unwi eeboku lɛlɔ kalɔ teete-mi.” Ka útásu ɔti lɛnɔ kɔna kɔni na úgye na nwuna banwani anumi ni, ɔti ɔ́dɔnku-nwu na ɔ́su-nwu ɔnini, “Bi kɔna na égye mɛni.
Litemi geen na lɛdi mɛni ka ƒ'ini ku ƒula banwani ku ami ɔlati bɔdubo lili kalɔ bɔkya bute-ɔ?” Ɔmmɔ ɔsu nwuna lɛlɔ líbo liigyie nwuna banwani anumi, nsu ɔti úti litemi lɛmɛni ɔ́kya kasusu kemmo.
Yoseƒ Banwani Béti Yoseƒ Béye Na uwi ɔmmɔ kemmo ni, Yoseƒ banwani bákpanku bana ɔti bebuo bésienku kadikɔ na alakpi akɔ na Sekem kudɔ.
Na Israel ɔ́su Yoseƒ ɔnini, “Agyi kesii kani na ƒula banwani bákpanku bebuo bésienku kadikɔ na alakpi akɔ na Sekem kudɔ.
Bo, na lɛtala-a bana kudɔ.” Amu na údie kenye ɔnini, “Ati, ngyi mmɔ kaduɛ.” Mmɔ na ɔ́su-nwu ɔnini, “Sie na atánu si ƒula banwani ku bebuo bammɔ ƒui bakya kaduɛ na lɛla lɛdi lítabla ɔdi.
Na asɔ enwini ebo abasu-mi.” Amu na údie-nwu ulu ɔ́si Hebron Ɔkwalɛ mmɔ.
Ka Yoseƒ údu Sekem mmɔ ni, ɔkya ɔɔka taamana alakpi akɔ mmɔ, na ukyuli ɔdi úbanu-nwu.
Mmɔ na ukyuli ɔmmɔ úye-nwu ɔnini, “Bi na aawia?” Yoseƒ údie kenye ɔnini, “Mina banwani na mɔɔwia.
Buvele, ánu kesii kani na béti bebuo bésienku kadikɔ?” Mmɔ na ɔnana ɔmmɔ ɔ́su-nwu ɔnini, “Báatɔlɔ mɛni.
Na línu lɛnɔ ka baasu banini, ‘Bɛya na buteesie Dotan kalɔ kemmo.’ ” Ɔmmɔ ɔ́su ni, Yoseƒ ɔ́sia nwuna banwani kama na útánu-ma na Dotan kudɔ mmɔ.
Nsu ama báka-nwu bɔnu ka ɔkɛ ɔgyu ɔdubo.
Na asa na webedu-ma kudɔ ni, báasa lili ka badu-nwu.
Ka ɔ́ni úde-ma ni, básu lɛlɔ banini, “Bɛɛnu ukyuli ɔni muugyé ana mmɔ.” Na básu lɛnɔ banini, “Bibo na bɔdu-nwu na bubo-nwu bɔkya abiɔ amɛni ɔdi kemmo.
Na bɔsu ka eƒiebuo ɔdi néƒie-nwu ɔ́kun.
Na bɔsɔ bɔnu kalɛ na nwuna ana ani na úgye mmɔ adubɔbla kabla.” Ka Ruben únu kenye kamɛni ni, ɔ́sia ulu biala lɛlɔ ka údie-nwu ngba na bana enu kemmo.
Ɔmmɔ ɔsu ɔ́su-ma ɔnini, “Bitaya na bubile-nwu ngba.
Na bitaya na buwi ubugya kalɔ.
Bibo-nwu bɛkya abiɔ amɛni ɔdi kemmo na ketele mɛni.
Nsu bitetuku-nwu ulu bamba ɔdi lɛlɔ munu munu.” Ruben kasusu ndi ka ɔɔsu-ma lɛni na kama na udie-nwu ɔsɔku usienku bana ɔti.
Ɔmmɔ ɔsu ka Yoseƒ úbedu-ma kudɔ ni, ɔkya nwuna awu gyɔlɔɔ ɔni náƒɔ kuye.
Amu na bédie-nwu awu ɔmmɔ.
Na béti-nwu bébo bákya libiɔ lɛni kemmo na ntu buuuwi mmɔ kemmo.
Uwi ɔni na bélie kalɔ banii baadi ni, bánu ka bebuo ala betine beti ala pii adi badubo.
Na badi Ismael kadi bekyuli bani nási Gilead.
Bebuo bamɛni béti kutu akyala lidu pii ku ala awɛɛdi ƒɛƒɛɛ bésela Egyipte kalɔ lɛlɔ.
Mmɔ ni, Yuda ɔ́su nwuna banwani ɔnini, “Bi na bɔdubo bɔkɛ si bɔ́du bula ɔnwani na búti ala búbi nwuna ubugya?
Bɛya na buti-nwu buye bute Ismael kadi bekyuli bamɛni na abu buleti bula enu bulabla-nwu lɛla lɛdi.
Kavumana kadi keeebo abu ku-nwu ntɛ, bula ɔnwani kani na ɔdi.” Amu na nwuna banwani bammɔ lɛnɔ bénu kalɔ.
Ɔmmɔ ɔsu ka Midianƒuɔ beyedine bamɛni badaku bana kudɔ budu ni, báni Yoseƒ bálɛku ubu ɔmmɔ kemmo.
Na béti-nwu béye béte-ma.
Na bádi-nwu kuye sika ɔƒualadi ebi aavlanyɔ.
Na Midianƒuɔ bammɔ béti-nwu bésienku Egyipte.
Ka Ruben únwini úsie libiɔ lɛmmɔ kɔtu na ɔ́nu ka Yoseƒ ɔsɔ uuubo ubu ɔmmɔ kemmo ni, ɔdi lɛla lɛni nékpoku-nwu geen ɔsu ɔ́ni awu ɔni na ɔkya ɔ́bwɛ kalɛ na ama baabla.
Na úsie nwuna banwani kudɔ útasu-ma ɔnini, “Ɔnamu ɔmmɔ ɔsɔ uuubo mmɔ!
Dɛ mabla?” Ɔmmɔ kama ni, nwuna banwani bammɔ bádu ese ɔdi.
Na béti Yoseƒ awu ɔmmɔ bákya ubugya ɔmmɔ kemmo.
Béti awu ɔbuni ɔmmɔ bésienku bana ɔti na bátásu-nwu banini, “Awu ɔmɛni na bɔ́kɛ ka bɔ́si bɔdubo.
Sia-nwu anumi kaduɛ na anu si ƒ'ubidi awu na ɔdi.” Amu ka bana ɔti ɔ́nu awu ɔmmɔ ni, ɔ́su ɔnini, “Mina ubi awu na ɔdi!
Eƒiebuo ɔdi nádu Yoseƒ na ɔ́duli-nwu ɔ́kun lɛni!” Na litemi lɛmmɔ líkpoku-nwu geen, anwuɔsu ɔ́ni nwuna awu ɔ́bwɛ.
Na úti adikpi únyimi na úwulo ubidi emeyi pii.
Yakob bebi bananabi ku belekubi ƒui bébo bábasia-nwu kɔnu, nsu útada buwulo útaya.
Na ɔ́su ɔnini, “Lɛla lɛmɛni lilása-mi buduo.
Na ndubo buwulo laa ntéduo kaƒiɔtɔ kemmo na mina ubi kudɔ.” Ɔmmɔ ɔsu úwulo ubidi ɔmmɔ geen.
Na uwi ɔni kemmo na Yakob ɔɔbla ɔmɛni ƒui ni, Midianƒuɔ bamɛni béeti Yoseƒ béye bete Egyipteni ɔni baalɔ Potiƒar na ɔdi Ɔga Ƒarao benengu akɔ unwi ɔni mɔɔnu bekyuli bani mɔɔgyumana ɔga unengudi lɛlɔ.
Yuda Ku Tamar Lɛlɔ Kɔtɛ Na uwi ɔmmɔ kemmo ni, Yuda ɔ́tɔlɔ nwuna banwani kudɔ úsie ɔnana ɔdi baalɔ banii Hira kudɔ na Adulam ɔma kemmo.
Mmɔ na Yuda útánu Kanaanni ɔnana ɔdi baalɔ banii Sua ubidi ulekubi.
Yuda úti uleku ɔmɛni na úsie-nwu kudɔ.
Ulekubi ɔmɛni úbada kaƒɔ na ɔ́wɔ ɔnanabi.
Na ɔ́sia-nwu lɛnyi ɔnii Er.
Ɔ́sɔ úbada kaƒɔ ɔmmɔ kama na ɔ́wɔ ɔnanabi bamba ɔni baalɔ Onan.
Kɔtɛdi ka ɔ́sɔ ɔwɔ ni, ɔ́wɔ ɔnanabi.
Na baalɔ anwu banii Sela.
Na ubi ɔmɛni ni, ɔma ɔni baalɔ banii Kesib kemmo na útáwɔ-nwu.
Na uwi ɔmmɔ kemmo ni, Yuda úti uleku úte ubidi udeedi ɔni ndi Er.
Na ulekudi ɔmmɔ baalɔ Tamar.
Nsu Er ablala na Unwoti Katɔti anumi ni, ɔɔtina ka ubo kalala.
Ɔmmɔ ɔsu ni, Unwoti Katɔti ɔ́ya na Er úkpi.
Ɔmmɔ kama ni, Yuda ɔ́su ubidi unyɔdi ɔni ndi Onan ɔnini, “Sie na awɔ ku ƒula ɔnwani ulekudi bɛtɛ na abla kalɛ na ɔdi ka abla ete-nwu aani ɔgyani ɔnwani kalɛ.
Na awɔ ku-nwu bɛwɔ bebi na ƒula ɔnwani ɔni nékpi lɛnyi kemmo.” Ɔƒɛni ni, Onan ɔgyi ka si anwu ku ɔnwani ulekudi ɔmmɔ báwɔ ni, bebi bammɔ baaadi anwu ɔlati badi.
Ɔmmɔ ɔsu si baatɛ na lɛlɔ ntu bɔdubo-nwu ni, na ɔ́ta uleku ɔmmɔ lɛlɔ na ntu bɔmmɔ buwi kalɔ kalɛ na uleku ɔmmɔ ulada kaƒɔ na ɔwɔ ute ɔnwani.
Na Katɔti ɔ́nu ka lɛla lɛni na Onan lɛnɔ ɔɔbla mɛni lɛdi kalala na nwuna anumi ɔsu ɔ́ya na anwu lɛnɔ úkpi.
Ala amɛni bɔlɛ lɛni kama ni, Yuda ɔ́su Tamar ubidi ukpinele ɔmɛni ɔnini, “Teesie na etélie ƒ'ɔti kaduli aani ukpinele wetédu ka mina ubidi ukplodi Sela ɔ́bi lɛlɔ.” Nsu geen ni, Yuda ɔ́su lɛlɔ ɔnini, “Ɔƒɛni kalɛ Sela lɛnɔ wekpi aani nwuna banwani kalɛ.” Anwuɔsu Tama lɛnɔ ɔ́tɔlɔ úsie ɔti kaduli.
Na uwi gyɔlɔɔ ɔdi kama ni, Yuda ulekudi ɔni ndi Sua ubidi ɔni na úti mmɔ lɛnɔ úbekpi.
Amu na uwi ɔni na Yuda úbalɛ nwuna likpinele uwi kpakplaa ɔmmɔ kemmo ni, ɔ́ta úsie Timnat ɔma kemmo kesii kani na nwuna kabla bablane bani mɔɔbla baƒonu linwini bukulo kabla bakya.
Na nwuna ɔkpana ɔni baalɔ Hira na ɔ́si Adulam mmɔ lɛnɔ ɔsiaku-nwu.
Uwi ɔmmɔ kemmo ni, ukyuli ɔdi úbo na ɔ́su Tamar ɔnini, “Ƒula ɔgyanti úti ala úsela Timnat na betékulo nwuna baƒonu linwini.” Amu na ɔ́babla na ɔ́ta útédie likpinele adala úse.
Na úti lɛduni lɛdi úbi lili ku anumi na ɔ́vumana lɛlɔ.
Na ɔ́ta úsie uli Enaim ɔma kabanye na ulu ɔni néti úsela Timnat lɛlɔ.
Tamar ukpinele ɔmɛni ɔ́nu ɔ́ti ka ina ka Sela ɔ́ɔbi lɛlɔ na ɔkana na uti-nwu na uwi ɔmmɔ kemmo ni, nwuna ɔgyanti Yuda útabasu-nwu tɔ lɛla lɛdi úti úbedu uwi ɔmmɔ kemmo na útélie Sela kudɔ aani ulekudi.
Amu ka Yuda úbedu mmɔ na ɔ́nu-nwu ni, ɔ́bu ɔnii ɔyalɛ ɔdi na ɔdi, ɔsika úti lɛduni úbi anumi.
Na ka útanu-nwu útati ɔnii ubidi ulekudi na ɔdi ɔsu ni, ɔ́ni úde-nwu na útásu-nwu ɔnini, “Bo na abatɛ-mi kudɔ.” Amu na ubidi ule ɔmmɔ lɛnɔ úye-nwu ɔnini, “Na bi na adubo-mi bute si mabatɛ-ɔ kudɔ?” Mmɔ na Yuda údie kenye ɔnini, “Ndubuti ese ɔkɔdi ɔdi limene-ɔ lɛsiku mina bebuo akɔ.” Amu na uleku ɔmmɔ lɛnɔ ɔ́sɔ úye-nwu ɔnini, “Adubuti lɛla lɛdi enyene lɛlɔ kama eti atina ka adubɔdi ƒula litemi lɛni na aasu mɛni lɛlɔ?” Mmɔ na Yuda úye-nwu ɔnini, “Bi na aayɔ́ ka liti linyene lɛlɔ kama?” Amu na uleku ɔmmɔ ɔ́su-nwu ɔnini, “Lɛla lɛni na eeti teese ƒula kunweni ku ala bamba likpo ku kabuli kani nda-nwu lɛlɔ ku ƒula ugyii ɔdadi.” Ɔmmɔ ɔsu Yuda lɛnɔ únu kalɔ na úti ala ammɔ úte-nwu na anwu ku-nwu bátɛ na úbada kaƒɔ lɛnɔ.
Na ka Yuda ɔ́tɔlɔ ni, ubidi ule ɔmɛni ɔ́sɔ útávumana adala na úti nwuna ukpinele ala ammɔ kani ɔ́kya.
Na kalɛ na básu bése ɔsu ni, Yuda úti ese ɔkɔdi ɔmmɔ úte nwuna ɔkpana Adulamni ɔmmɔ ɔnii uti uboku ɔyalɛ ɔmmɔ na ɔƒɔ ala ani na úti únyene lɛlɔ kama mmɔ uboku-nwu, nsu nwuna ɔkpana ɔmmɔ útanu-nwu.
Anwuɔsu na úye banana bani nli amadɔ mmɔ ɔnini, “Wɛ na ɔyalɛ ɔni na búbanu na Enaim ulu lɛlɔ na kabanye mɛni ɔ́vi?” Amu na bédie kenye banini, “Ɔyalɛ ɔdi ulelie mɛni.” Ɔmmɔ ɔsu ɔ́sɔ únwini úsie na útásu Yuda ɔnini, “Ńtanu ɔyalɛ ɔmmɔ.
Na lɛnɔ ni, banana bani nkya amadɔ mmɔ básu-mi ka ɔyalɛ ɔdi lɛnɔ útakya mɛni kudii.” Mmɔ na Yuda ɔ́su-nwu ɔnini, “Ya na uleku ɔmmɔ uti ala ammɔ ƒaa.
Si ɔɔɔdi lɛni ni, bɔdubo lɛmala bunwini na bekyuli anumi.
Na ami lɛ́nu ka lɛ́bla lɛ́siaku bula katɛmise lɛlɔ nka.
Na bɔnu na átanu-nwu.” Ɔbla aani abuli atɛ kama ni, bekyuli badi bábasu Yuda banini, “Bɔ́nu ka ƒ'ubidi ule Tamar ɔ́ƒiɔ, ɔsika úti lɛlɔ ɔ́bla ɔyalɛ.
Na ɔmmɔ ɔsu ɔda kaƒɔ ɔƒɛni.” Mmɔ na Yuda ɔ́su-ma ɔnini, “Bɛlɛku-nwu biboku na bɛkyula-nwu na ukpi.” Ɔmmɔ ɔsu ka bététiku-nwu badububoku ni, ɔ́tala ukyuli ɔ́kya nwuna ɔƒanti Yuda ɔnini, “Ukyuli ɔni mbo ala ani na nda mɛni nákya-mi kaƒɔ.
Anwuɔsu mɔɔwia ka asia-nya anu kaduɛ anu si adubɔnu ati ukyuli ɔni mbo lɛla lɛni na beesé kunweni ku ala bamba likpo mɛni ku kabuli kani nda-nwu lɛku ku ugyii ɔdadi ɔmɛni lɛlɔ.” Yuda ɔ́nu ala ammɔ ɔ́ti na ɔ́su ɔnini, “Uleku ɔmɛni use siin utulo ami ɔlati, ɔsika ami néteti-nwu ńtete mina ubi Sela na uti.” Na ɔmmɔ kama ni, anwu ku uleku ɔmmɔ básɔ bétesie lɛlɔ kudɔ.
Ka uwi ɔni na ɔwɔ údu ni, bánu báti ka bebi inyɔ badi nkya-nwu kaƒɔ.
Na kawɔlɔkɔ ni, ubi unwi údie kɔnu ɔ́lɛku.
Na uleku ɔni mɔɔƒɔ́ kɔwɔ mɛni úti unwo kabuli kegyiedi kadi úbo ɔ́da-nwu kɔnu na ɔ́su ɔnini, “Ubi ɔmɛni náka bɔlɛ.” Nsu ka ubi ɔmmɔ ɔ́sɔku kɔnu ɔ́kya uni lɛlɔ kemmo ni, ubi unyɔdi mmomu náka bɔlɛ ka ɔ́wɔ-ma.
Anwuɔsu na kɔwɔ ɔƒɔne ɔmmɔ ɔ́su ɔnini, “Ɔmɛni anwu bɔnwanɛ na ánwanɛ lɛlɔ álɛ.” Na básia-nwu lɛnyi banii Peres.
Ɔmmɔ kama asa na ɔnwani ɔni kɔnu na lɛduni ligyiedi lɛda úbalɛ.
Na básia anwu lɛnyi banii Sera.
Potiƒar Ulekudi Ɔ́nyi Ɔkɔ Ɔ́sia Yoseƒ Na uwi ɔmmɔ kemmo ni, báakpanku Yoseƒ béboku Egyipte na béye-nwu béte unengu ɔni baalɔ Potiƒar.
Na Potiƒar ɔmɛni ɔdi Ɔga Ƒarao benengu akɔ unwi.
Na anwu ndi bani ƒui mɔɔgyumana ɔga ɔmmɔ unengu.
Ɔƒɛni Yoseƒ ɔmɛni ni, ɔdi ukyuli ɔni na Unwoti Katɔti uliku-nwu kaduɛ.
Na nwuna ablala ƒui álɛ-nwu kɔsia geen na nwuna Egyipteni ɔtɔlati ɔmmɔ kesii kani na ɔkya mmɔ.
Ka nwuna ɔtɔlati ɔ́nu ɔ́ti kalɛ na Unwoti Katɔti uliku Yoseƒ ku kalɛ na nwuna ablala aatɛ-nwu ɔsu ni, Yoseƒ lɛlɔ lɛ́da-nwu kubiti geen.
Anwuɔsu úti Yoseƒ únwini ukyuli ɔni na ɔɔtala na ɔɔbla nwuna kaduli ala teete-nwu ɔni na Potiƒar lɛla biala lɛkya-nwu enu kemmo.
Na ɔ́si uwi ɔni na Potiƒar úti-nwu únyene ka utaanu nwuna kaduli ala lɛlɔ na úti nwuna lɛla biala lɛni na ubo ɔ́kya Yoseƒ enu kemmo ni, lɛla biala liisié anumi kaduɛ na kaduli kammɔ kemmo na Yoseƒ ɔsu.
Unwoti Katɔti kusɛ kusɛ ɔsiaku Potiƒar ala ƒui ani na mmo ku ɔmantɛ.
Ɔmmɔ ɔsu geen na Potiƒar ɔ́nyonu lɛla biala ɔ́kya Yoseƒ enu kemmo.
Na údie lɛla biala atu na lɛla lɛdi lɛsɔ lɛɛɛkɛ-nwu ntu adila ani kani na badubuti beboku-nwu na ɔdi kani.
Ɔƒɛni Yoseƒ ɔmɛni ni, ɔ́lɛ lɛkloƒu na ɔɔdia bɔnu geen.
Yoseƒ ɔtɔlati ulekudi ɔkya ɔɔsia okloƒu ɔmɛni anu, ɔsika nwuna ala áda-nwu kayi.
Ɔmmɔ ɔsu ɔ́lɔ-nwu na ɔ́su-nwu ɔnini, “Bo na aya na bɔtɛ!” -Nsu Yoseƒ úbulo na ɔ́su-nwu ɔnini, “Ɔni na mina ɔtɔlati úti-mi únyene nwuna ala ƒui kenye ni, údie lɛla biala atu.
Na ukyuli ɔdi lɛnɔ uuutulo-mi na kaduli kamɛni, ɔsika mina enu kemmo na lɛla biala lɛkya.
Mina ɔtɔlati útebu lɛla lɛdi útese ɔni na úteti-ni útakya-mi enu kemmo ntu awɔ kani.
Ɔsika awɔ ndi-nwu ulekudi.
Na bi ɔsu na ndubɔkana na lɛbla kɔƒa lɛla lɛmɛni udu na lɛbla likpidi lɛƒiɔ Unwoti Katɔti?” Na ina ka uleku ɔmɛni ɔɔsu Yoseƒ lɛlɔ kudɔ bɔtɛ litemi lɛmɛni limeyi ndi limeyi ni, Yoseƒ útenuku-nwu kalɔ iye ɔni ude-nwu muedi.
Limeyi lɛdi ni, Yoseƒ úsie útátaabla nwuna kaduli kabla na ɔtɔ kemmo ɔni na kabla ɔblane bamba ɔdi uuubo mmɔ.
Amu na uleku ɔmɛni útéduo-nwu kudɔ mmɔ na úbo ɔ́da Yoseƒ na ɔ́su-nwu ɔnini, “Bo na aya na bɔtɛ!” Mmɔ na Yoseƒ ɔ́nwanɛ lɛlɔ ɔ́lɛ, na nwuna awu gyɔlɔɔ ɔmmɔ ɔkya uleku ɔmmɔ enu kemmo.
Ka uleku ɔmmɔ ɔ́nu ka Yoseƒ úkeli ɔ́tɔlɔ-nwu kudɔ na ɔ́da nwuna awu gyɔlɔɔ ɔmmɔ ɔ́kya-nwu enu kemmo ni, ɔ́lɔ nwuna kaduli kabla bablane.
Mmɔ na ɔ́su-ma ɔnini, “Bɛnu ka Hebrini ɔni na bákpanku béboku mɛni úbo úbanu-bu ɔ́wɔlɔ.
Úbo ɔnii ubatɛ-mi kudɔ.
Amu na lɛ́va momoomo na úkeli ɔ́lɛ na nwuna awu nkya-mi enu kemmo mɛni.” Uleku ɔmɛni ɔ́da awu ɔmmɔ ɔ́va nwuna ɔƒɛnyi útédu ka ɔgyani úbo kaduli.
Amu na ɔ́nwi kɔtɛ kɔmɛni ɔ́su ɔgyani ɔnini, “Hebrini kabla ɔblane ɔni na áƒɔ ábakya kaduli mmɔ ni, úbo-mi kudɔ ɔnii ubeƒie-mi ɔyɔ.
Na ka lɛ́va momoomo nnii, ‘Bibebunku-mi o-o’ ni, anwu kani na úkeli ɔ́tɔlɔ na nwuna awu gyɔlɔɔ ɔtɛ-mi ɔƒɛnyi mɛni.” Mmɔ ka nwuna ɔtɔlati únu kenye kani na ulekudi ɔ́su-nwu mɛni ni, lɛla lɛmmɔ lítakɔsi na líkpoku-nwu.
Anwuɔsu úti kɔnyi geen.
Ɔmmɔ ɔsu úti Yoseƒ útákya ɔtɔ ɔni kemmo na baakya bekyuli bani mɔɔƒiɔ́ Ɔga Ƒarao.
Nsu na ɔtɔ katɛnkɔ mmɔ lɛnɔ ni, Unwoti Katɔti ɔsiaku Yoseƒ geen na ɔ́bla-nwu lɛƒɔndia ɔni na nwuna lɛlɔ lɛ́da ɔgyumanane unengu ɔmmɔ kubiti.
Ɔmmɔ ɔsu ni, ɔgyumanane ɔmmɔ lɛnɔ ɔ́ya na Yoseƒ únwini ɔɔnu bekyuli bani ƒui na batɛ ɔtɔ mmɔ lɛlɔ.
Na ala ani ƒui na baabla mmɔ ni, anwu báya na unye kenye.
Na bédie lɛla biala atu na bányonu ana ƒui bákya Yoseƒ enu kemmo, ɔsika Unwoti Katɔti ɔsiaku Yoseƒ ɔni na lɛla biala na ɔɔbla ni, lɛɛtɛ kaduɛ.
Ƒarao Ntɛ Ku Adila Lɛlɔ Banune Bégye Kɔna Uwi ɔdi kemmo na Yoseƒ ɔtɔ bɔkya kama ni, Egyipteƒuɔ ɔga ɔmɛni benengu akɔ inyɔ badi lɛnɔ bábakya-ma ɔtɔ, ɔsika báƒiɔ Ɔga Ƒarao.
Unwi ɔdi ukyuli ɔni mɔɔda ɔga ɔmɛni ntɛ bɔni na ɔɔní teesienku-nwu.
Na unyɔdi ɔdi ukyuli ɔni muuƒí nwuna bodobodo.
Bɔƒiɔ bɔni na báƒiɔ mmɔ ni, bɔ́ya na Ɔga Ƒarao úti kɔnyi geen na bana lɛlɔ.
Ɔmmɔ ɔ́su ɔ́ya na bákya-ma ɔtɔ na bagyumanane bammɔ ƒui unengu kesii.
Na mmɔ kani na bákya Yoseƒ lɛnɔ ɔtɛ.
Ɔgyumanane unengu ɔmɛni úti-ma ɔ́kya Yoseƒ kalɔ ka utaanu-ma lɛlɔ.
Ka bákya ɔtɔ mmɔ emeyi adi kama ni, Ɔga Ƒarao ntɛ lɛlɔ ɔnune ku bodobodo lɛlɔ ɔnune bani na bákya ɔtɔ mɛni bégye ana adi na limeyi linwi lɛlɔ.
Na ɔdi biala kɔna kɔni na úgye kɔdanku kalɔ budie bamba.
Ka kadi kégye na Yoseƒ úbo ɔnii ubanu-ma ni, ɔ́nu ɔ́ti ka lɛla lɛdi liikpóku-ma.
Ɔmmɔ ɔsu úye benengu bani na anwu ku-ma ƒui ntɛ ɔtɔ mmɔ na bana ɔtɔlati kesii mmɔ ɔnini, “Bi ɔsu mɔɔnu aani si lɛlɔ lilayɔ-mii ɔmwi kaduɛ tɔ?” Amu na bédie kenye banini, “Bula inyɔ ƒui búgye ana ani na bútakɛ ukyuli ɔni nedie-nya kalɔ ute-bu.” Mmɔ na Yoseƒ úye-ma ɔnini, “Bɛɛɛgyi ka Unwoti Katɔti muudie ala kalɔ?
Bɛsu-mi bina ana ani na bígye.” Ka ɔ́su lɛni ni, ukyuli ɔni mɔɔnu ɔga ntɛ lɛlɔ mmɔ ɔ́sɔku kɔna kɔni na úgye mmɔ ɔ́su Yoseƒ ɔnini, “Lígye kɔna ka ni, kɔdingyii kɔdi kunye-mi anumi.
Na kugyii kɔmmɔ kubo kɔgba ɛtɛ.
Ka kɔgba kɔmɛni kúdie anumi kani na evete ammɔ ábi lɛlɔ, na kugyii kɔmmɔ kɔ́tu yuu, na kúwi anwula, na anwula ammɔ ábla ebi ku aboyo aboyo.
Na ɔƒɛni ni, Ƒarao ɔɔƒɛɛ ɔni kemmo na ɔɔní ntɛ ɔkya-mi lɛkɔkɔ.
Na lídie ebi ammɔ na lɛ́mana ntu bɔmmɔ líwi ɔɔƒɛɛ ɔmmɔ kemmo na líti lite-nwu.” Ka ɔ́wɔlɔ ni, Yoseƒ ɔ́su-nwu ɔnini, “Kɔna kɔni na égye kalɔ ndi ka kugyii kɔmmɔ kɔgba ɛtɛ kɔni na ánu ni, kunye kúte emeyi atɛ.
Ɔƒɛni na emeyi atɛ kemmo ni, Ƒarao ɔdubɔtala kɔƒa ƒula anumi na ɔsɔku-ɔ unyene ƒula kabla kenye.
Na adubuti ɔɔƒɛɛ akya Ƒarao kɔnu aani kalɛ kani na átaabla uwi ɔni na átaanu-nwu ntɛ lɛlɔ.
Nsu si ala asɔ ábatɛ éte-ɔ kalɛ mɔɔsu mɛni ni, na enyimo na abla ami lɛnɔ lɛƒɔndia lɛdi.
Mɔɔyɔ́ ka alɔ-mi lɛnyi buni ete Ƒarao na bada-mi bedie ɔtɔ ɔni na bákya-mi mɛni kemmo.
Bunye na bénye-mi lɛlɔ bákpanku-mi básiku bula Hebri kadi kalɔ lɛlɔ béboku mɛni.
Na mɛni lɛnɔ ńtabla lɛla lɛni naya na beti-mi babakya kesii kani na ntɛ mɛni.” Ɔmmɔ kama ka bodobodo uƒine ɔmmɔ únu kalɛ na Yoseƒ údie ɔnwani kɔna kalɔ na kɔdanku ala abuni ni, anwu lɛnɔ ɔ́su Yoseƒ ɔnini, “Ami lɛnɔ lígye kɔna ka nti kɔgyigyɛ ɛtɛ.
Na kuna kemmo ni, bodobodo ɔni béƒi bákya kɔgyigyɛ kemmo béselaku Ƒarao ɔkya, nsu baasɛ bádi-nya bédie kɔgyigyɛ kɔmmɔ kemmo na mina lili.” Amu na Yoseƒ ɔ́su-nwu ɔnini, “Kɔna kɔni na égye ni, aku lɛnɔ kɔɔtina ka kɔgyigyɛ ɛtɛ kɔmmɔ kunye kute emeyi atɛ.
Na emeyi atɛ ammɔ kemmo ni, Ƒarao ɔdubɔya na badu-ɔ.
Na badubuti-ɔ baƒala kugyii lɛlɔ na baasɛ baduli ƒula lɛna bebweli kede kede.” Ɔƒɛni limeyi lɛtɛdi lɛmmɔ ni, lɛdi Ƒarao lɛwɔmeyi.
Anwuɔsu ɔ́ya na bánwa adila na ɔ́lɔ nwuna benengu ƒui ka babadi limeyi bete-nwu.
Na kasakɔ mmɔ ni, Ƒarao ɔ́ya na bákpanku ntɛ ku bodobodo lɛlɔ banune bammɔ bébenyene bana benengu bakladi bammɔ ƒui anumi.
Na ɔ́ya na ukyuli ɔni mɔɔnu-nwu ntɛ lɛlɔ ɔ́sɔ úsie úténye nwuna kabla kenye.
Na bodobodo lɛlɔ ɔnune anwu ni, ɔ́ya na bákya-nwu ɔbuli ɔkwɛ báƒala ugyii lɛlɔ kalɛ kani na Yoseƒ údie ana ammɔ kalɔ úte-ma.
Ka ala amɛni ƒui ébo ábavi lɛni ni, ntɛ lɛlɔ ɔnune ɔmɛni útenyimo Yoseƒ aani kalɛ na ɔ́su-nwu.
Mmomu ɔ́yiƒala-nwu.
Ƒarao Úgye Kɔna Uwi ɔni na akwa anyɔ sɔɔn ávi ni, Ƒarao úgye kɔna kɔdi.
Ɔ́nu na kɔna kemmo ka ni, anwu Ƒarao unye ketu bonwu kani baalɔ Nil kɔtu.
Mmɔ ni, ɔmantɛ bakɔ maatɛ badi bálɛ bási ketu kemmo bébenye-nwu anumi.
Bebuo bammɔ bákɛ lɛlɔ na bélie lɛmwi kaduɛ, na benye mmɔ baakun livo lɛbuni lɛni nkya ketu kɔtu mmɔ.
Bana kama ɔmantɛ bakɔ maatɛ bamba lɛnɔ bási Nil Ketu kemmo mmɔ kani bálɛ na bákwii na bédubie ɔni na baladia bɔnu munu munu.
Na bébenye ketu kɔtu mmɔ na bedeedi bammɔ kɔmadɔ.
Bebuo bani nákwii mɛni béƒie bani nélie lɛmwi mmɔ bébweli.
Na ka ɔ́nu lɛla lɛmɛni ni, Ƒarao úkeyi lɛlɔ ɔ́gyinya.
Ɔmmɔ kama ni, lɛlɛɛ lɛ́sɔ líti-nwu.
Na ka ɔ́lɛɛ ni, ɔsɔ úgye kɔna bamba.
Na ɔƒɛni amu ni, ɔ́nu ka kamu liteli lɛ́kwɛ na kábwɛ eli maatɛ ku ebi buni.
Na ebi abuni ammɔ kama ni, kamu liteli bamba lɛnɔ lɛ́kwɛ na kábwɛ eli maatɛ.
Nsu anya ásiaku ɔƒɛ na áyɛyɛ, ɔsu ákya ebi ƒaƒaa.
Na ebi ƒaƒaa amɛni ébweli ebi abuni.
Mmɔ ni, Ƒarao ɔ́sɔ ɔ́gyinya, na ɔ́bla-nwu nwaa ka kɔna kɔdi na úgye.
Na ɔtanta ɔmmɔ ni, kasusu kékpoku Ƒarao geen.
Ɔmmɔ ɔsu ɔ́ya na bálɔ bekebone ku Egyipteƒuɔ banundane béte-nwu.
Na ɔ́sɔku ana ani na úgye ƒui ɔ́su-ma.
Nsu ɔdi útakana na udie-nya kalɔ ute-nwu.
Ɔmmɔ kama ni, Ƒarao ntɛ lɛlɔ ɔnune unengu ɔmmɔ ɔ́su ɔnini, “Ɔmwi na lɛla lɛni mɔɔlɛ́ mɛni lɛ́ya na línyimo lɛla lɛni na ɔlɛka lɛbla, nsu ńtabla!
Uwi ɔdi úbavi ɔni na awɔ bula ati Ƒarao ákɛ kɔnyi ákya abu ƒula kabla bablane.
Ɔmmɔ ɔsu bákya ami ku ƒula bodobodo ɔblane unengu ɔtɔ na ƒula bagyumanane ƒui unengu kesii.
Mmɔ ni, bula inyɔ ƒui búgye ana adi usien unwi kemmo, na kɔna biala ku lɛla lɛni na kɔdanku.
Ɔƒɛni Hebrini okloƒu ɔdi lɛnɔ ɔ́kya-bu kudɔ mmɔ, na anwu lɛnɔ ɔtɛ ɔtɔ mmɔ na ɔɔbla ɔgyumanane ɔmmɔ kabla.
Amu na bɔ́su-nwu bula ana ani na búgye.
Na údie ɔdi biala kɔna kalɔ úte-nwu ku lɛla lɛni na ɔdi biala kɔdi kɔdanku.
Na lɛla biala na ɔ́su ɔ́sia lɛni pɛpɛɛpɛ úte ɔdi biala.
Ɔmmɔ ɔsu na lɛ́sɔ línwini líbo mina kabla kemmo na bádu ukyuli unyɔdi.” Amu ka Ƒarao únu lɛni ni, ɔ́ya na bátálɔ Yoseƒ béboku kɔnakunwi ɔ́siku ubu ɔni kemmo na bákya-nwu mmɔ.
Na ɔ́kpi ntu na ɔ́kpɛ ukwi na ɔklibi lɛlɔ kaduɛ asa na ɔ́da úbalɛ Ƒarao anumi.
Mmɔ na Ƒarao ɔ́su Yoseƒ ɔnini, “Lígye kɔna kɔdi na ɔdi biala útakana-ku kalɔ budie.
Nsu básu-mi ka awɔ aakana na eedie ana kalɔ si básu-ɔ kɔdi.” Amu na Yoseƒ údie kenye ɔnini, “Naaakana ana kalɔ budie, nsu lɛla lɛni na Katɔti ɔɔwia ni, ani na ɔdubɔsu Ƒarao.” Mmɔ na Ƒarao úse kalɔ na ɔ́su Yoseƒ ɔnini, “Lígye kɔna ka nnye Nil Ketu kɔtu.
Na mmɔ ni, lɛ́nu ka ɔmantɛ bakɔ maatɛ bálɛ bási ketu kemmo mmɔ na bébomo na belie lɛmwi kaduɛ na benye baakun livo lɛbuni lɛni nwi ketu kɔtu mmɔ.
Na bammɔ kama ni, maatɛ babambadi lɛnɔ básɔ bálɛ bási ketu kemmo mmɔ.
Na bédubie na bákwii geen ɔni na baládia bɔnu.
Na ńtanu bammɔ udu kudii na bula Egyipte kalɔ lɛlɔ mɛni kesii kadi kudii.
Ɔƒɛni ɔmantɛ bakɔ bani nákwii mɛni béƒie bani náka bɔlɛ na bélie lɛmwi mmɔ bébweli.
Nsu ɔmmɔ ƒui kama alanu bani nákwii mmɔ aláti anii bébweli lɛla lɛdi.
Mmomu bámu bákwii benye lɛni kani.
Mmɔ na lɛ́gyinya.” Ɔmmɔ kama ni, ɔ́sɔ ɔ́su-nwu kɔna kunyɔdi ɔnini, “Lɛ́nu ka kamu liteli lɛ́kwɛ na kábwɛ eli maatɛ ku ebi buni.
Na ebi abuni ammɔ kama ni, kamu liteli bamba lɛnɔ lɛ́kwɛ na kábwɛ eli maatɛ.
Nsu anya ásiaku ɔƒɛ na áyɛyɛ, ɔsu ákya ebi ƒaƒaa.
Na ebi ƒaƒaa amɛni ébweli ebi abuni.
Ana amɛni na lɛ́su mina like bebone, nsu bátakana na bedie kalɔ.” Amu na Yoseƒ ɔ́su Ƒarao ɔnini, “Ana ani ƒui na awɔ ati Ƒarao égye ni, adi unwi na adanku lɛlakpa linwi pɛ.
Unwoti Katɔti údie lɛla lɛni na ɔɔwia ka ɔbla ɔ́tina-a.
Ɔmantɛ bakɔ maatɛ babuni bammɔ badi akwa maatɛ.
Na lɛni kani na kamu liteli lɛni nábwɛ eli maatɛ ku ebi buni adi akwa maatɛ.
Ana anyɔ ammɔ ƒui adi kɔnakunwi.
Na ɔmantɛ bakɔ bani nákwii na bédubie mmɔ na ama lɛnɔ básia kama bálɛ mmɔ lɛnɔ badi akwa maatɛ.
Lɛni kani na kamu liteli lɛni nábwɛ eli maatɛ ku ebi ƒaƒaa ka ásiaku ɔƒɛ mmɔ lɛnɔ adi akwa maatɛ ani ndanku kɔka.
“Na aani kalɛ na lɛ́su ḿbavi ni, Unwoti Katɔti údie lɛla lɛni na ɔdubo bɔbla ɔ́tina-a.
Akwa maatɛ ni, edula adubo bɔdia na emomo geen na Egyipte kalɔ lɛlɔ ƒui.
Nsu akwa maatɛ bamba lɛnɔ adubo bɔsia ku kɔka bonwu.
Ɔmmɔ ɔsu akwa maatɛ ani na edula ákya kaduɛ ni, bekyuli badubo-nya bɔyiƒala na kɔka kubo Egyipte kalɔ ƒui lɛlɔ.
Bekyuli badubo akwa maatɛ ani na edula ádia kaduɛ mmɔ bɔyiƒala, ɔsika kɔka kɔni ndubo kenye kɔdubo ɔkplu bɔyu geen.
Na lɛla lɛni ɔsu na Unwoti Katɔti údie ɔmɛni ɔ́tina Ƒarao na kɔna kemmo kunyɔ kunyɔ ndi ka Unwoti ɔ́ɔlɛ ugyii geen ka ɔdubo lɛla lɛmɛni bɔbla.
Na ɔdubo-ni kalɔ buse lɛnɔ uwi klukwii kemmo.
“Ɔmmɔ ɔsu ni, Ati, sia anu na awia ɔnundane ku ukyuli ɔni mɔɔnu ala kemmo kaduɛ.
Na aƒuna-nwu na unye Egyipte kalɔ kammɔ ƒui kenye.
Na asɔ aƒuna benengu kenye benyene bamba ute kalɛkɛ biala na Egyipte kalɔ lɛlɔ ƒui.
Bekyuli bamɛni kabla ndi ka bataaƒɔ ukyuli biala edula ani na waƒɛ na lɛkwa biala kemmo lɛkpa lɛlɔndi na akwa maatɛ ani kemmo na edula adubo bɔdia mɛni kemmo.
Na ɔdi ka baƒɔ edula ani na badubɔkɛ na akwa abuni amɛni kemmo na baklibi-nya bese na awɔ, Ƒarao, ɔyikun kemmo na lɛma linengudi ƒui kemmo bese bete bana lɛdila.
Na adila amɛni ni, ɔdi ka babala-nya kenye bese beti bataanu lɛlɔ kama bete kalɔ kammɔ ƒui.
Na anya na badubo bɔdi si uwi ɔni na kɔka uwi akwa maatɛ ammɔ lɛnɔ ébo kalɛ na kɔka kuládu bekyuli bammɔ ƒui.” Lɛla lɛmɛni lɛ́ƒɔ Ƒarao ku nwuna benengu ƒui anu.
Anwuɔsu Ƒarao úye benengu bammɔ ɔnini, “Wɛ na bɔdubɔkɛ ukyuli bamba ɔdi aani Yoseƒ ɔmɛni kalɛ ɔni na Unwoti Katɔti Kɔyu kɔ́ƒɔ-nwu lɛlɔ kemmo lɛni?” Mmɔ na Ƒarao ɔ́su Yoseƒ ɔnini, “Ka awɔ na Unwoti Katɔti údie ala amɛni ƒui ɔ́tina ni, naaabu nnii ukyuli bamba ɔdi ɔkya na ɔ́da anu na ɔɔnu ala kemmo kaduɛ aani ƒula kalɛ.
Awɔ ndubo mina lɛga kadikɔ kamɛni lɛlɔ butaanu.
Na bekyuli bakladi ƒui badubo ƒula kalɔ bɔkya na bataadi ƒula ɔda bubo lɛlɔ.
Na lɛgaboku lɛnyi lɛni na mɔɔdi kani na ami ndubuti litulo-ɔ.” Yoseƒ Ɔɔnu Egyipte Lɛlɔ Ɔmmɔ ɔsu ni, Ƒarao ɔ́su Yoseƒ ɔnini, “Nnye mina kenyekɔ na muute-ɔ ɔyikun ka awɔ ataanu Egyipte kalɔ ƒui lɛlɔ.” Amu na Ƒarao údie nwuna lɛgadi kakwɛnimi na kɔnu ɔ́kya Yoseƒ kɔnu.
Na ɔ́ya na béti awu gyɔlɔɔ kpɛtɛ kpɛtɛ ɔbuni ɔdi bákya-nwu.
Na béti sika ugyiedi adala bákya-nwu ɔkwɛ.
Ɔmmɔ kama ɔ́ya na ɔ́kɔ úduo kɛɛkɛ libi lɛdi kemmo na beekú-nwu taavinku aani ɔgadine kama unyene.
Na bekyuli batɔ ku kudu momoomo banini, “Ɔ́si ɔdubo o-o!
Bite-nwu ulu na ubavi.” Lɛni na Ƒarao ɔ́bla na úti Egyipte lɛlɔ bɔnu ƒui ɔ́kya Yoseƒ kɔnu.
Ɔmmɔ kama ni, Ƒarao ɔ́su Yoseƒ ɔnini, “Ami ndi Ƒarao, nsu si ɔɔɔdi awɔ masu anii babla lɛla lɛdi ni, ukyuli ɔdi uledie ɔgba iye ɔtala kɔnu katɔ!” Ɔƒɛni lɛnyi lɛni na Ƒarao ɔ́sia Yoseƒ ndi Saƒnat Panea.
Na nwuna kama úte-nwu uleku ɔni baalɔ Asnat na ɔti ndi Potiƒera ɔni nádi bana kadi ɔkpane na ɔma ɔni baalɔ On kemmo.
Ɔmmɔ ɔsu ni, Egyipte kalɔ ƒui kénwini Yoseƒ kadi na ɔɔka taamana kesii biala.
Na uwi ɔmmɔ kemmo ni, Yoseƒ ɔ́ɔƒɔ akwa avlaatɛ asa na úbenye Ƒarao anumi na kabla kamɛni kéduo-nwu lɛkɔkɔ.
Ɔmmɔ ɔsu na ɔ́tɔlɔ Ƒarao unengudi ɔmmɔ kudɔ na úsie ɔɔví kalɔ kammɔ ƒui lɛlɔ.
Na sɔsɔ akwa maatɛ edeedi ani na ɔ́su ka edula adubɔdia kaduɛɛ mmɔ ni, Egyipteƒuɔ báƒɛ edula geen.
Yoseƒ ɔ́ƒɔ edula kalɛ na básu na émomo kaduɛ.
Na ɔ́klibi-nya buse na Egyipte lɛma linengudi lɛmmɔ ƒui kemmo.
Na ɔma unengudi biala kemmo ni, edula ani na bekyuli bammɔ bákya na lɛma lɛni na amadɔ mmɔ ƒui ni, ɔ́sala úse ɔma unengudi ɔmmɔ kemmo.
Na ɔ́sala edula ebi amɛni aani ɛpu kɔnwinimi esu bonwu ani bɔka muedi na ɔsɔ ulénweni, ɔsika ábɔ étulo bɔkɔku.
Asa na akwa ani kemmo na kɔka kɔdubuse kalɔ adubudu ni, Ɔkpane Potiƒera ubidi ulekubi ɔni na Yoseƒ úti na baalɔ-nwu Asenat ɔ́ɔwɔ bebi inyɔ úte Yoseƒ.
Ubidi udeedi baalɔ Manase na nwuna kalɔ ndi Kayiƒala.
Na Yoseƒ ɔnini, “Mɔɔlɔ-nwu lɛni, ɔsika Unwoti Katɔti ɔ́ya na lɛ́yiƒala lɛbibo ku mina ɔti kaduli bekyuli.” Na ubidi unyɔdi na baalɔ Eƒraim na nwuna kalɔ ndi ebi bɔnwu.
Na anwu lɛnɔ Yoseƒ ɔ́sia-nwu lɛnyi lɛmmɔ na ɔ́su ɔnini, “Kalɔ kani lɛlɔ nli muubó abi ni, Unwoti Katɔti ɔ́ya na lɛ́wɔ.” Akwa maatɛ ani kemmo na edula adubɔdia Egyipteƒuɔ mmɔ éedu kawɔlɔkɔ.
Na akwa maatɛ ani kemmo na ɔ́su ka kɔka kɔdubo mmɔ ése kalɔ.
Kɔlɔ kɔni náka kɔ́mana ƒui kɔka kúbo sɔsɔ ntu Egyipte lɛti kani na adila akya kesii biala.
Na uwi ɔni na Egyipteƒuɔ lɛnɔ bése kalɔ beenú kɔka kɔmmɔ ni, mmɔ na bákya animi ku kɔka buwulo taakya Ƒarao ka ute-ma adila.
Mmɔ na Ƒarao ɔ́su nwuna kadi bekyuli ɔnini, “Biteesie Yoseƒ kudɔ.
Na lɛla biala na ɔ́su-mi ni, na bɛbla bɛsiaku-ni lɛlɔ.” Uwi ɔni na kɔka kɔmmɔ kɔ́ƒɔ kalɔ kammɔ ƒui lɛlɔ ni, uwi ɔmmɔ asa Yoseƒ ɔ́lɛmi linwu libendi lɛni kemmo na báklibi edula ebi bése mmɔ na úye edula úte-ma.
Ɔsika kɔka kɔmmɔ kenye kébo kaayu ɔkplu sɔsɔ na Egyipte kalɔ lɛlɔ ƒui.
Na kɔlɔ ƒui bekyuli beebo Yoseƒ kudɔ teebeye edula, ɔsika kɔka kɔmmɔ kɔ́ƒɔ kayawi kesii biala.
Yoseƒ Banwani Bananabi Bésie Egyipte Ka Yakob únu ka edula akya Egyipte ni, ɔ́su nwuna bebi bananabi ɔnini, “Bitasɔ bitelie mɛni bitataanu lɛlɔ anumi!
Línu ka banii edula akya Egyipte.
Anwuɔsu bisie na bitéye na bɔkɛ lɛla lɛni na bɔdi bulie ngba na bulekpi!” Amu na Yoseƒ banwani leevu bátɔlɔ bésie Egyipte bétéye edula.
Nsu Yakob útaya na ubidi Benyamin ɔsiaku-ma, ɔsika ɔɔyia ɔnii ɔgbankpi ɔdi watásiaku-nwu.
Ɔmmɔ ɔsu Israel bebi lɛnɔ básiaku bekyuli lisu lɛni nási Kanaan kalɔ lɛlɔ mmɔ bésie betéye adila, ɔsika kɔka kɔmmɔ kɔ́ƒɔ Kanaan kalɔ ƒui lɛnɔ lɛlɔ.
Na ɔƒɛni ni, Yoseƒ ndi aban ɔgadine unengu ɔni muuyé edula ammɔ teete kadi biala bekyuli.
Ɔmmɔ ɔsu ka Yoseƒ banwani bammɔ lɛnɔ bébo ni, bábayu bébi kalɔ ku ɔbu na bégyele-nwu.
Na ka Yoseƒ ɔ́nu-ma kani na ɔ́nu-ma ɔ́ti.
Nsu ɔ́bla lɛlɔ aani ɔƒɔ ɔni naaagyi-ma ɔsu útete-ma anumi munu munu ka ɔɔtɛmiku-ma.
Na úye-ma ɔnini, “Wɛ bɛ́si?” Mmɔ na bédie kenye banini, “Bɔ́si Kanaan na búbo bɔnii bubeye edula.” Ɔƒɛni ina ka Yoseƒ ɔ́nu nwuna banwani ɔ́ti ni, ama bátanu-nwu bátati.
Na mmɔ ni, Yoseƒ únyimo ana ani na anwu ɔlatidi ɔmmɔ úgye dii úbavi ɔ́siku-ma lɛlɔ.
Na ɔ́su-ma ɔnini, “Batu bani mɔɔbɛ́ taawia ala kalɔ taanu na bɛdi.
Na bíbo bɛnii bɛɛwia bɛti kesii kani na buuubo ɔyikun na bɛsia mmɔ bɛkɛ-bu.” Amu na bédie kenye banini, “Ati, kudii!
Edula kani na abu, ƒula kabla bablane, búbo bɔnii bubeye.
Na ukyuli unwi bebi na bula ƒui bamɛni bɔdi.
Na aani ƒula kabla bablane kalɛ ni, litemi geen na bɔɔsu, na ɔɔɔdi batu bani mɔɔbɛ́ taawia ala kalɔ taanu na bɔdi!” Mmɔ na Yoseƒ ɔ́su-ma ɔnini, “Kudii!
Batu bani mɔɔwia ala kalɔ taanu na bɛdi!
Bíbo bɛnii bɛɛwia bɛti kesii kani na buuubo ɔyikun na bɛsia mmɔ na bɛkɛ-bu!” Amu na bédie kenye banini, “Abu ƒula kabla bablane ni, nka mbo-bu leevu-inyɔ na bɔdi ɔnana unwi bebi.
Na bula ɔti ɔmmɔ ɔkya Kanaan kalɔ lɛlɔ ɔƒɛni.
Na bula ɔnwani ɔnamudi ƒui ɔkya bula ɔti kudɔ, na unwi anwu ɔsɔ uuubo.” Mmɔ na Yoseƒ ɔ́su-ma ɔnini, “Lɛni geen ɔsu na litemi lɛni na mɔɔsu lɛdi litemi geen ka ni, batu bani mɔɔwia ala kalɔ taanu na bɛdi!
Ami lɛnɔ ndubo-mii bɔkɔku bɔnu na ulu ɔdi lɛlɔ.
Lɛ́kpali ala mɔɔlɔ Ƒarao na nwuna lɛgadi kenye ka si bina ɔnwani ɔnamudi ɔmmɔ útebo mɛni ni, bina akɔ ɔdi ulágyu na kesii kamɛni.
Ɔmmɔ ɔsu bɛtala bina akɔ unwi na útákpanku bina ɔnwani ɔnamudi ɔmmɔ uboku.
Na bina bakladi bani mebu ni, ndubɔya na bakya-mi aban ɔtɔ wetédu uwi ɔni na bɔ́nu bɔ́ti ka litemi geen na bɛɛsu.
Na si ɔɔɔdi lɛni ni, na mɔɔsu-mii na Ƒarao lɛgadi lɛnyi kenye ka batu bani mɔɔwia ala taanu na bɛdi sɔsɔ!” Amu na Yoseƒ ɔ́ya na bébo-ma lɛkpu na bagyumanane enu kemmo emeyi atɛ.
Na limeyi lɛtɛdi lɛlɔ ni, Yoseƒ úbasu nwuna banwani bammɔ ɔnini, “Si bɛɛyɔ́ ka bɛkɛ ngba bɔdi ni, amu bɛbla lɛla lɛni na ndubo-mii bɔsu mɛni, ɔsika ami ɔlati ni, ndi ukyuli ɔni mɔɔbu Unwoti Katɔti geen.
Si bɛɛdi litemi geen lɛlɔ ni, bɛya na ukyuli unwi ɔsɔ ɔkya aban ɔtɔ ɔmɛni kemmo.
Na bina bakladi bitáƒɔ edula bisienku bina kaduli bekyuli bani na kɔka kɔdaku bɔdu.
Mmomu bɛkpanku bina ɔnwani ɔnamudi ɔmmɔ biboku na bɔwia bina etemila kalɔ bɔnu.
Na si sɔsɔ geen litemi na bɛda ni, bɛdubulie ngba.” Amu na báta kɔnakunwi bésie bátábla kalɛ na Yoseƒ ɔ́su-ma.
Ɔmmɔ kama básu lɛlɔ banini, “Katuala kadi keeebo ɔmɛni kemmo.
Bɔgyi nwaa ka bula ɔnwani ɔni bɔ́bla likpidi ɔsu na buubó abi amɛni udu.
Búnyimo kalɛ na ɔ́ƒɛ ɔ́da-nwu uwi ɔni na uuvele-bu ka nka bútabla-nwu lɛla lɛmmɔ udu.
Nsu búni na bútanu-nwu kɔnyana.
Anwuɔsu na lɛbibo lɛmɛni udu líbo-bu lɛlɔ.” Amu Ruben úye nwuna banwani bakladi ɔnini, “Ńtasu-mii nnii bitaya na bɔbla likpidi bɔƒiɔ ɔnamu ɔmɛni, na bítenuku-mi kalɔ?
Ɔƒɛni bula ɔti ubi na ɔdi, na bɔdi ubugya unwi.
Bɛɛnu ka nwuna ubugya lɛlɔ kɔtu na baaní-bu ɔmwi.” Na ɔmɛni ƒui ni, baaagyi banii Yoseƒ uunú ala ani ƒui na baasu kede kede, ɔsika lɛdi bamba na uutemiku-ma asa na nwuna kenye udiene uudie kalɔ teete-ma.
Mmɔ ni, ɔ́gyu-ma kudɔ kɔnakunwi na úsie ɔkya uuwulo.
Na ka ɔkwɛnu ɔ́da-nwu bukpo ɔ́ya ni, ɔ́sɔ únwini úbo-ma kudɔ ubatɛmiku-ma.
Na ɔ́ya na béƒie Simeon na bényimi-nwu na bana anumi.
Yoseƒ úbo nwuna kabla bablane ɔda ɔnii bakya edula beyile-ma aƒo.
Na basɔku bana sika ɔƒualadi ɔni na nka bada badubo bebeye edula mmɔ bakya ɔdi biala koƒo kemmo.
Na bete-ma adila bamba kalɛ na baatádi si bakɛ ulu bésela.
Ka kabla bablane bammɔ bábla ala amɛni ƒui báwɔlɔ ni, bágyu ɔdi biala etila bétényimi básia bana bebuo ala betine kama na bátɔlɔ.
Ka ɔƒɛ ɔ́sa-ma na bédu kesii kani na batɛ ni, bana akɔ unwi ɔƒɛnimi nwuna koƒo ɔnii uute nwuna ebuo ala utine adila.
Na ka ɔɔnu ni, aanu sika ɔƒualadi ɔni na úti útéye edula mmɔ na básɔku bakya-nwu koƒo kemmo.
Mmɔ na ɔ́su nwuna banwani kɔnakunwi ɔnini, “Bɛnu básɔku mina sika ɔƒualadi ɔmmɔ bákya-mi koƒo kemmo, bɛɛnu ka ɔsia edula lɛlɔ mɛni.” Mmɔ kani na bana ƒui bágyini benye.
Bénwini bánu lɛlɔ na lɛlɔ lɛɛtɔ́-ma na béye lɛlɔ banini, “Bi na Unwoti Katɔti ɔ́bla-bu mɛni?” Amu ka bébeduo ɔma na Kanaan kalɔ lɛlɔ na bana ɔti Yakob kudɔ ni, básɔku lɛla biala nálɛ mmɔ ƒui básu-nwu.
Na bédie kenye banini, “Kalɔ kammɔ unengu ɔni mɔɔnu-ka lɛlɔ mmɔ útete-bu anumi munu munu ka ɔɔtɛmiku-bu.
Na ɔ́bla-bu aani si batu bani mɔɔwia kalɔ kammɔ ala kalɔ bati na bɔdi.
Nsu bɔ́su-nwu bɔnii ɔɔɔdi bekyuli bammɔ udu na bɔdi, mmomu bɔdi bekyuli bani mɔɔdi litemi geen lɛlɔ uwi biala.
Na nka bubo banwani leevu-inyɔ na bula ɔti ɔ́wɔ na unwi ɔsɔ uuubo.
Na ɔnamudi ƒui ni, anwu nkya bula ɔti kudɔ na Kanaan mɛni.
“Amu na kalɔ kammɔ unengu ɔni mɔɔnu-ka lɛlɔ mɛni ɔ́su-bu ɔnini, ‘Ndubɔsia ulu ɔdi lɛlɔ na lɛnu lɛti si sɔsɔ na bɛɛdi litemi geen lɛlɔ.
Bɛnyonu bina akɔ unwi bɛkya kama na mina kudɔ mɛni.
Na biti adila bitésienku bina kaduli bekyuli bani na kɔka kɔdaku bɔdu.
Nsu bɛkpanku bina ɔnwani ɔnamudi biboku-mi na lɛti ka sɔsɔ bɛɛɛdi batu bani mɔɔwia ala kalɔ taanu.
Na ndubɔsɔku bina ɔnwani lite-mii.
Na ndubɔya na biteebo mɛni taabadi kuye ku bula kalɔ lɛlɔ bekyuli.’ ” Ɔmmɔ kama ka ɔdi biala úwilimi nwuna edula ni, ɔdi biala sika ɔƒualadi ku obo ɔni na nka béti betéye edula mmɔ ɔkya bana aƒo kemmo.
Na ka bátina bana ɔti lɛnɔ na ɔ́nu sika lɛbo lɛmɛni ni, bana ƒui báyia.
Mmɔ na bana ɔti Yakob ɔ́su-ma ɔnini, “Bɛ́ya na lɛ́yila mina bebi.
Yoseƒ ɔsɔ uuubo.
Simeon lɛnɔ na bɛnii béƒie bése ngye.
Amu na bɛsɔ bɛkpanku Benyamin lɛnɔ bɛtɔlɔku-mi kudɔ?
Bi ɔsu na mina lɛla biala linwini-mi kekuma lɛni?” Amu na Ruben ɔ́su ɔti ɔnini, “Si ńtakana na lɛsɔku Benyamin liboku-ɔ ni, akana na adu-mi bebi inyɔ bani nnye-mi.
Awɔ, ti-nwu bo ɔda te-mi.
Na ndubɔsɔku-nwu liboku.” Mmɔ na Yakob ɔ́su Ruben ɔnini, “Mina ubi ulayu ulu ulasiaku-ɔ ulesie mmɔ!
Ɔnwani úkpi na anwu lɛti kani nébu.
Na si ɔgbankpi ɔdi úsie útásiaku anwu lɛnɔ na ulu ni, agyi anii lɛbibo kemmo na ndubuti mina liliƒuala ntéduo kekpine.”
Yoseƒ Banwani Básɔ Bésie Egyipte Kunyɔdi Na uwi ɔmɛni kemmo ƒui ni, kɔka kɔmmɔ kɔ́mu kɔ́nyi anyi na kalɔ kammɔ ƒui lɛlɔ.
Anwuɔsu edula ani ƒui na bétéye na Egyipte mmɔ ni, báadi lɛla biala ƒui bédie báwɔlɔ.
Ɔmmɔ ɔsu bana ɔti Yakob ɔ́lɔ-ma ɔ́su ɔnini, “Bɛsɔ bisie na bitéye edula blii adi biboku.” Mmɔ na ubidi Yuda údie kenye ɔnini, “Ɔnana ɔmmɔ úbo-bu ɔda kpakplaa geen ɔnini, ‘Bɛsɔ bitada bitalɛ-mi anumi amu ntu bɛdanku bina ɔnwani!’ Ɔmmɔ ɔsu si adubunu kalɔ na bɔkpanku bula ɔnwani bɔda bɔdi ni, na bɔdubusie butéye edula ammɔ buboku-ɔ.
Na si elénu kalɔ bɔdi ni, abu lɛnɔ bulésie.
Ɔsika bɔsu na ɔnana ɔmmɔ ɔ́su ɔnini, ‘Bɛsɔ bitada bitalɛ-mi anumi, amu ntu bɛdanku bina ɔnwani.’ ” Mmɔ na bana ɔti Israel ɔsu ɔnini, “Dɛ na ɔ́bla na bɛɛsu ɔnana ɔmmɔ bɛnii bibo ɔnwani bamba na bíti lɛbibo lɛmɛni bíboku-mi lɛlɔ?” Mmɔ na bédie kenye banini, “Ɔnana ɔmmɔ ɔlati nénye kpakplaa uuye-bu ala ammɔ udu teenu ɔ́si bula bɔwɔ ku kaduli bekyuli lɛlɔ.
Ala ani bene na úye-bu adi ndi, ‘Bina ɔti ɔmu uli ngba?
Bibo banwani bamba badi?’ Na ala ani na úye-bu kenye kani na búdie.
Na bútati bɔnii ɔdubɔsu ɔnini, ‘Bɛkpanku bina ɔnwani buboku mɛni.’ ” Amu na Yuda ɔ́su ɔti Israel ɔnini, “Ya na okloƒu ɔmɛni ɔsiaku-bu na bɔyu ulu kɔnakunwi.
Na butéye edula adi buboku na bɔkɛ lɛla lɛni na butaadi kalɛ na bulekpi.
Ami ɔlati líti mina lɛlɔ muunyene kama ka lɛla lɛdi lilálɛku-nwu.
Na si ńtasɔku-nwu ńteboku na liti-nwu mbenyene ƒula anumi mɛni ni, ami ndubunye kayu kammɔ kenye mina ngba uwi ƒui.
Na kalɛ na use ni, si ɔɔɔdi abu alati nákpɛ kama ni, nka búusie mmɔ bubo kunyɔ muedi.” Mmɔ na bana ɔti Israel údie kenye ɔnini, “Si lɛni kani na ɔdi ka bɔbla na kavumana biala kasɔ kelebo ni, amu mɔɔyɔ́ ka bɛbla lɛla lɛdi.
Bɛƒuna ala abuni ani na abu lɛnɔ bɔɔkana bɔbla na bula kalɔ lɛlɔ mɛni.
Na biti bitéte unengu ɔmmɔ aani bula etela ani na abu lɛnɔ bɔda buute-nwu.
Bɛwia ala aani uwɔ ku ala awɛɛdi ƒɛƒɛɛ ku kutu akyala ku egyiibi lidu lidu.
Na biti sika ɔƒualadi ɔni na básɔku bákya-mii aƒo kemmo akpa anyɔ bɛda.
Ɔsika ɔlɛka bitáƒɔ kayu kedeedi kammɔ lɛnɔ.
Ɔƒɛni kalɛ bɔti na bátati asa na básɔku sika ɔƒualadi ɔmmɔ bákya-mii aƒo kemmo.
Na bɛkpanku bina ɔnwani bɛda na bɛyu ulu kɔnakunwi biteesie ɔnana ɔmmɔ kudɔ.
Na muuvele Unwoti Katɔti nnii ɔnu-mii kɔnyana na ɔya na ɔnana ɔmmɔ kayi kayɔ na ɔnyonu Benyamin ku ɔnwani ɔni na úƒie úse, na basiaku-mi na bɛsɔ binwini bibo.
Nsu ami amu ni, si kukpi kɔ́du-mi ni, bɔdu na kɔ́du-mi.” Ɔmmɔ ɔsu ni, nwuna bebi bammɔ béti sika ɔƒualadi ɔmmɔ akpa anyɔ aani kalɛ na ɔ́su-ma.
Na béti etela ammɔ lɛnɔ ku Benyamin na bátɔlɔ bésie Egyipte na bétédie lɛlɔ bátina Yoseƒ.
Ka Yoseƒ ɔ́nu Benyamin ku nwuna banwani ni, ɔ́su nwuna kaduli lɛlɔ ɔnune ɔnini, “Kpanku bekyuli bamɛni teesienku mina kaduli.
Na adu ebuo ɔdi na anwa adila adi ete-bu.
Ɔsika ɔlɛka ami ku-ma bɔdi ɔƒiiwi ɔmɛni.” Kaduli lɛlɔ ɔnune ɔmmɔ ɔ́bla aani kalɛ kani na Yoseƒ ɔ́su-nwu.
Amu uwi ɔni na bákpanku-ma béselaku Yoseƒ kaduli ni, liƒu bonwu lɛdi lɛ́da Yoseƒ banwani bamɛni.
Na ɔdi biala ɔ́kali ɔnii, “Sika ɔƒualadi ɔni na básɔku bákya bula aƒo kemmo ɔni na búbo búbavi ɔsu na béti-bu béboku mɛni.
Na ɔɔyɔ́ ka úkpoku-bu na ɔdi-bu lɛlɔ na uƒie-bu unwini nwuna kabla bablane, na ɔƒɔ-bu bebuo ala betine.” Ɔmmɔ ɔsu ni, báni béde kaduli lɛlɔ ɔnune ɔmmɔ asa na badubuduo kaduli kammɔ kemmo na básu-nwu banini, “Ati, buvele búbo mɛni kudeedi uwi ɔdi návi búbeye edula.
Nsu ka bɔ́sɔ búnwini ni, bútédu kesii kani na ɔƒɛ ɔ́sa-bu na ɔdi ka bɔnwuna.
Na ka bɔ́ƒɛnimi bula aƒo ni, bula akɔ ɔdi biala ɔ́nu ka edula bɔkɔku bɔni na búye ni, básɔku nwuna sika ɔƒualadi kayu kani na ɔdi ka bɔƒɔ bákya ɔdi biala koƒo kemmo.
Ɔmɛni ɔsu bɔ́sɔku sika ɔmmɔ búboku.
Na búti sika ɔƒualadi ɔbambadi lɛnɔ búboku kalɛ na bubeye adila bamba.
Na bútati ukyuli ɔni násɔku sika ɔmmɔ ɔkya-bu aƒo kemmo.” Mmɔ ni, Yoseƒ kaduli lɛlɔ ɔnune ɔmmɔ údie kenye ɔnini, “Bɛsɔ bitayia.
Ɔmmɔ útebile lɛla lɛdi.
Bina Katɔti ɔni ndi Unwoti Katɔti úte bina ɔti ni, anwu néti lɛkɛ ɔ́kya bina aƒo kemmo.
Ami ndi ukyuli ɔni na bɛ́ƒɔ kayu kammɔ bíte.” Ka ɔ́su-ma lɛni ɔ́wɔlɔ ni, útédie Simeon úboku-ma.
Ɔmmɔ kama ni, ɔnana ɔmɛni ɔkpanku-ma na bétéduo Yoseƒ kaduli kemmo, na úte-ma ntu, na báƒɔ lɛgba.
Na ɔ́wia adila úte bana bebuo ala betine.
Ɔƒɛni Yoseƒ banwani lɛnɔ básala bana etela ani na badanku bése.
Na benye bagya Yoseƒ ka ubo, ɔsika básu-ma ka anwu ku-ma ndubo bɔdi ɔƒiiwi ɔmmɔ.
Ka Yoseƒ úbeduo kaduli ni, béti etela ani bada béboku mmɔ béte-nwu, na bákya eli kalɔ béte-nwu.
Na Yoseƒ úye-ma kalɛ na báta.
Na úye-ma lɛnɔ ɔnini, “Bina ɔti ɔni na bɛ́su ka ɔ́ɔbi lɛlɔ geen mmɔ ni, ɔmu ɔkya ngba?” Amu na bédie kenye banini, “Bula ɔti ɔni ndi ƒula kabla ɔblane ɔmu uli ngba na ubo ɔlɔkplu kaduɛ.” Mmɔ lɛnɔ béboku eli kalɔ na bábu-nwu geen.
Amu na ɔ́nu ɔ́ka ɔ́mana na ɔ́nu ɔnwani Benyamin ɔni ndi-nwu unibi geen mmɔ.
Na úye-ma ɔnini, “Bina ɔnwani ɔnamudi ƒui ɔni na bɛ́su mmɔ na ɔdi mɛni?” Ɔmmɔ kama ɔ́sɔ ɔ́su Benyamin ɔnini, “Mina ubi, Unwoti Katɔti lɛƒɔndia lɛsiaku-ɔ uwi biala.” Na ka ɔkwɛnu úkpo-nwu geen ka ɔ́nu ɔnwani ɔsu ni, Yoseƒ ɔ́babla ɔ́lɛ na útábɛ úwulo keku na nwuna ɔtɔ ɔni na údie úse lɛlɔ lɛti pɛ kemmo.
Ɔmmɔ kama údu ntu ɔ́ƒɔ anumi na ɔ́kya kayi na únwini úbo-ma kudɔ.
Mmɔ na ɔ́su-ma ɔnini, “Bidie adila ammɔ na bɔdi.” Amu na bése-ma kadikɔ bun bun.
Yoseƒ uli kakɛ kenwi, na nwuna banwani lɛnɔ beli kakɛ kenwi.
Na béte Egyipteƒuɔ lɛnɔ kesii bamba na beli.
Bábla lɛni, ɔsika Egyipteƒuɔ beení ka ama ku Hebriƒuɔ badi basala.
Nwuna banwani bammɔ ƒui bélie kalɔ na nwuna anumi.
Na ɔ́ya na beli atɔ asia ɔ́si ɔtɔnkune úbedu ɔnamudi lɛlɔ.
Na ɔmɛni ɔ́bla-ma kalɛ kadi.
Na kesii kani na Yoseƒ uli mmɔ na beele adila taasiku teeboku-ma.
Na ani na béte Benyamin ni, abla aani bakladi adi akpa alɔ.
Lɛni na anwu ku-ma bádi na báni bákɛ ebiti ku kayi ƒaa.
Yoseƒ Banwani Bánu Sika Ɔƒualadi Ɔɔƒɛɛ Na Koƒo Kemmo Ɔmmɔ kama ni, Yoseƒ úbo nwuna kaduli lɛlɔ ɔnune ɔmmɔ ɔda ɔdi ɔnini, “Yile banana bamɛni aƒo ku adila ani na badubɔkana buti.
Na asɔku ɔdi biala sika ɔƒualadi akya-nwu koƒo kemmo.
Na eti mina sika ɔƒualadi ɔɔƒɛɛ akya ɔnamudi koƒo kemmo ebunku nwuna edula sika ɔƒualadi ɔmmɔ.” Na ɔnana ɔmɛni ɔ́bla aani kalɛ na Yoseƒ ɔ́su-nwu.
Ka kadi kadubo kegyekɔ ni, bédie-ma ulu ku bana bebuo ala betine.
Yoseƒ banwani bamɛni bétesie tɔ ɔgyu ɔdi na ɔma unengudi ɔmmɔ kudɔ asa na ɔ́tala nwuna kaduli lɛlɔ ɔnune ɔnii ɔsia-ma kama.
Úbo-nwu ɔda ɔnini, “Sie na atábala banana bammɔ kɔnakunwi.
Na si átásiaku-ma ni, na eye-ma anini, ‘Bi ɔsu na bíti likpidi bɛ́ƒɔ lɛbuni lɛni na mina ɔtɔlati ɔ́bla-mii kayu?
Ɔɔɔdi mina ɔtɔlati ɔɔƒɛɛ ɔni kemmo na ɔɔní taasiku, na anwu kani kemmo na ɔɔnu ala kemmo taati na bíti bɛtɔlɔku mɛni?
Kalala geen kadi na bɛ́bla mɛni!’ ” Ka ɔnana ɔmɛni útasiaku-ma sɔsɔ ni, anwu lɛnɔ ɔ́sɔku ala ammɔ úye-ma lɛni kani.
Nsu banana bammɔ bédie kenye banini, “Ati, bi ɔsu na aasu ala amɛni udu taasiku-bu lɛlɔ.
Abu ƒula kabla bablane bulakana lɛmɛni udu bɔbla kudii!
Na sika ɔƒualadi udeedi ɔni na bɔ́ka bɔnu muedi ni, bɔ́sɔku-nwu bɔ́siku Kanaan kalɔ lɛlɔ búboku.
Bi ɔsu na aabu anii bɔdubuyu sika ɔƒualadi iye ugyiedi bɔsiku ƒula ɔtɔlati kesii?
Na si bula akɔ ɔni koƒo kemmo na ánu lɛla lɛmɛni udu ni, na adu-nwu.
Na abu bakladi bunwini kabla bablane bute bula Ati.” Amu na ɔnana ɔmmɔ lɛnɔ ɔ́su ɔnini, “Ɔmmɔ ɔdia.
Bɔdubuti-nwu lɛni.
Anwuɔsu bina akɔ ɔni koƒo kemmo na manu lɛnila lɛmɛni ni, anwu ndubuti lɛbla mina kabla ɔblane.
Na bakladi ni, lɛla lɛdi lɛɛɛda-ma.” Ɔmmɔ kama ni, ɔdi biala ɔ́babla na ɔ́lɛlɛ nwuna etila úse kalɔ na ɔ́ƒɛnimi-nya.
Mmɔ ni, kaduli lɛlɔ ɔnune ɔmmɔ úse kalɔ na ɔɔnu bana aƒo kemmo taawia ɔɔƒɛɛ ɔmmɔ.
Úse kalɔ ɔ́si bana ɔtɔnkune lɛlɔ na úbawɔlɔ ɔnamudi lɛlɔ.
Na ɔnamudi ɔni ndi Benyamin mmɔ koƒo kemmo na ɔ́nu ɔɔƒɛɛ ɔmmɔ.
Ka úbo úte lɛni ni, ɔ́bla-ma kɔnyana geen na bana ƒui báni bana lɛwu bábwɛ!
Amu na básɔ bágyu ala bétile bana bebuo ala betine na bénwini bésie ɔma unengudi ɔmmɔ kemmo.
Ka bétéduo ni, Yoseƒ ɔmu ɔkya kaduli asa na Yuda ku nwuna banwani bakladi bábalɛlɛ.
Mmɔ na báyu bébi kalɔ na Yoseƒ lɛgba akɔ.
Amu na Yoseƒ úye-ma ɔnini, “Bi ɔdi na bɛ́bla mɛni?
Bɛɛɛgyi bɛnii ukyuli aani ami bene udu ni, mɔɔkana na mɔɔnu ala na bɔbɛ kemmo?” Amu na Yuda ɔ́ƒɔ na údie kenye ɔnini, “O Ati, bi na bɔdubɔkana na bɔsu ɔƒɛni.
Bi geen na bɔdubɔsu na ati ka bɔɔɔgyi lɛla lɛni mɔɔlɛ́ mɛni kemmo lɛla lɛdi?
Unwoti Katɔti ɔlati muudie abu, ƒula kabla bablane, likpidi keyi.
Ɔƒɛni amu búnwini ƒula kabla bablane ƒui, abu ku ukyuli ɔni koƒo kemmo na bánu ƒula sika ɔƒualadi ɔɔƒɛɛ ɔmmɔ.” Nsu Yoseƒ údie kenye ɔnini, “Kudi kudii!
Ɔɔɔdi ami ndubɔbla lɛmmɔ udu.
Ukyuli unwi pɛ ɔni kudɔ na bánu ɔɔƒɛɛ ɔmɛni ni, anwu kani na ndubo bɔkpanku na unwini mina kabla ɔblane.
Amii bakladi ƒui binwini biteesie bina ɔti kudɔ ku keyi buɛɛ.” Mmɔ ni, Yuda ɔ́ni úde-nwu na útévele-nwu ɔnini, “Ati, kɛku-mi kayi na aya na ami, ƒula kabla ɔblane, lɛtɛmiku awɔ, mina Ati.
Takɛ kɔnyi takya ami, ƒula kabla ɔblane!
Ngyi ka awɔ ku Ɔga Unengudi Ƒarao ni, kavumana keeebo-mi ntɛ ɔdi.
Awɔ ɔni ndi bula Ati ni, éye abu, ƒula kabla bablane, anini, ‘Bibo ɔti iye ɔnwani ɔnamudi ɔdi?’ Mmɔ na búdie kenye ka ni, ‘Bubo ɔti ɔni náabi lɛlɔ geen.
Na ubo ubi ɔni na ɔ́wɔ na nwuna linengu uwi.
Ɔnwani ɔni na anwu ku-nwu badi uni unwi bebi úkpi na anwu lɛti kani nébu na uni bebi akɔ.
Na ubi ɔmɛni ni, bula ɔti ɔɔyɔ́-nwu geen.’ “Ɔmmɔ kama ni, Ati, ásɔ ásu-bu anii, ‘Biti-nwu biboku na ami ɔlati lɛnu-nwu!’ Ati, mmɔ na bɔ́su-ɔ bɔnini, ‘Bula ɔti ulakana kebii kamɛni bɔnyonu.
Si ɔɔɔdi lɛni na ɔ́tɔlɔ-nwu kudɔ ni, bula ɔti ɔdubo bukpi.’ Nsu ásu-bu aani ƒula kabla bablane kalɛ anini, ‘Si bítakpanku bina ɔnwani ɔnamudi ɔmmɔ bíteboku ni, bɛsɔ bitada bitalɛ mina anumi.’ Ɔmmɔ ɔsu ka búnwini búsie bula ɔti ɔni ndi ƒula kabla ɔblane kudɔ ni, bɔ́su-nwu lɛla lɛni na awɔ bula Ati ásu-bu.
“Ɔmmɔ kama ni, bula ɔti ɔ́su-bu ɔnini, ‘Bisie na bitéye adila ammɔ adi bibu.’ Nsu bɔ́su-nwu bɔnini, ‘Bulakana busie ntu bɔdanku bula ɔnwani ɔnamudi ɔmmɔ asa na bɔdubusie.
Ɔsika bulakana ɔnana ɔmmɔ anumi bɔda bɔlɛ amu ntu bula ɔnwani ɔnamudi ɔsiaku-bu.’ “Ƒula kabla ɔblane ɔni ndi bula ɔti údie kenye ɔnini, ‘Bɛgyi ka bebi inyɔ na mina uleku ɔni náwɔ kebii kamɛni ɔ́wɔ úte-mi.
Na bana akɔ unwi ɔ́da-mi úse.
Na lɛ́su ka ɔƒɛni kalɛ eƒiebuo ɔdi nádu-nwu na ɔ́duli-nwu lɛna lɛni.
Na ɔ́si ɔmmɔ lɛlɔ ni, ńsɔ ńtanu-nwu kudii.
Na si bɛ́sɔ bɛ́kpanku ɔmɛni lɛnɔ bɛ́tɔlɔku-mi kudɔ na ɔgbankpi ɔdi útásiaku-nwu mmɔ ni, agyi anii lɛbibo kemmo na ndubuti mina liliƒuala ntéduo kekpine.’ “Ɔmmɔ ɔsu ɔƒɛni ni, si ɔnanabi ɔmɛni ɔɔɔsiaku-mi si lɛ́sɔ línwini ńtéduo mina ɔti ɔni ndi ƒula kabla ɔblane kudɔ ni, na ɔ́nu ka lɛɛɛdanku ɔnanabi ɔmɛni ni, ɔdubo bɔda ɔƒɛ bukpi.
Ɔsika nwuna ngba ƒui bɔsia kebii kamɛni lɛlɔ.
Na ɔmɛni ɔdubɔtina ka abu ƒula kabla bablane náya na ƒula kabla ɔblane ɔni ndi bula ɔti uduo kubiɔ ku kɔnyana ku nwuna lili ƒuala.
Ami, ƒula kabla ɔblane, líti mina lɛlɔ línyene kama líte mina ɔti ka ubi ɔmɛni ɔdubɔsɔ unwini ubo-nwu kudɔ na lɛla lɛdi lilabla-nwu.
Na lɛ́su-nwu nnini, ‘Si ńtasɔku ɔnamu ɔmɛni ńteboku-ɔ ni, ami ndubɔƒɔ kɔtu bɔni bɔmmɔ mina ngba ƒui kemmo.’ “Ɔmmɔ ɔsu ɔƒaani ni, Ati, ya na ami ƒula kabla ɔblane lɛ́sɔ lɛkya-a kudɔ mɛni aani ƒula kabla ɔblane na aya na ɔnamu ɔmmɔ uteesie bula ɔti kudɔ ku nwuna banwani bakladi.
Dɛ na ndubɔkana na lɛsɔ linwini lisie mina ɔti kudɔ si ɔnamu ɔmɛni ɔɔɔsiaku-mi?
Ulatɛ!
Tadu-mi ku kɔnyana!
Naaakana mina ɔti lɛƒɛda lɛni mebo-nwu lɛlɔ bunye bɔnu kunyɔ.”
Yoseƒ Údie Lɛlɔ Ɔ́tina Nwuna Banwani Na etemila ammɔ kama ni, Yoseƒ ɔ́sɔ útakana kayi bɔkya na bani nnye ƒui anumi.
Ɔmmɔ ɔsu ɔ́va ɔ́su nwuna bebunkune bammɔ ɔnini, “Ɔdi biala ɔvi ɔlɛ!” Na ka bávi bálɛ ni, kébu Yoseƒ ku nwuna banwani lɛti asa na údie lɛlɔ ɔ́tina-ma.
Na úwulo keku momoomo ɔni na Egyipteƒuɔ bani na amadɔ ƒui bénu-nwu kɔku.
Na bátásu Ɔga Unengudi Ƒarao kaduli bekyuli lɛnɔ.
Na mmɔ ni, Yoseƒ ɔ́su nwuna banwani ɔnini, “Ami ndi Yoseƒ!
Sɔsɔ na mina ɔti ɔmu uli ngba?” Nsu ka nwuna banwani bénu ɔmɛni ni, bátakana na bedie kenye kadi.
Ɔsika liƒu bonwu líƒie-ma na Yoseƒ anumi mmɔ.
Amu na Yoseƒ ɔ́su nwuna banwani ɔnini, “Bɛni bide-mi.” Na ka báni béde-nwu ni, ɔ́sɔ ɔ́su-ma ɔnini, “Ami ndi bina ɔnwani Yoseƒ ɔni na bíti bíye, na béti-mi béboku Egyipte kalɔ lɛlɔ!
Na ɔƒaani ni, kayi katakpulu-mii.
Na biteti kɔnyi lɛnɔ bitakya lɛlɔ na kalɛ na bíti-mi bíye asa na líbo mɛni ɔsu.
Ɔsika Unwoti Katɔti ɔɔwia ka lɛƒɔ bekyuli pii ngba lɛlɛku ɔgbankpi kemmo.
Anwuɔsu Unwoti Katɔti úti-mi úmene kesii kamɛni ɔnii ngyu ntɔ-mii.
Akwa anyɔ sɔɔn mɛni ka kɔka kúbo kalɔ ƒui lɛlɔ.
Na akwa alɔ bamba ani lɛnɔ ndubo ni, ɔdi ulakana edula adi bɔkya na balaƒɛ adi lɛnɔ na kalɔ kammɔ ƒui kemmo.
Nsu Unwoti Katɔti ɔ́tala-mi ɔnii ngyu ntɔ-mi na mbaklibi kama lise lite amii bani lɛnɔ na ɔ́ƒuna úse úte ka ɔƒɔ-mii ngba.
“Anwuɔsu ɔɔɔdi amii néti-mi bímene kesii kamɛni.
Mmomu Unwoti Katɔti nátala-mi mɛni.
Anwu nábla-mi kadi ƒui ogyangba ute Ƒarao.
Anwuɔsu Ƒarao kaduli bekyuli ƒui baalɔ-mi banii Ati.
Na ndi Egyipte kalɔ ƒui lɛlɔ ɔdine.
Ɔƒaani ni, bɛbabla na bisie mina ɔti kudɔ na bitásu-nwu bɛnini, ‘Lɛni na ami ƒ'ubidi Yoseƒ mɔɔsu ka ni, “Unwoti Katɔti úti-mi ɔ́bla ukyuli ɔni na Egyipteƒuɔ ƒui baalɔ Ati.
Ɔsu tɔlɔ bo-mi kudɔ na tetu uwi munu munu.
Na si ébo ni, adubulie kalɛkɛ kani baalɔ banii Gosen lɛlɔ.
Na mmɔ udenku-mi kesii kani na nli.
Awɔ ku ƒula bebi ku bawɔ ƒui ku ƒula bebuo lidu lidu ƒui na akpanku-ma ada ku ala ani ƒui na ebo.
Na ndubute-mii ala ani ƒui na bɛɛwia, ɔsika akwa alɔ sɔɔn nsɔ ntɛ anumi adubo ɔni na kɔka kɔmmɔ kenye kaláyɔ tɔ.
Si ɔɔɔdi lɛni ni, awɔ ku ƒula kaduli bekyuli ku bebuo ƒui bɛdubo udu bɔyii.” ’ “Amii alati bɛɛnu-mi taati ka ami Yoseƒ geen na ɔdi.
Na mina ɔnwani Benyamin lɛnɔ ɔɔnu-mi taati ka ami mɔɔtɛmiku-mii.
Bɛsu mina ɔti kalɛ ɔnwa na Egyipteƒuɔ ƒui baakya lili kalɔ teete-mi.
Na bɛsu-nwu ala ani ƒui na bɛ́nu.
Na bɛkpanku mina ɔti biboku mɛni kɔnakunwi.” Ɔmmɔ kama ni, ɔ́kya Benyamin kɔgbu na úwulo ebiti keku na Benyamin lɛnɔ úwulo na bébo báda lɛlɔ.
Ɔ́kya nwuna banwani bakladi ƒui kɔgbu na úwulo keku ku ebiti ka básɔ bása lɛni.
Na batɛmi ɔnwa ku ɔnwa atɛ pii.
Ka kudu kɔmɛni kútédu Ɔga Ƒarao ku nwuna benengu bakladi kudɔ ka Yoseƒ banwani bébo ni, lɛlɔ lɛ́yɔ bana ƒui kaduɛ.
Ɔmmɔ ɔsu ni, Ɔga unengudi Ƒarao ɔ́su Yoseƒ ɔnini, “Su ƒula banwani anii, ‘Bɛbla kalɛ mɔɔsu-mi mɛni.
Bitile bina bebuo ala betene ala na binwini bisie Kanaan kalɔ lɛlɔ.
Na si bísie ni, na bɛkpanku bina ɔti ku bina lɛlɔ bekyuli ƒui biboku-mi mɛni.
Ndubute-mii kalɔ kabuni ƒui na Egyipte kalɔ lɛlɔ na bɛdi kalɔ kammɔ lɛmwi lɛni nkya-ka.’ “Su-ma anii ami Ƒarao nnii beti kɛɛkɛ ɔni na bebuo baaní mmɔ ɔdi bada ɔ́si Egyipte mɛni.
Nwuna kemmo na bana bebi ku beleku badubo bulieku bina ɔti ƒui na bakpanku-ma beboku.
Na ala ani na bebo ni, betekpoku lɛlɔ munu munu na ana lɛlɔ.
Ɔsika ala abuni ani ƒui nkya Egyipte kalɔ lɛlɔ adubunwini bana ɔdi.” Ɔmmɔ ɔsu ni, Israel bebi bénu kalɔ ka babla ala ani na básu-ma mmɔ.
Yoseƒ úte-ma kɛɛkɛ aani kalɛ na Ɔga Ƒarao ɔ́su.
Na úte-ma ala lidu lidu lɛni na beti bada besie ulu.
Úte ɔdi biala adala awɔdi na Benyamin anwu ni, úte-nwu adala ammɔ udu akpa alɔ.
Na úti ala ani ndubo mɛni lɛnɔ úmene ɔti.
Na ala ammɔ ndi bebuo ala betine leevu bani nti ala abuni lidu lidu ani nkya Egyipte kalɔ lɛlɔ.
Na úte bebuo ala betine bamba beledi leevu bani nti edula ku bodobodo ku adila lidu bamba lɛni na ɔdubuti usie ulu si ɔ́si ɔdubo.
Ɔmmɔ kama údie nwuna banwani bammɔ ulu na úbo-ma ɔda ɔnini, “Bitatádɔ na ulu lɛlɔ si bísela.” Anwuɔsu báyu ulu na básia bálɛ Egyipte kalɔ lɛlɔ na bétéduo bana ɔti Yakob kudɔ na Kanaan kalɔ lɛlɔ.
Ka bédu mmɔ ni, básu-nwu banii, “Yoseƒ ɔmu uli ngba.
Na geen ni, anwu mɔɔdi Egyipte kalɔ ƒui lɛlɔ!” Litemi lɛmɛni lɛ́tua Yakob na ɔ́bla-nwu dɛye dɛye, na útaƒɔ-ma útadi lɛnɔ.
Nsu ka básɔku ala ani nálɛ ƒui kalɔ bédie béte-nwu ku ala ani na Yoseƒ ɔ́su-ma na ɔ́nu kɛɛkɛ ɔni Yoseƒ úti úmene ka bebeti-nwu beboku ni, ɔ́sɔ únwini úbo lɛlɔ kemmo na anumi ábla-nwu nwaa.
Mmɔ na Israel ɔ́su ɔnini, “Lɛ́ƒɔ lɛ́di sɔsɔ ka mina ubi Yoseƒ uli ngba.
Na ndubusie ntánu-nwu asa mekpi.”
