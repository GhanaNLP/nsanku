Abɔdze Ahyɛse Ahyɛse no Nyankopɔn bɔɔ sor nye asaase.
Nna asaase da hɔ pan a onnyi bɔbea biara; na isum agye bun no enyi: na Nyankopɔn no sunsum butuw nsu no enyi Na Nyankopɔn see dɛ, Ekan mbra: na ekan bae.
Na Nyankopɔn hun kan no dɛ oye: na Nyankopɔn tseew kan no fii sum no ho.
Na Ɔfrɛɛ ekan no Adzekyee, na isum no Adzesaa.
Na adze sae na adze kyee, da a odzi kan nye no.
Na Nyankopɔn see dɛ, Wɔmma wimu mbra nsu no finimfin, na wɔmma ɔntsew nsu no mu ebien: na ɔyɛɛ dɛm.
Na Nyankopɔn yɛɛ wimu no, na ɔtseew nsu a ɔwɔ wimu no n’ase no fii nsu a ɔwɔ wimu no no sor no ho.
Na Nyankopɔn frɛɛ wimu no ɔsor.
Na adze sae na adze kyee, da a otsia ebien nye no.
Na Nyankopɔn see dɛ, Wɔmma nsu a ɔwɔ sor n’ase no mpra nkɔboa fakor na wɔmma wewewdo nyi noho: na ɔyɛɛ dɛm.
Na Nyankopɔn frɛɛ wewewdo no Asaase; na nsu no no mboano no ɔfrɛɛ no Epo: na Nyankopɔn hun dɛ oye.
Na Nyankopɔn see dɛ, Asaase mfifir efuw, nhaban a wɔsow aba, na ndua a wɔsow nduaba dɛ mbrɛ hɔn su tse, wɔ asaase do: na ɔyɛɛ dɛm.
Na asaase fifiir efuw, haban a ɔsow aba dɛ mbrɛ no su tse: na Nyankopɔn hun dɛ oye.
Na adze sae na adze kyee, da a otsia ebiasa nye no.
Na Nyankopɔn see dɛ, Nkandzea mbra wimu mbeyi adzekyee mfi adzesaa ho: na ɔnyɛ nsɛnkyerɛdze, nye mbernkyekyɛmu, nye nda nye mfe: na ɔnyɛ nkandzea wɔ wimu nhyerɛn asaase do: na ɔyɛɛ dɛm.
Na Nyankopɔn yɛɛ nkandzea akɛse ebien; kandzea kɛse no dɛ ɔnhwɛ adzekyee do, na kakraba no dɛ ɔnhwɛ adzesaa do: na ɔyɛɛ nworaba so.
Na Nyankopɔn dze sisii wimu dɛ wɔnhyerɛn asaase do, na wɔnhwɛ adzekyee nye adzesaa do, na wonyi kan mfi sum ho: na Nyankopɔn hun dɛ oye.
Na adze sae na adze kyee, da a otsia anan nye no.
Na Nyankopɔn see dɛ, Nsu no mu mbra mbowa ahorow pii na ntumbowa so nkyin asaase do wɔ sor.
Na Nyankopɔn bɔɔ esumbowa akɛse no, nkakramba na ahorow pii, dɛ mbrɛ hɔn su tsetsee, na ntumbowa nyinara dɛ mbrɛ hɔn su tsetsee: na Nyankopɔn hun dɛ oye.
Na Nyankopɔn hyiraa hɔn see dɛ, Hom nwo, na hom ndɔr, na hom nhyɛ po mu nsu mu ma, na ntumbowa ndɔr wɔ asaase do.
Na adze sae na adze kyee, da a otsia enum nye no.
Na Nyankopɔn see dɛ, Asaase ndɔr mbowa a nkwa wɔ hɔn mu dɛ mbrɛ hɔn su tsetsee, fiembowa, nye nketsebowa, nye asaase mbowadoma dɛ mbrɛ hɔn su tsetsee: na ɔyɛɛ dɛm.
Na Nyankopɔn yɛɛ asaase do mbowadoma dɛ mbrɛ hɔn su tsetsee, na Nyankopɔn hun dɛ oye.
Na Nyankopɔn see dɛ, Wɔmma yɛnyɛ nyimpa wɔ hɛn su do, wɔ hɛn saso do: na wonya tum wɔ po mu nam, nye wimu ntumbowa, nye fiembowa, nye mbowa a wɔwea asaase do nyinara.
Na Nyankopɔn bɔɔ nyimpa wɔ nankasa no su do, Nyew, Nyankopɔn no su do na ɔbɔɔ nyimpa; ɔbɔɔ hɔn ɔbanyin nye ɔbaa.
Na Nyankopɔn hyiraa hɔn: na Ɔsee hɔn dɛ, Hom nwo, na hom ndɔr, na hom nhyɛ asaase ma, na hom ndzi do tum.
Hom nya tum wɔ po mu nam do, nye wimu ntumbowa do, nye asaase do mbowa nyinara do.
Na Nyankopɔn see dɛ, Hwɛ, mama hom nduadzewa na nduaba a ɔwɔ asaase nyinara enyi, dɛ ɔnyɛ edziban mma hom: na asaase do mbowadoma nyinara nye wimu ntumbowa nyinara dze, mama hɔn sar na nhaban nhaban dɛ wondzi: na ɔyɛɛ dɛm.
Na Nyankopɔn hun adze a ɔayɛ nyinara, na hwɛ, odzi mu papaapa.
Na adze sae na adzekyee, da a otsia esia nye no.
Nyankopɔn Gyee N’ahom Na wowiee sor nye asaase nye dza ɔwɔ mu nyinara yɛ.
Na da a otsia esuon no nna Nyankopɔn ewie n’edwuma a ɔyɛɛ no nyinara; na ɔhomee fii no ndwuma no ho.
Na Nyankopɔn hyiraa da a otsia esuon no do na ɔtseew ho: osiandɛ ɔno mu na ɔhomee fii no ndwuma a ɔayɛ nyinara ho.
Eden Ture Iyi nye sor nye asaase ho nsɛm.
Ber a EWURADZE Nyankopɔn yɛɛ asaase nye sor no, nna hamu dua biara nnyae mmbaa asaase do, na hamu ahaban biara nnyae mmfirii: osiandɛ EWURADZE Nyankopɔn nntɔɔ nsu nnguu asaase do, na nyimpa so nnyi hɔ a ɔbɔdɔw.
Na nsu fi asaase do bɔfɔɔw asaase enyi nyinara.
Na EWURADZE Nyankopɔn dze asaase do huntuma bɔɔ nyimpa, na oguu nkwahwea guu n’ahwentokura mu; na nyimpa bɛyɛɛ ɔkra tseasefo.
Na EWURADZE Nyankopɔn yɛɛ ture wɔ Eden, wɔ boka afamu; na hɔ na ɔdze nyimpa a ɔayɛ no no toe.
Na EWURADZE Nyankopɔn maa ndua a ɔyɛ fɛw, na oye dɛ wodzi nyinara fifirii.
Ture no ne finimfin na nkwadua no wɔ, na papa nye bɔn ho nyimdzee dua no so si.
Na esutsen bi fi Eden kɔree kɔfɔɔw ture no; na ofi hɔ na no mu paapaae, na ɔbɛyɛɛ nsutsir anan.
Dza odzi kan no ne dzin dze Pison: ɔno na otwa Havila asaase a sika kɔkɔɔ wɔ do no nyinara ho hyia.
Na asaase no do sika ye, na bedola eduhuam nye epopobibir abo so wɔ hɔ.
Na esutsen a otsia ebien no ne dzin dze Gihon: ɔno na otwa Kus asaase nyinara ho hyia no.
Na esutsen a otsia ebiasa no ne dzin dze Tigris: ɔno na otwa mu wɔ Asiria boka no.
Esutsen a otsia anan no nye Eufrates.
Na EWURADZE Nyankopɔn faa nyimpa no, na ɔdze no kɔtoo Eden ture no mu dɛ onsiesie hɔ, na ɔnhwɛ hɔ.
Na Ɔhyɛɛ mbra maa nyimpa no dɛ, Ture yi mu ndua nyinara dzi bi: na papa nye bɔn ho nyimdzee dua no dze, mma nndzi bi: na da ara a ibedzi bi no, ampaara dɛ ibowu.
Na EWURADZE Nyankopɔn see dɛ, Onnye dɛ nyimpa no nko tsena hɔ; mebɛyɛ boafo a ɔfata no ama no.
Na EWURADZE Nyankopɔn dze dɛtse yɛɛ hamu mbowadoma nyinara, nye wimu ntumbowa nyinara; na ɔdze hɔn brɛɛ nyimpa no dɛ ɔnhwɛ mbrɛ ɔbɛfrɛ hɔn: na dzin biara a nyimpa no dze frɛɛ abɔdze biara a nkwa wɔ no mu no, ɔnoara nye ne dzin.
Na nyimpa no totoo ofiembowa nyinara, nye wimu ntumbowa, nye hamu mbowadoma nyinara edzin; na nyimpa dze woennhu boafo a ɔfata no amma no.
Na EWURADZE Nyankopɔn maa nda heii tɔɔ nyimpa no do, na ɔdae; na oyii ne mparba mu kor, na ɔdze nam hyɛɛ n’ananmu.
Na EWURADZE Nyankopɔn dze aparba a oyii no nyimpa no mu no yɛɛ ɔbaa, na ɔdze no brɛɛ nyimpa no.
Na nyimpa no see dɛ, Nyew!
Me mbiew mu biew, na mo honam mu nam ankasa nye yi.
Oyi dze, wɔbɛfrɛ no Ɔbaa, osiandɛ woyii no wɔ Banyin mu.
Dɛm ntsi na banyin begya ne na nye n’egya wɔ hɔ, na ɔdze noho akɛbata ne yer ho: na wɔayɛ honankor.
Nna hɔn beenu no nyinara dzi adagyaw, banyin no nye ne yer no, naaso wɔammfɛr.
Nyimpa N’asehwe Nna abowatsena no yɛ onyitsewfo kyɛn hamu abowa biara a EWURADZE Nyankopɔn ayɛ.
Na obisaa ɔbaa no dɛ, Aso ampaara dɛ Nyankopɔn ase hom dɛ, Mma hom nndzi ture yi mu ndua nyinara bi?
Na ɔbaa no see abowatsena no dɛ, Ture yi mu ndua n’eduaba no yɛwɔ ho kwan dɛ yedzi bi; mbom dua a osi ture yi ne finimfin no n’eduaba no na Nyankopɔn ase dɛ, Mma yenndzi, nkyii so mma yɛmmfa hɛn nsa nnka, amma yeennwuwu.
Na abowatsena no buaa ɔbaa no dɛ, Hom nnkowu bi: osiandɛ Nyankopɔn nyim dɛ da a hom bedzi bi no, hom enyi bobue, na hom ayɛ dɛ Nyankopɔn na hom ehu papa nye bɔn.
Na ɔbaa no hun dɛ dua no ye dɛ wodzi, na ɔyɛ enyiwa do fɛw, yɛ akɔndɔ, na otum so dɛ obue enyi no, ɔtseew n’aba no bi dzii; na ɔmaa no kun a ɔka no ho no so bi, na odzii.
Na hɔn beenu no nyinara hɔn enyiwa buebuei, na wohun dɛ wodzi adagyaw; na wɔpempaam adɔmbadua n’ahataw, na wɔyɛɛ nsamenyim maa hɔnho.
Na ewimbir no, wɔtsee EWURADZE Nyankopɔn ne nka dɛ ɔnam ture no mu, na Adam nye ne yer no sumae fii EWURADZE Nyankopɔn n’enyim wɔ ture no mu ndua no mu.
Na EWURADZE Nyankopɔn frɛɛ banyin no na obisaa no dɛ, Ewɔ hen?
Na banyin no buaa dɛ, Metsee wo ndze wɔ ture no mu, na musuroi, osiandɛ midzi adagyaw; na musumaa moho.
Na obisaa no dɛ, Woana kaa kyerɛɛ wo dɛ idzi adagyaw?
Ana edzi dua a mehyɛɛ wo ho mbra dɛ mma nndzi bi no bi?
Na banyin no see dɛ, ɔbaa no a edze no bɛkaa mo ho no, ɔno na ɔmaa me dua no bi, na midzii.
Na EWURADZE Nyankopɔn bisaa ɔbaa no dɛ, Ebɛnadze na ayɛ yi?
Na ɔbaa no see dɛ, Abowatsena no na ɔdaadaa me ma midzii.
Na EWURADZE Nyankopɔn see abowatsena no dɛ, Osiandɛ ayɛ iyi ntsi, wɔadom wo wɔ fiembowa nyinara mu, na hamu mbowadoma nyinara mu; wo yafun do na ebɛnantsew, na huntuma na ibedzi wo nkwa nda nyinara.
Medze ɔtan mobɔto ɔwo nye ɔbaa no ntamu, na w’asefo nye n’asefo ntamu: ɔbɔbɔ wo tsir, na wo so asɔw n’anantsir.
Ɔsee ɔbaa no dɛ, Mebɛma w’awoko mu amandzehu adɔɔ so kɛse; ɔfona mu na ebɔwo mba; na ebɛdan wo kun, na ɔbɔhwɛ wo do.
Na ɔsee Adam dɛ, Osiandɛ etsie wo yer ne ndze, na edzi dua a mehyɛɛ wo ho mbra dɛ, Mma nndzi bi no bi ntsi, wɔadom asaase wɔ ɔwo ntsi; ɔfona mu na ibedzidzi do wo nkwa nda nyinara; nhwirom nye nsoɛ so na obefifir ama wo; na ibedzi hamu ahaban; w’enyim mfifir mu na ibedzidzi kɛpem dɛ ebɛsan akɔ daadze; osiandɛ ɔno mu na woyii wo fii: na huntuma nye wo, na huntuma mu na ebɛsan akɔ.
Na banyin no too ne yer no dzin Eve; osiandɛ ɔno na ɔyɛ atseasefo nyinara hɔn na.
Na EWURADZE Nyankopɔn yɛɛ nwoma ntar maa Adam nye ne yer, na ɔdze hyɛɛ hɔn.
Wɔpam Adam na Eve fi Ture no mu Na EWURADZE Nyankopɔn see dɛ, Hwɛ, nyimpa no abɛyɛ dɛ hɛn mu kor, ohu papa nye bɔn; na afei bɛyɛ na ɔatsen ne nsa, na ɔatsew nkwadua no so bi edzi, na ɔatsena ase daa; dɛm ntsi EWURADZE Nyankopɔn tuu nyimpa fii Eden ture no mu dɛ ɔnkɔdɔw daadze a woyii no fii mu no.
Na oyii nyimpa no edzi; na ɔdze Kerubim, nye gya nkrantsee a onyinanyinam, sii Eden ture no enyim boka, dɛ wɔnweɔn nkwadua no ho kwan no.
Kain na Abel Na banyin no nye ne yer Eve dae na onyinsenii; na ɔwoo Kain, na ɔsee dɛ, Medze EWURADZE no mboa enya banyin.
Na ɔwoo babanyin bio na ɔfrɛɛ no Abel.
Nna Abel yɛɛ oguanhwɛfo, na Kain dze okuafo a. Nda guu mu no, ɔbaa dɛ Kain dze ekuadze bɔbɔɔ EWURADZE afɔr, na Abel so dze no nguan mu mbakan na dza wɔadodɔ seradze no mu bi bae.
Na EWURADZE n’enyi sɔɔ Abel nye n’afɔrbɔ: na Kain nye n’afɔrbɔ dze n’enyi annsɔ.
Na Kain no bo fuuw kɛsenara, na omunae.
Na EWURADZE bisaa Kain dɛ, ɔyɛ dɛn ntsi na wo bo efuw yi?
Na ɔyɛ dɛn ntsi na emuna yi?
Sɛ eyɛɛ papa a nkyɛ w’enyim nnkɛba nyam?
Na dɛ annyɛ papa ntsi, bɔn kotow w’abowano rohwehwɛ w’ekyir kwan naaso ɔwɔ dɛ ehyɛ wo ho do.
Na Kain kaa kyerɛɛ no nua Abel dɛ ɔmma wɔnkɔ haban mu.
Na ɔbaa dɛ wɔwɔ hamu no, Kain soɛɛr no nua Abel do, na okum no.
Na EWURADZE bisaa Kain dɛ, Wo nua Abel wɔ hen?
Na Kain buaa dɛ, Minnyim: ana emi nye mo nua no hwɛdofo?
Na EWURADZE see no dɛ, Ebɛnadze na ayɛ yi?
Wo nua no bɔgyaa ne ndze fi famu keka mu frɛ me.
Na afei wofi asaase a ɔahan n’anomu regye wo nua no bɔgyaa wɔ wo nsamu no do wɔadom wo: Ofi ndɛ kɔ yi, sɛ edɔw asaase a, onnkeyi no ndɔbaa ama wo; na afei so ɔkobɔfo nye okyimakyimafo na ebɛyɛ wɔ asaase do.
Na Kain see EWURADZE dɛ, Mo bɔn ho akatua so kyɛn dɛ mubotum asoa.
Hwɛ, ndɛ eyi me edzi wɔ asaase yi do; na mubosuma efi w’enyim; na mebɛyɛ kobɔfo nye kyimakyimafo wɔ asaase do; na ɔbɛba dɛ, obiara a obohu me no oboku me.
Na EWURADZE see no dɛ wonnkoku wo, osiandɛ obiara a oboku Kain no wobedzi no wer mpɛn esuon.
Na EWURADZE yɛɛ asɛnkyerɛdze bi maa Kain, amma obi hu no a, oeennku no.
Kain Asefo Na Kain fii EWURADZE n’enyim kɔree, na ɔkɛtsenaa Nod asaase do wɔ Eden no boka.
Na Kain nye ne yer dae: na onyinsenii, na ɔwoo Enok: na ɔkyekyeer kurow, na ɔfrɛɛ kurow no ne dzin Enok, dɛ mbrɛ ne ba no ne dzin tse.
Na Enok woo Irad; na Irad woo Mehujael: na Mehujael woo Metusael: na Metusael woo Lamek.
Na Lamek waar yernom beenu: baako ne dzin dze Ada, na baako so ne dzin dze Zila.
Na Ada woo Jabal: ɔno nye hɔn a wɔtsena asese mu na wɔwɔ fiembowa no, hɔn egya.
Na no nua no dzin dze Jubal: ɔno nye asankubɔfo nye mbɛnhɛmfo nyinara hɔn egya.
Na Zila, so woo Tubal-kain a ɔton kɔɔber nye dadze ndzɛmba a wɔdze twa adze nyinara no; na Tubal-kain n’akyerɛbaa nye Naama.
Na Lamek see ne yernom dɛ: Hom ntsie me ndze, Ada nye Zila; Hom nyɛ aso mma me kasaa, Lamek yernom: Na meku ɔbarimba dɛ opiraa me, Na meku aberantsɛ dɛ ɔboor me, Sɛ wobedzi Kain ho wer mpɛn esuon a, Ampa, Lamek dze, mpɛn eduosuon esuon.
Na Adam nye ne yer daa bio; na ɔwoo babanyin, na ɔtoo no dzin Set: Na ɔsee dɛ, Nyankopɔn dze ba fofor ahyɛ me Abel n’ananmu; osiandɛ Kain kum no.
Na Set so, wɔwoo babanyin maa no; na ɔtoo no dzin Enos: nna afei adasa hyɛɛ ase bɔɔ EWURADZE ne dzin sɔɔr no.
Adam Asefo Adam n’ebusuasantsen nwoma nye yi.
Da a Nyankopɔn bɔɔ nyimpa no, Nyankopɔn ne saso do na ɔyɛɛ no; ɔbanyin nye ɔbaa na ɔbɔɔ hɔn; na ohyiraa hɔn, na ɔfrɛɛ hɔn nyimpa.
Na Adam dzii mfe ɔha eduasa no ɔwoo ne saso babanyin, na ɔtoo no dzin Set: na Adam woo Set no n’ekyir ne nda yɛɛ mfe ahaawɔtwe: na ɔwoo mbabanyin nye mbabaa.
Na nda a Adam dzii nyinara ɔyɛ mfe ahaakron eduasa.
Set dzii mfe ɔha nye enum no, ɔwoo Enos: Na ɔwoo Enos no n’ekyir odzii mfe ahaawɔtwe nye esuon, na ɔwoo mbabanyin nye mbabaa: na Set ne nda nyinara yɛɛ mfe ahaakron nye duebien.
Na Enos dzii mfe eduokron no, ɔwoo Kenan: na Enos woo Kenan no n’ekyir odzii mfe ahaawɔtwe duenum, na ɔwoo mbabanyin nye mbabaa: na Enos ne nda nyinara yɛɛ mfe ahaakron nye enum.
Na Kenan dzii mfe eduosuon, na ɔwoo Mahalalel: na Kenan woo Mahalalel no n’ekyir no odzii mfe ahaawɔtwe eduanan, na ɔwoo mbabanyin nye mbabaa: na Kenan ne nda nyinara yɛɛ mfe ahaakron nye du: na owui.
Na Mahalalel dzii mfe eduosia enum, na ɔwoo Jared: na Mahalalel woo Jared no n’ekyir odzii mfe ahaawɔtwe eduasa, na ɔwoo mbabanyin nye mbabaa.
Mahalalel ne nda nyinara yɛɛ mfe ahaawɔtwe eduokron enum.
Na Jared dzii mfe ɔha eduosia ebien, na ɔwoo Enok: na Jared woo Enok no n’ekyir odzii mfe ahaawɔtwe, na ɔsanee woo mbabanyin nye mbabaa: na Jared ne nda nyinara yɛɛ mfe ahaakron eduosia ebien na owui.
Enok dzii mfe eduosia enum no, ɔwoo Metusela: na Enok woo Metusela no n’ekyir ɔnye Nyankopɔn nantseew mfe ahaasa, na ɔwoo mbabanyin nye mbabaa binom so.
Enok ne nda nyinara yɛɛ mfe ahaasa eduosia enum: na Enok nye Nyankopɔn nantsewee: na woennhu no bio, osiandɛ Nyankopɔn faa no kɔree.
Metusela dzii mfe ɔha eduowɔtwe esuon no, ɔwoo Lamek: na Metusela woo Lamek no ekyir no, odzii mfe ahaesuon eduowɔtwe ebien, na no mu na ɔsanee woo mbabanyin nye mbabaa.
Metusela ne nda nyinara yɛɛ mfe ahaakron eduosia akron: na owui.
Na Lamek dzii mfe ɔha eduowɔtwe ebien, na ɔwoo babanyin: na ɔtoo no dzin Noa, dɛ, Oyiara na ɔbɛkyekye hɛn werɛ wɔ hɛn edwuma nye hɛn nsaano berɛ mu, osian asaase a EWURADZE apaa no no ntsi.
Na Lamek woo Noa no ekyir odzii mfe ahaenum eduokron enum, ɔno mu na ɔwoo mbabanyin nye mbabaa binom so: na Lamek ne nda nyinara yɛɛ mfe ahaesuon eduosuon esuon.
Na Noa dzii mfe ahaenum no, ɔwoo Sem, Ham, nye Jafet.
Adasamba Hɔn Emumuyɛ Na ɔbaa dɛ nyimpa hyɛɛ ase dɔree wɔ asaase enyi, na wɔwoo mbabaa maa hɔn no, Nyankopɔn ne mba hun nyimpa mbabaa no dɛ hɔn ho yɛ fɛw; na wɔwarwaar hɔn mu dza wɔpɛ nyinara.
Na EWURADZE see dɛ, Mo sunsum nnkɛnye nyimpa edzi aper daa, osiandɛ ɔyɛ honam ara.
Ofi dɛm ber yi ne nda bɛyɛ mfe ɔha eduonu.
Nda no mu no nna eso n’ekyir no, nna abran akɛse wɔ asaase do, osiandɛ ber a Nyankopɔn ne mba nye nyimpa mbabaa hyiae no, wɔwoo mba maa hɔn, woyinom nye tsetse etumfo no, nkorɔfo a wɔgyee dzin no.
Na EWURADZE hun dɛ nyimpa n’emumuyɛ ayɛ kɛse wɔ asaase do, na dɛ n’akoma mu nsusui nyinara yɛ bɔn ara nko daa no, EWURADZE nuu noho dɛ ɔyɛɛ nyimpa wɔ asaase do, na ɔyɛɛ no yaw wɔ n’akoma mu.
Na EWURADZE see dɛ, Mebɛsɛɛ nyimpa a mabɔ no no efi asaase enyi: nyew, nyimpa, nye mbowa nyinara; osiandɛ menu moho dɛ mayɛ hɔn.
Naaso Noa dze, onyaa enyimpa wɔ EWURADZE enyim.
Noa Adaka No Iyinom nye Noa no ho asɛm.
Nna Noa yɛ nyimpa tseneneenyi na odzi mu wɔ n’ebusuasantsen mu: Noa nye Nyankopɔn nantsewee.
Na Noa woo mbanyin baasa, Sem, Ham, nye Jafet.
Nna asaase asɛɛ wɔ Nyankopɔn enyim, na ewurkadze ahyɛ asaase ma.
Na Nyankopɔn hwɛɛ asaase, na, hwɛ, asɛɛ; osiandɛ nyimpa asɛɛ no kwan wɔ asaase do.
Na Nyankopɔn see Noa dɛ, Abɔdze nyinara n’ewiei edu m’enyim; osiandɛ ɔnam hɔn do na ewurkadze ahyɛ asaase do ma; na hwɛ, mebɛsɛɛ hɔn nyinara nye asaase so.
Fa dua pa pam hɛn ma woho; yɛ adan wɔ hɛn no mu, na fa ihua tar no mu nye n’ekyir.
Na mbrɛ ibesi ayɛ no nye yi: ehɛn no ne tsentsen basafa ɔha eduonum, ne tɛtɛr basafa eduonu enum, na no krɔn basafa duenum.
Yɛ ntokura wɔ hɛn no ho, na wie no anamɔn kor na fa wɔ sor; na hɛn no n’abow no fa si ne nkyɛnmu; yɛ no nsamdo, dza odzi ase, dza otsia ebien, nye dza otsia ebiasa.
Na hwɛ, emi, medze nsuyirii reba asaase do abɛsɛɛ abɔdze a nkwahom wɔ mu nyinara efi sor ase: adze a ɔwɔ asaase do nyinara bowu.
Na menye wo bedzi ahyɛmu: na aba hɛn no mu, ɔwo, nye wo mba, nye wo yer, nye wo mba hɔn yernom ka wo ho.
Na fa honam nyinara mu adze a nkwa wɔ mu n’ahorow nyinara mu ebien ebien bra hɛn no mu, ma wonnya nkwa nka wo ho; fa hɔn onyin nye ɔber.
Ntumbowa ahorow, fiembowa ahorow nye mbowa ahorow nyinara hɔn mu ebien ebien bra wo nkyɛn; ama woeenya nkwa.
Na fa edziban nyinara bi ma woho, na boa ano kɔ wo nkyɛn; ama ɔaayɛ edziban ama ɔwo nye hɔn.
Na Noa yɛɛ dɛ mbrɛ Nyankopɔn hyɛɛ no no nyinara pɛpɛɛpɛr.
Nsuyirii No Na EWURADZE see Noa dɛ, ɔwo nye wo fie nyinara nkɔ hɛn no mu; osiandɛ ɔwo na mehu wo dɛ etsen wɔ m’enyim wɔ ber yi mu.
Mbowa a hɔn ho tsew nyinara fa hɔn mu esuon esuon, onyin nye ne ber; na mbowa a hɔn ho nntsew no mu ebien ebien, onyin na ne ber; wimu ntumbowa mu so, esuon esuon, enyin nye aber; ama hɔn ase eenya nkwa wɔ asaase nyinara enyi.
Na aka nda esuon ma maama nsu atɔ egu asaase do adaduanan adzekyee nye adzesaa; na mebɛsɛɛ adze a nkwa wɔ mu a mayɛ nyinara no efi asaase enyi.
Na Noa yɛɛ dɛ mbrɛ EWURADZE hyɛɛ no no nyinara.
Aber a nsuyirii baa asaase do no nna Noa edzi mfe ahaesia.
Na Noa, nye ne mba, nye ne yer nye ne mba hɔn yernom, kɔr hɛn no mu, osian nsuyirii no ntsi.
Mbowa a hɔn ho tsew, nye mbowa a hɔn ho nntsew, nye ntumbowa, nye mbowa a wɔwea wɔ daadze nyinara mu, ebien ebien kɔr Noa nkyɛn wɔ hɛn no mu, enyin nye aber, dɛ mbrɛ Nyankopɔn hyɛɛ Noa no.
Na ɔbaa dɛ nda esuon ekyir no, nsuyirii no baa asaase do.
Noa no nkwa mu afe a otsia ahaesia no mu, bosoom a otsia ebien no ne da a otsia duesuon no ara na bun kɛse no no nsunyiwa nyinara paapaae; na ɔsor ntokura buebuei.
Na nsu tɔree guu asaase do adaduanan adzekyee nye adzesaa.
Da no ara na Noa nye ne yer na ne mba Sem, Ham, nye Jafet, hɔn yernom baasa no ka hɔn ho, kɔr hɛn no mu.
Hɔn, nye mbowa ahorow, fiembowa na hambowa, nye ntumbowa ahorow nyinara kɔr hɛn no mu.
Na wɔkɔr Noa nkyɛn wɔ hɛn no mu, honam a nkwahom wɔ mu nyinara mu ebien ebien, enyin nye aber na wɔkɔr mu, dɛ mbrɛ Nyankopɔn hyɛɛ Noa no: na EWURADZE toow no mu.
Na nsuyirii no baa asaase do adaduanan; na nsu no yirii, na ɔsoaa hɛn no, na ɔmaa do fii asaase do.
Na nsu no yirii boor do kɛsenara wɔ asaase do; ma hɛn no tsɛɛw nsu no enyi.
Na nsu no boor do pii wɔ asaase do; na nkokwaa atsentsen nyinara do katae.
Nsu no boor do kɔr sor basafa esuon na fa; na nkokwaa do katae.
Na biribiara a nkwa wɔ mu wɔ asaase do nyinara wui, ntumbowa, nye fiembowa, nye mbowadoma, nye nketsebowa a wɔwea asaase do nyinara, nye nyimpa nyinara.
Dza ɔwɔ asaase kɛsɛɛ do nyinara a nkwahom wɔ hɔn mu wuwui.
Na EWURADZE sɛɛ adze a nkwa wɔ mu a ɔwɔ asaase do no nyinara, nyimpa, fiembowa, nye nketsebowa, nye sor ntumbowa: na ɔkaa Noa, nye hɔn a wɔnye no wɔ hɛn no mu no.
Na nsu no yirii wɔ asaase do nda ɔha eduonum.
Nsuyirii No Bɔ Adze Na Nyankopɔn kaa Noa, na adze a nkwa wɔ mu a wɔnye no wɔ hɛn no mu no nyinara: na Nyankopɔn maa mframa bɔe faa asaase do, na nsu no huamee; bun no no nsunyiwa so nye ɔsor ntokura ano sisiwii, na nsu a ofi sor gyaa tɔ; na nsu no kɔr do ara twee fii asaase do: na nda ɔha eduonum n’ekyir na nsu no huamee.
Na ehɛn no kesii Ararat nkokwaa do wɔ bosoom a otsia esuon no mu, bosoom no ne da a otsia duesuon no mu.
Na nsu no kɔr do twee araa dze kodur bosoom a otsia du no mu no, bosoom no ne da a odzi kan no mu, na nkokwaa etsifi dedaa hɔ.
Na ɔbaa dɛ adaduanan ekyir no, Noa buee hɛn no no tokura a ɔyɛe no: na ɔsomaa akonkoran, na ofiir edzi kekyinii araa ma ɔdze kɛpeem dɛ nsu wewewee fii asaase do.
Na ɔsomaa ebubur fii ne nkyɛn, dɛ ɔnkɔhwɛ kyerɛ nsu no ehuam efi asaase enyi; na ebubur no ennya ne nan sibew, na ɔsanee baa no hɔ wɔ hɛn no mu, osiandɛ nsu no wɔ asaase nyinara enyi: na ɔtseen ne nsa suoo no mu, na ɔdze no baa ne nkyɛn wɔ hɛn no mu.
Na ɔtweɔɔn nda esuon so bio; na ɔsomaa ebubur no fii hɛn no mu bio; na ebubur no sanee baa no hɔ ewimbir no; na, hwɛ, olive ahataw momon a ɔatsew tua n’ano: nna Noa hun dɛ nsu no atwe efi asaase do.
Na ɔtweɔɔn nda esuon so bio; na ɔsomaa ebubur no; na ɔannsan ammba no hɔ bio.
Na ɔbaa dɛ Noa ne mfe a otsia ahaesia nye kor no mu, bosoom a odzi kan no ne da a odzi kan no, nsu no wewewee fii asaase do; na Noa yii hɛn no ne nkatado no, na ɔhwɛe, na, hwɛ, asaase enyi awow.
Na bosoom a otsia ebien no mu, bosoom no ne da a otsia eduonu esuon no, nna asaase do wewee.
Na Nyankopɔn kasaa kyerɛɛ Noa dɛ, Fi hɛn no mu pue, ɔwo nye wo yer, nye wo mba, nye wo mba hɔn yernom no ka wo ho.
Fa adze a nkwa wɔ hɔn mu a wɔnye wo wɔ hɔ nyinara a ɔwɔ honam nyinara mu ka wo ho pue, ntumbowa, nye fiembowa, nye nketsebowa a wɔwea asaase do nyinara; ama wɔaawo, na wɔaadɔr wɔ asaase do.
Na Noa nye ne yer na ne mba, nye ne mba hɔn yernom ka no ho fiir edzi: mbowadoma nketsebowa nyinara, nye ntumbowa nyinara, na adze biara a nkwa wɔ mu wɔ asaase do, dɛ mbrɛ hɔn mbowa ban tsetsee, fii hɛn no mu puei.
Noa N’afɔrbɔ Na Noa sii afɔrmbukyia maa EWURADZE; na ɔfaa mbowa a hɔn ho tsew nyinara mu bi, na ɔdze hɔn bɔɔ ɔhyew afɔr wɔ afɔrmbukyia no do.
Na EWURADZE tsee afɔr no no huam; na EWURADZE kaa wɔ n’akoma mu dɛ, Monnkɔdom asaase bio ara da wɔ nyimpa ntsi, osiandɛ minyim dɛ nyimpa n’akoma mu nsusui muo dze fitsi no mbofra mu; nkyii so mennkɛsɛɛ adze a nkwa wɔ mu biara bio ara da, dɛ mbrɛ mayɛ yi.
Mber tsentsen ara a asaase wɔ hɔ yi, duaber nye buber, awɔwber nye ɔhyewber, ɔpɛ nye esusow, adzekyee nye adzesaa nnkegyaa da.
Nyankopɔn nye Noa Dzi Ahyɛmu Na Nyankopɔn hyiraa Noa nye ne mba, na ɔsee hɔn dɛ, Hom nwo, na hom ndɔr, na wɔnyɛ asaase do ma.
Na hom ho suro nye hom ho hu mbra asaase do mbowadoma nyinara nye wimu ntumbowa nyinara do; dza wɔwea daadze nyinara, na po mu nam nyinara, wɔdze ahyɛ hom nsa.
Adze a nkwa wɔ mu nyinara ɔnyɛ edziban mma hom; dɛ mbrɛ medze nhaban nhaban so ama hom no.
Na nam a no bɔgyaa da ho wɔ no mu dze, mma hom nndzi.
Na nyimpa biara a ɔbɛka nyimpa no bɔgyaa egu no, dɛm nyimpa no ne nsamu na mobɔhwehwɛ bɔgya no, na sɛ abowa mpo ka nyimpa no bɔgyaa gu a, mibebisa no.
Obiara a ɔka nyimpa no bɔgyaa gu no, nyimpa na ɔbɛka no bɔgyaa egu: osiandɛ Nyankopɔn no su do na ɔyɛɛ nyimpa.
Na hom dze, hom nwo menyamenya na hom ndɔr wɔ asaase do.
Na Nyankopɔn kasaa kyerɛɛ Noa, nye ne mba a wɔka no ho no dɛ, Na hwɛ emi, merema m’ahyɛmu etsim ama hom, nye hom asefo a wodzi hom ekyir; na mbowa a nkwa wɔ hɔn mu nyinara a wɔka hom ho no, ntumbowa, fiembowa, nye asaase mbowadoma a wɔka hom ho fi hɛn no mu puei nyinara, mekyerɛ asaase do mbowadoma nyinara.
Na mebɛma menye hom hɛn ahyɛmu etsim; nkyii so nsuyirii nnkotwa honam nyinara efi hɔ bio; nkyii so nsuyirii nnkɛba bio abɛsɛɛ asaase.
Na Nyankopɔn see dɛ, Iyi nye ahyɛmu a merema ɔada emi nye hom nye abɔdze a nkwa wɔ hɔn mu a wɔka hom ho nyinara ntamu, dze ama ebusuasantsen a ɔmmbɔ adze no ho asɛnkyerɛdze; medze me nyankontɔn abew mununkum mu, na ɔbɛyɛ emi na asaase ntamu ahyɛmu ho asɛnkyerɛdze.
Na ɔbɛba dɛ, sɛ medze mununkum meba asaase do a, wobohu nyankontɔn no wɔ mununkum no mu, na mebɛkaa m’ahyɛmu a ɔda emi nye hom nye honam nyinara mu abɔdze a nkwa wɔ mu nyinara ntamu; na nsu no nnkɛyɛ nsuyirii bio asɛɛ honam nyinara.
Na nyankontɔn no bɛbew mununkum no mu; na mobɔhwɛ, ama maakaa daa ahyɛmu a ɔda Nyankopɔn nye honam nyinara mu abɔdze a nkwa wɔ mu a ɔwɔ asaase do nyinara ntamu.
Na Nyankopɔn see Noa dɛ, Iyi nye ahyɛmu a medze ritsim hɔ wɔ emi nye honam a ɔwɔ asaase do nyinara ntamu no ho asɛnkyerɛdze.
Noa Asefo Petse Asaase Do Na Noa ne mba a wofii hɛn mu puei nye Sem, nye Ham, nye Jafet: na Ham nye Keenan n’egya.
Woyinom baasa yi nye Noa ne mba no: na woyinom mu na nyimpa fi petsee asaase nyinara do.
Na Noa hyɛɛ ase yɛɛ kua, na ɔyɛɛ wenyin ture: na ɔnoom wenyin no bi, na ɔbowee; na no ho daa hɔ wɔ n’asesee mu.
Na Keenan n’egya Ham hun n’egya n’adagyaw, na ɔkɛkaa kyerɛɛ no nuanom beenu no wɔ abowano.
Na Sem nye Jafet faa tam, dze guu hɔn batsir, na wɔnatsewee dze no hɔn ekyir hɔn ekyir dze kɛkataa hɔn egya n’adagyaw do; nna hɔn enyim wɔ ekyir, na woennhu hɔn egya n’adagyaw.
Na Noa no wenyin no fii n’enyi do, na ɔtsee dza ne ba kuma no dze ayɛ no.
Nna ɔsee dɛ, Ndom nka Keenan; Nkowaa mu akowaa na ɔbɛyɛ ama no nuanom.
Na ɔsee bio dɛ, Nhyira nka EWURADZE, Sem ne Nyankopɔn; Na wɔmma Keenan nyɛ n’akowaa.
Nyankopɔn nyɛ Jafet kɛse, Na wɔmma ɔntsena Sem n’asesee mu; Na wɔmma Keenan nyɛ n’akowaa.
Nsuyirii no n’ekyir no Noa dzii mfe ahaasa eduonum na Noa ne nda nyinara yɛɛ mfe ahaakron eduonum: na owui.
Noa ne Mba Hɔn Asefo Afei iyinom nye Noa ne mba, Sem, Ham nye Jafet hɔn ebusuasantsen a nsuyirii no n’ekyir no wɔwoo hɔn.
Jafet ne mba nye Gomer, Magog, Madai, Javan, Tubal, Mesek, nye Tiras.
Na Gomer ne mba nye Askenaz, Rifat, nye Togarma.
Na Javan ne mba nye Elisa, Tarsis, Kittim, nye Dodanim.
Woyinom hɔn mu na nsuano amanaman fi petsee hɔn asaase do, dɛ mbrɛ hɔn nyinara hɔn kasaa tse; dɛ mbrɛ hɔn ebusua ebusua tsetsee, wɔ hɔn amanaman mu.
Ham ne mba nye Kus, Egypt, Put, nye Keenan.
Na Kus ne mba nye Seba, Havila, Sabta, Raama, nye Sabteka: na Raama ne mba nye Seba, Dedan.
Na Kus woo Nimrod: ɔno na ɔhyɛɛ ase yɛɛ ɔkatakyi wɔ asaase do.
Ɔyɛɛ ɔbɔfo kɛse wɔ EWURADZE n’enyim: ma dɛm ntsi wɔse dɛ, ɔbɔfo a ɔyɛ kɛse wɔ EWURADZE n’enyim a ɔtse dɛ Nimrod.
Na n’ahendzi n’ahyɛse nye Babel, Erek, Akad, nye Kalne, wɔ Sinar asaase do.
Asaase no do na ofi kɔr Asiria, na ɔkɛkyekyeer Ninive, Rehoboth-Ir, nye Kala, na Resen kuropɔn a ɔda Ninive nye Kala ntamu no.
Na Egypt woo Ludim, Anamim, Lehabim, Naftuhim, Patrusim, Kasluhim (a Filistiafo fiir hɔn mu no), nye Kaftorim.
Na Keenan woo n’abakan Zidon, Het; na Jebusfo, Amorifo, Girgasfo; Hivifo, Arkifo, Sinfo; Arvadfo, Zemarfo, nye Hamatfo: na n’ekyir no na Keenan ebusua ebusua petsee.
Na Keenanfo hɔn he fi Zidon, dze nam Gerar, dze kodu Gaza; dze nam Sodom nye Gomora nye Adma nye Zeboim, dze kodu Lasa.
Woyinom nye Ham ne mba, dɛ mbrɛ hɔn ebusua ebusua tsetsee, dɛ mbrɛ hɔn kasaa tsetsee, wɔ hɔn asaase do, wɔ hɔn amanaman mu.
Na Sem, Jafet no nua panyin no, no mu na Eber mba nyinara fir.
Sem ne mba nye Elam, Assur, nye Arpaksad, Lud, nye Aram.
Na Aram ne mba nye Uz, Hul, Geter, nye Mas.
Na Arpaksad woo Sela; na Sela woo Eber.
Na Eber woo mba beenu: baako ne dzin dze Peleg; osiandɛ ɔno ne nda mu na mpaapaamu baa asaase do; na no nua ne dzin dze Joktan.
Na Joktan woo Almodad, Selef, Hazarmavet, Jera; Hadoram, Uzal, Dikla; Obal, Abimael, Seba; Ofir, Havila, nye Jobab.
Woyinom nyinara Joktan mba a. Na hɔn tsenabew fi Mesa, rokɔ Sefar, boka kokwaa no ho no.
Woyinom nye Sem ne mba dɛ mbrɛ hɔn ebusua ebusua tsetsee, dɛ mbrɛ hɔn kasaa tsetsee, wɔ hɔn asaase do, dɛ mbrɛ hɔn amanaman tsetsee.
Woyinom nye Noa ne mba hɔn ebusuasantsen; na woyinom hɔn mu na nsuyirii no n’ekyir no amanaman fi petsee asaase do.
Babel Abantsentsen Nna asaase nyinara hɔn kasaa kor.
Na ɔbaa dɛ, wotuu kwan rokɔ boka no, wohun asaase tɛtɛr bi wɔ Sinar asaase do; na wɔtsenaa hɔ.
Na wɔsesee hɔnho dɛ, Wɔmbra, wɔmma yengu ntayaa, na yɛnto ma ɔmben.
Na ntayaa no yɛɛ hɔn mbobaa, na hua yɛɛ hɔn dɛtse.
Na wɔsee dɛ, Wɔmbra, wɔmma yɛnkyekyer kurow, na yɛntow abantsentsen a n’etsifi bodu sor, na wɔmma yɛmfa ngye dzin; amma yaammpetse asaase nyinara enyi.
Na EWURADZE sianee bɔhwɛɛ kurow no nye abantsentsen no a adasamba rotow no.
Na EWURADZE see dɛ, Hwɛ, wɔyɛ ɔman kor, na hɔn nyinara hɔn kasaa kor; na dza wɔahyɛ ase reyɛ nye yi: na afei biribiara a wobosusu dɛ wɔbɛyɛ no, bibiribiara nnkotum esiw hɔn kwan.
Wɔmbra, wɔmma yensian, na yɛnkɔtoto hɔn kasaa wɔ hɔ, amma obi aanntse ne nyɛnko ne nsɛm ase.
Na ofi hɔ nna EWURADZE bɔɔ hɔn petsee asaase nyinara enyi: na wogyaa kurow no kyekyer.
Dɛm ntsi wɔfrɛɛ ne dzin Babel; osiandɛ hɔ na EWURADZE totoo asaase nyinara hɔn kasaa: na hɔ na EWURADZE fi bɔɔ hɔn petsee asaase nyinara enyi.
Sem Asefo Iyinom nye Sem n’ebusuasantsen: nsuyirii no ekyir mfe ebien no, nna Sem edzi mfe ɔha, na ɔwoo Arpaksad.
Sem woo Arpaksad n’ekyir no odzii mfe ahaenu, na ɔwoo mbabanyin nye mbabaa.
Na Arpaksad dzii mfe eduasa enum no, na ɔwoo Sela: na Arpaksad woo Sela no n’ekyir odzii mfe ahaanan ebiasa na ɔwoo mbabanyin nye mbabaa.
Sela dzii mfe eduasa, na ɔwoo Eber: na Sela woo Eber n’ekyir odzii mfe ahaanan ebiasa, na ɔwoo mbabanyin nye mbabaa.
Na Eber dzii mfe eduasa anan, na ɔwoo Peleg: na Eber woo Peleg no n’ekyir odzii mfe ahaanan eduasa, na ɔwoo mbabanyin nye mbabaa.
Peleg dzii mfe eduasa no ɔwoo Reu: na ɔwoo Reu n’ekyir no odzii mfe ahaenu nye akron, na ɔwoo mbabanyin nye mbabaa.
Reu dzii mfe eduasa ebien, na ɔwoo Serug: na Serug n’ekyir no odzii mfe ahaenu nye esuon, na ɔwoo mbabanyin nye mbabaa.
Na Serug dzii mfe eduasa, na ɔwoo Nahor: na Nahor n’ekyir no odzii mfe ahaenu, na ɔwoo mbabanyin nye mbabaa.
Nahor dzii mfe eduonu akron, na ɔwoo Tera: na ɔwoo Tera no n’ekyir odzii mfe ɔha duakron, na ɔwoo mbabanyin nye mbabaa.
Na Tera dzii mfe eduosuon, na ɔwoo Abram, Nahor, nye Haran.
Tera N’asefo Afei iyinom nye Tera n’asefo.
Tera woo Abram, Nahor, nye Haran; na Haran woo Lot.
Na Haran wui wɔ n’egya Tera enyim wɔ asaase a wɔwoo no do no do, wɔ Kaldeafo Ur.
Na Abram nye Nahor warwaree: Abram ne yer ne dzin dze Sarai; na Nahor ne yer ne dzin dze Milka.
Haran a ɔyɛ Milka n’egya, nye Iska n’egya no ne babaa a. Nna Sarai yɛ ɔbɔnyin; onnyi ba.
Na Tera faa ne ba Abram, ne nana Lot a ɔyɛ Haran ne ba no nye Abram ne yer Sarai na ɔnye hɔn sii mu fi Kaldeafo Ur, dɛ wɔrokɔ Keenan asaase do; na wɔbaa Haran bɛtsenaa hɔ.
Na Tera ne nda yɛɛ mfe ahaenu nye enum: na owui wɔ Haran.
Nyankopɔn Frɛ Abram Afei EWURADZE see Abram dɛ, Fi wo man mu, na fi w’ebusua mu, na fi w’egya fie, kɔ asaase a mebɛkyerɛ wo no do: na mebɛyɛ wo ɔman kɛse, na mibehyira wo, na mama wo dzin ayɛ kɛse: na ayɛ nhyira: na mibehyira hɔn a wohyira wo, na nyia ɔdom wo no mobɔdom no: na wo mu na wobehyira asaase ebusua ebusua nyinara.
Nna Abram kɔr dɛ mbrɛ EWURADZE kasaa kyerɛɛ no no: na Lot nye no kɔree: na Abram fii Haran no nna oedzi mfe eduosuon enum.
Na Abram faa ne yer Sarai, nye no nua ba Lot, na hɔn ahodze a wonyaa nyinara, na nyimpa a wonyaa no wɔ Haran no nyinara; na wosii mu dɛ wɔrokɔ Keenan asaase do; na Keenan asaase do na wɔbae.
Na Abram twaa mu wɔ asaase no do kɔr beebi a wɔfrɛ hɔ Sekem, kɔr More esudur no ho.
Na aber no nna Keenanfo wɔ asaase no do.
Na EWURADZE yii noho kyerɛɛ Abram, na ɔsee dɛ, W’asefo na medze asaase yi bɛma hɔn: na hɔ na Abram sii afɔrmbukyia maa EWURADZE a oyii noho kyerɛɛ no no.
Na ofii hɔ kɔr bepɔw a ɔwɔ Bɛtɛl no boka no do, na hɔ na ɔbɔɔ n’asesee, a Bɛtɛl dzi n’anee, na Ai dzi no boka: na osii afɔrmbukyia maa EWURADZE wɔ hɔ na ɔsɔɔr EWURADZE dzin.
Na Abram tuu kwan, dɛ ɔda ho ara rokɔ Pomu afamu.
Abram Wɔ Egypt Na ɔkɔm baa asaase no do: na Abram kɔr Egypt kɛtsenaa hɔ ahɔhotsena; osiandɛ ɔkɔm no yɛɛ dzen wɔ asaase no do.
Na ɔbaa dɛ aka kakra ma ɔahɛn Egypt no, ɔsee ne yer Sarai dɛ, Minyim dɛ eyɛ ɔbaa a wo ho yɛ fɛw: na ɔbɛba dɛ sɛ Egyptfo no hu wo a, wɔbɛse dɛ, Ne yer nye yi: na woboku emi, na wɔagye ɔwo nkwa.
Meserɛ wo, se dɛ, m’akyerɛbaa nye wo: ama osian ɔwo ntsi eesi yie ama me, na osian ɔwo ntsi me kra aatsena ase.
Na ɔbaa dɛ aber a Abram baa Egypt no, Egyptfo no hun ɔbaa no dɛ no ho yɛ fɛw papa.
Na Farao ne mbapɔmba no hun no, na wɔbɛkamfoo no kyerɛɛ Farao: na wɔbɛfaa ɔbaa no kɔr Farao fie.
Na ɔyɛɛ Abram yie wɔ ne ntsi: na onyaa nguan, nye anantwi, nye nsoasopɔnkɔnyin, nye nkowaa, nye mfonabaa, nye nsoasopɔnkɔber, nye efumpɔnkɔ.
Na osian Abram yer Sarai ntsi EWURADZE dze ɔyardɔm akɛse haaw Farao nye ne fi.
Na Farao frɛɛ Abram, na ɔsee dɛ, Ebɛnadze na edze ayɛ me yi?
Ɔyɛ dɛn ntsi na annka annkyerɛ me dɛ wo yer a?
Ɔyɛ dɛn ntsi na esee dɛ, M’akyerɛbaa a ma dɛm ntsi mefaa no nkyɛ morowar no yi?
Dɛm ntsi afei, hwɛ, wo yer nye no, fa no, na kɔ wo kwan.
Na Farao hyɛɛ nkorɔfo ma wokegyaa ɔno, nye ne yer, nye dza ɔwɔ nyinara wɔ ɔkwan do.
Abram Na Lot Dzi Mpaapaamu Na Abram fii Egypt, ɔno, nye ne yer, nye dza ɔwɔ nyinara, nye Lot ka no ho, kɔr Pomu afamu.
Na Abram nyaa no ho kɛsenara wɔ fiembowa, nye dwetɛ, nye sika mu.
Na otuu no kwan fi Pomu afamu araa kodur Bɛtɛl, beebi mbrɛ ahyɛse no n’asesee wɔ mu no, wɔ Bɛtɛl nye Ai ntamu: beebi mbrɛ afɔrmbukyia a asɔpɔn no ɔyɛɛ no wɔ hɔ no wɔ no: na hɔ na Abram sɔɔr EWURADZE.
Nna Lot a ɔnye Abram nam no so wɔ nguan, nye anantwi, nye asese.
Nna asaase no nnso hɔn dɛ wɔbɛtsena fakor: osiandɛ hɔn ahodze dɔɔ so, ma dɛm ntsi wɔbɔ mu tsena a ɔnnyɛ yie.
Na aperper baa Abram no mbowahwɛfo nye Lot no mbowahwɛfo ntamu.
Ber no nna Keenanfo nye Perizfo tsetse asaase no do.
Na Abram see Lot dɛ, Meserɛ wo, mma emma aperper mmba emi nye ɔwo ntamu, na mo mbowahwɛfo nye wo mbowahwɛfo ntamu; osiandɛ yɛyɛ enuanom.
Ana nnyɛ asaase no nyinara na ɔda w’enyim yi bi?
Meserɛ wo, tsew woho fi mo ho: sɛ bankum na ebɛfa a, ɔno mo so mobɔkɔ nyimfa; anaa sɛ nyimfa na ebɛfa a, ɔno mo so mobɔkɔ bankum.
Na Lot maa n’enyi do, na ɔhwɛɛ Jordan Tɛtɛrmu nyinara dze rokɔ Zoar, na ohun dɛ no do beebiara wɔ nsu papaapa.
Iyi ekyir ansaana EWURADZE resɛɛ Sodom nye Gomora, tse dɛ EWURADZE no ture, nna ɔtse dɛ Egypt asaase.
Nna Lot faa Jordan Tɛtɛrmu nyinara; na Lot tui faa boka afamu: na ɔbaako paa noho fii ne nyɛnko ho.
Abram tsenaa Keenan asaase do, na Lot tsenaa Tɛtɛrmu kurow no mu, na ɔdze n’asesee tutui araa dze kodur Sodom.
Afei Sodomfo yɛ ehuhufo nye ndzebɔnyɛfo kɛsenara tsia EWURADZE.
Na Lot paa noho wɔ Abram ho n’ekyir no, EWURADZE see Abram dɛ, Afei ma w’enyi do, na fi beebi mbrɛ ewɔ no hwɛ kwaamu afamu nye pomu afamu nye boka afamu nye anee afamu: na asaase a ihu no nyinara, medze bɛma ɔwo, nye w’asefo daa.
Na mebɛma w’asefo ayɛ dɛ asaase do huntuma: na sɛ obi tum kan asaase do huntuma a, ɔnodze nna wobotum akan w’asefo no.
Soɛr, fa asaase no do wɔ ne tsentsen nye tɛtɛr mu; na ɔwo na medze bɛma wo.
Na Abram tutuu n’asesee, na ɔbae bɛtsenaa Mamre nsudur a ɔwɔ Hebron no ne nkyɛn, na osii afɔrmbukyia wɔ hɔ maa EWURADZE.
Abram Gye Lot Na ɔbaa dɛ Sinarhen Amrafel, Elasarhen Ariok, Elamhen Kedorlaomer, nye Goiimhen Tidal aber do no, wɔnye Sodomhen Bora, nye Gomorahen Birsa, Admahhen Sinab, nye Zeboimfo hen Semeber, nye Belahen (ɔnoara nye Zoar) yɛɛ ɔsa.
Woyinom nyinara bɔɔ mu wɔ Siddim bɔnsa mu (ɔnoara nye Nkyen Po no).
Mfe duebien na wɔsoom Kedorlaomer, na afe a otsia duebiasa no mu no wɔtseew etua.
Na afe a otsia duanan no mu na Kedorlaomer na ahemfo a wɔka no ho no bae, na wobokum Refafo wɔ Asterot-karnaim, nye Zuzfo wɔ Ham, nye Emfo wɔ Savɛ-kiriataim, na Horfo wɔ hɔn bepɔw Seir do, dze kodu El-paran a ɔwɔ sar no ho no.
Na wɔsanee, na wɔbaa En-mispat (ɔnoara nye Kades), na wɔbobɔɔ Amalekfo man nyinara, nye Amorifo so a wɔtse Hazazon-tamar no.
Na Sodom, Gomora, Adma, nye Zeboim, nye Bela (ɔnoara nye Zoar) ahemfo fiir edzi; na wɔnye hɔn kɔbɔɔ enyim wɔ Siddim bɔnsa mu.
Elamhen Kedorlaomer, Goiimfo hen Tidal, Sinarhen Amrafel, nye Elasarhen Ariok; dɛm ahemfo baanan no soɛree tsiaa beenum no.
Nna hua amona wɔ Siddim bɔnsa mu ma ara tɔ; na ber Sodom nye Gomora ahemfo no ruguan no, binom koguu mu na hɔn a wɔkae no guanee kɔr bepɔw no do.
Na wɔfaa Sodom nye Gomora ndzɛmba nyinara, na hɔn edzidzidze nyinara, na wɔkɔr hɔn kwan.
Na wɔfaa Lot, Abram no nua ba a ɔtse Sodom no, nye ne ndzɛmba, na wosii mu kɔree.
Na obi a ofii nsa bae bɛkaa kyerɛɛ Hebriwnyi Abram a aber yi nna ɔtse Amorinyi Mamre, Eskol nye Aner hɔn nua no no nsudur ho no; nna woyinom ɔnye Abram akyekyer.
Na aber a Abram tsee dɛ wɔafa no nua ne ba ndɔmmum no, ɔdze no nkorɔfo a wɔatsetse hɔn a wɔwoo hɔn wɔ ne fie, ahaasa duawɔtwe tui, na wotsiiw hɔn araa kodur Dan.
Na ɔno nye no nkowaa kyɛɛ hɔnho mu kɔr hɔn do anafua, na wɔbɔɔ hɔn gui, na wotsiiw hɔn kodur Hoba a ɔwɔ Damaskɔs n’abankum no.
Na ɔdze ndzɛmba no nyinara sanee bae, ɔdze no nua ne ba Lot, nye ne ndzɛmba, nye mbaa no so, nye nkorɔfo no, sanee bae.
Melkizedek Hyira Abram Na ɔsanee fi Kedorlaomer nye ahemfo a wɔka no ho no hɔn do nkonyimdzi no reba no, Sodomhen puei kehyiaa no kwan wɔ Savɛ bɔnsa mu (ɔnoara nye ɔhen no Bɔnsa mu).
Na Salemhen Melkizedek dze paanoo nye wenyin bae: nna ɔyɛ Abɔso Nyankopɔn no sɔfoe.
Na ohyiaa no, na ɔsee dɛ, Nhyira mfi Abɔso Nyankopɔn a ɔsor nye asaase yɛ nedze no hɔ nka Abram; na nhyira nka Abɔso Nyankopɔn a ɔdze w’atamfo ahyɛ wo nsa.
Na Abram maa no ndzɛmba no nyinara mu ebupɛn du du.
Na Sodomhen see Abram dɛ, Fa nyimpa no ma me, na woara fa ndzɛmba no.
Na Abram see Sodomhen no dɛ, Mama me nsa do makyerɛ EWURADZE, Abɔso Nyankopɔn a ɔsor nye asaase yɛ nedze no, dɛ mennkɛfa ahoma anaa mpaboaahoma anaa biribiara a ɔyɛ wodze, amma aannka dɛ, Mayɛ Abram birɛmpɔn: gyedɛ dza mberantsɛ no edzi no nko, na Aner, Eskol nye Mamre a wɔnye me kɔree no hɔn kyɛpɛn.
Nyankopɔn Nye Abram Dzi Ahyɛmu Iyinom ekyir no EWURADZE n’asɛm baa Abram hɔ wɔ enyido adzehu mu dɛ, Mma nnsuro, Abram: Emi nye wo kokyɛm, na mebɛma wo akatua a ɔbor do.
Na Abram see dɛ, EWURADZE Nyankopɔn, ebɛnadze na edze bɛma me, hwɛ dɛ minnyi ba na menam, na nyia obedzi m’adze nye Eliezer a ofi Damaskɔs anaa?
Na Abram see dɛ, Hwɛ, emi dze, emmaa me asefo: na, hwɛ, nyia wɔawo no wɔ me fie na obedzi m’adze.
Na, hwɛ, EWURADZE n’asɛm baa no hɔ dɛ, Nnyɛ oyi bi na ɔbɛyɛ wo dziadzenyi; na dza ofi woara wo nson mu bɛba no, ɔno na obedzi w’adze.
Na ɔdze no puei, na ɔsee dɛ, Afei hwɛ sor, na kan nworaba no, kyerɛ dɛ ibotum akan a: na ɔsee no dɛ, Mbrɛ w’asefo bɛyɛ nye no.
Na ɔgyee EWURADZE dzii; na EWURADZE buu ne gyedzi ndzeyɛtsenenee maa no.
Na ɔsee no dɛ, Emi nye EWURADZE a medze wo fi Kaldeafo Ur wɔ Kaldea bae, dɛ medze asaase yi rebɛma wo, ma edze aayɛ egyapadze.
Na ɔsee dɛ, EWURADZE Nyankopɔn, medze ebɛnadze na medze bohu dɛ ɔbɛyɛ m’egyapadze?
Na ɔsee no dɛ, Fa nantwiba a oedzi mfe ebiasa, nye apɔnkyeber a oedzi mfe ebiasa, nye oguannyin a oedzi mfe ebiasa, nye atamram, nye aborɔnomaba brɛ me.
Na ɔdze iyinom nyinara bae, na ɔpaapaa hɔn mu ebien ebien, na ɔdze afa afa no totoo hɔn afa afa ne pɛn do: na nnoma no dze ɔammpaapaa hɔn mu.
Na nnoma a wodzi nam bɛgyegyee mbowa fun no do, na Abram kaa hɔn.
Na aber a wi rokɔtɔ no, nda heii tɔɔ Abram do; na, hwɛ, sum kɛsenara na hu tɔɔ no do.
Na Ewuradze see Abram dɛ, Hu no ampaara dɛ w’asefo bɛyɛ ahɔho wɔ asaase a ɔnnyɛ hɔndze do, na wɔbɛyɛ nkowaa na wɔasom hɔn; na wɔbɛtseetsee hɔn mfe ahaanan, na ɔman a wɔbɔsom hɔn no, hɔn so mubobua hɔn atsɛn: na n’ekyir no wɔdze ahodze kɛse befi hɔ akɔ.
Na ɔwo dze, ebɔkɔ w’egyanom nkyɛn asomdwee mu; wobesie wo wɔ nkɔdaaber pa mu.
Na mbasantsen a otsia anan no mu na wɔbɛba ha bio: osiandɛ Amorifo emumuyɛ nnyae nnyɛɛ ma.
Na ɔbaa dɛ aber a iwi kɔtɔree, na ɔyɛɛ sum no, hwɛ, fononoo a orupun wusiw, nye ɔtsɛn a ɔredzɛw botwaa mu wɔ afa afa no ntamu.
Da no ara mu na EWURADZE nye Abram dzii ahyɛmu see dɛ, W’asefo na medze asaase yi ama hɔn, ofi Egypt esutsen no ho kodu esutsen kɛse no, Eufrates esutsen no ho: Kenfo, Kenizfo, Kadmonfo, Hetfo, Perizfo, Refafo, Amorifo, Keenanfo, Girgasfo, nye Jebusfo asaase no.
Ismael N’awoo Afei Abram ne yer Sarai ɔnnwo mma no: mbom nna ɔwɔ afonabaa Egyptnyi bi a ne dzin dze Hagar.
Na Sarai see Abram dɛ, Afei hwɛ, EWURADZE esiw me awoo kwan; meserɛ wo, kɔ m’afonabaa nkyɛn; annyɛ a mibenya no ho mba.
Na Abram tsiee Sarai ne ndze.
Na Abram tsenaa Keenan asaase do mfe du n’ekyir no, Abram ne yer Sarai faa n’afonabaa Hagar, Egyptnyi no, na ɔdze no maa no kun Abram awar.
Na ɔkɔr Hagar nkyɛn, na onyinsenii: na aber a ohun dɛ onyinsen no, obuu no wuraba enyimtsia.
Na Sarai see Abram dɛ, Mo mfom da wo do; medze m’afonabaa too wo bo mu, na ohun dɛ onyinsen ntsi, obu me enyimtsia: EWURADZE mbua emi nye ɔwo ntamu atsɛn.
Na Abram see Sarai dɛ, Hwɛ, w’afonabaa wɔ wo nsamu, yɛ no dɛ mbrɛ woara ehwɛ a oye no ara.
Na Sarai nye no dzii no dzendzenndzen, ma ofii n’enyim guanee.
Na EWURADZE no bɔfoe hun no wɔ nsunyiwa bi ho wɔ sar do, Sur kwan mu nsunyiwa no ho a. Na obisaa no dɛ, Sarai n’afonabaa Hagar, ifi henfa bae na erokɔ henfa?
Na obuaa dɛ, Mifi mo wuraba Sarai n’enyim na muruguan.
Na EWURADZE no bɔfoe no see no dɛ, San kɔ wo wuraba hɔ, na kɛbrɛ woho adze wɔ n’ase.
Na EWURADZE no bɔfoe no see no dɛ, Mebɛma w’asefo adɔr menyamenya, ma hɔn dodow ntsi wɔkan hɔn a ɔnnkɛyɛ.
Na EWURADZE no bɔfoe no see no dɛ, Hwɛ, enyinsen, na ebɔwo babanyin; na ebɛfrɛ ne dzin Ismael, osiandɛ EWURADZE atse w’amandzehu.
Na ɔbɛyɛ dɛ asoaso bɔyafo wɔ adasa mu; ne nsa betsia nyimpa nyinara, na nyimpa nyinara nsa etsia no; na ɔbɔsoɛr etsia no nuanom nyinara.
Na ɔfrɛɛ EWURADZE a ɔkasaa kyerɛɛ no no ne dzin dɛ, ɔwo yɛ Nyankopɔn a ihu adze: na ɔkaa dɛ, Aso ha ara mpo mehu nyia ohu me yi?
Dɛm ntsi wɔfrɛɛ bura no Beer-lahai-roi; na, ɔwɔ Kades nye Bered ntamu.
Na Hagar woo babanyin maa Abram: na Abram frɛɛ ne babanyin a Hagar woo no no ne dzin Ismael.
Na aber a Hagar woo Ismael no, nna Abram edzi mfe eduowɔtwe esia.
Ahyɛmu No Ho Asɛnkyerɛdze Twatsiatwa Na aber a Abram dzii mfe eduokron akron no, EWURADZE yii noho kyerɛɛ Abram na ɔsee no dɛ, Emi nye Nyankopɔn Tumfo; nantsew m’enyim na dzi mu.
Na mebɛma m’ahyɛmu ada emi nye ɔwo ntamu, na mebɛma adɔr mbordo.
Na Abram dze n’enyim boom famu: na Nyankopɔn nye no kasae see dɛ, Emi dze, hwɛ, m’ahyɛmu wɔ hɔ ma wo, na ebɛyɛ amanaman pii hɔn egya.
Nkyii so wɔnnkɛfrɛ wo dzin Abram bio, na wɔbɛfrɛ wo dzin Abraham; osiandɛ amanaman pii hɔn egya na mayɛ wo.
Na mebɛma awo mbordo, na mayɛ wo amanaman, na ahemfo efi wo mu epue.
Na mebɛma m’ahyɛmu etsim wɔ emi nye ɔwo nye w’asefo a wodzi w’ekyir no ntamu wɔ hɔn mbasantsen mu, na ɔayɛ daa ahyɛmu, dɛ mebɛyɛ Nyankopɔn ama ɔwo nye w’asefo a wodzi w’ekyir no.
Na medze asaase a etsenatsena do, yɛ do hɔho yi, Keenan asaase nyinara, mebɛma ɔwo nye w’asefo a wodzi w’ekyir, dɛ daa enyadze; na mebɛyɛ hɔn Nyankopɔn.
Na Nyankopɔn see Abraham dɛ, ɔwo dze, sie m’ahyɛmu, ɔwo nye w’asefo a wodzi w’ekyir, wɔ hɔn mbasantsen mu.
Iyi nye emi nye hom nye w’asefo a wodzi w’ekyir no ntamu ahyɛmu a hom nsie; hom mu mbabanyin nyinara wontwitwa hɔn twatsia.
Na wontwitwa hom ho twatsia; na ɔbɛyɛ ahyɛmu a ɔda emi nye hom ntamu asɛnkyerɛdze.
Na ɔbabanyin a oedzi nda awɔtwe no, wontwa no twatsia wɔ hom mu, mbanyin nyinara wɔ hom mbasantsen mu, nyia wɔawo no wɔ fie, anaa wɔdze sika atɔ no wɔ hɔho biara hɔ a ɔmmfora w’asefo no.
Nyia wɔawo no wɔ fie no, nye nyia wɔdze wo sika atɔ no, wontwitwa hɔn twatsia: na m’ahyɛmu bɛtsena hɔn honam mu dɛ daa ahyɛmu.
Na ɔbanyin a wonntwaa no twatsia no, dɛm nyimpa no wontwa no mfi no nkorɔfo mu; ɔato m’ahyɛmu.
Na Nyankopɔn see Abraham dɛ, Wo yer Sarai dze, mma mmfrɛ ne dzin Sarai, na Sara nyɛ ne dzin.
Na mibehyira no, ekyir yi so mebɛma enye no awo babanyin: nyew, mibehyira no, na ɔbɛyɛ amanaman hɔn na; aman ahemfo befi no mu epue.
Nna Abraham dze n’enyim boom famu, na ɔserewee, na ɔsee n’akoma mu dɛ, Aso wɔbɔwo ba ama nyia oedzi mfe ɔha na aso Sara a oedzi mfe eduokron yi bɔwo?
Na Abraham see Nyankopɔn dɛ, kɛtseankyɛ Ismael eenya adom: Na Nyankopɔn see dɛ, Ampaara ampa, wo yer Sara bɔwo babanyin ama wo; na ebɛfrɛ ne dzin Isaak: na menye no bedzi ahyɛmu ma aayɛ daa ahyɛmu dze ama n’asefo a wodzi n’ekyir.
Na Ismael ho dze metsie wo; hwɛ, mehyira no, na mebɛma ɔawo, na ɔadɔr mbordo; ɔbɔwo etsitsir duebien, na mebɛyɛ no ɔman kɛse.
Na m’ahyɛmu dze mebɛma oetsim wɔ emi nye Isaak a Sara bɔwo no ama wo afedan sisei ntamu.
Na ɔnye no gyaa kasa no, Nyankopɔn fii Abraham nkyɛn kɔr sor.
Na Abraham faa ne ba Ismael, nye hɔn a wɔwoo hɔn wɔ ne fie, nye hɔn a ɔdze ne sika tɔɔ hɔn nyinara, Abraham ne fifo mu mbanyin nyinara, na otwitwaa hɔn twatsia da no ara, dɛ mbrɛ Nyankopɔn kaa kyerɛɛ no no.
Na aber a wotwaa Abraham twatsia no, nna oedzi mfe eduokron akron.
Na aber a ne ba Ismael wotwaa no twatsia no nna oedzi mfe du ebiasa.
Da kor no ara na wotwitwaa Abraham nye ne ba Ismael twatsia.
Na ne fie mbanyin nyinara, hɔn a wɔwoo hɔn wɔ fie, nye hɔn a wɔdze sika totɔɔ hɔn ahɔho hɔ, wɔka no ho ma wotwitwaa hɔn twatsia.
EWURADZE Dze Babanyin Bɔ Abraham Anohoba Na EWURADZE yii noho kyerɛɛ Abram wɔ Mamre nsudur nkyɛn, ewia ketee a ɔtse n’asesee abowano no; na ɔmaa n’enyi do, na ɔhwɛe, na, hwɛ, mbarimba baasa gyina ne tsentsendo.
Na aber a ohun hɔn no, otutuu mbirika fii n’asesee abowano kehyiaa hɔn kwan, na ɔkotoow famu, na ɔsee dɛ, Mo wura, sɛ afei menya w’enyim enyimnyam a, meserɛ wo, mma mmpa w’akowaa ho nnkɔ.
Afei wɔmma wɔnkɛfa nsu kakra mbra, na hom nhohor hom anan ho, na hom ngye hom ahom wɔ dua yi ase: na monkɔ nkɛfa edziban trɔma bi mbra ma hom mfa nhyɛ hom akoma dzen; na n’ekyir no hom akɔ: susuampa dɛ hom aba hom akowaa nkyɛn yi.
Na wɔsee dɛ, Yɛ dɛ mbrɛ aka no ara.
Na Abraham kaa noho kɔr asese no mu Sara hɔ, na ɔsee dɛ, Yɛ isiam pa etwadze ebiasa krado ntsɛntsɛm, fetsew, na to tatar.
Na Abraham tutuu enguan kɔr no mbowakuw mu, na ɔkɛfaa nantwiba a ɔyɛ mberɛw na oye, na ɔdze maa ɔsomfo; na ɔyɛɛ ntsɛm kɛyɛɛ edziban.
Na Abraham faa bata, nye merekye, nye nantwiba a ɔdze ayɛ edziban no, na ɔdze besii hɔn enyim: na ogyinaa hɔn nkyɛn wɔ dua no ase, na wodzidzii.
Na wobisaa no dɛ, Wo yer Sara wɔ hen?
Na ɔsee dɛ, Hwɛ, ɔwɔ asese no mu.
Na hɔn mu kor kaa dɛ, Ampaara dɛ mebɛsan aba wo nkyɛn afedan sisei; na, hwɛ, wo yer Sara benya babanyin.
Nna Sara ritsie wɔ asese abow a ɔwɔ n’ekyir no mu.
Afei nna Abraham nye Sara enyinyin, na woedzi mfe ara yie; na adze a ɔyɛ mbaa no, etwa wɔ Sara ho.
Na Sara sereew noara no mu see dɛ, Aso mayɛ aberwa yi n’ekyir na mibenya enyigye, mo wura so ayɛ akɔdaa yi a?
Na EWURADZE bisaa Abraham dɛ, ɔyɛ dɛn ntsi na Sara serewee see dɛ, Aso ampaara dɛ mayɛ aberwa yi mobɔwo ba?
Ana biribi yɛ dzen ma EWURADZE a?
Aber a mahyɛ no mebɛsan maba wo nkyɛn afedan sisei, na Sara benya babanyin.
Na Sara sanee see dɛ, Mannserew bi; osiandɛ osuroi.
Na ɔsee dɛ, Dabida, na eserewee.
Abraham Dzi Ma Sodom Na mbarimba no soɛree fii hɔ, na wɔdaan hɔn enyi kɔr Sodom do: na Abraham kegyaa hɔn kwan.
Na EWURADZE see dɛ, Ana medze dza merebɛyɛ no bosuma Abraham?
Hwɛ, ampaara Abraham bɛyɛ ɔman a ɔso na ɔwɔ tum, na no mu na wobehyira asaase amanaman nyinara.
Na masan mu eyi no, ama ɔaahyɛ ne mba nye ne fifo a wodzi n’ekyir, ma woeesie EWURADZE no kwan, wɔayɛ pɛrpɛr nye atsɛmbu; ama EWURADZE dze dza ɔaka no wɔ Abraham ho no aaba mu.
Na EWURADZE see dɛ, ɔnam dɛ Sodom nye Gomora ho nkekamu ayɛ kɛse; na hɔn bɔn ayɛ dur dodow ntsi; afei mibesian akɔhwɛ kyerɛ dɛ ɔayɛ dɛ mbrɛ nkekamu a edu me nkyɛn no tse no ewie; na sɛ ɔnntse dɛm so a, mubohu.
Na mbarimba beenu no daan hɔnho fii hɔ dɛ wɔrokɔ Sodom: na Abraham dze, ɔdaa ho ara gyinaa EWURADZE n’enyim.
Na Abraham twee pinii, na obisaa dɛ, Ana edze atseneneefo nye ndzebɔnyɛfo nyinara bɔbɔ mu ahyew hɔn?
Egyangyanbiara atseneneefo eduonum wɔ kurow no mu ɛ: onnkesian atseneneefo eduonum a wɔwɔ mu no ntsi ma edze efir kurow no, na ebɛhyew no?
Iyi mpar wo dɛ ebɛyɛ no dɛm, dɛ edze atseneneefo bɛka ndzebɔnyɛfo ho eku hɔn, ma atseneneefo ayɛ dɛ ndzebɔnyɛfo; iyi mpar wo: ana asaase nyinara ɔtsɛmbuafo nnkɛyɛ dza ɔtsen bi a?
Na EWURADZE see dɛ, Sɛ muhu atseneneefo eduonum wɔ Sodom kurow no mu a, ɔno osian hɔn ntsi medze bɛkyɛ bea no nyinara.
Na Abraham buae na ɔsee dɛ, Afei hwɛ, emi a meyɛ dɛtse nye nso, na mesi mo bo dɛ mebɛkasa akyerɛ EWURADZE yi: egyangyanbiara atseneneefo eduonum no hɔn mu enum fi mu ɛ: ana osian enum a efi mu no ntsi ebɛsɛɛ kurow no nyinara?
Na ɔsee dɛ, Sɛ muhu eduanan enum wɔ hɔ a, mennkɛsɛɛ no.
Na ɔdaa ho ara kasaa kyerɛɛ no bio, na ɔsee dɛ, Egyangyanbiara eduanan na wobohu hɔn wɔ hɔ ɛ. Na ɔsee dɛ, Osian eduanan no ntsi mennkɛyɛ.
Na ɔsee dɛ, Mma mma EWURADZE no bo mmfuw, na menkasa: egyangyanbiara eduasa na wobohu hɔn wɔ hɔ ɛ. Na ɔsee dɛ, Sɛ muhu eduasa wɔ hɔ a, mennkɛyɛ.
Na ɔsee dɛ, Afei hwɛ, mesi mo bo dɛ mebɛkasa akyerɛ EWURADZE: egyangyanbiara eduonu na wobohu hɔn wɔ hɔ ɛ: Na ɔsee dɛ, Osian eduonu no ntsi mennkɛsɛɛ no.
Na ɔsee dɛ, Ao mma mma EWURADZE no bo mmfuw, na menkasa prɛko pɛ yi ara: egyangyanbiara du na wobohu hɔn wɔ hɔ ɛ; Na ɔsee dɛ, Osian du no ntsi mennkɛsɛɛ no.
Na EWURADZE wiee dɛ ɔnye Abraham kasa ara na ɔkɔr no kwan: na Abraham sanee baa ne tsenabea.
Sodom Ne Nsɛɛe Na sor abɔfo beenu no baa Sodom ewimbir; nna Lot tse Sodom abotsen ano: na Lot hun hɔn, na ɔsoɛree kehyiaa hɔn kwan; na ɔkotowee dze n’enyim boom famu; na ɔsee dɛ, Afei hwɛ, mo wuranom, meserɛ hom, wɔmman hom akowaa fie, na wɔnkɔsoɛ hɔ anafua yi nyinara, na hom nhohor hom anan ho, na hom asoɛr anapaatu akɔ hom kwan.
Na wɔsee dɛ, Dabida; na yɛbɛtsena gua do anafua yi nyinara.
Na ɔserɛɛ hɔn ɔdzendo ara, na wɔmaan ne nkyɛn, na wɔkɔr ne fie; na ɔtoo hɔn pon, na ɔtoo epitsi ma wodzii.
Na wonnyae nnkɛdae no, nna kurow no mu mba, mekyerɛ Sodomfo no, botwaa dan no ho hyiae, mbofra nye mpanyin, apaa nyinara mu nkorɔfo nyinara; na wɔfrɛɛ Lot na wɔsee no dɛ, Mbarimba a wɔbaa wo nkyɛn anafua yi no wɔ hen?
Yi hɔn brɛ hɛn, ma yɛnye hɔn nda.
Na Lot puei kɔr hɔn nkyɛn wɔ abow no ano, na ɔtoow abow no mu wɔ n’ekyir.
Na ɔsee dɛ, Mo nuanom, meserɛ hom, mma wɔnnyɛ emumuyɛ a ɔtse dɛm.
Afei hwɛ, mowɔ mbabaa beenu a wonnhun banyin: meserɛ hom, wɔmma minyi hɔn mbrɛ hom, na dza homara hwɛ a oye no ara hom nyɛ hɔn: mbarimba yi dze mma wɔnnyɛ hɔn biribiara; susuampa dɛ wɔaba me hatsɛw no nwin ase yi.
Na wɔsee dɛ, Gyina nkyɛn.
Na wɔsee dɛ, Akowaa kor yi ɔbaa hɛn amanyɛ, na ɔrohwehwɛ ɔayɛ ɔsɛndzifo: afei yɛnye wo bedzi no bɔn akyɛn hɔn.
Na wɔhyɛɛ Lot no do dzendzenndzen, na wɔtwee pinii dɛ worubobubu abow no.
Na mbarimba no tseen hɔn nsa, na wɔtwee Lot baa hɔn nkyɛn wɔ dan mu na wɔtoow abow no mu.
Na wɔdze enyifura baa nkorɔfo a wogyinagyina ofi no n’abow n’ano no hɔn do, nkakraba nye akɛse nyina: ma wɔfonaa dɛ wobohu abow no n’ano kwan.
Lot Tu Fi Sodom Na mbarimba no bisaa Lot dɛ, Ana ewɔ obiara so wɔ ha?
Asew, na wo mbabanyin, na wo mbabaa, na obiara a ewɔ no wɔ kurow yi mu; yi hɔn fi ha: na yɛrebɛsɛɛ ha, osiandɛ hɔn nkekamu ayɛ kɛse wɔ EWURADZE n’enyim; na EWURADZE asoma hɛn dɛ yɛmbɛsɛɛ no.
Na Lot puei, na ɔkɛkasaa kyerɛɛ ne nsewnom a wɔawarwar ne mbabaa no, na ɔsee dɛ, Hom nsoɛr mfi ha; na EWURADZE rebɛsɛɛ kurow yi.
Na ɔyɛɛ ne nsewnom no enyiwa do dɛ obi a oridzi fɛw.
Na adze kyee no, sor abɔfo no guu Lot do, dɛ, Soɛr, fa wo yer nye wo mbabaa beenu a wɔwɔ ha yi kɔ; amma aannhyew wɔ kurow yi n’emumuyɛ mu.
Na okyinkyimii; na EWURADZE hun no mbɔbɔr ntsi, nkorɔfo no suoo ɔno nye ne yer nye ne mbabaa beenu no hɔn nsa mu na wɔdze hɔn puei, na wɔdze hɔn kesii kurow no n’ekyir.
Na ɔbaa dɛ, wɔdze hɔn puei no, wɔsee dɛ, Hom nguan wɔ hom nkwa ntsi; mma hom mmbu hom kɔn ekyir, mma hom nngyina Tɛtɛr yi mu beebiara so; hom guan nkɔ bepɔw no do, ɔno bɛyɛ na hom ahyew.
Na Lot see hɔn dɛ, Ao!
Mma ɔmmba no dɛm, mo wura.
Afei hwɛ, w’akowaa enya w’enyim enyimpa, na ama w’ehumbɔbɔr a edze ehu me adɔɔ so, wɔ dɛ agye me nkwa; mbom munnkotum meguan akɔ mbepɔw no do, ɔno bɛyɛ na mbusu no ato me ma meewu.
Hwɛ, kurow yi bɛn dɛ mubotum eguan akɔ mu, na osuar.
Innhu dɛ osuar?
Ao, ma munguan nkɔ hɔ, na me kra benya nkwa.
Na ɔsee no dɛ, Hwɛ, metsie wo wɔ adze kor yi so mu, dɛ monnkɔbɔ kurow a aka ho asɛm no.
Ka woho ɛ, guan kɔ hɔ; na murunntum biribiara yɛ, gyedɛ edu hɔ ana.
Dɛm ntsi wɔfrɛɛ kurow no ne dzin Zoar ase nye dɛ kakraba.
Na aber a Lot dur Zoar no, nna ewia epue asaase do.
Nna EWURADZE tɔɔ brestɔn nye ogya fi EWURADZE hɔ wɔ sor guu Sodom nye Gomora do; na ɔbɔɔ nkurow no, nye Tɛtɛr no nyinara, nye hɔn a wɔtse nkurow no mu nyinara, nye dza ofifir asaase no do no.
Na Lot ne yer buu no kɔn ekyir, na ɔdaan nkyensiw.
Na Abraham soɛɛr anapaatu kɔr mbrɛ ogyinae wɔ EWURADZE n’enyim no: na ɔdaan n’enyi kɔr Sodom nye Gomora, nye Tɛtɛr no mu asaase no nyinara do, na, hwɛ, asaase no do wusiw foow sor dɛ fononoo wusiw.
Na ɔbaa dɛ, aber a Nyankopɔn sɛɛ Tɛtɛr no mu nkurow no, Nyankopɔn kaa Abraham, na aber a ɔbɔɔ nkurow a Lot tse mu no, oyii Lot wɔ ɔsɛɛ no mu.
Lot Ne Mbabaa Beenu No Na Lot fii Zoar fowee, na ɔkɛtsenaa bepɔw no do, na ne mbabaa beenu no ka no ho; osiandɛ osuroo dɛ ɔbɛtsena Zoar: na wɔtsenaa ɔbo tu mu.
Na abakan no see ekumaba no dɛ, Hɛn egya ayɛ akɔdaa, na ɔbanyin biara nnyi asaase do a ɔbɛba hɛn nkyɛn dɛ mbrɛ asaase nyinara yɛ no: Bra, ma yɛmma hɛn egya nnom nsa, na yɛnye no nkɛda, ama yeenya hɛn egya no ho mba.
Na wɔmaa hɔn egya noom nsa anafua no: na abakan no kɔr mu, na ɔnye n’egya kɛdae; na oennhu ne ndaa mu, eso no nsoɛree mu.
Na ɔbaa dɛ n’adzekyeenyim no, abakan no see ekumaba no dɛ, Hwɛ, menye m’egya daa anafua yi: ma yɛmma ɔnnom nsa anafua yi so; na kɔ mu, na enye no nkɛda, ama yeenya hɛn egya no ho mba.
Na wɔmaa hɔn egya noom nsa anafua no so; na ekumaba no soɛree, na ɔnye no kɛdae; na oennhu ne ndaa mu, eso no nsoɛree mu.
Dɛm na Lot ne mbabaa beenu no nyina wɔnye hɔn egya nyinsenii.
Na abakan no woo babanyin, na ɔtoo no dzin Moab: ɔnoara nye Moabfo hɔn egya ɔdze bodu ndɛ da yi.
Na ekumaba no so woo babanyin, na ɔtoo no dzin Benammi: ɔnoara nye Ammonfo hɔn egya ɔdze bodu ndɛ da yi.
Abraham Na Abimelek Na Abraham tuu kwan fi hɔ kɔr Pomu Afamu Asaase do; na ɔkɛtsenaa Kades nye Sur ntamu; na ɔkɛyɛɛ hɔho wɔ Gerar.
Na hɔ Abraham kaa no wɔ ne yer Sara ho dɛ, M’akyerɛbaa a: na Gerarhen Abimelek somae ma wɔkɛfaa Sara.
Na Nyankopɔn baa Abimelek hɔ wɔ anafua adaaso mu, na ɔbɛsee no dɛ, Hwɛ, ɔbaa a akɛfa no ntsi ayɛ owufo ara nye no; na banyin no ne yer a. Afei Abimelek nnyae mmfaa no ho nnkaa no: na ɔsee dɛ, EWURADZE, aso iboku ɔman tsenenee so?
Ana ɔno noara annse me dɛ, M’akyerɛbaa a?
Na noara, mekyerɛ ɔnoara ɔbaa no so see dɛ, Mo nua a: m’akoma mu tsewee, nye me nsa ho no krɔnkrɔnyɛ mu, na mayɛ yi.
Na Nyankopɔn see no adaaso mu, dɛ, ɛhɛɛ, minyim dɛ w’akoma mu tsewee mu na ayɛ yi, na mo so musuoo wo mu amma aannyɛ bɔn enntsia me: dɛm ntsi na mamma annka no.
Dɛm na yɛ afei, fa banyin no ne yer san kɛma no; na ɔyɛ nkɔnhyɛnyi, na ɔbɔsɔr ama wo, ma eenya nkwa: na sɛ ammfa no annsan amma no a, hu no ampaara dɛ ibowu, ɔwo, nye dza ɔyɛ wodze nyinara.
Na Abimelek soɛɛr anapaatu, na ɔfrɛɛ no nkowaa nyinara, na ɔkaa nsɛm yi nyinara wɔ hɔn aso mu: na nkorɔfo no hɔn akoma tuu kɛsenara.
Nna Abimelek frɛɛ Abraham, na ɔsee no dɛ, Ebɛnadze na ayɛ hɛn yi?
Na ebɛnadze mu na mayɛ bɔn etsia wo ma edze bɔn kokroko aba emi nye m’ahenman do yi?
Adze a ɔnnsɛ dɛ wɔyɛ na edze ayɛ me yi.
Na Abimelek bisaa Abraham dɛ, Ebɛnadze na ihunii, ma ayɛ dɛm adze yi?
Na Abraham see dɛ, Osiandɛ modween dɛ, Ampaara Nyankopɔn no ho suro nnyi ha; na me yer ntsi woboku me.
Na ɔyɛ m’akyerɛbaa so ampa, m’egya ba a, na nnyɛ me na ba bi a; na ɔbɛyɛɛ me yer.
Na ɔbaa dɛ aber a Nyankopɔn maa mifii m’egya fie mikekyinii no, nna mesee ɔbaa no dɛ, Ayamuyie a fa yɛ me nye yi; beebiara mbrɛ yebodu no, ka no wɔ mo ho dɛ, Mo nua a. Na Abimelek faa nguan, nye anantwi, nye nkowaa, nye mfonabaa, na ɔdze maa Abraham, na ɔdze ne yer Sara sanee maa no.
Na Abimelek see dɛ, Hwɛ, m’asaase na ɔwɔ w’enyim yi: tsena beebiara mbrɛ woara epɛ.
Na Sara dze, ɔsee no dɛ, Hwɛ, mama wo nua ndwetɛbona apem: hwɛ, ɔyɛ nkataenyim dze ma wo wɔ hɔn a wɔka wo ho nyinara hɔn mu; na enya dza ɔtsen wɔ nyimpa nyinara hɔn enyim.
Na Abraham sɔree maa Nyankopɔn: na Nyankopɔn yɛɛ Abimelek nye ne yer, nye no mfonabaa edur; na wɔwowoo mba.
Osiandɛ nna EWURADZE esiw Abimelek ne fie yafun nyinara mu kwan petsee wɔ Abraham ne yer Sara ntsi.
Isaak N’awoo Na EWURADZE bɛseraa Sara dɛ mbrɛ ɔsee no, na Ɔyɛɛ Sara dɛ mbrɛ ɔbɔɔ no anohoba no.
Na Sara nyinsenii, na ɔwoo babanyin maa Abraham wɔ no nkɔdaaber mu, wɔ aber a EWURADZE kaa ho asɛm kyerɛɛ no no mu.
Na Abraham too ne babanyin a Sara woo no maa no no, dzin Isaak.
Na Abraham ne ba Isaak dzii nda awɔtwe no, otwaa no twatsia, dɛ mbrɛ Nyankopɔn hyɛɛ no no.
Na aber a wɔwoo ne ba Isaak maa no no, nna Abraham edzi mfe ɔha.
Na Sara see dɛ, Nyankopɔn ama maserew; hɔn a wɔbɛtse nyinara nye me bɛserew.
Na ɔsee dɛ, Woana na nkyɛ akyerɛ Abraham dɛ, Sara bɛma mba enumfo?
Naaso mawo babanyin ama no wɔ no nkɔdaaber mu.
Woyi Hagar Nye Ismael Edzi Na abofra no nyinii, na wotwaa no enumfo: na da a wotwaa Isaak enumfo no, Abraham too pon kɛsenara.
Na Sara hun Egyptnyi Hagar ne ba a ɔwoo no maa Abraham no, dɛ orisi atwetwe.
Dɛm ntsi ɔsee Abraham dɛ, Yi afonabaa yi nye ne ba no edzi: na afonabaa yi ne ba nnkɛnye me ba Isaak edzi adze.
Na asɛm no yɛɛ Abraham yaw papaara, osian ne ba no ntsi.
Na Nyankopɔn see Abraham dɛ, Mma mma ɔnnyɛ wo yaw, osian abofra no ntsi, na osian w’afonabaa no ntsi; dza Sara ka kyerɛ wo no nyinara mu, tsie ne ndze; na Isaak mu na wɔbɛfrɛ w’asefo.
Na afonabaa no ne ba no so mebɛyɛ no ɔman, osiandɛ ɔyɛ w’asenyi.
Na Abraham soɛɛr anapaatu, na ɔfaa edziban nye nsu bɔdambɔ, na ɔdze maa Hagar, ɔdze sii no kɔn ho, na ogyaa ɔno nye abofra no kwan.
Na Hagar sii mu, na okekyiin Beer-seba sar do.
Na nsu a ɔwɔ bɔdambɔ no mu no no sae, na ɔdze abofra no too ndua no bi ase.
Na ɔkɔree, na ɔkɛtsenaa ne tsentsendo wɔ ekyir kakra, bɛyɛ dɛ mbrɛ wɔtow egyen a obodu: na ɔsee dɛ, Mma mma monnhwɛ abofra yi no wu.
Na ɔtsenaa ne tsentsendo, na ɔmaa ne ndze do, na osui.
Na Nyankopɔn tsee abofra no ne ndze; na Nyankopɔn no bɔfoe fi sor frɛɛ Hagar, na ɔsee no dɛ, Ebɛnadze yɛ wo, Hagar?
Mma nnsuro; na Nyankopɔn atse abofra no ne ndze wɔ mbrɛ ɔwɔ no.
Soɛr, kɛma abofra no do, na fa wo nsa suo no mu; na mebɛyɛ no ɔman kɛse.
Na Nyankopɔn buee n’enyiwa, na ohun nsubura bi; na ɔkɔree, na ɔkɛhyɛɛ bɔdambɔ no nsu ma, na ɔmaa abofra no nsu ma ɔnomee.
Na Nyankopɔn dzii abofra no ekyir, na onyinii; na ɔtsenaa sar do, na ɔyɛɛ egyentonyi.
Na ɔtsenaa Paran sar do; na ne na kɔwaar yer wɔ Egypt asaase do brɛɛ no.
Abraham Nye Abimelek Dzi Ahyɛmu Na ɔbaa dɛ aber no no mu na Abimelek nye ne safohen tsitsir Fikol kasaa kyerɛɛ Abraham dɛ, Nyankopɔn dzi w’ekyir wɔ dza eyɛ nyinara mu: dɛm ntsi afei, fa Nyankopɔn dzi nsew kyerɛ me wɔ ha dɛ ennkɛdaadaa emi, nye me ba, nye me mbanana: na dɛ mbrɛ ayamuyie a medze ayɛ wo no tse no ara, ebɛyɛ ama emi, nye asaase a aba do ahɔhoyɛ yi.
Na Abraham see dɛ, Mibedzi nsew.
Na Abraham twuuw Abimelek n’enyim, wɔ nsubura a Abimelek no nkowaa dze enyimpi gyee no ntsi.
Na Abimelek see dɛ, Minnyim nyia ɔyɛɛ iyi: na wo so annka annkyerɛ me, na nkyii so menntsee pɛn dɛ ndɛ.
Na Abraham faa nguan, nye anantwi, na ɔdze maa Abimelek; na hɔn beenu no dzii ahyɛmu.
Na Abraham yii nguankuw mu nguambaa aber esuon dze hɔn sii nkyɛn.
Na Abimelek bisaa Abraham dɛ, Na nguambaa aber esuon a eyi hɔn esi nkyɛn yi ase nye dɛn?
Na ɔsee dɛ, Nguambaa aber esuon yi na ebɛgye no wɔ me nsamu ama ɔaayɛ dase ama me, dɛ mara na mutuu bura yi.
Dɛm ntsi ɔfrɛɛ hɔ Beer-seba; osiandɛ hɔ na hɔn beenu nyina wodzii nsew.
Na wodzii ahyɛmu wɔ Beer-seba wiei no, Abimelek soɛree, nye ne safohen tsitsir Fikol, na wɔsanee ba Filistiafo asaase do.
Na Abraham tsɛɛw ɔsɛntsɛw dua wɔ Beer-seba, na ɔsɔɔr EWURADZE, ɔdomankoma Nyankopɔn no wɔ hɔ.
Na Abraham yɛɛ hɔho wɔ Filistiafo asaase do nda pii.
Abraham Dze Isaak Bɔ Afɔr Na ɔbaa dɛ iyinom n’ekyir no Nyankopɔn sɔɔ Abraham hwɛe, na ɔsee dɛ, Abraham; na ɔsee dɛ, Emi nye yi.
Na, ɔsee dɛ, Afei fa wo ba, wo ba kortonoo a edɔ no, mekyerɛ Isaak no, na kɔ Moria asaase do; na fa no kɔbɔ ɔhyew afɔr wɔ hɔ, wɔ mbepɔw no mu kor a mebɛkyerɛ wo no do.
Na Abraham soɛɛr anapaatu hyehyɛɛ n’asoasopɔnkɔ, na ɔfaa ne mberantsɛ no mu beenu kaa no ho, nye ne ba Isaak; na ɔpaa ɔhyew afɔr ne nyena no, na ɔsoɛree kɔr mbrɛ Nyankopɔn kyerɛɛ no no.
Na ne ndaansa no Abraham maa n’enyiwa do, na ohun bea no wɔ ekyir noho ara.
Na Abraham see ne mberantsɛ no dɛ, Hom nye asoasopɔnkɔ yi ntsena ha, na emi na abofra yi yɛbɔkɔ noho, na yɛakɔsɔr, na yɛasan aba hom nkyɛn.
Na Abraham faa ɔhyew afɔr no ne nyena no, na ɔdze soaa ne ba Isaak; na ɔfaa gya no nye sekan no kitsae; na hɔn beenu nyina bɔɔ mu kɔree.
Na Isaak kasaa kyerɛɛ n’egya Abraham, na ɔsee dɛ, M’egya: na ɔsee dɛ, Emi nye yi, me ba.
Na ɔsee dɛ, Hwɛ, ogya nye enyena nye yi: na eguambaa a wɔdze rokɔbɔ ɔhyew afɔr no wɔ hen?
Na Abraham see dɛ, Me ba, Nyankopɔn noara bɛkyerɛ eguambaa a wɔdze no bɔbɔ ɔhyew afɔr: na hɔn beenu nyina bɔɔ mu kɔree.
Na wodur mbrɛ Nyankopɔn kyerɛɛ no no; na Abraham sii afɔrmbukyia wɔ hɔ, na osiesiee nyena no yie, na ɔkyekyeer ne ba Isaak dze no too afɔrmbukyia no do wɔ nyena no do.
Na Abraham tseen ne nsa, na ɔfaa sekan no dɛ ɔdze ruboku ne ba no.
Na EWURADZE no bɔfoe fi sor frɛɛ no, na ɔsee dɛ, Abraham, Abraham: na ɔsee dɛ, Emi nye yi.
Na ɔsee dɛ, Mma mmfa wo nsa nnka abofra no, nkyii so mma nnyɛ no biribiara: na afei na mehu dɛ isuro Nyankopɔn, susuampa dɛ ɔwo annkam me wo ba, wo ba kortonoo ntsi.
Na Abraham maa n’enyiwa do, na ɔhwɛe, na hwɛ, oguannyin a n’ambɛn ekosuo mbirikisi mu wɔ n’ekyir: na Abraham kɔree kɛfaa oguannyin no, na ɔdze no hyɛɛ ne ba n’ananmu bɔɔ hyew afɔr.
Na Abraham frɛɛ bea no ne dzin Jehovah-jireh: dɛ mbrɛ ebodu ndɛ wɔda ho ara frɛ no no, dɛ, EWURADZE ne bepɔw do na wɔbɛkyerɛ.
Na EWURADZE no bɔfoe fi sor frɛɛ Abraham bio dɛ, mbrɛ EWURADZE se nye iyi, osiandɛ ayɛ dɛm adze yi, dɛ ammfa wo ba, wo ba kortsee no, annkam me ntsi, maka moho ntam: dɛ nhyira mu a, mibehyira wo, na ɔdɔr mu a, mebɛma w’asefo adɔr dɛ ɔsor nworaba, na dɛ mpoano anhwea; na w’asefo bɛfa hɔn atamfo hɔn abotsen; na w’asefo mu na wobehyira asaase amanaman nyinara; osiandɛ etsie me ndze.
Nna Abraham sanee baa ne mberantsɛ no nkyɛn, na wɔsoɛree, na wɔbɔɔ mu kɔr Beer-seba; na Abraham tsenaa Beer-seba.
Nahor Asefo Na ɔbaa dɛ iyinom ekyir no, wɔkaa kyerɛɛ Abraham dɛ, Hwɛ, Milka so awo ama wo nua Nahor; n’abakan Uz, nye no nua Buz, nye Kemuel a ɔyɛ Aram n’egya; nye Kesed, Hazo, Pildas, Jidlaf, nye Betuel.
Na Betuel woo Rebeka: baawɔtwe yi na Milka woe maa Abraham no nua Nahor.
Na no nwewe a ne dzin dze Reuma no, ɔno so ɔwoo Teba, Gaham, nye Tahas, nye Maaka.
Sara No Wu Na Ne Nsiei Na Sara dzii mfe ɔha eduonu esuon.
Na Sara wui wɔ Kiriat-arba ɔnoara nye Hebron, wɔ Keenan asaase do; na Abraham bae begyaam Sara, na obosuu no.
Na Abraham soɛree fii no fun no enyim, na ɔkɛkasaa kyerɛɛ Hetmba no, dɛ, Meyɛ ɔhɔho nye ɔmamforanyi wɔ hom nkyɛn: hom mma me efunsiebea bi wɔ hom nkyɛn, ma minsie mo fun mfi m’enyi do.
Na Hetmba no buaa Abraham see no dɛ, Mo wura, tsie hɛn: eyɛ okunyin katakyi wɔ hɛn mu: hɛn asamandan mu dza woara epɛ no, sie wo fun wɔ mu; hɛn mu biara nnkam wo n’asamandan, na sie wo fun.
Na Abraham soɛree, na ɔbɔɔ no mu adze maa asaase no do nkorɔfo no, mekyerɛ Hetmba no.
Na ɔnye hɔn kasae see dɛ, Sɛ hom adwen nye dɛ misie mo fun fi m’enyi do a, wontsie me, na wɔnserɛ Zohar ne ba Efron mma me, ma ɔmfa Makepela ɔbo tu a ɔwɔ no a ɔwɔ ne haban ano no mma me; ɔngye bo a ɔfata na ɔmfa mma me ma minnya efunsiebea wɔ hom finimfin.
Afei Efron tse Hetmba no hɔn finimfin: na Hetnyi Efron buaa Abraham wɔ Hetmba no asomu, mekyerɛ hɔn a wɔhɛn no kurow n’abotsen mu no nyinara asomu dɛ, Dabida, mo wura, tsie me: haban no medze ma wo, na ɔbo tu a ɔwɔ mu no medze ma wo; wɔ me man mba hɔn enyim medze ma wo: sie wo fun.
Na Abraham bɔɔ no mu adze wɔ asaase no do nkorɔfo no hɔn enyim.
Na ɔkasaa kyerɛɛ Efron wɔ asaase no do nkorɔfo no hɔn asomu dɛ, Mbom sɛ ibetsie a, ɔno, meserɛ wo, tsie me: mebɛma haban no ne tsibo; gye no wɔ mo hɔ, ma minsie mo fun wɔ hɔ.
Na Efron buaa Abraham see no dɛ, Mo wura, tsie me: dwetɛ dwetɛbona ahaanan asaase nye dɛn wɔ emi na ɔwo ntamu?
Dɛm ntsi sie wo fun.
Na Abraham tsiee Efron; na Abraham keer dwɛɛtɛɛ a Efron bɔɔ dzin wɔ Hetmba no asomu no maa no, dwetɛ dwetɛbona ahaanan a ɔyɛ eguadzifo sika a wodzi no.
Nna Efron ne haban a ɔwɔ Makepela a ɔwɔ Mamre enyim no, haban no, nye ɔbo tu a ɔwɔ mu no, nye ndua a ɔwɔ haban no mu no nyinara a ɔwɔ ne hanoa nyinara bɔ aprɔw no, wosii no pi maa Abraham dɛ enyadze wɔ Hetmba no hɔn enyim, wɔ hɔn a wɔhɛn no kurow n’abotsen mu nyinara enyim.
Na iyi n’ekyir no, Abraham siee ne yer Sara wɔ Makepela haban no mu ɔbo tu mu wɔ Mamre enyim (ɔnoara nye Hebron), wɔ Keenan asaase do.
Na haban no, nye ɔbotu a ɔwɔ mu no, Hetmba no sii no pi dɛ enyadze maa Abraham dɛ efunsiebea.
Isaak N’awar Na Abraham ayɛ akɔdaa, na oedzi mfe ara yie: na EWURADZE hyiraa Abraham wɔ adze nyinara mu.
Na Abraham see, ne fie somfo panyin a ɔhwɛ adze a ɔwɔ nyinara do no, dɛ, Meserɛ wo, fa wo nsa to m’aserɛ ase: na mebɛma edze EWURADZE, sor Nyankopɔn nye asaase Nyankopɔn no, edzi nsew, dɛ ennkɛgye Keenanfo a metse hɔn mu yi, hɔn mbabaa mu bi yer ama me ba: na ebɔkɔ mo kurow mu, na akɛgye yer wɔ m’ebusua mu abrɛ me ba Isaak.
Na ɔsomfo no see dɛ, Bi a ɔbaa no nnkɛpɛ dɛ ɔbɛka mo do aba asaase yi do: ɔnodze memfa wo ba nsan nkɔ asaase a ifi do bae no do bio a?
Na Abraham see no dɛ, Hwɛ woho yie mma aammfa me ba annkɔ hɔ bio.
EWURADZE, ɔsor Nyankopɔn no a ɔfaa me fii m’egya fie, nye asaase a wɔwoo me do no, na ɔkasaa kyerɛɛ me, na odzii nsew kyerɛɛ me, dɛ, W’asefo na medze asaase yi mebɛma hɔn no; ɔbɔsoma no bɔfoe ma oeedzi w’enyim, na akɛgye yer wɔ hɔ abrɛ me ba.
Na sɛ ɔbaa no ammpɛ dɛ ɔbɛka wo do a, ɔno na wo ho efi me ntam yi mu: me ba no ara na mma mmfa no nnkɔ hɔ bio.
Na akowaa no dze ne nsa too no wura Abraham ne serɛ ase, na odzii nsew kyerɛɛ no wɔ asɛm yi ho.
Na akowaa no faa no wura n’efumpɔnkɔ mu du, na no wura ne ndzɛmba papa nyinara awɔ ne nsamu: no bi na osii mu kɔr Mesopotemia, Nahor kurow mu.
Na ɔmaa efumpɔnkɔ no butubutuuw kurotsia nsubura no ho ewimbibaamu, aber a mbaa pue kɛsaw nsu no.
Na ɔbɔɔ mpaa dɛ, EWURADZE, mo wura Abraham ne Nyankopɔn, meserɛ wo, ma minhyia yie ndɛ, na yɛ mo wura Abraham ayamuyie.
Hwɛ, migyina nsubura yi ho; na kurow no mu mba mbabaa rupue abɛsaw nsu: na ma ɔmbra dɛ, akataasia a mebɛse no dɛ, Meserɛ wo, soɛ w’ehina, ma monnom bi; na ɔbɛse dɛ, Nom bi, na mebɛma w’efumpɔnkɔ no nsu ma wɔaanom no: ɔnoara na ma ɔnyɛ nyia eyi no ama w’akowaa Isaak; na ɔnam dɛm no do na mubohu dɛ ayɛ mo wura ayamuyie.
Na ɔbaa dɛ onnyae nnwiee kasa no, hwɛ, Rebeka a wɔwoo no maa Betuel a ɔyɛ Abraham no nua Nahor ne yer Milka ne ba no, puei, na n’ehina si no kɔn ho.
Na akataasia no no ho yɛ fɛw dodow, na ɔyɛ ɔbaabun, osiandɛ ɔbanyin biara nnhun no pɛn: na osianee kɔr bura no mu, na ɔkɛhyɛɛ n’ehina ma, na ɔbaa sor.
Na akowaa no tutuu mbirika kehyiaa no kwan, na ɔsee dɛ, Meserɛ wo, ma monnom w’ehina mu nsu kakra.
Na ɔsee dɛ, Nom bi, mo wura: na ɔyɛɛ ntsɛm soɛɛ ehina no taa ne nsamu, na ɔmaa no nsu ma ɔnomee.
Na aber a owiee no nsu ma ma ɔnomee no, ɔsee dɛ, Mebɛsesaw bi abrɛ w’efumpɔnkɔ no so, dze ekodu dɛ wobowie nom.
Na ɔyɛɛ ntsɛm, na ohuee n’ehina mu nsu guu ɔdaasee mu, na otutuu mbirika kɔr bura no mu bio kɛsawee, na ɔsawee maa n’efumpɔnkɔ no nyinara.
Na banyin no hwɛɛ no haa dɛ obohu kyerɛ EWURADZE ama n’akwantu no ayɛ prɔmprɔm anaa ɔnnyɛe.
Na ɔbaa dɛ, efumpɔnkɔ no wiee nsu nom no, nna banyin no faa sika mpɛtsea a n’ano tow dwetɛbona fa, nye ne nsakɔnadze ebien a n’ano tow sika dwetɛbona du dze hyɛɛ ne nsa; na obisaa no dɛ, Woana babaa nye wo?
Meserɛ wo, ka kyerɛ me.
Ana ɔkwan wɔ w’egya fie ma hɛn dɛ yɛbɔsoɛ hɔ?
Na Rebeka see no dɛ, Betuel a ɔyɛ Milka ne babanyin a ɔwoo no maa Nahor no, ne babaa nye me.
Nkyii so ɔsee no dɛ, Yɛwɔ efuw nye mbowa edziban pii, nye dan a wɔsoɛ mu.
Na banyin no bɔɔ ne tsir adze, na ɔsɔɔr EWURADZE.
Na ɔsee dɛ, Nhyira nka EWURADZE, mo wura Abraham ne Nyankopɔn a ɔammpow n’ehumbɔbɔr nye no nokwar no wɔ mo wura ho: emi dze, EWURADZE egya me kwan aba mo wura no nuanom fie.
Na akataasia no tuu mbirika kɔree, na ɔkɛkaa kyerɛɛ ne na ne fifo dɛ mbrɛ nsɛm yi tse ara.
Nna Rebeka wɔ nuabanyin bi a ne dzin dze Laban.
Na ɔbaa dɛ, aber a ohun mpɛtsea nye nsakɔnadze wɔ n’akyerɛbaa Rebeka ne nsa, na ɔtsee n’akyerɛbaa ne nsɛm no, dɛ, Mbrɛ banyin no kaa kyerɛɛ no no, otutuu mbirika baa banyin no nkyɛn; na, hwɛ, ogyina efumpɔnkɔ no nkyɛn wɔ bura no do.
Na Laban see no dɛ, Bra fie, ɔwo a EWURADZE ehyira wo; ɔyɛ dɛn ntsi na igyina kurotsia yi?
Mesiesie dan no, nye kwan ama efumpɔnkɔ no.
Na banyin no baa fie no mu, na Laban yiyii efumpɔnkɔ no hɔn do ndzɛmba; na ɔmaa hɔn edziban, na ɔmaa nsu dɛ banyin no nye hɔn a wɔka no ho no dze ahohor hɔn anan ho.
Na wɔdze edziban besii n’enyim dɛ ondzi: na ɔsee dɛ, Minnkedzi, gyedɛ mabɔ m’amandzɛɛ ana.
Na ɔsee dɛ, Bɔ ɛ. Na ɔsee dɛ, Meyɛ Abraham no somfo.
Na EWURADZE ehyira mo wura kɛsenara; na ɔayɛ kɛse: na ɔama no nguan nye anantwi, na dwetɛ nye sika, na nkowaa nye mfonabaa, na efumpɔnkɔ nye nsoasopɔnkɔ.
Na aber a mo wura ne yer yɛɛ aberwa no, nna ɔwoo babanyin maa mo wura: na ɔno na ɔdze dza ɔwɔ nyinara ama no.
Na mo wura maa midzii nsew dɛ, Mma nngye yer wɔ Kanaanfo a metse hɔn asaase do yi hɔn mbabaa mu mma me ba.
Kɔ m’egya fie, nye m’ebusua mu, na kɛgye yer ma me ba.
Na mesee mo wura dɛ, Bi a ɔbaa no nnkɛka mo do.
Na ɔsee me dɛ, EWURADZE a menam n’enyim no, ɔbɔsoma no bɔfoe ma ɔaabɛka wo ho, na ɔama wo kwan do ayɛ dwudwoodwo; na ebɛgye yer wɔ m’ebusua mu, nye m’egya fie ama me ba.
Sɛ ekɔ m’ebusua mu na sɛ wɔammfa no amma wo a, ɔnodze na wo ho efi me ntam mu.
Na mebaa bura no do ndɛ, na mesee dɛ, EWURADZE, mo wura Abraham ne Nyankopɔn, sɛ afei erema mo kwan a morokɔ yi ayɛ dwudwoodwo a: hwɛ migyina nsubura yi ho; na ma ɔmbra dɛ akataasia a obopue abɛsaw bi a mebɛse no dɛ, Meserɛ wo, ma me w’ehina mu nsu kakra ma monnom; na ɔbɛse me dɛ, ɔwoara nom bi, na mebɛsaw bi ama w’efumpɔnkɔ so no: ɔnoara na ma ɔnyɛ ɔbaa a EWURADZE eyi no ama mo wura ne ba.
Na ansaana murubowie kasa wɔ m’akoma mu no, hwɛ, Rebeka puei na n’ehina si no kɔn ho; na osianee kɔr bura no mu, na ɔkɛsawee: na mesee no dɛ, Meserɛ wo, ma monnom bi.
Na ɔyɛɛ ntsɛm soɛɛ n’ehina fii no kɔn ho, na ɔsee dɛ, Nom bi, na mebɛma w’efumpɔnkɔ so bi ma wɔaanom: nna monomee, na ɔmaa efumpɔnkɔ no so bi ma wɔnomee.
Na mibisaa no dɛ, Woana babaa nye wo?
Na ɔsee dɛ, Nahor ba Betuel a Milka woo no maa no no, ne babaa nye me: na medze mpɛtsea no hyɛɛ no hwen, na medze nsakɔnadze no hyehyɛɛ ne nsa.
Na mobɔɔ me tsir adze, na mosɔɔr EWURADZE, na mihyiraa EWURADZE, mo wura Abraham ne Nyankopɔn no a ogyaa me wɔ ɔkwan pa mu dɛ membɛfa mo wura no nua ne babaa nkɛma ne ba no.
Na afei sɛ hom bɛnye mo wura edzi no ayamuyie mu nye nokwar mu a, ɔno wɔnka nkyerɛ me: oho so a, wɔnka nkyerɛ me; ama maadan mafa enyimfa anaa abankum.
Nna Laban nye Betuel buae na wɔsee dɛ, Asɛm no fi EWURADZE hɔ: yennkotum aka bɔn anaa papa akyerɛ wo.
Hwɛ, Rebeka na ɔwɔ w’enyim yi, fa no kɔ, ma ɔnkɛyɛ wo wura ne ba ne yer, dɛ mbrɛ EWURADZE aka no ara.
Na ɔbaa dɛ, aber a Abraham no somfo no tsee hɔn nsɛm no, ɔbɔɔ no mu adze wɔ famu maa EWURADZE.
Na oyii dwetɛ egudze, nye sika egudze, nye atar, na ɔdze maa Rebeka: ɔmaa no nua nye ne na so ndzɛmba a ɔsom bo.
Na wodzidzii na wɔnomee, ɔno nye mbanyin a wɔka no ho no, na wotsintsiim hɔ anafua no nyinara.
Na wɔsoɛɛr anapa no, ɔsee dɛ, Hom ngya me kwan ma monkɔ mo wura hɔ.
Na Rebeka no nua nye ne na see dɛ, Ma akataasia no nye hɛn ntsena nda kakra, bɛyɛ dɛ dadu; na n’ekyir no ɔaakɔ.
Na ɔsee hɔn dɛ, Mma wonnsiw me kwan, osiandɛ EWURADZE ama mo kwan ayɛ prɔmprɔm; hom ngya me kwan ma monkɔ mo wura hɔ.
Na wɔsee dɛ, Yɛbɛfrɛ akataasia no, na yeebisa n’anomu.
Na wɔfrɛɛ Rebeka, na wɔsee no dɛ, Ana enye ɔbarimba yi bɔkɔ?
Na ɔsee dɛ, Mobɔkɔ.
Na wogyaa hɔn akyerɛbaa Rebeka, nye no somfo, nye Abraham somfo no, nye no nkorɔfo no kwan.
Na wohyiraa Rebeka, na wɔsee no dɛ, Hɛn akyerɛbaa, yɛ na ma ɔpedu horow mpempem, na w’asefo nnya hɔn a wokyir hɔn hɔn mbobow mfa.
Na Rebeka nye ne mbabaawa soɛree, na wɔtsenatsenaa efumpɔnkɔ no do, na wɔkaa banyin no do: na wosii mu kɔr hɔn kwan.
Na Isaak fi Beer-lahai-roi kwan do aba; osiandɛ nna ɔtse Pomu Afamu Asaase no do.
Nna Isaak puee ewimbir kɔr haban mu kɔdwendwenee: na ɔmaa n’enyiwa do, na ɔhwɛe, na hwɛ, efumpɔnkɔ reba.
Na Rebeka maa n’enyiwa do, na aber a ohun Isaak no, ofii efumpɔnkɔ no do dwirii.
Na obisaa Abraham no somfo no dɛ, Ebɛn banyin na ɔnam haban mu ribehyia hɛn yi?
Na akowaa no see dɛ, Mo wura a: na basia no faa ne nkataenyim dze kataa noho.
Na ɔsomfo no kaa adze a ɔyɛe nyinara kyerɛɛ Isaak.
Na Isaak dze Rebeka baa asese a nna ne na Sara tse mu no; na ɔfaa Rebeka yɛɛ no ne yer; na ɔdɔɔ no: na Isaak no werɛ kyekyeree wɔ ne na no wu no ekyir.
Abraham Na Ketura Hɔn Mba Na Abraham waar yer kor so, ne dzin dze Ketura.
Na ɔwoo Zimran, Joksan, Medan, Midian, Isbak, nye Sua maa no.
Na Joksan woo Seba, nye Dedan.
Na Dedan ne mba nye Assurim, Letusim, nye Leumim.
Na Midian ne mba nye Efa, Efer, Hanok, Abida, nye Eldaa.
Woyinom nyinara yɛ Ketura ne mba.
Na Abraham dze dza ɔwɔ nyinara maa Isaak.
Na mbasiafo nkaa no mba a Abraham wɔ no dze, Abraham kyɛɛ hɔn adze; na ogyaa hɔn kwan, boka afamu, fii ne ba Isaak ho, ber a ɔda ho tse ase no, ma wɔkɔr boka asaase no do.
Abraham No Wu Na Abraham no nkwaber mu mfe yɛ mfe ɔha eduosuon enum.
Na Abraham gyaa no sunsum mu, na owuu nkɔdaaber pa mu, akɔdaa a, nna oedzi mfe pii; na wɔdze no kɛkaa no nkorɔfo ho.
Na ne mba Isaak nye Ismael siee no wɔ Makepela ɔbo tu mu, wɔ Hetnyi Zohar ne ba Efron ne haban no mu, wɔ Mamre n’enyim; haban no a Abraham tɔɔ no wɔ Hetmba nsamu no mu: hɔ na wosiee Abraham nye ne yer Sara.
Na ɔbaa dɛ Abraham no wu ekyir no, Nyankopɔn hyiraa ne ba Isaak; na Isaak tsenaa Beer-lahai-roi ho.
Ismael Asefo Afei iyinom nye Abraham ne ba Ismael a Egyptnyi Hagar, Sara n’afonabaa no, woo no maa Abraham no n’ebusuasantsen: Ismael ne mba hɔn edzin a wɔdze frɛɛ hɔn, dɛ mbrɛ hɔn awoo ndzidzido tsetsee.
Nebaiot nye Ismael n’abakan; na nkaa no nye Kedar, Adbeel, Mibsam, Misma, Duma, nye Massa Binom so nye Hadad, Tema, Jetur, Nafis, nye Kedema: iyinom nye Ismael ne mba, na iyinom nye hɔn edzin, dɛ mbrɛ hɔn nkuroba, nye hɔn nseraban no tsetsee; etsitsir duebien dɛ mbrɛ hɔn aman tsetsee.
Na Ismael no nkwaber mu mfe a dzii nye yi, mfe ɔha eduasa esuon: na ogyaa no sunsum mu na owui; na wɔdze no kɛkaa no nkorɔfo ho.
Na wɔtsenaa fi Havila kodur Sur a ɔwɔ Egypt enyim no, edze rokɔ Asiria afamu no: na ɔnye no nuanom no anntsena wɔ abodwee mu.
Na iyinom nye Abraham ne ba Isaak n’ebusuasantsen: Abraham woo Isaak; na Isaak dzii mfe eduanan no, nna ɔwaar Rebeka, Sirianyi Betuel ne babaa a ofi Paddan-aram, Sirianyi Laban n’akyerɛbaa no.
Na Isaak serɛɛ EWURADZE maa ne yer, osiandɛ ɔyɛ ɔbɔnyin: na EWURADZE tsiee no nkotoserɛ no, na ne yer Rebeka nyinsenii.
Na mbofra no dzii aper wɔ no mu; na ɔsee dɛ, Sɛ ɔtse dɛm a, ebɛnadze ntsi na metse ase?
Na ɔkɔree kebisaa EWURADZE.
Na EWURADZE see no dɛ, Aman ebien na wɔwɔ wo yamu, Na nkorɔfo ahorow ebien na wɔbɛpaa hɔnho mu efi wo yafun mu; Na ɔman no mu kor bɛyɛ dzen asen kor; Na ɔpanyin no bɔsom ekumaba no.
Na aber a ne nda dur dɛ ɔbɔwo no, nna hwɛ, nta wɔ ne yamu.
Na nyia odzi kan no ɔbae, no ho memennmen, no ho nyinara wɔ nhwi futuww dɛ nhwi atar; na wɔfrɛɛ ne dzin Esau.
Na ɔno n’ekyir no no nua bae, na ne nsa dze Esau ne nantsir; na wɔfrɛɛ ne dzin Jakob na aber a wɔwoo hɔn no, nna Isaak edzi mfe eduosia.
Na mbofra no nyinii: na Esau yɛɛ ɔbɔfo a onyim ahayɛ papaapa, ɔhamunyi a; na Jakob dze ɔyɛɛ nyimpa a ɔyɛ ɔdwe na ɔtsetse asese mu.
Esau Tɔn Ne Mpanyinyɛ Afei Isaak dɔɔ Esau, osiandɛ odzii ne hanam no bi: na Rebeka dɔɔ Jakob.
Na Jakob yɛɛ edziban bi: na Esau fi hamu bae no, nna ɔatɔ bitsi.
Na Esau see Jakob dɛ, Meserɛ wo, ma me edziban yi bi na mindzi; na matɔ bitsi: dɛm ntsi wɔdze too no dzin Edom.
Na Jakob see dɛ, Tɔn wo mpanyinyɛ ma me ndɛ da yi.
Na Esau see dɛ, Hwɛ, migyina wuso: na ebɛn mfaso na panyin yi bɛyɛ ama me?
Na Jakob see dɛ, Dzi nsew kyerɛ me ndɛ da yi; na odzii nsew kyerɛɛ no: na ɔtɔɔn ne mpanyinyɛ maa Jakob.
Na Jakob maa Esau boodoo nye eduwa noae, na odzii na ɔnomee, na ɔsoɛree ɔkɔr no kwan: na Esau emmbu ne mpanyinyɛ no hwee.
Isaak Kɛtsena Gerar Na ɔkɔm sii asaase no do, ɔsor nkan no ɔkɔm a Abraham n’aber do no osii no.
Na Isaak kɔr Filistiafo hɔn hen Abimelek nkyɛn wɔ Gerar.
Na EWURADZE yii noho kyerɛɛ no, na ɔsee dɛ, Mma nnkɔ Egypt; tsena asaase a mebɛkyerɛ wo no do.
Tsena asaase yi do dɛ ɔhɔho, na menye wo bɛtsena, na mehyira wo; na ɔwo, nye w’asefo, na medze asaase yi nyinara mebɛma hom, na mebɛma ntam a mekaa kyerɛɛ w’egya Abraham no etsim; na mebɛma w’asefo adɔr dɛ ɔsor nworaba, na medze asaase yi nyinara ama w’asefo; na w’asefo mu na wobehyira asaase do aman nyinara, osiandɛ Abraham tsiee me ndze, na odzii me nkyerɛkyerɛ, me mbrasɛm, m’ahyɛdze, nye me mbra do.
Na Isaak tsenaa Gerar.
Na hɔ mba no bisaa no wɔ ne yer ho; na ɔsee dɛ, M’akyerɛbaa a: osiandɛ osuroo dɛ ɔbɛse dɛ, Me yer a; na ɔsee dɛ, bɛyɛ na osian Rebeka ntsi hɔ mba no eku me: osiandɛ no ho yɛ fɛw.
Na ɔbaa dɛ, aber a ɔkyɛɛr hɔ no, Filistiafo hen Abimelek hwɛɛ tokura mu, na ohun dɛ Isaak nye ne yer Rebeka rowewe.
Na Abimelek frɛɛ Isaak, na ɔsee dɛ, Hwɛ, ampaara wo yer a: na ɔyɛ dɛn ntsi na ekaa dɛ, ɔyɛ m’akyerɛbaa yi?
Na Isaak see no dɛ, Osiandɛ mesee dɛ, Bɛyɛ na mewu wɔ ne ntsi.
Na Abimelek see dɛ, Ebɛnadze na ayɛ hɛn yi?
Nkyɛ erebɛyɛ ma nkorɔfo yi mu bi nye wo yer ada, ma edze afɔdzi aba hɛn do.
Na Abimelek hyɛɛ nkorɔfo no nyinara, dɛ, Nyia ɔbɛtsen ne nsa aka banyin yi anaa ne yer no ampaara dɛ woboku no.
Na Isaak duaa aba wɔ asaase no do, no onyaa ɔha mbɔho wɔ afe no ara mu: osiandɛ EWURADZE hyiraa no.
Na banyin no nyaa no ho, na onyaa no ho araa kodur dɛ ɔyɛɛ kɛsenara: Onyaa nguankuw, anantwikuw, fifo kɛsenara: na Filistiafo hɔn enyi beer no.
Afei mbura a n’egya Abraham n’aber do no n’egya no nkowaa tutui no nyinara Filistiafo no sisiiw no, na wɔdze dɛtse hyehyɛɛ mu amaama.
Na Abimelek see Isaak dɛ, Fi hɛn nkyɛn kɔ; na ɔwo ewɔ tum dodow sen hɛn.
Na Isaak fii hɔ kɔree, na ɔkɔbɔɔ asese wɔ Gerar bɔnsa mu, na ɔtsenaa hɔ.
Na Isaak tutuu mbura a n’egya aber do no wotutui no fofor; osiandɛ Abraham wui n’ekyir no Filistiafo no sisiiw no: na ɔfrɛfrɛɛ hɔn edzin dɛ mbrɛ n’egya dze frɛfrɛɛ hɔn no ara.
Na Isaak no nkowaa tuu bɔnsa no mu, na wɔkɔtoo mbasu bura wɔ hɔ.
Na Gerar mbowahwɛfo wɔnye Isaak no mbowahwɛfo perperee, dɛ, Nsu no hɛndze a: na ɔfrɛɛ bura no ne dzin Esek; osiandɛ wɔnye no perperee.
Na wotuu bura fofor, na wɔperpeer ɔno so ho; na ɔfrɛɛ ne dzin Sitna.
Na ofii hɔ, na okotuu bura fofor; na ɔnodze wɔammperper ho: na ɔfrɛɛ ne dzin Rehobot, na ɔsee dɛ, na afei EWURADZE ama hɛn bea, na yɛbɔwowo wɔ asaase yi do.
Na ofii hɔ kɔr Beer-seba.
Na EWURADZE yii noho kyerɛɛ no anafua no ara, na ɔsee dɛ, Emi nye w’egya Abraham ne Nyankopɔn: mma nnsuro, na menye wo nam, na mibehyira wo, na osian m’akowaa Abraham ntsi mebɛma w’asefo adɔr.
Na osii afɔrmbukyia wɔ hɔ, na ɔsɔɔr EWURADZE, na ɔbɔɔ n’asesee wɔ hɔ: na hɔ na Isaak no nkowaa tuu bura.
Isaak Nye Abimelek Dzi Ahyɛmu Na Abimelek nye ne nyɛnko Ahuz-zat, nye ne safohen tsitsir Fikol, fi Gerar kɔr ne nkyɛn.
Na Isaak bisaa hɔn dɛ, ɔyɛ dɛn ntsi na hom aba mo hɔ yi, hwɛ dɛ hom tan me, na hom eyi me edzi wɔ hom nkyɛn?
Na wɔsee dɛ, Yeehu no kotoo dɛ, EWURADZE nye wo nam: na yɛsee dɛ, Ma ntam nda hɛn ntamu, mekyerɛ hɛn nye ɔwo ntamu a, na ma yɛnye wo ndzi ahyɛmu; dɛ ennkɛyɛ hɛn bɔn bi, osiandɛ yɛanntsen hɛn nsa annka wo, na yɛnnyɛ wo hwee dɛ papa nko, na yeegya wo kwan wɔ asomdwee mu: osiandɛ ɔwo nye nyia EWURADZE ehyira no.
Na ɔtoo hɔn pon, ma wodzidzii na wɔnomee.
Na wɔsoɛɛr anapahema, na wodzii nsew kyerɛkyerɛɛ hɔnho: na Isaak gyaa hɔn kwan, na wɔdze asomdwee fii ne nkyɛn kɔree.
Na ɔbaa dɛ da no ara, na Isaak no nkowaa bae, na wɔbɛkaa no bura a wotui no ho asɛm, na wɔsee no dɛ, Yɛato nsu.
Na ɔfrɛɛ no Siba: dɛm ntsi kurow no ne dzin dze Beer-seba ɔdze bodu ndɛ da yi.
Na aber a Esau dzii mfe eduanan no, ɔwaar Hetnyi Beeri ne babaa Judit, nye Hetnyi Elon ne babaa Basemat: na wɔyɛɛ ma Isaak nye Rebeka dzi awerɛhow.
Jakob Wia Esau Ne Nhyira Na ɔbaa dɛ aber a Isaak yɛɛ akɔdaa, na n’enyi do yɛɛ no kusukusu, na onnhu adze yie no, ɔsomaa frɛɛ ne ba panyin Esau, na ɔsee no dɛ, Me ba: na ɔgyee no do dɛ, Egya Emi nye yi.
Na ɔsee dɛ, Afei hwɛ, mayɛ akɔdaa, minnyim mo wu da.
Dɛm ntsi afei, meserɛ wo, fa w’ahayɛdze, w’egyen kotoku nye w’egyen, na kɔ hamu kɛfa hanam brɛ me; na yɛ me edziban a ɔyɛ huam, dɛ mbrɛ mepɛ, na fa brɛ me, ma mindzi; na me kra nhyira wo ana mewu.
Na aber a Isaak rekasa kyerɛ ne ba Esau no, Rebeka tsee.
Na Esau kɔr hamu dɛ orukoku abowa, na ɔdze aba no.
Rebeka kaa kyerɛɛ ne ba Jakob dɛ, Hwɛ, metsee dɛ w’egya reka kyerɛ wo nua Esau dɛ, Kɛfa hanam brɛ me, na yɛ me edziban a ɔyɛ huam, ma mindzi, na minhyira wo wɔ EWURADZE enyim ansaana mewu.
Dɛm ntsi afei, me ba, tsie me ndze dɛ mbrɛ merehyɛ wo yi ara.
Kɔ mpɔnkyebuw no mu, na kɛkyer mpɔnkyemba a woye ebien wɔ hɔ brɛ me: na medze bɛyɛ edziban a ɔyɛ huam ama w’egya, dɛ mbrɛ ɔpɛ: na edze akɛma no, ama oedzi, na oeehyira wo ansaana oewu.
Na Jakob see ne na Rebeka dɛ, Hwɛ, mo nua Esau no ho wɔ nhwi, na emi mo ho yɛ monomonom.
Bi a m’egya bɛkeka mo ho ahwɛ, na mebɛyɛ n’enyi do dɛ ɔdaadaafo; na medze mpaa mebɛba mo do, na nnyɛ nhyira a. Na ne na see no dɛ, Wo mpaama mbra mo do, me ba: ɔwo tsie me ndze ara, na kɔ kɛfa hɔn brɛ me.
Na ɔkɔree kɛfae, na ɔdze brɛɛ ne na: na ne na ɔdze yɛɛ edziban a ɔyɛ huam, dɛ mbrɛ n’egya pɛ.
Na Rebeka faa ne ba panyin Esau ne ntar fɛɛfɛw a ɔwɔ ne nkyɛn wɔ fie no bi na ɔdze hyɛɛ ne ba kuma Jakob: na ɔdze mpɔnkyemba no hɔn nwoma duraduraa ne nsa ho nye no kɔn monomonom no ho: na ɔdze edziban a ɔyɛ huam no nye boodoo a woesiesie no dze hyɛɛ ne ba Jakob nsa.
Na ɔbaa n’egya hɔ, na ɔfrɛɛ no dɛ, M’egya: na ɔsee dɛ, Emi nye yi.
Woana nye wo, me ba?
Na Jakob see n’egya dɛ, Emi nye w’abakan Esau; mayɛ dɛ mbrɛ ekyerɛɛ me no: soɛr meserɛ wo, tsena hɔ na dzi me hanam yi bi, ama wo kra eehyira me.
Na Isaak bisaa ne ba no dɛ, ɔyɛ dɛn ma wo nsa kaa no ntsɛm dɛm, me ba?
Na obuaa dɛ, Osiandɛ EWURADZE wo Nyankopɔn maa mihyiaa yie.
Na Isaak see Jakob dɛ, Pin ha, meserɛ wo, ma menkeka wo monhwɛ, me ba, kyerɛ dɛ me ba Esau noara nye wo anaa.
Na Jakob piin n’egya Isaak nkyɛn; na ɔkekaa no ho hwɛe, na ɔsee dɛ, Ndze no yɛ Jakob ne ndze, na nsa no na ɔyɛ Esau ne nsa.
Na oennhu no, osiandɛ ne nsa ho wɔ nhwi, dɛ mbrɛ no nua Esau ne nsa ho tse: nna ohyiraa no.
Na obisaa dɛ, Ana ɔwo nye me ba Esau ara?
Na ɔsee dɛ, Emi nye no.
Na ɔsee dɛ, Fa pin me nkyɛn, ma mindzi me ba ne hanam yi bi, ma me kra nhyira wo.
Na ɔdze piin ne nkyɛn, ma odzii: na ɔdze nsa brɛɛ no, ma ɔnomee.
Na n’egya Isaak see no dɛ, Afei pin ha, na bɛfew m’ano, me ba.
Na ɔtwee pinii feew n’ano: na Isaak ohuaa n’atar no huam, na ohyiraa no, na ɔsee dɛ, Hwɛ, me ba ho hua Tse dɛ haban a EWURADZE ehyira do no mu hua: Na Nyankopɔn mma wo sor bɔsu bi, Nye asaase ne seradze bi, Nye eburow nye nsa pii: Aman nsom wo, Na amanaman nkotow wo: Yɛ wo nuanom do wura, Na wo na mba nkotow wo: Ndom nka hɔn a wɔdom wo nyinara, Na nhyira nka hɔn a wohyira wo nyinara.
Esau Bisa Nhyira Na ɔbaa dɛ, Isaak wiee Jakob nhyira no, na Jakob fii n’egya nkyɛn firii ara pɛ nna no nua Esau fi n’ahayɛ baa fie.
Na ɔno so yɛɛ edziban a ɔyɛ huam, na ɔdze brɛɛ n’egya; na ɔsee n’egya dɛ, Wɔmma m’egya nsoɛr, na ondzi ne ba ne hanam yi bi, ma ne kra nhyira me Na n’egya Isaak bisaa no dɛ, Woana nye wo?
Na ɔsee no dɛ, Mara wo ba, w’abakan Esau a. Na Isaak no ho popoo kɛsenara, na ɔsee dɛ, Woana mbɔ na ɔakɛfa hanam, na ɔdze abrɛ me, ma medzi ne nyinara bi ansaana ereba, na mehyira no yi?
Ampa, mehyiraa no.
Aber a Esau tsee n’egya ne nsɛm no, osuu su kɛse a ɔyɛ wen, na ɔsee n’egya dɛ, Hyira mo so, mo so bi, ao m’egya.
Na ɔsee dɛ, Wo nua dze ndaadaa aba abɛgye wo nhyira kɔ.
Na Esau see dɛ, Ana ɔno wɔmmfrɛ no Jakob bi?
Iyi ka ho a oedzi me emim mpɛn ebien: ɔagye me panyin; na, hwɛ, afei ɔagye me nhyira.
Na obisaa dɛ, Ana enngyaa me nhyira biara?
Na Isaak buae na ɔsee Esau dɛ.
Hwɛ mayɛ no wo wura, na medze no nuanom nyinara mayɛ no nkowaa; na eburow nye nsa nna medze awowaw no: na ɔwo dze, ebɛnadze na menyɛ mma wo, me ba?
Na Esau bisaa n’egya dɛ, Aso nhyira kor pɛ na ewɔ, m’egya?
Hyira mo so, mo so bi, ao m’egya.
Na Esau maa ne ndze do na osui.
Na n’egya Isaak buae na ɔsee no dɛ, Hwɛ, mbrɛ asaase a seradze nnyi no na ɔbɛyɛ wo tsenabea, Na mbrɛ ɔsor ɔbɔsu yɛ hɔ na; Na edze w’afona bɛtsena ase, na ebɔsom wo nua; Na ɔbɛba dɛ sɛ egye woho a, ɔno ibeyi no kɔndua wɔ wo kɔn ho.
Na Esau taan Jakob wɔ nhyira a n’egya dze hyiraa no ntsi: na Esau see n’akoma mu dɛ, Nda a wɔdze bosu m’egya no abɛn; afei muruboku mo nua Jakob.
Na ne ba panyin Esua ne nsɛm no wɔkɛkaa kyerɛɛ Rebeka; na ɔsomae ma wɔkɛfrɛɛ ne ba kuma Jakob, na ɔsee no dɛ, Hwɛ, wo nua Esau kyekye no werɛ wɔ wo ho dɛ oruboku wo.
Dɛm ntsi afei, me ba, tsie me ndze; na soɛr, guan kɔ mo nua Laban nkyɛn wɔ Haran; na kɛtsena ne nkyɛn nda kakra, kɛpem dɛ wo nua n’ebufuw befi no mu; na no werɛ befir dza edze ayɛ no no; na mobɔsoma ma wɔaabɛfa wo wɔ hɔ aba: bɛyɛ dɛn ntsi na mobɔhwer hom beenu nyina da kor?
Na Rebeka see Isaak dɛ, Mo nkwa afon me, osian Het mbabaa ntsi: sɛ Jakob war yer wɔ Het mbabaa mu, dɛ woyinom a, wɔ asaase yi do mbabaa yi mu a, nna membrɛe ngui bi?
Nna metse ase reyɛ dɛn?
Jakob Kɔ Laban Nkyɛn Na Isaak frɛɛ Jakob, na ohyiraa no, na ɔhyɛɛ no, na ɔsee no dɛ, Mma nnwar yer wɔ Keenan mbabaa mu.
Soɛr, kɔ Paddan-aram, wo na n’egya Betuel fie; na kɔwar yer wɔ wo na no nua Laban ne mbabaa no hɔn mu.
Na Nyankopɔn Otumfo nhyira wo, na ɔmma wo, na dɔr, ama aayɛ aman asafo; na ɔmfa Abraham nhyira mma ɔwo nye w’asefo a wɔka wo ho; ama eenya asaase a eyɛ do hɔho a Nyankopɔn dze maa Abraham yi.
Na Isaak gyaa Jakob kwan: na ɔkɔr Sirianyi Betuel ne ba Laban a ɔyɛ Jakob nye Esau hɔn na Rebeka no nuabanyin no nkyɛn wɔ Paddan-aram.
Afei Esau hun dɛ Isaak ehyira Jakob, na oegya no kwan dɛ ɔnkɔ Paddan-Aram nkɔwar yer wɔ hɔ; na orihyira no no ɔhyɛɛ no dɛ, Mma nnwar yer wɔ Keenan mbabaa hɔn mu; ma Jakob etsie n’egya nye ne na, na ɔkɔ Paddan-aram.
Na Esau hun dɛ Keenan mbabaa no nnyɛ n’egya Isaak enyisɔ no; osii mu kɔr Ismael nkyɛn, na ɔkɔwaar Abraham ne ba Ismael ne babaa Mahalat a ɔyɛ Nebaiot n’akyerɛbaa, kaa no yernom no ho.
Jakob N’adaaso Wɔ Bɛtɛl Na Jakob fii Beer-seba, na osii mu kɔr Haran afamu.
Na ɔsoɛɛ bea bi do, na ɔtsenaa hɔ anafua no nyinara, osiandɛ iwi akɔtɔ, na ɔfaa hɔ abo no kor na ɔdze ne tsir sunii, na ɔdaa hɔ.
Na ɔsoo daa, na hwɛ atwer si asaase do, na n’etsifi pem sor; Nyankopɔn n’abɔfoe ridzi do mfowsian.
Na, hwɛ, EWURADZE gyina n’etsifi, na ɔsee dɛ, Emi nye EWURADZE, w’egya Abraham ne Nyankopɔn, na Isaak ne Nyankopɔn: asaase a eda do no, medze mebɛma ɔwo, nye w’asefo.
Na w’asefo bɛyɛ dɛ asaase do huntuma, na ebɛtserɛw akɔ anee, boka, nye kwaamu, nye pomu: na ɔwo nye w’asefo mu na wobehyira asaase do ebusua ebusua nyinara.
Na, hwɛ, menye wo nam, na mobɔhwɛ wo do wɔ beebiara a ebɔkɔ, na medze wo maba asaase yi do bio; na minnkegya wo hɔ, ekodu dɛ mebɛma dza maka makyerɛ wo yi ayɛ hɔ.
Na Jakob fii ne nda mu nyanee, na ɔsee dɛ, Ampaara, EWURADZE wɔ ha; naaso nna minnyim.
Na n’akoma tui, na ɔsee dɛ, ha yi yɛ hu ampa ae!
Ha nnyɛ beebiara dɛ Nyankopɔn ne fie a, na ha nye hɛben abotsen no.
Na Jakob soɛɛr anapaatu, na ɔfaa ɔbo no a osunii no, na ɔdze yɛɛ idum sii hɔ, na ohuee ngo guu do.
Na ɔfrɛɛ bea no ne dzin Bɛtɛl: na asɔpɔn no nkyɛ kurow no ne dzin dze Luz.
Na Jakob bɔɔ anohoba see dɛ, Sɛ Nyankopɔn dzi m’ekyir, na ɔhwɛ mo do wɔ ɔkwan yi a murutu yi mu, na ɔma me edziban ma midzi, nye atar ma mehyɛ, ma meba m’egya fie bio wɔ asomdwee mu a, ɔno EWURADZE bɛyɛ me Nyankopɔn, na ɔbo yi a medze mayɛ idum esi hɔ yi, bɛyɛ Nyankopɔn ne fi: na dza ebɛma me nyinara mebɛma wo mu ebupɛn du du.
Jakob Kodu Laban Fie Na Jakob sii no kwan do, na ɔbaa bokamba hɔn asaase do.
Na ɔhwɛe no, nna ohun dɛ, bura bi wɔ haban no mu, na, hwɛ, nguankuw ebiasa gugu ho wɔ hɔ; osiandɛ bura no no mu nsu na wɔsaw ma nguankuw no ma wɔnom: na ɔbo a ɔda bura no n’ano no so.
Na hɔ na nguankuw no nyinara wohyia: na sɛ wohyia a wopirew ɔbo no fi bura no n’ano, na wɔma nguan no nsu ma wɔnom, na wopirew ɔbo no hin bura no n’ano bio.
Na Jakob bisaa hɔn dɛ, Mo nuanom, hom fi hen?
Na wobuaa dɛ, Yefi Haran.
Na obisaa hɔn dɛ, Ana hom nyim Nahor ne ba Laban a?
Na wɔsee dɛ, Yenyim no, Na obisaa hɔn dɛ, No ho ye?
Na wɔsee dɛ, No ho ye: na, hwɛ, ne babaa Rahel na ɔnye nguan reba yi.
Na ɔsee hɔn dɛ, Hwɛ, adze nnyae nnsae, nkyii so aber a wɔka mbowa nnyae nndurii: hom mma nguan no nsu ma wɔnnom, na hom nkɔ nkɛma hɔn edziban.
Na wɔsee dɛ, Yennkotum, gyedɛ wɔaboaboa nguankuw no nyinara ano, na woepirew ɔbo efi bura no n’ano; ansaana yɛama nguan no nsu ma wɔaanom.
Na Jakob nye hɔn da ho rekasa no, nna Rahel nye n’egya no nguan no bae: nna ɔno na ɔhwɛ hɔn.
Na ɔbaa dɛ, aber a Jakob hun ne na no nua Laban ne babaa Rahel, na ne na no nua Laban no nguan no, ɔtwee pinii, na okepireew ɔbo no fii bura no n’ano, na ɔmaa ne na no nua Laban no nguan no nsu ma wɔnomee.
Na Jakob feew Rahel n’ano, na ɔmaa ne ndze do, na osui.
Na Jakob kaa kyerɛɛ Rahel dɛ, n’egya n’awɔfase nye no, na ɔyɛ Rebeka ne ba: na Rahel tuu enguan na ɔkɛkaa kyerɛɛ n’egya.
Na ɔbaa dɛ aber a Laban tsee n’akyerɛbaa ne ba Jakob ne nka no, otutuu enguan kehyiaa no kwan, na ɔyɛɛ no etuu, na ɔfeew n’ano, na ɔdze no baa ne fie.
Na ɔbɔɔ n’amandzɛɛ yi nyinara kyerɛɛ Laban.
Na Laban see dɛ, Ampaara, eyɛ me biew nye mo honam.
Na ɔtsenaa ne nkyɛn bosoom.
Jakob Som Laban Dze War Leah na Rahel Na Laban see Jakob dɛ, Ana osiandɛ mo nua nye wo ntsi, ebɔsom me kwa?
Ka kyerɛ me, ebɛnadze na ɔnyɛ w’akatua?
Na Laban wɔ mbabaa beenu: panyin dze no ne dzin dze Leah, na ekumaba no ne dzin dze Rahel.
Na Leah n’enyiwa yɛ meamea; na Rahel dze no ho yɛ fɛw na n’enyim wɔ nyam.
Na Jakob dɔɔ Rahel; na ɔsee dɛ, Wo ba kuma Rahel ntsi mobɔsom wo mfe esuon.
Na Laban see dɛ, Oye dɛ medze no mebɛma wo sen dɛ medze no mebɛma ɔbarimba bi: enye me ntsena.
Na Rahel ntsi Jakob soom mfe esuon; na ɔdɔ a ɔdɔ no ntsi, ɔyɛɛ n’enyi do dɛ nda kumaabi.
Na Jakob see Laban dɛ, Fa me yer ma me, na me nda aso, ma monkɔ ne nkyɛn.
Na Laban hyiahyiaa ekuromfo nyinara, na ɔtoo pon.
Na ɔbaa dɛ anafua no ɔfaa ne babaa Leah, na ɔdze no brɛɛ no; na ɔnye no dae Na Laban dze n’abaawa Zilpa maa ne babaa Leah abaawa.
Na ɔbaa dɛ adze kyee no, nna Jakob nkɔhwɛ a saana Leah a: na obisaa Laban dɛ, Ebɛnadze na ayɛ me yi?
Nnyɛ Rahel ntsi na mosoom wo bi?
Ɔyɛ dɛn ntsi mbɔ na adaadaa me yi?
Na Laban see dɛ, Hɛn ha wɔnnyɛ no dɛm; wɔmmfa ekumaba no mma awar ana wɔdze abakan no ama.
Ma oyi ne dapɛn nso, na yɛdze ɔno so bɛma wo wɔ ɔsom a ebɔsom me mfe esuon fofor bio ntsi.
Na Jakob yɛɛ dɛm, na ɔmaa ne dapɛn kor soe: na ɔdze ne babaa Rahel so maa no awar.
Na Laban dze n’abaawa Bilha maa ne babaa Rahel dɛ abaawa.
Na Jakob kɔr Rahel so nkyɛn nye no dae, na ɔdɔɔ Rahel seen Leah, na ɔsoom Laban mfe esuon fofor bio.
Jakob Ne Mba Na EWURADZE hun dɛ wɔtan Leah no, obuee n’awoo kwan: na Rahel dze nna ɔbɔnyin a. Na Leah nyinsenii, na ɔwoo babanyin, na ɔfrɛɛ ne dzin Reuben a asekyerɛ nye; Monhwɛ ɔbabanyin: na ɔsee dɛ, EWURADZE ahwɛ m’amandzehu; na afei dze mo kun bɔdɔ me.
Na onyinseen bio, na ɔwoo babanyin; na ɔsee dɛ, Osiandɛ EWURADZE atse dɛ wɔtan me ntsi, na ɔdze ɔba yi so ama me: na ɔfrɛɛ ne dzin Simeon a asekyerɛ nye; Otsie.
Na onyinseen bio, na ɔwoo babanyin; na ɔsee dɛ, Afei na mo kun nye me bɛka, osiandɛ mawo mbabanyin baasa ama no: dɛm ntsi wɔfrɛɛ ne dzin Levi asekyerɛ nye; Ahofam.
Na onyinseen bio, na ɔwoo babanyin: na ɔsee dɛ, Afei mibeyi EWURADZE ayɛw: dɛm ntsi ɔfrɛɛ ne dzin Juda; a asekyerɛ nye; Ayɛyi na ogyaa awoo.
Na Rahel hun dɛ ɔnnwo ba mma Jakob no, Rahel n’enyi beer no nua no; na ɔsee Jakob dɛ, Ma me mba, ɔno mubowu.
Na Jakob no bo fuuw Rahel: na ɔsee dɛ, Ana midzi Nyankopɔn a ɔakam wo yamu mba no ananmu?
Rahel see dɛ, Hwɛ, m’abaawa Bilha nye yi, nye no nda; ama ɔaawo egu me serɛ do, na mo so menam no do meenya mba.
Na ɔdze n’abaawa Bilha maa no awar: na Jakob kɔr ne nkyɛn.
Na Bilha nyinsenii, na ɔwoo babanyin maa Jakob.
Na Rahel see dɛ, Nyankopɔn edzi m’asɛm ama me, na eso oetsie me ndze, na ɔama me babanyin: dɛm ntsi ɔfrɛɛ ne dzin Dan a asekyerɛ nye: ɔsɛndzifo.
Na Rahel n’abaawa Bilha nyinseen bio, na ɔwoo babanyin a otsia ebien maa Jakob.
Na Rahel see dɛ, Menye m’akyerɛbaa edzi aper a no mu yɛ dzen, na medzi nyim: na ɔfrɛɛ ne dzin Naftali a asekyerɛ nye, M’akodzi.
Na aber a Leah hun dɛ n’awoo mu atwe oegyaa awoo no, ɔfaa n’abaawa Zilpa, na ɔdze no maa Jakob awar.
Na Leah n’abaawa Zilpa woo babanyin maa Jakob.
Na Leah see dɛ, Siar aba, na ɔfrɛɛ ne dzin Gad a asekyerɛ nye, Yiedzi.
Na Leah n’abaawa Zilpa woo babanyin a otsia ebien maa Jakob.
Na Leah see dɛ, Ahomkanyi nye me, na mbabaa bɛfrɛ me ɔhomkanyi: na ɔfrɛɛ ne dzin Aser a asekyerɛ nye Nhyira.
Na ewifua twaber mu no, Reuben kɔr hamu kohun mandreke, na ɔdze brɛɛ ne na Leah.
Nna Rahel see Leah dɛ, Meserɛ wo, ma me wo ba ne mandreke yi bi.
Na ɔsee no dɛ, Ana ɔyɛ asɛm ba dɛ egye mo kun, na me ba ne mandreke yi so erebɛgye?
Na Rahel see dɛ, Nna ma ɔnye wo nda anafua yi osian wo ba ne mandreke no ntsi.
Na Jakob fi hamu ewimbir reba no, Leah puei kehyiaa no kwan, na ɔsee dɛ, Bra me nkyɛn, na ampaara medze me ba ne mandreke abɔ wo paa.
Na ɔnye no daa anafua no.
Na Nyankopɔn tsiee Leah, na onyinsenii, na ɔwoo babanyin a otsia enum maa Jakob.
Na Leah see dɛ, Nyankopɔn dze m’apaabɔdze ama me, osiandɛ medze m’abaawa memaa mo kun awar: na ɔfrɛɛ ne dzin Isakar; ase nye, Akatua nye yi.
Na Leah nyinseen bio, na ɔwoo babanyin a otsia esia maa Jakob.
Na Leah see dɛ, Nyankopɔn ama me akyɛdze a oye; afei na mo kun nye me bɛtsena, osiandɛ mawo mbabanyin beesia ama no; na ɔfrɛɛ ne dzin Zebulun; ase nye, Atseyie.
Na n’ekyir no ɔwoo babaa, na ɔfrɛɛ ne dzin Dina.
Na Nyankopɔn kaa Rahel, na otsiee no, na obuee n’awoo kwan.
Na onyinsenii, na ɔwoo babanyin: na ɔsee dɛ, Nyankopɔn eyi m’ahorohoraa: na ɔfrɛɛ ne dzin Josef, see dɛ, EWURADZE mma me ɔba kor so nka ho.
Jakob N’ahonya Na ɔbaa dɛ aber a Rahel woo Josef no, nna Jakob see Laban dɛ, Gya me kwan ma monkɔ mbrɛ mifi na me man mu.
Fa me yernom nye me mba a hɔn ntsi masom wo no ma me, na ma monkɔ: na ɔwoara nyim mo som a medze masom wo.
Na Laban see no dɛ, Sɛ afei menya w’enyim enyimnyam a, tsintsim: na mehu dɛ ɔwo ntsi na EWURADZE ehyira me.
Na ɔsee dɛ, Kyerɛ me w’akatua, na medze bɛma.
Na ɔsee no dɛ, ɔwoara nyim beebi mbrɛ mesi na masom wo, na mbrɛ wo mbowakuw esi na wɔayɛ wɔ me nsamu.
Na mebae no, nna kumaabi na ewɔ, nna ɔadɔr ɔayɛ pii yi; na EWURADZE ehyira wo wɔ beebiara a mefae: na afei aber bɛn na mobɔhwɛ mara me fie so?
Na ɔsee dɛ, Ebɛnadze na memfa memma wo?
Na Jakob see dɛ, Mma mma me hwee: sɛ ebɛyɛ iyi ama me a, ɔno mebɛnyɛn wo nguan bio, na mahwɛ hɔn.
Ndɛ mebɛfa wo nguan nyinara mu, na meyiyi nguan a hɔn ho yɛ woranworan nye ntokowa ntokowa nyinara, na nguan etuntum a wɔwɔ nguantsen no mu nyinara, nye mpɔnkye no dza hɔn ho yɛ ntokowa ntokowa nye woranworan no efi mu: na hɔn a wɔtse dɛm no na ɔnyɛ m’apaabɔdze.
Ama daakye eba m’apaabɔdze a ɔda w’enyim yi do a, me ndzeyɛtsenenee eebua ama me; mpɔnkye no mu dza hɔn ho nnyɛ woranworan nye ntokowa ntokowa no, na nguantsen no hɔn mu dza wɔnnyɛ etuntum no nyinara, ɔno na sɛ wohu wɔ mo hɔ a, wombu no adzewiadze.
Na Laban see dɛ, Hwɛ, ka mo nko a nkyɛ dza aka no ara ɔbɛyɛ dɛmara.
Na da no ara Jakob yiyii mpɔnkyenyin a hɔn ho yɛ nsensanee nsensanee nye ntokowa ntokowa no; nye mpɔnkyeber a hɔn ho yɛ woranworan nye ntokowa ntokowa no nyinara, dza fufuw wɔ hɔn ho no nyinara, nye nguantsen no hɔn mu etuntum no nyinara, na ɔdze hɔn hyɛɛ ne mbabanyin nsa; na ɔmaa ndaansa kwan daa ɔnoara nye Jakob ntamu: na Jakob nyɛɛn Laban no nguan nkaa no.
Na Jakob faa sɛsɛ dua nye almɔnd dua nye odwon dua mbaa momon; na oyiyii ho nsema efufuw, na ɔmaa mbaa no ho efufuw no puepuei.
Na ɔdze mbaa no a oyiyii ho no guu nguan no hɔn tsentsen do wɔ nsuka a ɔwɔ mu mbrɛ nguan no ba hɔ bɔnom nsu no mu; na wɔba bɔnom nsu a nna wɔfow hɔnho.
Na nguan no nyinsenyinsenii wɔ mbaa no enyim, na nguan no wowoo nsensanee nsensanee, woranworan, nye ntokowa ntokowa.
Na Jakob paa nguambaa no na ɔmaa nguan no hɔn enyim kɔr Laban nguan no mu nsensanee nsensanee nye etuntum no nyinara hɔn do; na ɔyɛɛ narankasa no nguankuw wɔ nkyɛn, na ɔammfa ammfora Laban no nguan no mu.
Na ɔbaa dɛ, aber biara sɛ nguan a hɔn ho yɛ dzen no wonyinsenyinsen a, nna Jakob dze mbaa no ekogu nguan no hɔn enyim wɔ nsuka no mu, ama woeenyinsenyinsen mbaa no do; na sɛ nguan no yɛ mberɛw dze a, ɔno ɔmmfa nngu mu: dɛm ntsi hɔn a wɔyɛ mberɛw no nye Laban dze, na hɔn a hɔn ho yɛ dzen no nye Jakob dze.
Na Jakob yɛɛ kɛsenara, na onyaa nguan pii, nye mfonabaa nye nkowaa, nye efumpɔnkɔ nye nsoasopɔnkɔ.
Jakob Guan Fi Laban Fie Na ɔtsee Laban ne mbabanyin nsɛm a wɔkae, dɛ, Jakob afa dza ɔyɛ hɛn egya dze nyinara; na dza ɔyɛ hɛn egya dze na ɔdze enya egyapadze yi nyinara.
Na Jakob hwɛɛ Laban no ntɔn mu, na hwɛ, ɔnntse dɛ mbrɛ nkyɛ nkan no ɔtse wɔ no do no.
Na EWURADZE see Jakob dɛ, San kɔ w’egyanom asaase do, na w’ebusua mu; na mibedzi w’ekyir.
Na Jakob somae na wɔkɛfrɛɛ Rahel nye Leah ma wɔbaa hamu wɔ no nguan no nkyɛn, na ɔsee hɔn dɛ, Muhu hom egya no ntɔn dɛ ɔnntse me dɛ nkan no; na m’egya ne Nyankopɔn na oedzi m’ekyir.
Na homara nyim dɛ m’ahoɔdzen nyinara na medze asom hom egya.
Na hom egya adaadaa me, na ɔasakyer m’akatua mpɛn du; na Nyankopɔn na ɔamma no kwan ma ɔannyɛ me bɔn.
Sɛ ɔse dɛ, Hɔn a hɔn ho yɛ woranworan no na ɔnyɛ w’akatua a, ɔno nguan no nyinara wowo woranworan: na sɛ ɔse dɛ, Hɔn a hɔn ho yɛ nsensanee nsensanee na ɔnyɛ w’akatua a, ɔno nguan no nyinara wowo nsensanee nsensanee.
Dɛm na Nyankopɔn agye hom egya no mbowa, na ɔdze hɔn ama me.
Na ɔbaa dɛ aber a nguan no nyinsenyinsenii no, nna memaa m’enyiwa do, na muhun no wɔ adaaso mu, na, hwɛ, mpɔnkyenyin a wɔfow nguan no nyinara hɔn ho yɛ nsensanee nsensanee, woranworan, nye ntokowa ntokowa.
Na Nyankopɔn no bɔfoe see me wɔ adaaso mu dɛ, Jakob: na mesee dɛ, Emi nye yi.
Na ɔsee dɛ, Afei ma w’enyiwa do, na hwɛ, mpɔnkyenyin a wɔfow mpɔnkyeber no nyinara hɔn ho yɛ nsensanee nsensanee, woranworan, nye ntokowa ntokowa: na mehu dza Laban reyɛ wo nyinara.
Emi nye Bɛtɛl Nyankopɔn, beebi mbrɛ eseraa idum ho no a, beebi mbrɛ ebɔɔ me anohoba no a; afei soɛr, fi asaase yi do, na san kɔ w’awobea asaase do.
Na Rahel nye Leah buae na wɔsee no dɛ, Ana kyɛpɛn anaa egyapadze biara da ho wɔ hɔ ma hɛn wɔ hɛn egya fie a?
Ana ommbuu hɛn ahɔho bi a?
Osiandɛ ɔatɔn hɛn, na eso oedzi hɛn tsisika ewie.
Osiandɛ ahonyadze a Nyankopɔn agye no hɛn egya hɔ nyinara hɛn nye hɛn mba dze a: na afei, dza Nyankopɔn aka akyerɛ wo no nyinara, yɛ.
Nna Jakob soɛree, na ɔfaa ne mba nye ne yernom tsenatsenaa efumpɔnkɔ do; na ɔfaa no mbowa nyinara, nye n’ahodze a onyae wɔ Paddan-aram no nyinara na, osii mu dɛ ɔrokɔ n’egya Isaak nkyɛn wɔ Keenan asaase do.
Nna Laban kɔ rukotwitwa no nguan ho nhwi: na Rahel wiaa n’egya no suman.
Na Jakob wiaa noho guanee; osiandɛ ɔannka annkyerɛ Laban, Sirianyi no.
Na ɔdze dza ɔwɔ nyinara guanee; na ɔsoɛree, na otwaa Esutsen no, na ɔmaa n’enyi kɔr Gilead bepɔw do.
Laban Tsie Jakob Na ne ndaansa no wɔkaa kyerɛɛ Laban dɛ Jakob eguan.
Na ɔfaa no nkorɔfo kaa noho, na otsiiw no nda esuon kwan; na ɔbɔtoo no Gilead bepɔw do.
Na Nyankopɔn baa Laban, Sirianyi no hɔ wɔ anafua adaaso mu, na ɔsee no dɛ, Hwɛ woho yie amma aannkasa papa anaa bɔn annkyerɛ Jakob.
Na Laban too Jakob.
Nna Jakob abɔ n’asesee wɔ bepɔw no do: na Laban ɔnye no nkorɔfo so bobɔɔ hɔndze wɔ Gilead bepɔw do.
Na Laban bisaa Jakob dɛ, Ebɛnadze na ayɛ yi, na ewia woho eguan me, na asoa me mbabaa dze hɔn rokɔ dɛ hɔn a wɔdze mfowa afa hɔn ndɔmmum yi?
Ɔyɛ dɛn ntsi na isumae guanee, na iwiaa woho fii me nkyɛn; na annka annkyerɛ me, ma maammfa enyigye na ndwom, mpintsin na ɔnye nsanku menngya wo kwan; na amma maammfew me mbabanyin nye me mbabaa hɔn ano?
Afei dze ayɛ nkwaseadze.
Mowɔ tum dɛ nkyɛ menye wo dzi no bɔn: na ndeda anafua w’egya ne Nyankopɔn kasaa kyerɛɛ me dɛ, Hwɛ woho yie, mma aannkasa papa anaa bɔn annkyerɛ Jakob.
Na afei kaansa afe w’egya fie dodoodow ma ehia dɛ ekɔ mpo a, ɔyɛ dɛn ntsi na ewia mo suman yi?
Na Jakob buae na ɔsee Laban dɛ, Osiandɛ musuroi: na mesee dɛ, ɔbɛyɛ na eregye wo mbabaa wɔ me nsamu enyimpi do.
Nyimpa biara a ibohu wo suman wɔ no hɔ no, onyii no ɔnnkɛtsena ase: hɛn nuanom hɔn enyim ha yi ara hwehwɛ dza ɔyɛ wodze wɔ me nkyɛn, na fa w’adze.
Nna Jakob nnyim dɛ Rahel na oewia.
Na Laban kɔr Jakob n’asesee mu, nye Leah n’asesee mu, nye mbaawa beenu no hɔn asesee mu; na oennhu.
Na ofii Leah n’asesee mu, na ɔkɛhɛɛn Rahel n’asesee mu.
Afei Rahel afa suman no, na ɔdze ahyehyɛ efupɔnkɔ n’adze a wɔdze hyehyɛ no mu, na ɔatsena do.
Na Laban kekaa asese no no ho nyinara, na oennhu.
Na ɔsee n’egya dɛ, Mma mma ɔnnyɛ mo wura ebufuw dɛ munntum monnsoɛr wɔ w’enyim; na mayɛ mbaadze.
Na ɔhwehwɛe, na oennhu suman no.
Na Jakob no bo fuwii, na ɔnye Laban hamee: na Jakob buae see Laban dɛ, Mo mfom nye mmuana?
Mo bɔn nye mmuana, ma etsiw me ɔhyew do dɛm yi?
Ehwehwɛɛ me ndzɛmba nyinara yi, wo fie ndzɛmba nyinara mu ebɛnadze na ehu no wɔ mu?
Fa si mo nuanom nye wo nuanom hɔn enyim ha, ma wombu hɛn beenu ntamu atsɛn.
Matsena wo nkyɛn mfe eduonu nye yi; wo nguamber nye wo mpɔnkyeber ammpon mba da, na wo nguan mu nguannyin so, menndzi bi.
Hɔn a mbowa kum hɔn no, mammfa ammbrɛ wo; ɔyɛɛ mara me kaw.
Dza wowiaa no ewia o, dza wowiaa no anafua o, egyee no mo hɔ.
Mbrɛ meyɛe nye yi; adzekyee a nna ewia rehyew me, adzesaa a nna awɔw resar me; na m’enyi so kokwae.
Mfe eduonu nye yi na matsena wo fie; wo mbabaa beenu ntsi mosoom wo mfe duanan, na wo mbowakuw so ntsi mfe esia: na asakyer m’akatua mpɛn du.
Sɛ m’egya ne Nyankopɔn, Abraham ne Nyankopɔn, nye Isaak no Suro, enndzi m’ekyir a, nkyɛ ndɛ egya me kwan nsapan.
Nyankopɔn ehu m’amandzehu nye me nsaano edwumayɛ, na anadwe yi ɔaka w’enyim.
Jakob Na Laban Dzi Ahyɛmu Na Laban buae na ɔsee Jakob dɛ, Mbabaa yi me mbabaa a, na mba yi me mba a, na nguan yi mo nguan a, na dza ihu yi nyinara medze a: na ebɛnadze na mubotum mayɛ me mbabaa yi, anaa hɔn mba a wɔawo hɔn yi ndɛ?
Na afei bra, ma yendzi ahyɛmu, emi nye ɔwo; na ma ɔnyɛ dase wɔ emi nye ɔwo ntamu.
Na Jakob faa ɔbo, na ɔdze yɛɛ idum sii hɔ.
Na Jakob see no nkorɔfo dɛ, Hom mboaboa abo ano; na wɔtasee abo, na wɔhɔɔr no isiw: na wodzidzii siw no ho hɔ.
Na Laban frɛɛ no Jegar-sahaduta: na Jakob dze ɔfrɛɛ no Galeed.
Na Laban see dɛ, Isiw yi nyɛ emi nye ɔwo ntamu dase ndɛ.
Dɛm ntsi ɔfrɛɛ ne dzin Galeed: na Mizpa osiandɛ ɔsee dɛ, sɛ Yɛpaapaa mu a, EWURADZE nhwɛ emi nye ɔwo ntamu.
Sɛ ebɛtseetsee me mbabaa, na sɛ ebɔwar yernom aka me mbabaa ho a, obi nnka hɛn ho; hwɛ, Nyankopɔn nye emi nye ɔwo ntamu dasefo.
Na Laban see Jakob dɛ, Hwɛ abo siw yi, na hwɛ idum a mama do mesi emi nye ɔwo ntamu yi.
Isiw yi yɛ dase, na idum yi yɛ dase, dɛ mennkɛtra siw yi maba wo nkyɛn, na wo so ennkɛtra siw yi nye idum yi aba me nkyɛn, abɛyɛ bɔn.
Abraham ne Nyankopɔn, nye Nahor Nyankopɔn, hɔn egya ne Nyankopɔn, ombu hɛn ntamu atsɛn.
Na Jakob dze n’egya Isaak no Suro no dzii nsew.
Na Jakob bɔɔ afɔr wɔ bepɔw no do, na ɔfrɛɛ no nuanom dɛ wombedzidzi: na wodzidzii, na wotsintsimii wɔ bepɔw no do anafua no nyinara.
Na Laban soɛɛr anapaatu, na ɔfeew ne mbabanyin nye ne mbabaa no hɔn ano, na ohyiraa hɔn: na Laban sanee kɔr no kurow mu.
Jakob Siesie Noho Hyia Esau Na Jakob sii no kwan do, na Nyankopɔn n’abɔfoe behyiaa no.
Na Jakob hun hɔn no ɔsee dɛ, Nyankopɔn no dɔm nye yi: na ɔfrɛɛ bea no ne dzin Mahanaim.
Na Jakob tuu abɔfo ma wodzii n’enyim kan kɔr no nua Esau hɔ wɔ Seir asaase do, Edom haban mu.
Na ɔhyɛɛ hɔn dɛ, Hom nkɛse mo wura Esau dɛm; dɛ, Mbrɛ w’akowaa Jakob se nye yi, Menye Laban akɛtsena, na makyɛr hɔ ara ma ebodu ndɛ.
Menya anantwi, nsoasopɔnkɔ, nguan, mpɔnkye na nkowaa nye mfonabaa: na masoma dɛ wɔmbɛka nkyerɛ mo wura, ama meenya w’enyim adom.
Na abɔfo no sanee baa Jakob hɔ, dɛ, Yɛkɔr wo nua Esau hɔ na mbom ɔnoara so reba ebehyia wo kwan, na mbarimba ahaanan ka no ho.
Nna Jakob n’akoma tuu kɛsenara, na no ho hiahiaa no.
Na obuee nkorɔfo a wɔnye no nam no, nye mpɔnkye, nguan, anantwi nye efumpɔnkɔ no hɔn mu ekuw ebien; na ɔsee dɛ, Sɛ Esau ba kuw kor do, na oboku hɔn a, ɔno ikuw a ɔaka no eefi nsa.
Na Jakob see dɛ, Ao, m’egya Abraham ne Nyankopɔn, na m’egya Isaak ne Nyankopɔn, ao, EWURADZE a esee me dɛ, San kɔ wo man mu, nye w’ebusua mu, na mebɛyɛ wo yie: ehumbɔbɔr nye nokwar a eyi akyerɛ w’akowaa no mennsɛ no mu biara; osiandɛ mo poma ara na medze twaa Jordan yi; na afei mayɛ ekuw ebien.
Meserɛ wo, gye me fi mo nua Esau nsamu: na musuro no, bɛyɛ na ɔaba eboku emi, nye enanom nye hɔn mba yi.
Na esee me dɛ, Ampaara mebɛyɛ wo yie, na mama w’asefo ayɛ dɛ mpoano anhwea a no dodow ntsi wɔkan a ɔnnyɛ.
Na ɔsoɛɛ hɔ anafua no; na oyii dza ɔwɔ ne nkyɛn no mu bi dɛ ɔdze rekɛkyɛ no nua Esau; mpɔnkyeber ahaenu nye mpɔnkyenyin eduonu, nguamber ahaenu nye nguannyin eduonu, efumpɔnkɔ a wɔma enumfo eduasa nye hɔn mba, anantwiber eduanan nye anantwinyin du, nsoasopɔnkɔber eduonu nye nsoasopɔnkɔmba du.
Na ɔdze no ekuwekuw hyɛɛ no nkowaa no nsa; na ɔsee no nkowaa no dɛ, Hom ntwa mu ndzi m’enyim, na hom mma ikuw nye ikuw ntamu mbra kwan.
Na ɔhyɛɛ dza odzi kan no dɛ, Sɛ mo nua Esau nye wo hyia, na obisa wo dɛ, Woana n’abofra nye wo, erokɔ henfa, na dza wodzi w’enyim yi woana dze a?
Ɔno se dɛ, W’akowaa Jakob dze a; ɔyɛ akyɛdze a wɔdze rekɛma mo wura Esau: na, hwɛ, ɔnoara so dzi hɛn ekyir.
Na ɔhyɛɛ dza otsia ebien no so, nye dza otsia ebiasa no, nye hɔn a wɔka mbowakuw no do no nyinara dɛ, Sɛ hom hu Esau a, wɔnka dɛm asɛm yi ara nkyerɛ no.
Na hom nse dɛ, Nkyii so, hwɛ w’akowaa Jakob so dzi hɛn ekyir.
Afei ɔkaa ɔsee dɛ, Medze akyɛdze a odzi m’enyim yi bɔkɔ akɔdwedwe no, na n’ekyir no meehu n’enyim; bi a no bo bɔdwe.
Nna akyɛdze no twaa mu dzii n’enyim: na ɔnoara dze, ɔtsenaa dɔm no mu anafua no.
Jakob N’aperdzi Wɔ Peniel Na ɔsoɛɛr anafua no, na ɔfaa ne yernom beenu no, nye ne mbaawa beenu no, nye ne mba dubiako no, na okotwaa Jabbok esutwaree.
Na ɔmaa wotwaa esutsen no, na ɔmaa dza ɔwɔ nyinara twae.
Na ɔkaa Jakob no nko; na banyin bi nye no dzii aper wɔ hɔ ara ma okodur adzekyee.
Na nyimpa no hun dɛ onndzi Jakob do konyim no, nna ɔkaa n’aserɛ tokur mu; na Jakob no ndwonku huanee wɔ aperper a ɔnye no dzii no mu.
Na banyin no see dɛ, Ma monkɔ, na adze rekye.
Na ɔsee dɛ, Mennkɛma akɔ, gyedɛ ehyira me ana.
Na banyin no bisaa no dɛ, Wo dzin dze dɛn?
Na obuaa dɛ, Jakob.
Na ɔsee dɛ, Wɔnnkɛfrɛ wo dzin Jakob bio, na mbom, Israel: osiandɛ ɔwo enye Nyankopɔn na ɔnye nyimpa ako, na edzi konyim.
Na Jakob bisaa no dɛ, Meserɛ wo, bɔ wo dzin kyerɛ me.
Na ɔsee dɛ, Na iribisa me dzin ayɛ dɛn?
Na banyin no hyiraa no wɔ hɔ.
Na Jakob frɛɛ bea no ne dzin Peniel; osiandɛ, ɔsee dɛ, Mehu Nyankopɔn mpu na mpu, naaso me kra enya nkwa.
Na orutwa mu wɔ Peniel no nna ewia epue, na no ndwonku a ehuan no ntsi nna ohuan n’aserɛ mu.
Dɛm ntsi ɔdze bodu ndɛ da yi ara Israelmba nndzi ntsin a ɔwɔ ndwonku mu no: osiandɛ ɔkaa Jakob no ndwonku wɔ mbrɛ ntsin no wɔ no.
Jakob Nye Esau Hyia Na Jakob maa n’enyiwa do, na ɔhwɛe, na, hwɛ, nna Esau reba, na mbarimba ahaanan ka no ho.
Na ɔkyɛɛ mbofra no mu maa Leah, nye Rahel, nye mbaawa beenu no.
Na ɔdze mbaawa no nye hɔn mba no dzii kan, na ɔdze Leah nye ne mba no dzii hɔ, na ɔdze Rahel nye Josef dzii ekyir.
Na ɔnoara paa ho kedzii hɔn enyim, na ɔbɔɔ no mu adze mpɛn esuon, dze kodur dɛ ɔbɛɛn no nua no.
Na Esau tutuu enguan hyiaa no kwan, na ɔyɛɛ no etuu; na ɔdze ne nsa too no kɔn mu, na ɔfeew n’ano: na wosui.
Na Esau maa n’enyiwa do, na ohun mbaa no nye mbofra no; na obisaa dɛ, Woananom na wɔka wo ho yi?
Na Jakob buaa dɛ, Mbofra a Nyankopɔn dze adom w’akowaa a. Nna mbaawa no nye hɔn mba twee pinii, na wɔbɔɔ hɔn mu adze.
Na Leah nye ne mba so twee pinii, na wɔbɔɔ hɔn mu adze: na n’ekyir no nna Josef nye Rahel twee pinii, na wɔbɔɔ hɔn mu adze.
Na Esau bisaa dɛ, Na ekuw a menye hɔn hyiae yi nyinara n’ase nye dɛn?
Na ɔsee dɛ, Medze robɔhwehwɛ mo wura n’enyim enyimnyam.
Na Esau see dɛ, Dza mowɔ no ara dɔɔ so; mo nua, ma w’adze nko hɔ mma wo.
Na Jakob see dɛ, Dabida, meserɛ wo, sɛ afei menya w’enyim enyimnyam a, nna gye me nsamu akyɛdze: susuampa dɛ mehu w’enyim ara dɛ mbrɛ obiara bohu Nyankopɔn enyim, na masɔ w’enyi yi.
Meserɛ wo, gye m’akyɛdze a wɔdze abrɛ wo yi; osiandɛ Nyankopɔn adom me, na eso dza mowɔ no dɔɔ so.
Na ɔhyɛɛ no ma ɔgyee.
Na Esau see dɛ, Ma yensi mu, na yɛnkɔ, na mibedzi w’enyim.
Na ɔsee no dɛ, Mo wura nyim dɛ mbofra yi yɛ mberɛw, na eso nguan nye anantwi a wɔnye me nam yi wɔma enumfo: na sɛ wɔka hɔn dodow da kor a, nguan no nyinara bowuwu.
Meserɛ wo, wɔmma mo wura mpa ho nkedzi n’akowaa enyim: na emi mobɔdwe m’enyi ara manantsew dɛ mbrɛ mbowa a wodzi m’enyim yi botum, na dɛ mbrɛ mbofra no botum, ekodu dɛ mubodu mo wura nkyɛn wɔ Seir.
Na Esau see dɛ, Nna ma memfa nyimpa a wɔka mo ho yi bi mingya wo.
Na ɔsee dɛ, Ma ɔnyɛ dɛn?
Wɔmma minnya mo wura n’enyim enyimnyam.
Nna Esau saan da no ara faa no kwan do kɔr Seir.
Na Jakob sii mu kɔr Sukɔt, na okesii dan maa noho, na osisii mpata maa no mbowa: dɛm ntsi wɔfrɛɛ bea no ne dzin Sukɔt.
Na Jakob baa Sekem kurow a ɔwɔ Keenan asaase do no mu asomdwee mu, wɔ ber a ofii Paddan-aram bae no; na ɔbɔbɔɔ asese wɔ kurow no n’enyim.
Na ɔtɔɔ asaase kakraba a ɔbɔɔ n’asesee wɔ do no, wɔ Sekem n’egya Hamor ne mba no hɔ, maa dwetɛ ɔha.
Na osii afɔrmbukyia wɔ hɔ, na ɔfrɛɛ no El-elohe-Israel a asekyerɛ nye Israel Nyankopɔn.
Sekem to Dina Mbɔndar Na Dina, Leah na Jakob hɔn babaa no, puei dɛ ɔrokɔhwɛ asaase no do mbabaa.
Na Hamor, Hivinyi no, asaase no do hen no ne ba Sekem hun no; na ɔkyeer no nye no dae, na ɔbrɛɛ no adze.
Na no werɛ kitsaa Dina Jakob ne babaa no, na ɔdɔɔ akataasia no na ɔkasaa ayamuyie mu kyerɛɛ no.
Na Sekem kaa kyerɛɛ n’egya Hamor dɛ, Kɛgye akataasia yi yer ma me.
Afei Jakob tsee dɛ oegu ne babaa Dina ho fi.
Nna ne mbabanyin no wɔ no mbowa nkyɛn wɔ hamu ntsi ɔyɛɛ komm ma wɔbae ana.
Na Sekem n’egya puei kɔr Jakob nkyɛn dɛ ɔrekɛnye no atwetwe nkɔmbɔ.
Na Jakob ne mbabanyin no tsee no, wofii hamu baa fie: na ɔyɛɛ hɔn no yaw, na hɔn bo fuuw kɛsenara, osiandɛ Sekem ayɛ nkwaseadze wɔ Israel dɛ ɔnye Jakob ne babaa ada; adze a wɔnnyɛ.
Na Hamor nye hɔn twetwee nkɔmbɔ see dɛ, Me ba Sekem no werɛ ekitsa hom babaa: meserɛ hom, wɔmfa no mma no awar.
Na hom nye hɛn ndzi awarwar; hom mfa hom mbabaa mma hɛn, na hom so mfa hɛn mbabaa.
Na hom nye hɛn ntsena: na asaase a ɔda hom enyim yi hom ntsena do, na hom ndzi gua wɔ do, na hom nnya adze wɔ do.
Na Sekem see n’egya nye no nuanom no dɛ, Wɔmma minnya hom enyim enyimnyam, na dza hom bɛse me no mebɛma.
Hom mbisa me tsiadze nye akyɛdze kɛse biara, na dza hom bɛse me no ara mebɛma: na hom mfa akataasia no mma me awar.
Na Jakob ne mbabanyin no buaa Sekem nye n’egya Hamor ndaadaa mu, na ɔnam dɛ oegu hɔn akyerɛbaa Dina ho fi ntsi.
Na wɔsee hɔn dɛ, Yɛyɛ dɛm adze yi a ɔnnkɛyɛ, dɛ yɛdze hɛn akyerɛbaa bɛma obi a wonntwaa no twatsia; na dɛm no yɛ enyimguase ma hɛn.
Dza ogyina do a yɛbɛgye hom pen ara nye yi: dɛ sɛ hom bɛyɛ dɛ mbrɛ yɛtse, na woetwa hom mu mbanyin nyinara twatsia a; yɛdze hɛn mbabaa bɛma hom, na hɛn so yɛafa hom mbabaa, na yɛnye hom atsena, na yɛayɛ ɔman kor.
Na sɛ hom nnketsie hɛn, na hom etwitwa twatsia a; ɔno yɛbɛfa hɛn babaa, na yɛakɔ.
Na hɔn nsɛm no yɛɛ Hamor nye Hamor ne ba Sekem hɔn pɛ.
Na aberantsɛ no ennkyinkyim dɛ ɔbɛyɛ dɛm adze no, osiandɛ ɔpɛ Jakob ne babaa no.
Nna wodzi Sekem nyi sen n’egya ne fifo nyinara.
Na Hamor nye ne ba Sekem baa hɔn kurow n’abotsenano, na wɔnye hɔn kurow mu mbanyin no twetwee nkɔmbɔ, dɛ, Mbarimba yi wɔnye hɛn tse no asomdwee mu; dɛm ntsi hom mma wɔntsena asaase yi do, na wondzi mu gua; na, hwɛ asaase yi dɔɔ so ara yie ma hɔn; hom mma yɛmfa hɔn mbabaa nwar hɔn, na wɔmma hɛn so yɛmfa hɛn mbabaa mma hɔn.
Na adze ara a ogyina do a mbanyin no bɛgye hɛn pen na wɔnye hɛn atsena, ma yaayɛ ɔman kor nye dɛ, hɛn mu mbanyin nyinara botwitwa twatsia, dɛ mbrɛ hɔn woetwitwa no.
Ana nkyɛ hɔn anyɛmbowa nye hɔn ahodze nye hɔn mbowa nyinara nnkɛyɛ hɛndze bi a?
Hom mma yɛngye hɔn pen ara, na wɔnye hɛn bɛtsena.
Na hɔn a wɔnam Hamor no kurow n’abotsenano pue nyinara, wotsiee ɔno na ne ba Sekem; na mbanyin a wɔnam no kurow n’abotsenano pue nyinara wotwitwaa hɔn twatsia.
Na ɔbaa dɛ ne ndaansa no a ne yaw kitsaa hɔn no, nna Jakob ne mbabanyin beenu, Simeon nye Levi, Dina no nuanom no, wɔfefaa hɔn mfowa, na wokefiir kurow no awora, na wokunkum mbanyin no nyinara.
Na wɔdze afona anomu kum Hamor nye ne ba Sekem, na wɔfaa Dina fii Sekem ne fie, na wɔdze no kɔree.
Jakob ne mbabanyin no baa atɔfo no do na wɔbɔfoom kurow no mu ndzɛmba, osiandɛ woegu hɔn akyerɛbaa no ho fi.
Wɔfaa hɔn nguan nye hɔn anantwi, nye hɔn nsoasopɔnkɔ nye dza ɔwɔ kurow no mu, na dza ɔwɔ haban mu; na hɔn ahodze nyinara.
Wɔfaa hɔn mbofraba nyinara nye hɔn yernom ndɔmmum, na wɔfoom hɔn, mekyerɛ dza ɔwɔ fie nyinara.
Na Jakob see Simeon nye Levi dɛ, Hom afona me, dɛ hom ama mo ho abɔn wɔ hɔn a wɔtse asaase yi do hɔn mu, wɔ Keenanfo nye Perizfo hɔn mu: na mo ho suar ntsi, wɔbɔboaboa hɔn ano aba mo do, na woeboku me; na wɔbɛsɛɛ me, emi nye me fi.
Na wɔsee dɛ, Na nkyɛ ɔnyɛ hɛn akyerɛbaa dɛ edwaman a?
Nyankopɔn Hyira Jakob Wɔ Bɛtɛl Na Nyankopɔn see Jakob dɛ, Soɛr, kɔ Bɛtɛl, na kɛtsena hɔ: na yɛ afɔrmbukyia wɔ hɔ ma Nyankopɔn a oyii noho kyerɛɛ wo wɔ aber a ifii wo nua Esau n’enyim guanee no.
Nna Jakob see ne fifo nye hɔn a wɔnye no wɔ hɔ nyinara dɛ, Hom ntow enyame ananaben a ɔwɔ hom mu no ngu, na hom ntsew homho, na hom nsesa hom ntar: na hom mma yɛnsoɛr, na yɛnkɔ Bɛtɛl; na mebɛyɛ afɔrmbukyia wɔ hɔ ama Nyankopɔn a m’ahohia da no ɔgyee me do, na odzii m’ekyir wɔ kwan a mutui no mu no.
Na wɔdze hɔn enyame ananaben a ɔwɔ hɔn nsamu nyinara, nye nkaba a ɔhyehyɛ hɔn asomu no maa Jakob; na Jakob dze hyɛɛ esudur no a ɔwɔ Sekem ho no ase.
Na wɔkɔree: na ihu kɛsenara tɔɔ nkurow a wɔabɔ hɔn ho aprɔw no do, ma woenntsiw Jakob ne mbabanyin no.
Na Jakob baa Luz a ɔwɔ Keenan asaase do no, (ɔnoara nye Bɛtɛl), ɔno nye nkorɔfo a wɔka no ho nyinara.
Na osii afɔrmbukyia wɔ hɔ, na ɔfrɛɛ bea no El-Bɛtɛl: osiandɛ hɔ na Nyankopɔn yii noho kyerɛɛ no wɔ aber a ofii no nua enyim guanee no.
Na Debora, Rebeka no hwɛfo no wui, na wosiee no Bɛtɛl anaafo, wɔ esudur no ase: na wɔtoo ne dzin Allon-bakut a asekyerɛ nye Nyinsuwakyi bea.
Na aber a Jakob fi Paddan-aram bae no, Nyankopɔn yii noho kyerɛɛ no bio, na ohyiraa no.
Na Nyankopɔn see no dɛ, Wo dzin dze Jakob: wɔnnkɛfrɛ wo dzin Jakob bio, na Israel bɛyɛ wo dzin: na ɔtoo ne dzin Israel.
Na Nyankopɔn see no dɛ, Emi nye Nyankopɔn Otumfo: wo mba na dɔr; ɔman nye amanaman asafo befi wo mu aba, na ahemfo befi w’asen mu epue.
Asaase a medze memaa Abraham nye Isaak no, ɔwo na medze mebɛma wo, na w’asefo a wodzi w’ekyir no na medze asaase no bɛma hɔn.
Na Nyankopɔn fii ne nkyɛn wɔ mbrɛ ɔnye no kasae no kɔr sor.
Na Jakob sii idum wɔ mbrɛ ɔnye no kasae no; ɔbo dum a: na ohuee ɔnom afɔr guu do, na ohuee ngo guu do.
Na Jakob frɛɛ bea no a Nyankopɔn nye no kasae wɔ hɔ no ne dzin Bɛtɛl.
Rahel No Wu Na wofii Bɛtɛl sii mu; na aka ɔkwan kakra bi ma woedu Efrat no: awoo kaa Rahel, na n’awoo no mu yɛɛ dzen.
Na ɔbaa dɛ aber a n’awoo no mu yɛɛ dzen no, nna awogyefo no see no dɛ, Mma nnsuro; ibenya babanyin kor so afei.
Na ɔbaa dɛ, ne kra rifi no mu no (osiandɛ owui), ɔtoo no dzin Ben-oni; na n’egya dze ɔfrɛɛ no Benjamin.
Na Rahel wui, na wosiee no wɔ Efrat kwan mu, a ɔnoara nye Bɛtlɛhɛm.
Na Jakob sii ne nda do idum: ɔnoara nye Rahel ne nda do idum dze bodu ndɛ da yi.
Na Israel tui, na ɔkɔbɔɔ n’asesee wɔ Eder abantsentsen ekyir noho.
Na ɔbaa dɛ, Israel tse asaase no do no, nna Reuben kɔree na ɔnye n’egya n’abaawayer Bilha kɛdae: na Israel tsee.
Jakob Ne Mbabanyin Afei Jakob ne mbabanyin yɛ duebien: Leah ne mba; Jakob n’abakan Reuben, Simeon, Levi, Juda Isakar, nye Zebulun: Rahel ne mba; Josef nye Benjamin: na Rahel n’abaawa Bilha ne mba; Dan nye Naftali: na Leah n’abaawa Zilpa ne mba; Gad nye Aser.
Woyinom nye Jakob ne mbabanyin a wɔwoo hɔn maa no wɔ Paddan-aram.
Na Jakob baa n’egya Isaak nkyɛn wɔ Mamre, wɔ Kiriat-arba (ɔnoara nye Hebron), mbrɛ Abraham nye Isaak bɛtsenae no.
Na Isaak ne nda yɛɛ mfe ɔha eduowɔtwe.
Na Isaak gyaa no sunsum mu, na owui, na otsiiw ne nananom wɔ samanadze, a nna ɔayɛ akɔdaa a oedzi mfe pii: na ne mba Esau nye Jakob siee no.
Esau Asefo Afei iyinom nye Esau (ɔnoara nye Edom) n’ebusuasantsen.
Esau waar ne yernom wɔ Keenan mbabaa mu; Hetnyi Elon ne babaa Ada, nye Hivinyi Zibeon ne babaa Ana ne babaa Oholibama; na Ismael ne babaa Basemat, Nebaiot n’akyerɛbaa no.
Na Ada woo Elifaz maa Esau; na Basemat woo Reuel; na Oholibama woo Jeus, Jalam, nye Kora: woyinom nye Esau ne mba a wɔwoo hɔn wɔ Keenan asaase do no.
Na Esau faa ne yernom, ne mbabanyin, ne mbabaa, ne fie nyimpa nyinara, nye fiembowa, nye no mbowa nyinara, nye n’enyadze a onyaa no wɔ Keenan asaase do nyinara; na ɔtwee noho wɔ no nua Jakob ho kɔr asaase bi do.
Osiandɛ hɔn ahodze so dodow ma hɔn dɛ wɔbɛtsena fakor.
Na asaase a wɔtse do no wɔnnsen do wɔ hɔn mbowa no ntsi.
Na Esau a noara so nye Edom no tsenaa Seir bepɔw do.
Na iyinom nye Esau, Edomfo a wɔtse Seir bepɔw do hɔn egya no, n’ebusuasantsen: Esau ne mbabanyin hɔn edzin nye yi; Elifaz, Esau ne yer Ada ne ba no, Reuel, Esau ne yer Basemat ne ba no.
Na Elifaz ne mba nye Teman, Omar, Zefo, Gatam, nye Kenaz.
Na Esau ne ba Elifaz no nwewe nye Timna; na ɔwoo Amalek maa Elifaz.
Woyinom nye Esau ne yer Ada n’asefo.
Na Reuel ne mba nye woyinom; Nahat, Zera, Samma, nye Miza.
Woyinom nye Esau ne yer Basemat ne mba.
Na woyinom nye Esau ne yer Oholibama, Zibeon ne babaa Ana ne babaa no ne mba; na ɔwoo Jeus, Jalam, nye Kora maa Esau.
Woyinom nye Esau ne mba mu ekunyin: Esau n’abakan Elifaz ne mba; ekunyin Teman, Omar, Zefo, Kenaz, Kora, Gatam, na Amalek.
Woyinom nye ekunyin a wofi Elifaz no mu puei wɔ Edom asaase do; na woyinom nye Ada n’asefo.
Na Esau ne ba Reuel ne mba nye woyinom; ekunyin Nahat, Zera, Samma, nye Miza: woyinom nye ekunyin a wofi Reuel mu puei wɔ Edom asaase do; woyinom nye Esau ne yer Basemat ne mba.
Na woyinom nye Esau ne yer Oholibama ne mba; ekunyin Jeus, Jalam, na okunyin Kora.
Woyinom nye ekunyin a wofi Esau ne yer Oholibama, Ana ne babaa no no mu puei.
Woyinom nye Esau a ɔnoara nye Edom no n’asefo, na woyinom nye hɔn ekunyin.
Seir Asefo Woyinom nye Hornyi Seir ne mba a nna wɔyɛ asaase no do mba no.
Lotan, Sobal, Zibeon, Ana, Dison, Ezer nye Disan.
Woyinom nye ekunyin a wofi Horfo, Seir ne mba no hɔn mu puei, wɔ Edom asaase do.
Na Lotan ne mba nye Hori na Heman.
Nna Lotan n’akyerɛbaa nye Timna.
Na Sobal ne mba nye woyinom; Alvan, Manahat, Ebal, Sefo nye Onam.
Na woyinom nye Zibeon ne mba; Aia nye Ana: oyi nye Ana a, mber a ɔhwɛ n’egya Zibeon no nsoasopɔnkɔ no okohun nsuhyew mpumpunadze wɔ sar do no.
Na woyinom nye Ana ne mba; Dison na Oholibama, Ana ne babaa no.
Na woyinom nye Dison ne mba; Hemdan, Esban, Itran nye Keran.
Ezer ne mba nye woyinom; Bilhan, Zaavan nye Akan.
Dison ne mba nye woyinom: Uz nye Aran.
Ekunyin a wofi Horfo mu puei nye woyinom; ekunyin Lotan, Sobal, Zibeon, na Ana, Dison, Ezer, na Disan.
Ekunyin a wofi Horfo mu puei nye woyinom dɛ mbrɛ hɔn ekunyinyɛ tsetsee wɔ Seir asaase do.
Edom Ahemfo Na ahemfo a wodzi hen wɔ Edom asaase do, ansaana obiara ridzi Israelmba do hen no nye woyinom.
Na Beor ne ba Bela dzii hen wɔ Edom; na no kurow dzin dze Din-haba.
Na Bela wui, na Zera a ofi Bozra ne ba Jobab bedzii n’adze.
Na Jobab wui, na Husam a ofi Temanfo hɔn asaase do bedzii n’adze.
Na Husam wui no Hadad, Bedad a okum Midian wɔ Moab haban mu no, ne ba no bedzii n’adze: na no kurow ne dzin dze Avit.
Na Hadad wui, na Samla a ofi Masreka bedzii n’adze.
Na Samla wui no Saul a ofi Rehobot a ɔwɔ Esutsen no ho no bedzii n’adze.
Na Saul wui, na Akbor ba Baal-hanan bedzii n’adze.
Na Akbor ne ba Baal-hanan wui no, Hadar bedzii n’adze: na no kurow ne dzin dze Pau; na ne yer ne dzin dze Mehetabel, Me-zahab ne babaa Matred ne babaa a. Na ekunyin a wofi Esau mu puei hɔn edzin nye yi; dɛ mbrɛ hɔn ebusua ebusua, hɔn tsenabew, nye hɔn edzin tsetsee, ekunyin Timna, Alva, Jetet; Oholibama, Ela na okunyin Pinon; Kenaz, Teman, Mibzar; Magdiel, Iram.
Woyinom nye Edom ekunyin, dɛ mbrɛ hɔn tsenabew tsetsee wɔ asaase a ɔyɛ hɔn enyadze no do.
Oyi nye Esau, Edomfo hɔn egya no.
Josef Na No Nuanom Na Jakob tsenaa asaase a n’egya tsenaa do no do, Keenan asaase do.
Iyi nye Jakob n’ebusua ho abakɔsɛm.
Josef dzii mfe duesuon no, nna ɔnye no nuanom rohwɛ nguan no; na ɔyɛ abofra a ɔnye n’egya ne yernom Bilha nye Zilpa hɔn mba na wɔwɔ hɔ: na Josef kɛkaa hɔn ho asɛmbɔn kyerɛɛ hɔn egya.
Afei nna Israel dɔ Josef sen ne mba nyinara, osiandɛ ɔno nye no nkɔdaaber mu ba: na ɔyɛɛ asaasaaba atar fɛfɛɛfɛw bi maa no.
Na no nuanom no hun dɛ hɔn egya dɔ no sen hɔn nyinara no wɔtaan no, na woenntum annkasa abodwee do annkyerɛ no.
Na Josef soo daa, na ɔkaa kyerɛɛ no nuanom no na nkyii wɔtaan no kɛse.
Na ɔsee hɔn dɛ, Meserɛ hom, hom ntsie daa a maso yi: na hwɛ, nna yɛrekyekyer ewifua ekuwekuw wɔ haban mu, na, hwɛ, mo kuw no soɛree, na ogyinaa tsentsen; na, hwɛ, hom ekuw no botwaa me dze no ho hyiae, na wɔbɔɔ hɔn mu adze maa no.
Na no nuanom bisaa no dɛ, Nna tserɛ ampaara dɛ ibedzi hɛn do hen nye no?
Ana tserɛ ampaara dɛ ibenya hɛn do tum nye no?
Na nkyii wɔtaan no kɛse wɔ n’adaaso no nye ne nsɛm no ntsi.
Na ɔsoo daa kor so, na ɔkaa kyerɛɛ no nuanom, na ɔsee dɛ, Hwɛ, maso daa bio; na, hwɛ, ewia nye bosoom nye nworaba dubiako robɔ hɔn mu adze ma me.
Na ɔkaa kyerɛɛ n’egya nye no nuanom; na n’egya twuuw n’enyim, na ɔsee no dɛ, Ebɛn daa na aso yi?
Nna tserɛ ampaara dɛ emi nye wo na nye wo nuanom bɛba abɔbɔ hɛn mu adze wɔ famu ama wo nye no?
Na no nuanom enyi beer no do; na n’egya dze ɔdze asɛm no too ne tsirmu.
Israel Soma Josef Kɔ No Nuanom Nkyɛn Na no nuanom kɔree kɔhwɛɛ hɔn egya no nguan wɔ Sekem.
Na Israel see Josef dɛ, Ana wo nuanom nnyɛn mbowa wɔ Sekem bi a?
Bra ma monsoma wo hɔn hɔ.
Na ɔsee no dɛ, Emi nye yi.
Na Israel see no dɛ, Afei kɔ, kɔhwɛ dɛ wo nuanom, nye nguan no hɔn ho ye; na san bɛka kyerɛ me.
Nna ofi Hebron bɔnsa mu somaa no ma ɔbaa Sekem.
Na banyin bi hun no dɛ, orikyin haban no mu: na banyin no bisaa no dɛ, Erohwehwɛ ebɛnadze?
Na ɔsee dɛ, Morohwehwɛ mo nuanom: meserɛ wo ara, kyerɛ me mbrɛ wɔwɔ rohwɛ nguan no.
Na banyin no see dɛ, Woefi ha kɔ: na metsee dɛ wɔreka dɛ, Wɔmma yɛnkɔ Dotan.
Na Josef tsiiw no nuanom, na okohun hɔn wɔ Dotan.
Na no nuanom no hun no ekyirkyiikyir, na ansaana ɔrebɛn hɔn no, wɔkɔr ne tsir do apam dɛ woboku no.
Na wɔsesee hɔnho dɛ, Wɔnhwɛ, ɔdaasofo no na ɔreba no.
Dɛm ntsi afei wɔmbra, wɔmma yenku no, na yɛntow no nkyen mona yi bi mu, na yɛnkɛse dɛ, Abowa bɔn bi na ɔatsetsew no mu: na nkyii yɛnhwɛ mbrɛ n’adaaso no bowie.
Na Reuben tsee, na ɔgyee no wɔ hɔn nsamu; na ɔsee dɛ, Mma wɔmma yennku no; Mma hom nnka bɔgya: wɔmfa no nto sar do ha mona yi mu, na mma wɔmmfa nsa nnka no: ɔreyɛ ama nkyɛ ɔaagye no wɔ hɔn nsamu dze no asan akɛma n’egya.
Na ɔbaa dɛ, Josef dur no nuanom no nkyɛn no, wɔpɔɔr, asaasaaba atar fɛɛfɛw a ɔhyɛ no no na wɔdze no kɔtoo mona mu: nna mona no mu awew a, nsu nnyi mu.
Wɔtɔn Josef Kɔ Egypt Na wɔtsenaa famu dɛ woridzidzi no wɔmaa hɔn enyiwa do na wohun Ismaelfo akwantufo kuw bi dɛ wofi Gilead reba, wɔnye hɔn efumpɔnkɔ a wɔsoso eduhuam nye ngo nye mɛɛr dze rokɔ Egypt.
Na Juda see no nuanom no dɛ, Sɛ yeku hɛn nua na yesiw no bɔgyaa do a, ebɛn mfaso na ɔwɔ mu?
Hom mbra ma yɛntɔn no mma Ismaelfo yi, na mma wɔmma yɛmmfa hɛn nsa nnka no; osiandɛ hɛn nua a, hɛn bɔgyaa a. Na no nuanom no tsiee no.
Nna Midianfo eguadzifo bi rutwa mu; na woyii Josef fii mona no mu, na wɔtɔɔn no maa Ismaelfo no gyee ndwetɛbona eduonu.
Na wɔdze Josef kɔr Egypt.
Na ber a Reuben sanee baa mona no do no; hwɛ, nna Josef nnyi mona no mu; na osunsuaan ne ntar mu.
Na ɔsanee kɔr no nuanom no nkyɛn, na ɔsee dɛ, Abofra no nnyi hɔ; na iyi mara merefa hen?
Na wɔfaa Josef n’atar no, na wokum apɔnkyenyin, na wɔdze atar no bɔɔ bɔgya no mu; na wɔdze asaasaaba atar fɛfɛɛfɛw no somae ma wɔdze kɛmaa hɔn egya, kɛsee no dɛ, Adze a yeehu nye yi: hwɛ kyerɛ dɛ wo ba n’atar a. Na ɔhwɛe, na ɔsee dɛ, Me ba n’atar a; abowa bɔn bi na ɔakyer no; tsetsew na wɔatsetsew Josef no mu.
Na Jakob sunsuaan n’atar mu, na ɔdze kɔben tam bɔɔ n’asen, na osuu ne ba nda pii.
Na ne mbabanyin nye ne mbabaa nyinara bae dɛ wɔrebɛkyekye no werɛ; naaso oenntsie ma wɔannkyekye no werɛ; na ɔsee dɛ, Mibedzi yaw ara dze akɔ me ba nkyɛn wɔ samanadze.
Na n’egya suu no.
Na Midianfo no kɔtɔɔn no wɔ Egypt maa Potifar, Farao no somfo bi a ɔno nye abrafohen no.
Juda Na Tamar Na ɔbaa dɛ, aber no ara mu na Juda fii no nuanom nkyɛn kɔree, na ɔkɛtsenaa Adullamnyi bi a ne dzin dze Hira ne nkyɛn.
Na Juda hun Keenannyi bi a ne dzin dze Sua ne babaa bi wɔ hɔ; na ɔwaar no, na ɔnye no dae.
Na onyinsenii, na ɔwoo babanyin; na ɔfrɛɛ no Er.
Na onyinseen bio, na ɔwoo babanyin; na ɔfrɛɛ no Onan.
Na ɔwoo babanyin bio, na ɔfrɛɛ no Sela: na aber a ɔwoo no no nna ɔwɔ Kezib.
Na Juda gyee yer maa n’abakan Er, na ne dzin dze Tamar.
Na Juda n’abakan Er yɛɛ bɔn wɔ EWURADZE enyim; na EWURADZE kum no.
Na Juda see Onan dɛ, Kɔ wo nua ne yer nkyɛn, na fa no kunabaa, na wo mba ma wo nua.
Na Onan nyim dɛ mba no nnkɛyɛ nedze; na ɔbaa dɛ, aber biara a ɔkɔr no nua ne yer nkyɛn no, ɔmaa no ho nsu no guu famu, amma ɔaamma no nua mba.
Na dza ɔyɛe no yɛ bɔn wɔ EWURADZE enyim: na okum no so.
Nna Juda see n’asew Tamar dɛ, Tsena ekunayɛ mu wɔ w’egya fie kɛpem dɛ me ba Sela benyin: osuro dɛ, bɛyɛ na no so oewu dɛ no nuanom no.
Na Tamar kɔree na ɔkɛtsenaa n’egya fie.
Na ɔwɔ hɔ wɔ hɔ nna Juda ne yer a ɔyɛ Sua ne babaa no, owui.
Na Juda no werɛ kyekyeree no, ɔkɔr no nguansusuafo nkyɛn wɔ Timna, ɔno nye ne nyɛnko Adullamnyi Hira.
Na wɔkaa kyerɛɛ Tamar dɛ, Hwɛ, w’asew rokɔ Timna ekosusua no nguan ho nhwi.
Na oyii no kuna ntar wɔ no ho, na ɔdze ne nkataenyim kataa n’enyim, na ɔkataa noho kɛtsenaa Enaim abotsenano, wɔ Timna kwan nkyɛn; osiandɛ ohun dɛ Sela enyin, naaso Juda ammfa no amma no awar.
Na Juda hun no no, obuu no dɛ edwaman a, osiandɛ ɔakata n’enyim.
Na ɔmanee kɔr ne nkyɛn wɔ kwan no ne nkyɛn, na ɔsee dɛ, Bra, meserɛ wo, ma membra wo nkyɛn: nna onnyim dɛ n’asew no a. Na Tamar bisaa no dɛ, Ebɛnadze na edze bɛma me, na enye me ada?
Na ɔsee dɛ, Mebɛma wɔdze apɔnkyeba fi mbowa no mu abrɛ wo.
Na obisaa no dɛ, Ebɛma me ahobadze bi ma ɔdze ekodu dɛ ebɛma wɔdze aba?
Na Juda bisaa no dɛ, Ebɛn ahobadze na memfa mma wo?
Na ɔsee dɛ, Wo nsɔwanokaba nye w’ahoma, nye wo poma a okitsa wo nsamu no.
Na Juda dze maa no, na ɔnye no dae, na ɔnye no nyinsenii.
Na Tamar soɛree kɔree, na oyii ne nkataenyim no wɔ no ho, na ɔfaa no kuna ntar hyɛe.
Na Juda dze apɔnkyeba no maa ne nyɛnko Adullamnyi no, dɛ ɔmfa nkɛgye ahobadze no wɔ ɔbaa no nsa mu: naaso oennhu no.
Nna obisaa no kuromfo no dɛ, edwaman a ɔtse Enaim kwan nkyɛn no wɔ hen?
Na wɔsee dɛ, Edwaman biara mmbaa ha.
Na ɔsanee baa Juda hɔ, na ɔbɛsee dɛ, Mennhu no; na eso ekuromfo no see dɛ, Edwaman biara mmbaa ha.
Na Juda see dɛ, Ma ɔmfa, ɔno bohu na hɛn enyim egu ase: hwɛ, memaa wɔdze apɔnkyeba yi kɔree, na ennhu no.
Na ɔbaa dɛ odzii bɛyɛ abosoom ebiasa n’ekyir no, wɔkaa kyerɛɛ Juda dɛ, W’asew Tamar abɔ edwaman, na hwɛ, ɔnam n’edwaman mu enyinsen so.
Na Juda see dɛ, Hom nkɛfa no mbra ma wɔnhyew no.
Na wɔkɛfaa no bae no, nna Tamar somae ma wɔkɛsee n’asew no dɛ, banyin a ndzɛmba yi yɛ nedze no, ɔno na menye no nyinsen: ntsi, Meserɛ wo, hwehwɛ nyia ndzɛmba yi yɛ nedze, nsɔwanokaba, nye ahoma, nye poma yi.
Na Juda hun dɛ noara nedze a, na ɔsee dɛ, ɔtsen sen me; susuampa dɛ mammfa no amma me ba Sela ntsi.
Na ɔnye no annda bio.
Na ɔbaa no n’awoo durii no, na, hwɛ, nta na wɔwɔ ne yamu.
Na ɔbaa dɛ aber a ɔrowo no, nna kor dze ne nsa puei; na awogyefo no faa ahoma memen dze kyekyeer ne nsa dɛ, Oyi na odzii kan puei.
Na ɔbaa dɛ, ɔtwee ne nsa kɔdɔɔ mu, na, hwɛ, no nua puei; na ɔwogyefo no see dɛ, ɔyɛ dɛn ntsi na atsew mu aba yi?
Dɛm ntsi wɔfrɛɛ ne dzin Perez.
Na n’ekyir no na nyia ahoma memen kyekyer ne nsa no bae: na wɔfrɛɛ no Zera.
Josef Wɔ Potifar Fie Na wɔdze Josef kɔr Egypt, na Potifar, Farao no somfo a ɔyɛ n’abrafohen no, tɔɔ no wɔ Ismaelfo a wɔdze no kɔr hɔ no hɔn nsamu.
Na EWURADZE dzii Josef n’ekyir na ɔyɛɛ siar wɔ no wura Egyptnyi no ne fie.
Na no wura hun dɛ EWURADZE nye no nam, na EWURADZE maa dza ɔyɛɛ no nyinara yɛɛ prɔmprɔm wɔ ne nsamu.
Na Josef nyaa n’enyim enyimnyam, na ɔsoom no: na ɔyɛɛ no panyin wɔ ne fie, na ɔdze dza ɔwɔ nyinara hyɛɛ ne nsa.
Na ɔbaa dɛ ofitsi aber a ɔyɛɛ no panyin wɔ ne fie, na ɔdze dza ɔwɔ nyinara hyɛɛ ne nsa no, Josef ntsi EWURADZE hyiraa Egyptnyi no ne fie; na EWURADZE ne nhyira baa dza ɔwɔ nyinara do, dza ɔwɔ fie nye dza ɔwɔ haban mu.
Na ɔdze dza ɔwɔ nyinara hyɛɛ Josef ne nsa; nna noara nnyim dza ɔwɔ no hɔ gyedɛ edziban a ɔnoara dzi.
Nna Josef no ho yɛ fɛw, na n’enyim wɔ nyam.
Na ɔbaa dɛ iyinom ekyir no, no wura ne yer no dze n’enyi sii Josef do; na ɔsee dɛ, Enye me nda.
Na ɔpowee, na ɔsee no wura ne yer no dɛ, Hwɛ, mo wura nnyim dza ɔwɔ mo hɔ wɔ fie ha, na ɔdze dza ɔwɔ nyinara ahyɛ me nsa; obiara nnyɛ kɛse nnkyɛn me wɔ fie ha; nkyii so ɔnnkam me biribiara ka wo ho, osiandɛ eyɛ ne yer: na ɔbɛyɛ dɛn na mebɛyɛ emumuyɛ kɛse yi, na mayɛ bɔn etsia Nyankopɔn?
Na ɔbaa dɛ, daa daa nyinara ɔkaa kyerɛɛ Josef, naaso ɔanngye no pen, dɛ ɔnye no bɛda, anaa ɔnye no bɛyɛ biribi.
Na ɔbaa dɛ aber yi mu no ɔkɔr fie hɔ dɛ ɔrekɛyɛ n’edwuma; nna fie no mu nyimpa no mu biara nnyi hɔ na basia no suoo n’atar mu, dɛ, Enye me nda: na Josef gyaa n’atar no wɔ ne nsamu, na oguanee puei.
Na ɔbaa dɛ, ohun dɛ oegya n’atar no wɔ ne nsamu, na oeguan epue no, ɔfrɛfrɛɛ no nkorɔfo a wɔwɔ ne fie no, na ɔkaa kyerɛɛ hɔn dɛ, Wɔnhwɛ, ɔakɛfa Hebriwnyi aba ma oribesi hɛn atwetwe; ɔbaa me nkyɛn dɛ ɔnye me rebɛda, na medze ndze kɛse kekaa mu: na ɔbaa dɛ aber a ɔtsee dɛ memaa me ndze do na mekekaa mu no, nna ɔdaan n’atar gyaa me nkyɛn, na oguanee puei.
Na ɔdze n’atar no guu ne nkyɛn ara ma okodur dɛ no wura baa fie.
Na ɔkaa no dɛmara kyerɛɛ no dɛ, Akowaa Hebriwnyi a edze no brɛɛ hɛn no, ɔbaa me nkyɛn dɛ orubogu mo ho fi na ɔbaa dɛ, memaa me ndze do, na mekekaa mu no, nna ɔdaan n’atar gyaa me nkyɛn, na oguanee puei.
Na aber a no wura tsee ne yer ne nsɛm a ɔkaa kyerɛɛ no dɛ, Mbrɛ w’akowaa ayɛ me nye yi no; no bo fuuw kɛsenara.
Na Josef no wura faa no dze no kɔtoo efiadze, beebi mbrɛ ɔhen n’adaduafo gu no: na ɔdaa efiadze hɔ.
Na EWURADZE dzii Josef n’ekyir, na ɔdoom no, na ɔmaa onyaa efiadzehwɛfo no n’enyim enyimnyam.
Na efiadzehwɛfo no dze adaduafo a wɔwɔ efiadze hɔ no nyinara hyɛɛ Josef ne nsa; na biribiara a wɔyɛɛ no wɔ hɔ no, ɔnoara na ɔhwɛe.
Efiadzehwɛfo no annhaw no ho wɔ dza ɔdze hyɛɛ ne nsa mu no mu biara ho, osiandɛ EWURADZE nye no nam; na biribiara a ɔyɛe no, EWURADZE maa ɔyɛɛ prɔmprɔm.
Josef Kyerɛ Ndaduafo Adaaso Ase Na ɔbaa dɛ iyinom ekyir no, Egypthen ne nsahyɛfo nye ne paanootofo no foom hɔn wura Egypthen no.
Na Farao no bo fuuw n’asomfo beenu no, nsahyɛfo panyin no, nye paanootofo panyin no.
Na ɔdze hɔn koguu efiadze wɔ abrafohen no ne fie, wɔ efiadze beebi mbrɛ Josef da no no mu.
Na abrafohen no dze hɔn hyɛɛ Josef ne nsa, na ɔsoom hɔn: na wɔkyɛɛr efiadze hɔ mber kakra.
Na hɔn beenu nyina sosoo daa, anafua da kor a ɔsor obiara ne daa, nye ne nkyerɛasee.
Na Josef baa hɔn nkyɛn anapa no, obohun hɔn dɛ wɔabombɔm.
Na obisaa Farao n’asomfo a wɔnye no gu efiadze hɔ no dɛ, ɔyɛ dɛn na ndɛ hom abombɔm dɛm yi?
Na wɔsee no dɛ, Yɛasoso daa, naaso yennya obi ma ɔnnkyerɛ hɛn ase.
Na Josef see hɔn dɛ, Ana nnyɛ Nyankopɔn na ɔma nkyerɛase bi a?
Meserɛ hom, hom nka nkyerɛ me.
Na nsahyɛfo panyin no kaa n’adaaso kyerɛɛ Josef, na ɔsee no dɛ, M’adaaso mu, hwɛ, wenyindua si m’enyim; na nkorbata ebiasa wɔ wenyindua no ho: na ɔyɛ dɛ ɔafefɛw, na ɔabɔ nhyiren; na no do nsiansiaw asow wenyinamba a ɔaber: na Farao no kɔɔpow kitsa me nsamu, na metsetseew wenyinamba no, na mikyii guu Farao no kɔɔpow mu, na medze kɔɔpow no hyɛɛ Farao ne nsa.
Na Josef see no dɛ, Ne nkyerɛase nye yi; nkorbata ebiasa no ɔyɛ ndaansa.
Aka ndaansa ma Farao eyi wo efi ha na ɔama ekedzi wo dzibew bio: na edze Farao no kɔɔpow bɛhyɛ ne nsa, dɛ nkyɛ kan no a eyɛ ne nsahyɛfo no.
Na sɛ inya beebi si a, ɔno kaa me, na yɛ me ayamuyie, meserɛ wo, na bɔ me dzin kyerɛ Farao, na beyi me fi dan yi mu: na owia na wowiaa me wɔ Hebriwfo asaase do: na ha so mennyɛɛ biribiara a ɔsɛ dɛ wɔdze me to efiadze.
Na aber a paanootofo panyin no hun dɛ nkyerɛase no ye no, ɔsee Josef dɛ, Mo so m’adaaso mu no, muhun dɛ paanoo fufuw nkɛntsɛn ebiasa sisi m’etsifi: na kɛntsɛn a odzi sor no adɔkɔdɔkɔdze a wɔto ma Farao nyinara bi wɔ mu; na nnoma ridzi no kɛntsɛn no mu wɔ m’etsifi.
Na Josef buae na ɔsee dɛ, Ne nkyerɛase nye yi: nkɛntsɛn ebiasa no yɛ ndaansa: na aka ndaansa ma Farao eyi wo tsir wɔ wo do, na wɔasɛn wo wɔ dua do ma nnoma edzi wo nam efi wo ho.
Na ɔbaa dɛ ne ndaansa no a ɔyɛ Farao n’awoda no, ɔtoo pon maa no nkowaa nyinara: na oyii nsahyɛfo panyin no nye paanootofo panyin no fii efiadze dze hɔn baa no nkowaa no enyim.
Na ɔmaa nsahyɛfo panyin no sanee yɛɛ ne nsahyɛdwuma no bio; na ɔdze kɔɔpow no hyɛɛ Farao ne nsa: na paanootofo panyin no dze, ɔsɛɛn no: dɛ mbrɛ Josef kyerɛɛ hɔn ase no ara.
Naaso nsahyɛfo panyin no annkaa Josef, na no werɛ fiir no.
Josef Kyerɛ Farao N’adaaso Ase Na ɔbaa dɛ mfe ebien ekyir no, Farao soo daa: na ohun dɛ nna ogyina esutsen Nael no ho.
Na ohun dɛ anantwiber esuon a hɔn ho yɛ fɛw na wɔadɔ seradze, fi esutsen no mu puei; na wobedzidzii wɔ sar no do.
Na hwɛ, anantwiber esuon afofor so fi esutsen no mu dzi hɔn ekyir puei a hɔn ho yɛ tantan na wɔafomfɔn; na wobegyinaa anantwiber esuon no nkyɛn wɔ esutsen no no kɔn do.
Na anantwiber esuon a hɔn ho yɛ tantan na wɔafomfɔn no, memeen anantwiber esuon a hɔn ho yɛ fɛw na wɔadodɔ seradze no.
Nna Farao nyanee.
Na ɔdae na ɔsoo daa bio: na ohun dɛ, eburow mbɛtsem esuon efifir eburonan kor do, amaama na oye.
Na hwɛ, mbɛtsem esuon a ɔyɛ nkɔkɔr na boka mframa enyinyam no fifirii dzii hɔn ekyir.
Na mbɛtsem nkɔkɔr no memeen mbɛtsem esuon a eburow wɔ mu na ɔyɛ amaama no.
Na Farao nyanee, na, hwɛ, adaaso a. Na ɔbaa dɛ anapa no, n’ahom annka noho; na ɔsomae ma wɔkɛfrɛfrɛɛ Egypt nkongyaayifo nyinara, nye enyansafo a wɔwɔ hɔ nyinara ma wɔbae: na Farao kaa n’adaaso no kyerɛɛ hɔn; naaso obiara enntum annkyerɛ ase annkyerɛ no.
Nna nsahyɛfo panyin no kaa kyerɛɛ Farao dɛ, Mekaa mo mfom ndɛ: Farao no bo fuuw no nkowaa, emi nye paanootofo panyin no: na ɔdze hɛn koguu efiadze wɔ abrafohen no ne fie, na yɛsosoo daa anafua da kor, emi nye paanotonyi no; a ɔsor obiara ne daa nye mbrɛ ne nkyerɛase tse.
Na yɛkaa kyerɛɛ Hebriwnyi aberantsɛ bi, abrafohen no n’akowaa a nna ɔnye hɛn wɔ hɔ no, na ɔkyerɛɛ hɛn daa no ase; dɛ mbrɛ ɔbaako ne daa tse no ara na ɔkyerɛɛ no ase.
Na ɔbaa dɛ ɔyɛɛ hɔ dɛ mbrɛ ɔkyerɛɛ hɛn ase no ara; emi emaa mikedzii me dzibew, na ɔno esɛɛn no.
Na Farao somae ma wɔkɛfrɛɛ Josef, na wɔyɛɛ ntsɛm dze no fii efiadze no mu hɔ puei: na osusuae, na ɔsesaa n’atar, na ɔbaa Farao hɔ.
Na Farao see Josef dɛ, Maso daa, na obiara nnyi hɔ a otum kyerɛ ase: na ɔwo na matse wo nka dɛ, etse daa a, ekyerɛ ase.
Na Josef buaa Farao dɛ, Onnyi mo mu: Nyankopɔn na ɔbɛma Farao asomdwee mbuae.
Na Farao kaa kyerɛɛ Josef dɛ, M’adaaso mu no, hwɛ, nna migyina esutsen Nael no kɔn do: na muhun dɛ anantwiber esuon a wɔadɔ seradze na hɔn ho yɛ fɛw fi nsu no mu bae; na wobedzidzii sar no do: na hwɛ, anantwiber esuon afofor so dzi hɔn ekyir bae a wɔyɛ mbɔbɔr na hɔn ho tantanntan nkamfenkamfe, a munnhun hɔn ho ne tantan ne saso wɔ Egypt asaase nyinara do da: na anantwiber a wɔyɛ nkamfenkamfe na hɔn ho tantan no memeen anantwiber esuon a wɔadɔ seradze a wodzii kan no.
Na aber a wowiee hɔn memen no, obi ennhu dɛ woewie hɔn men: osiandɛ nna hɔn ho da ho ara yɛ tantan dɛ nkan no ara so bio.
Nna minyanee.
Na muhun wɔ m’adaaso mu bio, na hwɛ, mbɛtsem esuon efifir eburonan kor do, amaama na oye: na muhun dɛ mbɛtsem esuon a enyinyam, na ɔyɛ nkɔkɔr, na boka mframa ama woetwintwam fifirii, dzii hɔn ekyir: na mbɛtsem esuon nkɔkɔr no memeen mbɛtsem esuon a oye no.
Mekaa kyerɛɛ nkongyaayifo no; naaso obiara nnyi hɔ a otumii kyerɛɛ me ase.
Na Josef see Farao dɛ, Farao n’adaaso ebien no yɛ kor: dza Nyankopɔn rebɛyɛ na oeyi akyerɛ Farao no.
Anantwiber pa esuon no yɛ mfe esuon; na mbɛtsem pa esuon no yɛ mfe esuon: daa no yɛ kor.
Na anantwiber esuon a wɔafomfɔn na hɔn ho yɛ tantan no a wodzii hɔn ekyir bae no, yɛ ɔkɔm mfe esuon, mbɛtsem esuon nkɔkɔr a boka mframa ama enyinyam no so dɛmara; ɔbɛyɛ ɔkɔm mfe esuon.
Ɔno nye asɛm a mekaa mekyerɛɛ Farao no; dɛ dza Nyankopɔn rebɛyɛ nna oeyi akyerɛ Farao no.
Hwɛ, mfe esuon reba a edziban piinara bɛba Egypt asaase nyinara do: na ɔno n’ekyir no nna ɔkɔm mfe esuon bɔsoɛr; na werɛ befir edziban pii no nyinara wɔ Egypt asaase do; na ɔkɔm no bɛhyew asaase no; na osian ɔkɔm a odzi ekyir no ntsi wɔnnkɛkaa edziban pii no wɔ asaase no do; osiandɛ no mu bɛyɛ dzen dodow.
Na sɛ adaaso no yɛɛ mbɔho ebien maa Farao a, nna ne siantsir nye dɛ, Nyankopɔn esi no pi, na Nyankopɔn bɛma ayɛ hɔ ntsɛntsɛm.
Dɛm ntsi afei wɔmma Farao nhwehwɛ nyimpa a ɔyɛ ɔbadwembanyi nye onyansafo, na ɔnyɛ no panyin wɔ Egypt asaase do.
Wɔmma Farao nyɛ iyi, na ɔnhyehyɛ ahwɛdofo wɔ asaase no do, na wɔngyegye Egypt asaase do edziban no mbumu enum enum wɔ mfe esuon a edziban pii wɔ mu no mu.
Na wɔmma wɔmboaboa mfe pa a ɔreba yi no mu edziban nyinara ano, na wɔmfa eburow nhyehyɛ asan do wɔ Farao ne nsa ase, ma ɔnyɛ edziban wɔ nkurow no mu, na wɔmfa nsie.
Na edziban no bɛyɛ dza wɔakora ama asaase no dze esie ɔkɔm mfe esuon a ɔbɛba Egypt asaase do no; amma asaase no aannsɛɛ wɔ ɔkɔm no mu.
Wɔhyɛ Josef Enyimnyam Na asɛm no yɛɛ Farao nye no nkowaa nyinara dɛw.
Na Farao see no nkowaa dɛ, Ana yebenya nyimpa a ɔtse dɛ oyi, nyimpa a Nyankopɔn no sunsum wɔ no mu yi?
Na Farao see Josef dɛ, Susuampa dɛ Nyankopɔn dze iyi nyinara akyerɛ wo yi, obiara nnyi hɔ a ɔyɛ ɔbadwembanyi nye onyansafo dɛ ɔwo: ɔwo na ebɔhwɛ me fi yi do, na dza ebɛka no, dza me man nyinara bedzi do nye no; gyedɛ ahengua no nkotsee na medze mebɛsen wo.
Na Farao see Josef dɛ, Hwɛ, mayɛ wo Egypt asaase nyinara do panyin.
Na Farao worɔɔw no nsɔwanonkaba wɔ ne nsa, na ɔdze hyɛɛ Josef ne nsa, na ɔhyɛɛ no ndwera pa ntar, na ɔdze sika ntweaban too no kɔn mu; na ɔmaa ɔtsenaa ne tseaseanam a otsia ebien no mu; na wɔpaa mu wɔ n’enyim dɛ, Obiara mbu nkotodwe; na ɔyɛɛ no Egypt asaase nyinara do panyin.
Na Farao see Josef dɛ, Emi nye Farao, na obiara nnkokwetsir wo ayɛ biribiara wɔ Egypt asaase nyinara do.
Na Farao frɛɛ Josef ne dzin Zafenat-panea; na ɔdze On ɔsɔfo Potifera ne babaa Asenat maa no awar.
Na aber a Josef kopuee Egypthen Farao n’enyim no, nna oedzi mfe eduasa.
Na Josef fii Farao n’enyim, na okekyimaa Egypt asaase nyinara do.
Na bafuu mfe esuon no mu no, edziban baa asaase no do ma obuu do.
Na ɔboaboaa mfe esuon edziban a ɔbaa Egypt asaase do no nyinara ano, na ɔdze siesiee nkurow no mu: nhaban a wɔabɔ nkurow no nyinara ho aprɔw no mu edziban na ɔdze siesiee nkurow no mu.
Na Josef boaboaa eburow ano dɛ mpoano anhwea; ɔdɔɔ so dodow, ma nkyii ogyaa kan mpo; osiandɛ wobu ano a ɔnnyɛ yie.
Wɔwoo mba beenu maa Josef ansaana ɔkɔm afe no rudu, hɔn a On ɔsɔfo Potifera ne babaa Asenat woo hɔn maa no no a. Na Josef frɛɛ abakan no ne dzin Manaasɛ: Na ɔsee dɛ, Nyankopɔn ama mo werɛ efir me berɛ nyinara, nye m’egya fie nyinara.
Na nyia otsia ebien no ɔfrɛɛ ne dzin Efraim: osiandɛ ɔsee dɛ Nyankopɔn ama mawo wɔ amandzehu asaase no do.
Na ndɔbaa pii a ɔbaa Egypt asaase do mfe esuon no bɔɔ adze.
Na ɔkɔm mfe esuon hyɛɛ ase dɛ ɔreba, dɛ mbrɛ Josef see no ara; na ɔkɔm baa asaase nyinara do: nna Egypt asaase nyinara do dze, edziban wɔ hɔ.
Na ɔkɔm kaa Egypt asaase nyinara no, ɔman no sui tɔɔ Farao do gyee edziban: na Farao see Egyptfo no nyinara dɛ, Hom nkɔ Josef hɔ; dza ɔbɛse hom no, hom nyɛ.
Na ɔkɔm no baa asaase nyinara do, na Josef buebuee mbrɛ edziban wɔ no nyinara, na ɔtɔnee maa Egyptfo no; na ɔkɔm no mu yɛɛ dzen wɔ Egypt asaase do.
Na aman nyinara baa Josef hɔ wɔ Egypt bɔtɔɔ eburow; osiandɛ ɔkɔm no mu yɛɛ dzen wɔ asaase nyinara do.
Josef No Nuanom Kɔtɔ Eburow Wɔ Egypt Afei Jakob tsee dɛ eburow wɔ Egypt, na ɔsee ne mbabanyin no dɛ, ɔyɛ dɛn na hom hwehwɛɛhwɛ hom enyim nkorkor yi?
Na ɔsee dɛ, Hom nhwɛ, matse dɛ eburow wɔ Egypt: hom nkɔ hɔ na hom nkɔtɔ bi wɔ hɔ mbrɛ hɛn; ama yaatsena ase, na yeennwu.
Na Josef no nuanom du no kɔr Egypt dɛ wɔrokɔtɔ eburow; na Josef no nua Benjamin dze, Jakob amma ɔannye no nuanom no annkɔ; na ɔsee dɛ, Bɛyɛ na mbusu bi ato no.
Na Israel ne mba no foraforaa hɔn a wɔbae no hɔn mu baa atɔ; osiandɛ nna ɔkɔm no esi Keenan asaase do.
Nna Josef na ɔyɛ asaase no do ambrado; ɔno na ɔtɔn edziban ma asaase no do nkorɔfo nyinara: na Josef no nuanom no bae, na wɔbɔbɔɔ hɔn mu adze maa no dze hɔn enyim bumboom famu.
Na Josef hun no nuanom no, ohun hɔn, na ɔyɛɛ noho ɔhɔho wɔ hɔn enyim, na ɔnye hɔn kasaa ebufuw do.
Obisaa hɔn dɛ, Hom fi hen bae?
Na wɔsee dɛ, Yefi Keenan asaase do bɔtɔɔ edziban.
Na Josef hun no nuanom no, na hɔn dze, woennhu no.
Na Josef kaa daa a ɔsosoo no hɔn ho no, na ɔsee hɔn dɛ, Hom yɛ akwanserafo; asaase yi n’adagyaw na hom bae bɔhwɛe.
Na wɔsee no dɛ, Dabida, mo wura, na wo nkowaa bae dɛ wɔrobɔtɔ edziban.
Hɛn nyinara yɛ nyimpa kor mba; yɛyɛ anokwafo, wo nkowaa nnyɛ akwanserafo bi.
Na ɔsee hɔn dɛ, Dabida, na asaase yi n’adagyaw na hom bae bɔhwɛe.
Na wɔsee dɛ, Wo nkowaa yɛ enuanom duebien, nyimpa baako mba wɔ Keenan asaase do; na hwɛ, ɔkaekyir no mpo wɔ hɛn egya nkyɛn ndɛ ara, na ɔbaako na onnyi hɔ.
Na Josef see hɔn dɛ, Iyi ntsi na mekaa kyerɛɛ hom dɛ, Hom yɛ akwanserafo no.
Dza wɔdze bɔsɔ hom ahwɛ nye yi: dɛ Farao tse ase yi hom nnkefi ha akɔ, gyedɛ hom nua kakraba no aba ha ana.
Hom nsoma hom mu baako ma ɔnkɛfa hom nua no mbra, na hom dze, wɔdze hom bogu efiadze ama wɔaasɔ hom nsɛm ahwɛ, dɛ nokwar wɔ hom mu anaa: annyɛ dɛm dze a, na ɔno dɛ Farao tse ase yi ampaara hom yɛ akwanserafo.
Na ɔdze hɔn nyinara koguu efiadze ndaansa.
Na ne ndaansa no Josef see hɔn dɛ, Hom nyɛ yi, na hom ntsena ase; osiandɛ musuro Nyankopɔn: sɛ hom yɛ anokwafo a, ɔno wɔmma wɔnkyekyer hom nuanom mu baako wɔ efiadze mbrɛ hom da yi; na hom dze, hom nkɔ, hom nkɔsoa eburow nkɔ, wɔ hom efiefi kɔm ntsi: na wɔnkɛfa hom nua kakraba no mbrɛ me; nna mubohu dɛ hom nsɛm yɛ nokwar, na hom nnkowu.
Na wɔyɛɛ dɛm.
Na wɔsesee hɔnho dɛ, Yedzi hɛn nua no ho fɔ ampaara, dɛ hɛnara yehun n’ahohiahia wɔ aber a ɔrototɔ serɛ hɛn no, na yeenntsie; dɛm ntsi na dɛm ahohiahia yi aba hɛn do yi.
Na Reuben buaa hɔn dɛ, Mannka annkyerɛ hom dɛ, Mma hom nnyɛ bɔn nntsia abofra no; na hom enntsie?
Dɛm ntsi hwɛ, no bɔgyaa na wɔrohwehwɛ yi.
Nna wonnyim dɛ Josef tse kasa no ase; osiandɛ oyianofo gyina hɔn ntamu.
Na ɔdaan noho fii hɔn nkyɛn, na okosui; na ɔsanee baa hɔn nkyɛn, na ɔbɛkasaa kyerɛɛ hɔn, na oyii Simeon wɔ hɔn mu, na ɔkyekyeer no wɔ hɔn enyim hɔ.
Josef No Nuanom San Kɔ Keenan Na Josef hyɛɛ dɛ wɔmfa eburow nhyehyɛ hɔn nkotoku amaama, na wɔmfa hɔn nyinara hɔn sika nhyehyɛ hɔn nkotoku mu nkorkor, na wɔmma hɔn kwan mu edziban: na wɔyɛɛ hɔn dɛm.
Na wɔdze hɔn eburow no soasoaa hɔn nsoasopɔnkɔ, na wosii mu fii hɔ.
Na hɔn mu baako saan no kotoku dɛ ɔrema n’asoasopɔnkɔ edziban wɔ asoɛe no, ohun dɛ ne sika no hyɛ no kotoku ano.
Na ɔsee no nuanom no dɛ, Wɔdze me sika asan ama me; hwɛ, ɔhyɛ mo kotoku mu: na hɔn akoma tutui, na wɔdze ahopopo sesee hɔnho dɛ, Ebɛnadze na Nyankopɔn ayɛ hɛn yi?
Na wɔbaa hɔn egya Jakob hɔ wɔ Keenan asaase do, na wɔbɛkaa dza ɔbaa hɔn do nyinara kyerɛɛ no dɛ, banyin no a ɔyɛ asaase no wura no nye hɛn kasaa ebufuw do, na ɔfaa hɛn dɛ yɛyɛ ɔman no ho akwanserafo: na yɛsee no dɛ, Yɛyɛ anokwafo; na yɛnnyɛ akwanserafo.
Yɛyɛ enuanom duebien, egyamba; ɔbaako na onnyi hɔ, na ekumaba no wɔ hɛn egya nkyɛn wɔ Keenan asaase do ndɛ ara.
Na banyin no, mekyerɛ asaase wura no, see hɛn dɛ, Dza medze bohu dɛ hom yɛ anokwafo nye yi; hom ndan hom nuanom mu baako ngya me nkyɛn, na hom mfa eburow nkɔ, wɔ hom efiefi kɔm ntsi, na hom nkɔ hom kwan: na hom nkɛfa hom nua kakraba no mbrɛ me: nna mubohu dɛ hom nnyɛ akwanserafo, na dɛ hom yɛ anokwafo: nna mibeyi hom nua no ama hom, na hom edzi gua wɔ asaase yi do.
Na ɔbaa dɛ wohuehuee hɔn nkotoku mu eburow no, nna nyimpa biara ne sikaboa wɔ no kotoku mu: na aber a hɔn nye hɔn egya hun hɔn sika mboaba no, hɔn akoma tui.
Ma hɔn egya Jakob see hɔn dɛ, Emi na hom ama mahwer me mba: Josef nnyi hɔ, na Simeon nnyi hɔ, na hom rebɛfa Benjamin so akɔ: iyi nyinara aba mo do.
Na Reuben kaa kyerɛɛ n’egya dɛ, Sɛ mammfa no ammbrɛ wo bio a, ku me mbabanyin beenu no: fa no hyɛ me nsa, na medze no bɛbrɛ wo bio.
Na ɔsee dɛ, Me ba nnkɛnye hom akɔ; osiandɛ no nua ewu, na aka no nko: sɛ mbusu bi ba no do wɔ kwan a wɔnam mu rokɔ no mu a, ɔno hom dze mo gon nam awerɛhow mu bɔkɔ nda mu.
Josef No Nuanom Nye Benjamin Kɔ Egypt Na ɔkɔm no mu yɛɛ dzen wɔ asaase no do.
Na ɔbaa dɛ, aber a wowiee eburow a wɔdze fi Egypt bae no dzi no, hɔn egya see hɔn dɛ, Hom nkɔ bio, hom nkɔtɔ edziban kakra mbrɛ hɛn.
Na Juda kaa kyerɛɛ no dɛ, banyin no paa mu ara kaa kyerɛɛ hɛn dɛ, Hom runnhu m’enyim, gyedɛ hom nua no ka hom ho.
Sɛ ebɛma hɛn nua no nye hɛn akɔ a, nna yɛbɔkɔ na yɛakɔtɔ edziban abrɛ wo: na sɛ ennkɛma ɔaka hɛn ho dze a, ɔno yɛronnkɔ: osiandɛ banyin no see hɛn dɛ, Mma hom nnsi m’enyim, gyedɛ hom nua no ka hom ho.
Na Israel see dɛ, ɔyɛ dɛn ntsi na hom nye me dzi no bɔn dɛm, dɛ hom kaa kyerɛɛ banyin no dɛ hom wɔ nua bi so?
Na wɔsee dɛ, ɔbarimba no bisaa hɛn ntsɛmara wɔ hɛnara hɛnho, nye hɛn ebusuafo ho, dɛ, Ana hom egya da ho tse ase?
Hom wɔ nua bi so a?
Na mbrɛ nsɛm yi tse no ara na hɛn so yeyii no ano.
Ana hɛn so yenyim dɛ ɔreyɛ na ɔase dɛ, Wɔnkɛfa hom nua no mbra?
Na Juda see n’egya Israel dɛ, Ma abofra no nye me nkɔ, na yɛbɔsoɛr na yɛakɔ; ama yeenya nkwa, na yeennwu, hɛn nye ɔwo nyina, nye hɛn mbofraba so.
Mibedzi no ho egyinamu; hwehwɛ no me nsamu: sɛ mammfa no ammbrɛ wo, na mammfa no emmbegyina w’enyim a, ɔno wɔmma asodzi no nka mo kɔn mu daa: sɛ yennkyinkyim a nkyɛ ebodu sisei, ɔyɛ dɛn ara a yɛakɔ aba mpɛn ebien.
Na hɔn egya Israel see hɔn dɛ, Sɛ mbrɛ ɔtse nye yi a, ɔno hom nyɛ yi; hom mfa asaase yi do ndzepa a oye no bi ngu hom ndzɛmba mu, dɛ akyɛdze nkɛma banyin no, akyenkyendur kakra, ewo kakra, eduhuam mɛɛr, nkatse, nye eduadzewa almɔnd, na hom mfa sika fofor nkitsa; na sika a wɔdze sanee maa hom a wɔdze hyehyɛɛ hom nkotoku ano no, ɔno so hom mfa nkitsa bio; bi a enyi na oduaa do.
Hom mfa hom nua no so, na wɔnsoɛr nkɔ banyin no hɔ bio: na Otumfo Nyankopɔn mma banyin no nhu hom mbɔbɔr, ama oeegyaa hom nua kor no nye Benjamin ama hom.
Na emi dze, sɛ me mba fi me nsa a, nna woefi me nsa.
Nna nkorɔfo no faa akyɛdze no, na wɔfaa sika fofor siaan ho, nye Benjamin so; na wɔsoɛree kɔr Egypt, na wokegyinaa Josef n’enyim.
Na aber a Josef hun dɛ Benjamin ka hɔn ho no, ɔsee ne fie somfopanyin no dɛ, Fa mbanyin yi kɔ fie, na koku mbowa, na yɛ edziban; na mbanyin yi nye me bedzidzi ewiaber yi.
Na panyin no yɛɛ dɛ mbrɛ Josef see no ara; na ɔdze nkorɔfo no kɔr Josef fie.
Na nkorɔfo no hɔn akoma tui, osiandɛ wɔdze hɔn akɔ Josef ne fie ntsi; na wɔsee dɛ, Sika a wɔsanee dze hyehyɛɛ hɛn nkotoku mu asɔpɔn no ntsi na wɔdze hɛn aba fie yi; ama ɔaahwehwɛ biribi egyina do, na oeesuo hɛn mu, na ɔaafa hɛn ayɛ nkowaa, nye hɛn nsoasopɔnkɔ.
Na wopiin Josef ne fie somfopanyin no nkyɛn wɔ fi no n’abowano, na wɔsee dɛ, Ao mo wura, yɛbaa ha bɔtɔɔ edziban asɔpɔn no ampa: na ɔbaa dɛ, aber a yedur asoɛe, na yɛsansaan hɛn nkotoku ano no, nna, hwɛ, hɛn nyinara hɛn sika hyehyɛ hɛn nkotoku ano, hɛn sika mbrɛ ɔtow ara pɛ: na yɛdze asan aba.
Na yɛdze sika fofor so aba a yɛdze robɔtɔ edziban: yennyim nyia ɔdze hɛn sika no hyehyɛɛ hɛn nkotoku mu.
Na ɔsee dɛ, Asomdwee nka hom, mma hom nnsuro: hom Nyankopɔn, nye hom egya ne Nyankopɔn, na ɔama hom ehutudze wɔ hom nkotoku mu: me nsa kaa hom sika no.
Na okeyii Simeon brɛɛ hɔn.
Na banyin no dze nkorɔfo no kɔr Josef fie, na ɔmaa hɔn nsu, na wɔhohoor hɔn anan ho; na ɔmaa hɔn nsoasopɔnkɔ no edziban.
Na wɔyɛɛ akyɛdze no krado dze tweɔɔn Josef ne mbae a ɔbaa ewiaber no: osiandɛ wɔtsee dɛ woribedzidzi wɔ hɔ.
Na Josef baa fie no, wɔdze akyɛdze a okitsa hɔn nsamu no kɔr dan mu kɛmaa no, na wɔkɔbɔɔ hɔn mu adze wɔ famu maa no.
Na obisaa hɔn honam mu, na ɔsee dɛ, Ana hom egya akɔdaa a hom kaa no ho asɛm no, no ho ye?
Ana ɔda ho tse ase?
Na wɔsee dɛ, W’akowaa hɛn egya no ho ye, ɔda ho tse ase.
Na wɔbɔɔ hɔn tsir adze, na wɔkotoow no.
Na ɔmaa n’enyiwa do, na ohun no nua Benjamin, ne na ba no, na obisaa dɛ, Ana hom nua kuma a hom kaa no ho asɛm kyerɛɛ me no, ɔno nye yi a?
Na ɔsee dɛ, Nyankopɔn nhyira wo, me ba.
Na Josef no ho hiahiaa no; osiandɛ ne yamu hyehyee no wɔ no nua no ho; na ɔhwehwɛɛ beebi a obosuma esu; na ɔkɔr ne pia mu, na okosui wɔ hɔ.
Na ɔhohoor n’enyim, na opuei; na ɔhyɛɛ noho do, na ɔsee dɛ, Wɔmfa edziban mbesisi hɔ.
Na wɔdze ɔnoara nedze sii fa, na wɔdze hɔndze sisii fa, na wɔdze Egyptfo a wɔnye no dzidzi no hɔndze sisii fa; osiandɛ Egyptfo nnye Hebriwfo nndzidzi; na ɔyɛ ekyiwadze ma Egyptfo.
Na wɔtsenatsenaa n’enyim, abakan no dɛ mbrɛ ne panyin tse, nye ekumaba no dɛ mbrɛ n’ekumaba tse: na ɔyɛɛ nkorɔfo no nwanwa wɔ hɔn mu.
Na oyiyii edziban ma wɔdze fii n’enyim maa hɔn: na Benjamin dze n’edziban no boor hɔn nyinara hɔndze do mpɛn enum.
Na wɔnomee, na hɔn nyinara hɔn enyi gyee.
Josef No Dwetɛ Kɔɔpow Na Josef hyɛɛ ne fie somfo no dɛ, Fa edziban dodowara a nkorɔfo no botum asoa hyehyɛ hɔn nkotoku mu, na fa nyimpa biara ne sika hyɛ no kotoku ano.
Na fa mo kɔɔpow no, mekyerɛ me dwetɛ kɔɔpow no, hyɛ hɔn mu kakraba no no kotoku mu, nye n’eburow sika no.
Na ɔyɛɛ dɛ mbrɛ Josef kae no ara.
Enyim tsetsewee ara na wogyaa nkorɔfo no kwan, hɔn nye hɔn nsoasopɔnkɔ.
Na wofii kurow no mu kɔree, na wonnyae nndur ekyirekyir no, Josef see ne somfo no dɛ, Soɛr, tsiw nkorɔfo no; na sɛ eto hɔn a, se hɔn dɛ, ɔyɛ dɛn ntsi na hom dze bɔn etua papa kaw yi?
Ana nnyɛ iyi na mo wura nom ano, na ɔdze hyɛ nkɔm ma ɔba mu no bi?
Hom ayɛ bɔn dɛ hom ayɛ dɛm adze yi.
Na ɔtoo hɔn, na ɔkaa nsɛm yi kyerɛɛ hɔn.
Na wɔsee no dɛ, ɔyɛ dɛn ntsi na mo wura ka nsɛm a ɔtse dɛm yi?
Nyankopɔn mpa ngu dɛ wo nkowaa bɛyɛ dɛm adze yi.
Hwɛ, sika a yehun no hɛn nkotoku mu no, yɛdze sanee fii Keenan asaase do brɛɛ wo bio: ɔbɛyɛ dɛn na yebowia dwetɛ anaa sika wɔ wo wura ne fie?
Wo nkowaa hɛn mu biara a ibohu no wɔ no hɔ no, ma onwu, na hɛn so yɛbɛyɛ mo wura nkowaa.
Na ɔsee dɛ, Nna afei wɔmma ɔnyɛ dɛ mbrɛ hom aka yi ara: nyia wobohu no no hɔ no ɔbɛyɛ m’akowaa; na hom dze, hom nndzi so.
Nna wɔyɛɛ no ntsɛm, na nyimpa biara soɛɛ no kotoku too famu, na nyimpa biara saan no kotoku ano.
Na ɔhwehwɛe, ofitsi panyin no do, na ɔdze kɛpeem kakraba no do: na wohun kɔɔpow no wɔ Benjamin no kotoku no mu.
Nna wosunsuaan hɔn ntar mu, na obiara dze n’adze soaa n’asoasopɔnkɔ, na wɔsanee kɔr kurow no mu.
Na Juda nye no nuanom no baa Josef fie; nna ɔda ho wɔ hɔ: na wɔhwehwee famu wɔ n’enyim.
Na Josef see hɔn dɛ, Ebɛnadze na hom ayɛ yi?
Ana hom nnyim dɛ nyimpa a ɔtse dɛ emi yi mubotum dɛ mehyɛ nkɔm ma ɔba mu bi a?
Na Juda see dɛ, Yɛnse mo wura dɛn?
Yɛnka dɛn anaadɛ yerudua dɛn asan hɛnho?
Nyankopɔn eyi wo nkowaa hɛn emumuyɛ edzi: hwɛ, yɛyɛ mo wura no nkowaa, hɛn nye nyia wohun kɔɔpow no wɔ ne nsamu nyinara.
Na Josef see dɛ, Nyankopɔn mpa ngu dɛ mebɛyɛ dɛm: nyia woehu kɔɔpow no wɔ ne nsamu no, ɔnoara na ɔbɛyɛ m’akowaa; na hom dze, hom nkɔ hom egya nkyɛn wɔ asomdwee mu.
Juda Serɛ Ma Benjamin Nna Juda piin Josef nkyɛn, na ɔsee dɛ, Ao mo wura, meserɛ wo, ma w’akowaa nka asɛm kor wɔ mo wura n’asomu, na mma wo bo mmfuw w’akowaa: osiandɛ tserɛ woara nye Farao.
Mo wura bisaa no nkowaa dɛ, Ana hom wɔ egya, anaa nua bi?
Na yebuaa mo wura dɛ, Yɛwɔ egya, akɔdaa bi, na no nkɔdaa ba kakraba bi; na no nua ewu na ne ba a aka ara nye no nko, na n’egya dɔ no.
Na esee wo nkowaa dɛ, Wɔnkɛfa no mbrɛ me, ma monhwɛ no.
Na yɛsee mo wura dɛ, Abofra no fi n’egya nkyɛn a ɔnnkɛyɛ: na sɛ ofi n’egya nkyɛn a, n’egya bowu.
Na esee wo nkowaa dɛ, Gyedɛ hom nua kakraba no nye hom ba, ɔno hom nnkohu m’enyim bio.
Na ɔbaa dɛ yɛkɔr w’akowaa, m’egya nkyɛn no, yɛkaa mo wura ne nsɛm no kyerɛɛ no.
Na hɛn egya see dɛ, Hom nkɔ bio nkɔtɔ edziban kakra mbrɛ hɛn.
Na yɛsee dɛ, Yɛkɔ a ɔnnkɛyɛ: gyedɛ hɛn nua kakraba no ka hɛn ho, ɔno yɛbɔkɔ: osiandɛ sɛ hɛn nua kakraba no nnka hɛn ho a, ɔno yennkohu banyin no n’enyim.
Na w’akowaa, m’egya no see hɛn dɛ, Homara hom nyim dɛ me yer woo mba beenu maa me: na baako fii me nkyɛn kɔree, na mesee dɛ, Ampaara wɔatsetsew no mu, na munnhun no ara na ɔdze ebodu ndɛ yi: na sɛ hom yi oyi so wɔ me nkyɛn, na mbusu bi ba no do a, ɔno hom dze mo gon nam awerɛhow mu bɔkɔ nda mu.
Dɛm ntsi afei sɛ mokɔ w’akowaa, m’egya ne nkyɛn, na sɛ abofra no nnka hɛn ho a, ɔnam dɛ n’akoma da abofra no ho dodow ntsi, sɛ ohu dɛ abofra no nnka hɛn ho a, ɔno obowu: nna wo nkowaa dze w’akowaa, hɛn egya no, no gon nam awerɛhow mu akɔ nda mu.
Na w’akowaa midzii abofra no ho egyinamu maa m’egya dɛ, Sɛ mammfa no mammbrɛ wo a, ɔno mibedzi so wɔ m’egya n’enyim daa.
Dɛm ntsi afei, meserɛ wo, ma w’akowaa mindzi abofra no ananmu menyɛ mo wura ɔsomfo; na ma abofra no nye no nuanom nkɔ.
Na mibesi no dɛn na makɔ m’egya nkyɛn, ber a abofra no nnka mo ho?
Bɛyɛ na mehu mbusu a ɔbɛba m’egya no do.
Josef Da Noho Edzi Kyerɛ No Nuanom Nna afei Josef hyɛ noho do a ɔnnyɛ yie, wɔ hɔn a wogyinagyina ne nkyɛn no nyinara hɔn enyim; na ɔkaa mu dɛ, Wɔmma nkorɔfo nyinara mfi me nkyɛn mfi.
Na aber a Josef riyi noho edzi akyerɛ no nuanom no, nna obiara nngyina ne nkyɛn.
Na ɔmaa ne ndze do sui: na Egyptfo no tsee, na Farao fiefo tsee.
Na Josef see no nuanom no dɛ, Emi nye Josef; ana m’egya da ho tse ase?
Na no nuanom no enntum emmbua no; osiandɛ hɔn ho popoe wɔ n’enyim.
Na Josef see no nuanom no dɛ, Meserɛ hom, wompin me nkyɛn.
Na wopinii.
Na ɔsee dɛ, Emi nye hom nua Josef a hom tɔɔn no baa Egypt no.
Na afei mma ɔnnyɛ hom yaw, na mma hom bo mmfufuw hom ho so, dɛ hom tɔɔn me baa ha: osiandɛ Nyankopɔn na ɔsomaa me ma midzii hom enyim kan, ama maabɛgye nkwa.
Osiandɛ ɔkɔm esi asaase yi do mfe ebien nye yi: na mfe enum so aka a adɔw nye buber so nnyi mu.
Na Nyankopɔn somaa me ma midzii hom enyim kan ama maabɔkora edzinkaa bi ama hom wɔ asaase do, na medze ɔgye kɛsenara agye hom nkwa.
Dɛm ntsi afei, nnyɛ hom bi na wɔsomaa me wɔ ha, na Nyankopɔn a: na ɔayɛ me Farao n’egya, na ne fi nyinara wura na Egypt asaase nyinara do panyin.
Hom nka hom ho nkɔ m’egya hɔ, na wɔnkɛse no dɛ, Mbrɛ wo ba Josef se nye yi, Nyankopɔn ayɛ me Egypt nyinara wura: bra me nkyɛn, mma nnkyinkyim: Na bɛtsena Gosen asaase do, na bɛn me, ɔwo, nye wo mba, nye wo mbanananom, nye wo nguan, nye w’anantwi, nye dza ewɔ nyinara: na mobɔhwɛ wo wɔ hɔ; na aka ɔkɔm mfe enum so; bɛyɛ na ehia, ɔwo, nye wo fidua, nye dza ewɔ nyinara.
Na hwɛ, hom enyiwa tua, na mo nua Benjamin so n’enyiwa tua, dɛ m’ano na ɔrekasa kyerɛ hom yi.
Na hom nkɛka m’enyimnyam a mowɔ no wɔ Egypt nyinara no ho asɛm nkyerɛ m’egya, na dza hom ehu no nyinara; na hom nyɛ ntsɛm nkɛfa m’egya mbra ha.
Na ɔbaar no nua Benjamin no kɔn, na osui; na Benjamin so sui wɔ no kɔn ho.
Na ɔfefeew no nuanom nyinara hɔn ano, na ɔdzedze hɔn mu sui: na n’ekyir no no nuanom no nye no kasae.
Na wɔtsee nka wɔ Farao fie dɛ, Josef no nuanom aba: na Farao nye no nkowaa enyi gyee papa.
Na Farao see Josef dɛ, Se wo nuanom no dɛ, Iyi na hom nyɛ: hom mfa ndzɛmba nsoasoa hom mbowa no, na hom nkɔ, hom nsan nkɔ Keenan asaase do; na hom nkɛfa hom egya nye hom fifo, na hom mbra me nkyɛn: na mebɛma hom Egypt asaase no mu dza oye, na hom bedzi asaase no do ndzepa.
Afei se hɔn dɛ, iyi na hom nyɛ; hom mfa ntseaseanam wɔ Egypt asaase do nkɛfa hom mbofraba, nye hom yernom na hom egya ma wɔmbra.
Eso mma hom mma hom ndzɛmba ho nnhia hom; na dza oye wɔ Egypt asaase do nyinara yɛ homdze.
Na Israel ne mba no yɛɛ dɛm: na Josef maa hɔn ntseaseanam, dɛ mbrɛ Farao hyɛe no ara, na ɔmaa hɔn kwan mu edziban.
Ɔmaa hɔn nyinara ntar nsakyerho nkorkor; na Benjamin dze, ɔmaa no ndwetɛbona ahaasa, nye ntar nsakyerho enum.
Na dza ɔdze kɛmaa n’egya nye yi; nsoasopɔnkɔ du a wɔsoso Egypt ndzɛmba pa, nye nsoasopɔnkɔber du a wɔsoso eburow, nye boodoo, nye edzidzidze a n’egya bedzi no wɔ kwan mu.
Nna ogyaa no nuanom no kwan, na wosii mu na ɔsee hɔn dɛ, Hom nhwɛ mma hom aannka yaw wɔ kwan mu.
Na wofii Egypt kɔree, na wɔbaa hɔn egya Jakob nkyɛn wɔ Keenan asaase do.
Na wɔkaa kyerɛɛ no dɛ, Josef da ho tse ase, na ɔno nye Egypt asaase nyinara do panyin.
Na bobor boor no, osiandɛ ɔanngye hɔn enndzi.
Na wɔkaa Josef ne nsɛm a ɔkaa kyerɛɛ hɔn no nyinara kyerɛɛ no: na aber a ohun ntseaseanam a Josef maa wɔdze kɔree dɛ wɔmfa nkɛfa no no, nna hɔn egya Jakob n’akoma tɔɔ ne yamu: na Israel see dɛ, ɔdɔɔ so ma me; me ba Josef da ho tse ase: mobɔkɔ mekohu no ana mewu.
Jakob Na N’ebusuafo Kɔ Egypt Na Israel faa dza ɔwɔ nyinara sii mu, na ɔbaa Beer-seba, na ɔbɔɔ afɔr maa n’egya Isaak ne Nyankopɔn.
Na Nyankopɔn kasaa kyerɛɛ Israel wɔ anafua nyikyerɛ mu, na ɔfrɛɛ no, Jakob, Jakob, na ɔsee dɛ, Emi nye yi.
Na ɔsee dɛ, Emi nye Nyankopɔn, w’egya ne Nyankopɔn: mma nnsuro dɛ ebɔkɔ Egypt; na mebɛyɛ wo ɔman kɛse wɔ hɔ: menye wo bɔkɔ Egypt; na medze wo efi hɔ aba bio so ampaara: na Josef dze n’abaw mu na ibowu ada.
Na Jakob soɛree fii Beer-seba: na Israel ne mba no twuuw hɔn egya Jakob, nye hɔn mbofraba, nye hɔn yernom, wɔ ntseaseanam a Farao maa wɔdze baa dɛ wɔmfa mbɛfa no no mu.
Na wɔfaa hɔn mbowa, nye hɔn ahodze a wonyaa no wɔ Keenan asaase do no, na wɔbaa Egypt, Jakob nye n’asefo nyinara a wɔka no ho: ne mbabanyin, nye ne mbabanyin hɔn mbabanyin ka no ho, ne mbabaa nye ne mbabanyin hɔn mbabaa, nye n’asefo nyinara na wɔka no ho na ɔnye hɔn baa Egypt.
Na Israel ne mba a wɔbaa Egypt no hɔn edzin nye yi, Jakob nye ne mbabanyin: Jakob n’abakan Reuben.
Na Reuben ne mbabanyin; Hanok, Pallu, Hezron, nye Karmi.
Na Simeon ne mbabanyin; Jemuel, Jamin, Ohad, Jakin, Zohar, nye Saul, Keenannyi ɔbaa bi ne ba no.
Na Levi ne mbabanyin; Gerson, Kohat, nye Merari.
Na Juda ne mbabanyin; Er, Onan, Sela, Perez, nye Zera: mbom Er nye Onan dze, wowuu Keenan asaase do.
Na Perez ne mbabanyin nye Hezron na Hamul.
Na Isakar ne mbabanyin; Tola, Puva, Iob, nye Simron.
Na Zebulun ne mbabanyin; Sered, Elon, nye Jaleel.
Woyinom nye Leah ne mbabanyin a ɔwoo hɔn maa Jakob wɔ Paddan-aram nye ne babaa Dina: ne mbabanyin nye ne mbabaa nyinara yɛ akra eduasa ebiasa.
Na Gad ne mbabanyin; Zifion, Hagi, Suni, Ezbon, Eri, Arodi, nye Areli.
Aser ne mbabanyin; Imna, Isva, Isvi, Beria, nye hɔn akyerɛbaa Sera: na Beria ne mbabanyin; Heber, nye Malkiel.
Woyinom nye Zilpa a Laban dze no maa ne babaa Leah no ne mbabanyin, na woyinom na ɔwoo hɔn maa Jakob; wɔyɛ akra duesia.
Jakob ne yer Rahel ne mbabanyin; Josef nye Benjamin.
Na wɔwoo Manaasɛ nye Efraim wɔ Egypt asaase do maa Josef, On ɔsɔfo Potifera ne babaa Asenat woo hɔn maa no.
Na Benjamin ne mbabanyin; Bela, Beker, Asbel, Gera, Naaman, Ehi, Ros, Muppim, Huppim, nye Ard.
Woyinom nye Rahel ne mbabanyin a wɔwoo hɔn maa Jakob: hɔn nyinara wɔyɛ akra duanan.
Na Dan ne babanyin nye Husim.
Na Naftali ne mbabanyin nye Jahzeel, Guni, Jezer, nye Sillem.
Woyinom nye Bilha a Laban dze no maa ne babaa Rahel no ne mbabanyin na woyinom na ɔwoo hɔn maa Jakob: hɔn nyinara wɔyɛ akra esuon.
Akra a wɔnye Jakob kɔr Egypt a wofi n’asen mu nyinara, sɛ Jakob ne mbabanyin hɔn yernom nnka ho a, akra no nyinara yɛ eduosia esia.
Na Josef ne mbabanyin a wɔwoo hɔn maa no wɔ Egypt no wɔyɛ akra beenu: Jakob ne fie akra a wɔbaa Egypt no nyinara, wɔyɛ eduosuon.
Na ɔsomaa Juda ma odzii n’enyim kan kɔr Josef hɔ, ama oeebedzi n’enyim akyerɛ no Gosen kwan; na wɔbaa Gosen asaase do.
Na Josef yɛɛ ne tseaseanam krado, na ɔkɔree kehyiaa n’egya Israel kwan wɔ Gosen; na ɔdze noho kyerɛɛ no, na ɔbaar no kɔn, na osui wɔ no kɔn ho ara ma ɔkyɛɛr kakra.
Na Israel see Josef dɛ, Menya mehu dɛ eda ho ara etse ase yi dze, afei mutum kɔ me nsamankyir.
Na Josef see no nuanom, nye n’egya ne fifo dɛ, Morokɔ na makɛka akyerɛ Farao, na mase no dɛ, Mo nuanom, nye m’egya ne fifo a wɔwɔ Keenan asaase do no aba me nkyɛn: na nkorɔfo no yɛ nguanhwɛfo, na mbowa na wɔnyɛn; na wɔdze hɔn nguan, nye hɔn anantwi, nye dza wɔwɔ nyinara aba.
Na sɛ Farao frɛ hom, na obisa dɛ, Wɔyɛ ebɛn edwuma a?
Ɔno hom nse dɛ, Ofitsi hɛn mbofra mu dze bɛpem ndɛ ara wo nkowaa mbowa ara na yɛnyɛn, hɛn, nye hɛn egyanom nyinara: ama hom aatsena Gosen asaase do; osiandɛ oguanhwɛfo biara yɛ ekyiwadze ma Egyptfo; wɔnye nguanhwɛfo nndzi afora.
Jakob Hyira Farao Na Josef sii mu kɔr fie na ɔkɛkaa kyerɛɛ Farao, na ɔsee dɛ, M’egya nye mo nuanom, hɔn nguan, hɔn anantwi, nye dza wɔwɔ nyinara, fi Keenan asaase do aba; na, wɔwɔ Gosen asaase do.
Na ɔfaa no nuanom no hɔn mu beenum, na ɔdze hɔn kɛkyerɛɛ Farao.
Na Farao bisaa no nuanom no dɛ, Wɔyɛ ebɛn edwuma?
Na wɔsee Farao dɛ, Wo nkowaa yɛyɛ nguanhwɛfo, hɛn nye hɛn egyanom nyina.
Na wɔsee Farao dɛ, Yɛaba dɛ yɛrebɛtsena asaase yi do; na wo nkowaa hɔn nguan nnya edzidzibea; osiandɛ ɔkɔm no mu ayɛ dzen wɔ Keenan asaase do: dɛm ntsi afei, yɛserɛ wo, ma wo nkowaa ntsena Gosen asaase do.
Na Farao kaa kyerɛɛ Josef dɛ, W’egya nye wo nuanom aba wo nkyɛn: Egypt asaase da w’enyim; asaase no mu mbrɛ oye no na ma w’egya nye wo nuanom ntsena; ma wɔntsena Gosen asaase do: na sɛ inyim hɔn mu bi a wɔyɛ mbɔdzembɔfo a, ɔno yɛ hɔn mo mbowa do ahwɛfo.
Na Josef dze n’egya Jakob bae begyinaa Farao n’enyim: na Jakob hyiraa Farao.
Na Farao bisaa Jakob dɛ, Wo nkwa nda mu mfe yɛ ahen?
Na Jakob see Farao dɛ, M’akwantu ne mfe nda yɛ mfe ɔha eduasa: mo nkwa ne mfe nda kumaabi na mbusu nko, na ɔnntoo m’egyanom hɔn nkwa ne mfe nda wɔ hɔn akwantu ber no mu.
Na Jakob hyiraa Farao, na ofii Farao n’enyim kɔree.
Na Josef maa n’egya nye no nuanom no tsenabew, na ɔmaa hɔn beebi wɔ Egypt asaase do, wɔ asaase no do mbrɛ oye, wɔ Rameses asaase do, dɛ mbrɛ Farao hyɛe no ara.
Na Josef bɔɔ n’egya, nye no nuanom, nye n’egya ne fifo nyinara akɔhoma, dɛ mbrɛ hɔn ebusua ebusua tsetsee.
Nna edziban nnyi asaase no do beebiara; na ɔkɔm no mu yɛɛ dzen dodoodow, ma Egypt asaase nye Keenan asaase tɔɔ bitsi wɔ ɔkɔm no ntsi.
Na Josef boaboaa sika a wonyaa no Egypt asaase do, nye Keenan asaase do no, eburow a wɔtɔe no ne sika no nyinara ano: na Josef dze sika no baa Farao fie.
Na aber a nkorɔfo ho sika nyinara sae wɔ Egypt nye Keenan asaase do no, Egyptfo no nyinara baa Josef hɔ, na wɔbɛsee dɛ, Ma hɛn edziban: na ɔbɛyɛ dɛn ntsi na yebowuwu wɔ w’enyim?
Hɛn ho sika asa.
Na Josef see dɛ, sɛ hom ho sika asa a, hom mfa hom mbowa mma; na mebɛgye hom mbowa na mama hom bi.
Na wɔdze hɔn mbowa brɛɛ Josef: na Josef maa hɔn edziban dze gyee mpɔnkɔ, nye nguan, nye anantwi, nye nsoasopɔnkɔ: na ɔmaa hɔn edziban dze gyee hɔn mbowa nyinara wɔ afe no mu.
Na afe no bɛsenee no, wɔbaa no hɔ afe a otsia ebien no, na wɔbɛsee no dɛ, Yɛnnkɛfa esuma mo wura dɛ, hɛn sika nyinara asa; na hɛn mbowa nyinara yɛ mo wura dze; biribiara nnyi hɔ a ɔaka wɔ mo wura n’enyim, ka hɛn honam nye hɛn asaase ho; ebɛnadze ntsi na yebowu w’enyim, hɛn nye hɛn asaase nyina?
Fa edziban tɔ hɛn nye hɛn asaase, na hɛn nye hɛn asaase bɛyɛ asomfo ama Farao: na ma hɛn eduaba, ama yaatsena ase, na yeennwuwu, na amma asaase yi aannda pan.
Nna Josef tɔɔ Egypt asaase nyinara maa Farao; na Egyptfo nyinara tontɔɔn hɔn haban, osiandɛ ɔkɔm no mu yɛɛ dzen wɔ hɔn do: na asaase no bɛyɛɛ Farao dze.
Na nkorɔfo no dze, ɔdaan hɔn nkowaa otuu hɔn hɔ ma wɔkɛtsenatsenaa nkurow a ofi Egypt ɔhe no kurotsia kɛpem ne kurotsia no mu.
Asɔfo no hɔn asaase nko na ɔanntɔ: osiandɛ Farao maa asɔfo no kyɛfa bi, na wodzii hɔn kyɛfa a Farao dze maa hɔn no; dɛm ntsi wɔanntɔn hɔn asaase.
Nna Josef see nkorɔfo no dɛ, Hwɛ matɔ hom nye hom asaase ndɛ ama Farao: hwɛ, hom eduaba nye yi, na hom nkoduadua no wɔ asaase no do.
Na dza ɔbɛyɛ nye dɛ, hom dze ekuadze yi mu mbumu enum enum bɛma Farao, na anan no ayɛ homankasa homdze, ma wɔdze bi edua haban mu, na ɔayɛ hom, nye hom fifo nye hom mbofraba edziban.
Na wɔsee dɛ, Agye hɛn nkwa: ma yennya mo wura n’enyim enyimnyam, na yɛbɛyɛ Farao n’asomfo.
Na Josef dze yɛɛ mbra too hɔ wɔ Egypt asaase do ɔdze bɛpem ndɛ ara, dɛ wɔmfa mbumu enum enum mma Farao; gyedɛ asɔfo no hɔn asaase nkotsee na annyɛ Farao dze.
Na Israel tsenaa Egypt wɔ Gosen asaase do; na wonyaa egyapadze wɔ hɔ, na wɔwowoe, na wɔdɔɔr pii.
Jakob Ne Samansew Na Jakob tsenaa Egypt asaase do mfe duesuon: na Jakob ne nda, no nkwa ne mfe, yɛɛ mfe ɔha eduanan esuon.
Na mber a Israel dze bowu no bɛnee no: ɔfrɛɛ ne ba Josef, na ɔsee no dɛ, Sɛ afei menya w’enyim enyimnyam a, meserɛ wo, fa wo nsa to m’aserɛ ase, na enye me ndzi no ayamuyie mu nye nokwar mu; meserɛ wo, mma nnsie me wɔ Egypt: na sɛ mokɔ me nsamankyir a, ɔno soa me fi Egypt, na kesie me wɔ m’egyanom hɔn esiei.
Na ɔsee dɛ, Mebɛyɛ dɛ mbrɛ aka no ara.
Na Jakob see dɛ, Dzi nsew kyerɛ me: nna Josef dzii nsew kyerɛɛ no.
Na Israel bɔɔ no mu adze wɔ mpa no n’etsifi.
Jakob Hyira Efraim Na Manaasɛ Na ɔbaa dɛ iyinom ekyir no, wɔkaa kyerɛɛ Josef dɛ, Hwɛ, w’egya yar: na ɔfaa ne mbabanyin beenu no, Manaasɛ nye Efraim kaa no ho.
Na obi kaa kyerɛɛ Jakob dɛ, Hwɛ, wo ba Josef reba wo nkyɛn: na Israel miaa n’enyi, na ɔtsenaa mpa do.
Na Jakob see Josef dɛ, Otumfo Nyankopɔn yii noho kyerɛɛ me wɔ Luz wɔ Keenan asaase do, na ohyiraa me, na ɔsee me dɛ, Hwɛ, mebɛma awo, na adɔr, na mebɛyɛ wo aman asafo; na medze asaase yi ama w’asefo a wobedzi w’ekyir ma wɔdze ayɛ daa egyapadze.
Na afei wo mba beenu a ewoo hɔn wɔ Egypt asaase do ansaana mereba wo nkyɛn wɔ Egypt no, wɔyɛ medze; Efraim nye Manaasɛ, bɛyɛ medze, dɛ Reuben nye Simeon ara so.
Na wo mba a hɔn ekyir ebɔwo hɔn no, na wɔbɛyɛ wodze; wɔdze hɔn nuanom dzin bɛfrɛ hɔn wɔ hɔn egyapadze mu.
Na emi dze, mifi Paddan mebae no, Rahel wuu m’enyim wɔ kwan mu wɔ Keenan asaase do, aber a aka ɔkwan kakraabi ma edu Efrat no: na misiee no Efrat kwan mu hɔ (ɔnoara nye Bɛtlɛhɛm).
Na Israel hun Josef ne mba no, na ɔsee dɛ, Woananom nye yi?
Na Josef see n’egya dɛ, me mba a Nyankopɔn dze hɔn ama me wɔ ha a. Na ɔsee dɛ, Meserɛ wo, fa hɔn brɛ me, ma minhyira hɔn.
Nna onyin dodow ntsi Israel n’enyiwa do ayɛ no nkusunkusu, ma onntum nnhu adze.
Na Josef dze hɔn piin ne nkyɛn; na Israel feew hɔn ano, na ɔyɛɛ hɔn etuu.
Na Israel see Josef dɛ, Manndwen dɛ nkyɛ mubohu w’enyim: na hwɛ, Nyankopɔn ama mehu wo mba so.
Na Josef yii hɔn wɔ n’anan ntamu bae; na ɔbɔɔ no mu adze dze n’enyim boom famu.
Na Josef faa hɔn beenu nyina, ne nsa enyimfa dze Efraim mu wɔ Israel n’abankum, na ne nsa abankum dze Manaasɛ mu wɔ Israel n’enyimfa, na ɔdze hɔn piin ne nkyɛn.
Na Israel tseen ne nsa enyimfa, na ɔdze too Efraim a ɔyɛ kakraba no n’etsifi, na ɔdze ne nsa abankum too Manaasɛ n’etsifi, ɔboapa ara yɛɛ ne nsa dɛm; osiandɛ Manaasɛ nye abakan.
Na ohyiraa Josef, na ɔsee dɛ, Nyankopɔn no a m’egyanom Abraham nye Isaak wɔnantseew n’enyim no, Nyankopɔn no a ɔahwɛ me mo nkwaber nyinara mu ma ɔdze abɛpem ndɛ no, sor abɔfo no a oeyi me efi mbusu nyinara mu no, onhyira mbofra yi: na wɔmma wɔmfa me dzin nye m’egyanom Abraham nye Isaak hɔn dzin mfrɛ hɔn; na wɔmma wonnyin wɔnyɛ ɔdodow wɔ asaase do.
Na aber a Josef hun dɛ n’egya dze ne nsa enyimfa ato Efraim n’etsifi no, ɔannyɛ no abodwe: na osuoo n’egya ne nsa mu dɛ oriyi wɔ Efraim n’etsifi ato Manaasɛ n’etsifi.
Na Josef see n’egya dɛ, ɔnntse dɛm, m’egya: na abakan no nye yi; fa wo nsa enyimfa to n’etsifi.
Na n’egya ammpen, na ɔsee dɛ, Minyim, me ba, minyim: ɔno so bɛyɛ ɔman, na ɔno so bɛyɛ kɛse: naaso no nua kuma bɛyɛ kɛse asen no, na n’asefo bɛyɛ amanaman pii.
Na ohyiraa hɔn da no see dɛ, ɔwo na Israel dze wo behyira dɛ, Nyankopɔn mma yɛ dɛ Efraim nye dɛ Manaasɛ: na ɔdze Efraim dzii Manaasɛ ne kan. Na Israel see Josef dɛ, Hwɛ, muruwu: na Nyankopɔn bedzi hom ekyir, na ɔdze hom akɔ hom egyanom hɔn asaase do bio.
Nkyii so medze kyɛpɛn kor a ɔbor wo nuanom do a medze m’afona nye m’egyen megyee no wɔ Amorifo nsamu no ama wo.
Jakob Hyira Ne Mba Na Jakob frɛɛ ne mbabanyin, na ɔsee dɛ: Hom mboa hom ano, na menka dza ndaamba ɔbɛba hom do nkyerɛ hom.
Hom nhyia, na wontsie, hom Jakob mba; Na wontsie hom egya Israel.
Reuben, ɔwo nye m’abakan, mo tum, nye m’ahoɔdzen ahyɛse; Nyia ɔkyɛn wɔ enyidzi mu na nyia ɔkyɛn wɔ tum mu.
Ihihim dɛ nsu, ennkɛkyɛn; Osiandɛ efoow w’egya ne mpa: Nna iguu ho fi: efoow m’adae.
Simeon nye Levi wɔyɛ enuanom; Hɔn mfona yɛ enyiber akodze.
Ao me kra, mma mmba hɔn apam mu; M’enyimnyam, mma mmfora hɔn mboano mu; Osiandɛ hɔn ebufuw mu na wokum nyimpa, Na hɔn ahopɔw mu na wotwitwaa nantwi anantsir.
Ndom nka hɔn ebufuw, osiandɛ ɔyɛ hyew; Na hɔn enyiber, osiandɛ no mu yɛ dzen: Mebɛpaapaa hɔn mu wɔ Jakob mu, Na mabɔ hɔn apetse wɔ Israel mu.
Juda, ɔwo na wo nuanom beyi wo ayɛw: Wo nsa bɛhyɛ w’atamfo hɔn kɔn do; W’egya mba bɔbɔ hɔn mu adze wɔ w’enyim.
Juda yɛ ogyata ba; Abɔgyanam ara na edze enyin, me ba: ɔkotowee, obutuuw hɔ dɛ ogyata, Na dɛ ogyataber; woana na obekenyan no?
Ahempoma nnkefi Juda nsa, Nna mbrahyɛfo poma nnkefi n’anan ntamu, Kɛpem dɛ Siloh bɛba; Na ɔno na aman bɛyɛ setsie ama no.
Ɔdze n’asoasopɔnkɔba amontan wenyindua, Na n’asoasopɔnkɔber ba wɔ wenyindua pa ho; ɔahor ne ntar wɔ wenyin mu, Na n’akataho wɔ wenyinamba bɔgya mu: N’enyiwa yɛ dɛnn sen nsa memen, Na numfonsu ama ne se ho ahoa fitaa.
Zebulun bɛtsena po berekyir: Na ɔbɛyɛ mbrɛ ahɛn gyinagyina; Na ɔnye Zidon bɔbɔ ɔhe.
Isakar yɛ asoaso a no ho yɛ dzen, Obutuuw nguamban ntamu: Na ohun ahomgye bea dɛ oye, Na asaase no dɛ ɔyɛ fɛw; Na ɔbrɛɛ n’abatsir adze dze soae, Na ɔbɛyɛɛ ɔsomfo wɔ edwumadzen mu.
Dan bobua no nkorɔfo atsɛn, Dɛ Israel mbusuakuw mu kor.
Dan bɛyɛ ɔwɔ a ɔbew kwan mu, Ehurutsia a ɔda akwantsen, ɔsɔw ɔpɔnkɔ nantsir, na no do atsefo no obu dua n’ekyir.
EWURADZE, matweɔn wo nkwahosan.
Gad, dɔm bɛhyɛ no do: Na ɔno so bɛhyɛ hɔn etsia hɔn anantsir.
Aser n’edziban fi no mu bɔtɔ angoa, Na ɔbɛma ahemfo adɔkɔdɔkɔdze.
Naftali yɛ ɔtrɔmber a woegyaa no: ɔka ahomkasɛm.
Josef yɛ dua a ɔsow, Abaw a ɔsow wɔ nsunyiwa ho; No nkorbata tratra ban.
Egyentofo no eyi no awerɛhow kɛsenara, Na wɔatotow no, na wɔayɛ no enyienyi: Na n’egyen dze ɔwɔ hɔ pintsinn, Na ne nsa n’abasa no mu yɛ dzen, ɔnam Jakob no Tumfo Kor no ne nsa do, Hɔ na oguanhwɛfo no, Israel no bo no ofi.
Mekyerɛ w’egya ne Nyankopɔn a ɔbɔboa wo no, Na Otumfo a ɔdze ɔsor nhyira, Bun a ɔda daadzetsirmu ne nhyira, Enumfo mu, nye yafun mu nhyira, Behyira wo no, W’egya ne nhyira Akyɛn daa mbepɔw ne nhyira ɔdze kodu tsetse mbepɔw no n’ano no ho ara: ɔbɛtsena Josef n’etsifi, Nyia wɔtseew no fii no nuanom ho no n’etsifi pampamu.
Benjamin yɛ pataku a ɔtsetsew mbowa mu: Obedzi abɔgyanam anapa, Na ewimbir no ɔakyɛ asadze.
Jakob No Wu Woyinom nyinara nye Israel mbusuakuw duebien no: na iyi na hɔn egya kaa kyerɛɛ hɔn na ɔdze hyiraa hɔn no; hɔn nyinara mbrɛ hɔn nhyira tsetsee nkorkor, na ohyiraa hɔn.
Na Jakob hyɛɛ hɔn, na ɔsee hɔn dɛ, ɔwɔ dɛ wɔdze me kɛka mo nkorɔfo ho: wonsie me m’egyanom nkyɛn wɔ ɔbo tu a ɔwɔ Efron Hetnyi no, ne haban mu no mu, wɔ ɔbo tu a ɔwɔ Makepela haban mu no a, ɔwɔ Mamre enyim, wɔ Keenan asaase do no a Abraham dze kaa haban no ho tɔɔ no wɔ Hetnyi Efron hɔ, dze yɛɛ efunsiebea no no mu: hɔ na wosiee Abraham nye ne yer Sara; hɔ na wosiee Isaak nye ne yer Rebeka; na hɔ na misiee Leah: haban no nye ɔbo tu a ɔwɔ mu no a wɔtɔɔ no wɔ Hetmba hɔ no a. Na Jakob wiee ne nsamansew a ɔhyɛɛ ne mba no ara, nna ɔkaa n’anan boaa ano dze guu mpa no do, na ogyaa no sunsum mu, na otsiiw n’egyanom wɔ samanadze.
Na Josef twae hwee n’egya n’enyim, na osui guu no do, na ɔfeew n’ano.
Na Josef hyɛɛ no nkowaa a wɔhyɛ fun edur no dɛ wɔnhyɛ n’egya akyenkyendur: na wɔhyɛɛ Israel akyenkyendur.
Na wɔdze adaduanan dzii ho dwuma: nna mber a wɔdze wie akyenkyendur hyɛ nye no: na Egyptfo no suu no nda eduosuon.
Na nda a wɔdze suu no no twaa mu no, Josef kaa kyerɛɛ Farao ne fifo, dɛ, Sɛ afei menya hom enyim enyimnyam a, meserɛ hom, wɔnka no wɔ Farao n’asomu, dɛ, M’egya maa midzii nsew dɛ, Hwɛ, muruwu: na nda a mabɔ ama moho wɔ Keenan asaase do no mu hɔ na kesie me.
Dɛm ntsi, afei meserɛ wo, ma monkɔ, na minkesie m’egya, na membra bio.
Na Farao see dɛ, Kɔ, na kesie w’egya, dɛ mbrɛ ɔmaa idzii nsew no ara.
Na Josef kɔree dɛ orikesie n’egya: na Farao no nkowaa nyinara, ne fie mpanyimfo, nye Egypt asaase do mpanyimfo nyinara, nye Josef ne fifo nyinara, nye no nuanom, nye n’egya ne fifo, nyinara nye no kɔree.
Hɔn mbofraba, nye hɔn nguan, nye hɔn anantwi, nko na wɔdaan hɔn gyaa Gosen asaase do.
Na ntseaseanam nye mpɔnkɔdofo nyina nye no kɔree: na ɔyɛɛ kuw kɛsenara.
Na wɔbaa Atad ewuporoweebea a ɔwɔ Jordan egya no, na hɔ na wotwaa kwadwom kɛse a no mu yɛ dzen papanara: na Josef suu n’egya nda esuon.
Na hɔn a wɔtse asaase no do no, Keenanfo no, hun osu a wosuu no wɔ Atad ewuporoweebea no, wɔsee dɛ, Iyi yɛ eyi kɛse ma Egyptfo: dɛm ntsi wɔfrɛɛ ne dzin Abel-mizraim a ɔwɔ Jordan egya.
Na ne mba yɛɛ no dɛ mbrɛ ɔhyɛɛ hɔn no ara: na ne mba soaa no kɔr Keenan asaase do, na wokesiee no wɔ Makepela haban mu ɔbo tu no mu, dza Abraham dze kaa haban no ho tɔɔ no wɔ Hetnyi Efron hɔ, dze yɛɛ efunsiebea wɔ Mamre enyim no a. Na Josef siee n’egya wiei ekyir no, ɔnoara nye no nuanom no, nye hɔn a wɔnye no kɔree kesiee n’egya no nyinara sanee kɔr Egypt.
Josef Gye No Nuanom Anoyie Na Josef no nuanom no hun dɛ hɔn egya ewu no, wɔsee dɛ, Bɛyɛ na Josef atan hɛn, na bɔn a yɛdze yɛɛ no no nyinara oesusu mbrɛ ɔtse no ara atɔ hɛn do wer.
Na wɔsomae ma wɔkɛsee Josef dɛ, Ansaana w’egya ruwu no ɔhyɛɛ dɛ, Dɛm na hom nka nkyerɛ Josef, Afei meserɛ wo, fa wo nuanom hɔn mbrato, nye hɔn bɔn kyɛ hɔn, dɛ wɔyɛɛ wo bɔn: na afei yɛserɛ wo, fa w’egya ne Nyankopɔn no nkowaa hɔn bɔn kyɛ hɔn.
Na Josef sui wɔ aber a wɔkaa dɛm kyerɛɛ no no.
Na no nuanom no so kɔree, na wokotwitwae hwehwee n’enyim; na wɔsee dɛ, Hwɛ, yɛyɛ wo nkowaa.
Na Josef see hɔn dɛ, Mma hom nnsuro: ana migyina Nyankopɔn ananmu a?
Hom dze, hom dween dɛ wɔreyɛ me bɔn; na Nyankopɔn dze ɔdween dɛ oye, ma ɔaayɛ dɛ mbrɛ ndɛ ɔayɛ yi, ma wɔaagye nkorɔfo piinara nkwa.
Dɛm ntsi afei, mma hom nnsuro: mobɔhwɛ hom, nye hom mbofraba.
Na ɔkaa hɔn akoma too hɔn yamu, na ɔkasaa ayamuyie mu kyerɛɛ hɔn.
Josef No Wu Na Josef tsenaa Egypt, ɔnoara nye n’egya ne fifo: na Josef dzii mfe ɔha nye du.
Na Josef hun Efraim ne mbanana a otsia ebiasa: Manaasɛ ne babanyin Makir ne mba so wɔwoo hɔn guu Josef n’aserɛ do.
Na Josef see no nuanom no dɛ, Morobɔkɔ me nsamankyir: na ampaara Nyankopɔn bɛba abɛsera hom, na oebeyi hom efi asaase yi do akɔ asaase a ɔkaa ho ntam kyerɛɛ Abraham, Isaak nye Jakob no no do.
Na Josef maa Israelmba dzii nsew dɛ, Ampaara, Nyankopɔn bɛba abɛsera hom, na hom nsoa me mbiew mfi ha nkɔ.
Na Josef wui, nna oedzi mfe ɔha nye du: na wɔhyɛɛ no akyenkyendur, na wɔtoo no adaka mu wɔ Egypt.
NHƐNMU Nwoma no ne dzin “Eksodɔs” no ase kyerɛ dɛ Otukɔr.
Ɔka Israelfo abakɔsɛm no mu nsɛntsitsir bi a osii ho asɛm.
Ɔfa no Israelfo tu a wotui fii Egypt asaase do nkowaasom mu no ho.
Wobotum akyekyɛ nwoma yi mu ahorow ebiasa.
.
Wɔgyee Hebriwfo fii nkowaasom mu ma wotuu kwan fii Egypt kɔr Sinai Bepɔw ho.
.
Nyankopɔn n’ahyɛmu a ɔnye ne man dzii wɔ Sinai Bepɔw no ho.
Ahyɛmu yi fa abrabɔ, amanyɛ na Nyamesom ho mbra a ɔsɛ dɛ wodzi do ho.
.
Wosii dan siesiee mu dɛ Israelfo no nsom wɔ mu, hyehyɛɛ mbra maa asɔfodzi na mbrɛ wonsi nsom Nyankopɔn mfa.
Na no korakora nye dɛ, nwoma yi ka dza Nyankopɔn yɛe, dɛ ɔgyee ne man a nna wɔdze hɔn ayɛ nkowaa na mfonabaa, na ɔyɛɛ hɔn ɔman a woenya enyidado.
Nyimpa tsitsir a nwoma yi ka no ho asɛm nye Moses.
Ɔno na Nyankopɔn yii no dɛ onndzi ne man no enyim nyi hɔn mfi Egypt.
Nwoma no fa bi a ayɛ atsenka yie nye Mbrasɛm Du a ɔwɔ Tsir no mu no.
Dza Ɔwɔ Mu Wɔgyee Israelfo fii Egypt nkowaasom mu .—.
.
Wɔyɛɛ hɔn nkowaa wɔ Egypt .- .
Moses n’awoo na no mbofrase ho nsɛm .—.
.
Moses na Aaron kehyiaa Egypthen .—.
.
Apaho Afahyɛ na fi a Israelfo fii Egypt .—.
Wofii Mbɛw Po no ho kɔr Sinai Bepɔw ho .—.
Mbra no na ahyɛmu no .—.
Ehyiadzibuw no na ɔsom ho nhyehyɛɛ .—.
Wɔtseetsee Israelmba Wɔ Egypt Na Israel mbabanyin a wɔbaa Egypt no hɔn edzin nye yi; ɔbanyin biara nye ne fifo kaa Jakob ho bae.
Reuben, Simeon, Levi, nye Juda; Isakar, Zebulun, nye Benjamin; Dan nye Naftali, Gad nye Aser.
Na akra a wofi Jakob n’asen mu nyinara yɛ eduosuon: nna Josef wɔ Egypt dada.
Na Josef, nye no nuanom nyinara, nye ebusuasantsen no nyinara, wuwui.
Na Israelmba no wowoe, na wɔdɔɔr menyamenya, na hɔn dodow dɔɔ so, na hɔn ho yɛɛ dzen papaara; na wɔhyɛɛ asaase no do ma.
Na ɔhen fofor bi soɛree wɔ Egypt a nna onnyim Josef.
Na ɔkaa kyerɛɛ ne man dɛ, Hwɛ, Israelmba no dɔɔ so, na hɔn ho yɛ dzen sen hɛn: hom mbra ma yɛnye hɔn ndzi no nyansa mu, amma wɔaanndɔɔ so, na aammba dɛ sɛ ɔsa bi ba a, wɔaannkɛka hɛn atamfo ho nye hɛn ammbɔko, na woeenntu emmfi asaase yi do annkɔ.
Dɛm ntsi wɔhyehyɛɛ abɔmbaafo wɔ hɔn do dɛ wɔmma hɔn ndzesoadze nhyɛ hɔn do.
Na wɔkyekyeer adzekora nkurow, Pitom nye Raamses, maa Farao.
Na mber dodow a wɔtseetsee hɔn kɛse no mbom na wɔdɔɔr kɛse na wɔtrɛe.
Na Israelmba ho nketsenketse kyeer hɔn.
Na Egyptfo yɛɛ Israelmba ma wodzii suhia: na wɔmaa hɔn asetsena foon hɔn wɔ ndwumadzen mu, wɔ dɛtse nye ntayaa, nye hamudwuma ahorow nyinara mu.
Na wɔmaa wodzii suhia wɔ hɔn som nyinara mu.
Na Egypthen no kasaa kyerɛɛ Hebriwfo awogyefo a hɔn mu kor ne dzin dze Sifra, na ɔbaako so ne dzin dze Pua no: na ɔsee dɛ, Sɛ hom regye Hebriwfo mbaa no awoo, na hom hu wɔ awoo egua no do dɛ ɔyɛ ɔbanyin a, ɔno hom nku no; na sɛ ɔyɛ ɔbabaa a, ɔno ɔntsena ase.
Na awogyefo no suroo Nyankopɔn, na wɔannyɛ dɛ mbrɛ Egypthen no hyɛɛ hɔn no, na mbom wɔgyee mbanyimba no nkwa.
Na Egypthen no frɛɛ awogyefo no, na obisaa hɔn dɛ, Ɔyɛ dɛn ntsi na hom ayɛ dɛm adze yi, na hom agye mba mbanyimba no nkwa yi?
Na awogyefo no see Farao dɛ, Osiandɛ Hebriwfo mbaa no wɔnntse dɛ Egyptfo mbaa; na hɔn dze, wɔyɛ pirim pirim, na awogyefo nnyae nndur hɔn nkyɛn mpo nna wɔawo dada.
Na Nyankopɔn nye awogyefo no dzii no yie: na nkorɔfo no hɔn dodow dɔɔ so, na hɔn ho yɛɛ dzen pii.
Na osiandɛ, awogyefo no suroo Nyankopɔn ntsi, ɔkyekyeer efi maa hɔn.
Na Farao hyɛɛ no nkorɔfo nyinara dɛ, Ɔbabanyin biara a wɔbɔwo no no, hom nkɔtow no nkyen esutsen no mu, na ɔbabaa biara dze, hom mma ɔntsena ase.
Moses N’awoe Na ɔbanyin bi fi Levi fie kɔwaar Levi babaa bi.
Na ɔbaa no nyinsenii, na ɔwoo ɔbabanyin: na ohun dɛ ɔyɛ abofra a no ho yɛ fɛw no, ɔdze no sumaa abosoom ebiasa.
Na ɔdze no suma bio a ɔnnyɛ yie no, ɔfaa mbɛw adakaba, na ɔdze hua na aman seraam ho: na ɔdze abofra no too mu, na ɔdze kesii atsen no mu wɔ esutsen no no nkɔkɔnoa.
Na n’akyerɛbaa gyinaa ekyirekyir, dɛ ɔrohwɛ dza ɔbɛyɛ no.
Na Farao ne babaa sianee baa esutsen no ho dɛ oruboguar; na ne mbaawa pasaar esutsen no nkyɛn.
Ber a ohun adaka no wɔ atsen no mu no, ɔsomaa n’abaawa dɛ ɔnkɛfa mbra.
Na obuee do, na ohun abofra no: na, hwɛ, akɔkowaba no sui.
Na ohun no mbɔbɔr, na ɔsee dɛ, Hebriwfo mba no kor nye yi.
Nna abofra no n’akyerɛbaa no bisaa Farao babaa no dɛ, Ana monkɔ nkɛfrɛ Hebriwfo mbaa no mu onufomafo mbrɛ wo, ma ɔmma abofra no enumfo mma wo anaa?
Na Farao ne babaa no see no dɛ, Kɔ.
Na akataasia no kɔree kɛfrɛɛ abofra no ne na.
Na Farao ne babaa no see no dɛ, Fa abofra yi kɔ, na kɛma no enumfo ma me, na medze w’akatua bɛma wo.
Na ɔbaa no faa abofra no, na ɔkɛmaa no enumfo.
Na abofra no nyinii, na ɔdze no brɛɛ Farao ne babaa no, na ɔbɛyɛɛ ne babanyin.
Na ɔtoo no dzin Moses, na ɔsee dɛ, Osiandɛ mefaa no nsu mu.
Moses Guan Kɔ Midian Na ɔbaa dɛ nda no mu no, aber a Moses nyinii no, ofiir edzi kɔr no nuanom nkyɛn, na ɔkɔhwɛɛ hɔn ndzesoadze.
Ohun dɛ Egyptnyi bi robor Hebriwnyi bi, no nuanom mu baako.
Na ɔhwɛɛ ha hwɛɛ ha, na ohun dɛ nyimpa bi nnyi hɔ no, ɔbɔɔ Egyptnyi no kum no, na ɔdze no hyɛɛ anhwea mu.
Na n’adzekyee no ofiir edzi, na, hwɛ, Hebriwfo beenu roko: na obisaa nyia odzi fɔ no dɛ, Ɔyɛ dɛn ntsi na ebɔ wo nyɛnko yi?
Na obuaa no dɛ, Woana yɛɛ wo ɔpanyin nye ɔsɛndzifo wɔ hɛn do?
Edwen dɛ iruboku me dɛ mbrɛ ikum Egyptnyi no anaa?
Na Moses suroi, na ɔsee dɛ, Ampaara asɛm no epue.
Ber a Farao tsee asɛm yi no, ɔhwehwɛɛ dɛ nkyɛ oboku Moses.
Na Moses guanee fii Farao enyim, na ɔkɛtsenaa Midian asaase do: na ɔkɔkoo nsubura bi ho.
Nna Midian ɔsɔfo no wɔ mbabaa beesuon; na wɔbae bɔtoow nsu, na wɔdze hyehyɛɛ ndaasee no amaama dɛ wɔrema hɔn egya no nguan anom.
Na nguanhwɛfo bi bae beyii hɔn edzi: na Moses soɛree boaa hɔn, na ɔmaa hɔn nguan no nomee.
Na wɔbaa hɔn egya Reuel nkyɛn no, obisaa hɔn dɛ, Ɔyɛ dɛn na ndɛ hom aba ntsɛm dɛm yi?
Na wɔsee dɛ, Egyptnyi bi na oyii hɛn fii nguanhwɛfo no nsamu, na ɔtoow nsu mpo maa hɛn, na ɔmaa nguan no nomee.
Na obisaa ne mbabaa no dɛ, Na ɔwɔ hen?
Ɔyɛ dɛn ntsi na hom adan ɔbanyin no egya yi?
Wɔnkɛfrɛ no ma ombedzidzi.
Na Moses peen dɛ ɔnye ɔbanyin no bɛtsena: na ɔpanyin no dze ne babaa Zipora maa Moses awar.
Na ɔwoo ɔbabanyin, na ɔtoo no dzin Gersom: na ɔsee dɛ, Osiandɛ mayɛ ɔmamforanyi wɔ ananaben asaase do.
Na ɔbaa dɛ nda pii guu mu no, Egypthen no wui: na nkowaasom no ntsi Israelmba pempenee, na wosui, na hɔn su fowee kɔr Nyankopɔn nkyɛn.
Na Nyankopɔn tsee hɔn nkrumsi, na Nyankopɔn kaa n’ahyɛmu a ɔnye Abraham, Isaak, na Jakob dzii no.
Na Nyankopɔn hwɛɛ Israelmba no, na ohun hɔn haw.
Nyankopɔn Frɛ Moses Dabi a nna Moses rohwɛ n’asew Jetro, Midian ɔsɔfo no, no nguan no, ɔkaa hɔn kɔr sar no ekyir noho, na odur Nyankopɔn bepɔw Horeb ho.
Na EWURADZE bɔfoe beyii noho edzi kyerɛɛ no wɔ haban bi finimfin gyaframee mu: na ɔhwɛe, na, hwɛ, haban no redzɛw ogya, naaso haban no nnhyew.
Na Moses see dɛ, Iyi dze, mebɛman akɔhwɛ adzehu kɛse yi, siantsir a haban no nnhyew.
Na EWURADZE hun dɛ ɔaman rohwɛ no, Nyankopɔn fii haban no mu frɛɛ no, na ɔsee dɛ, Moses, Moses.
Na ɔgyee do dɛ, Emi nye yi.
Na ɔsee dɛ, Mma nntwe mmpin ha: yiyi w’ananadze mpaboa no, na bea a igyina do no yɛ asaase krɔnkrɔn.
Nkyii so ɔsee dɛ, Emi nye w’egyanom, Abraham, Isaak, nye Jakob Nyankopɔn no.
Na Moses dze n’enyim sumae; osiandɛ osuroo dɛ ɔbɔhwɛ Nyankopɔn.
Na EWURADZE see dɛ, Ampaara mehu me man a wɔwɔ Egypt hɔn amandzehu, na matse hɔn su a hɔn abɔmbaafo no ntsi wosu no; na minyim hɔn awerɛhow ntsi; na mesian dɛ miribeyi hɔn wɔ Egyptfo nsamu, na metutu hɔn mefi asaase no do makɔ asaase pa a ɔso do, asaase a numfonsu nye ewo pem wɔ do; Keenanfo, Hitifo, Amorifo, Perizfo, Hivifo, nye Jebusfo hɔn tsenabew no.
Na afei, hwɛ, Israel hɔn su edu m’enyim: nkyii so mehu ɔhaw a Egyptfo dze haw hɔn no.
Dɛm ntsi afei bra, na morosoma wo Farao hɔ, ma eekeyi me man Israelmba no efi Egypt efir.
Na Moses see Nyankopɔn dɛ, Woana nye emi, na maakɔ Farao nkyɛn ekeyi Israelmba efi Egypt efir?
Na ɔsee dɛ, Ampaara mibedzi w’ekyir; na iyi bɛyɛ wo asɛnkyerɛdze dɛ mara na masoma wo.
Na sɛ inya yi ɔman no fi Egypt ba a, hom bɔsom Nyankopɔn wɔ bepɔw yi do.
Na Moses see Nyankopɔn dɛ, Hwɛ, sɛ mudu Israelmba nkyɛn, na mese hɔn dɛ, Hom egyanom Nyankopɔn na ɔasoma me hom hɔ; na wobisa me dɛ, Ne dzin dze dɛn a, menka dɛn menkyerɛ hɔn?
Na Nyankopɔn see Moses dɛ, MARA NYE MARA NO: na ɔsee dɛ, Dɛm na ka kyerɛ Israelmba, MARA no na ɔasoma me hom hɔ.
Na nkyii so Nyankopɔn see Moses dɛ, Dɛm na ka kyerɛ Israelmba, EWURADZE, hom egyanom Nyankopɔn no, Abraham Nyankopɔn, Isaak Nyankopɔn, nye Jakob Nyankopɔn no, na ɔasoma me hom hɔ: iyi nye me dzin daa, na iyi nye me nkaadze kɔ ebusuasantsen nyinara mu.
Kɔ, na kɔboa Israel mpanyimfo ano, na ka kyerɛ hɔn dɛ, EWURADZE, hom egyanom Nyankopɔn no, Abraham, Isaak, nye Jakob Nyankopɔn no, eyi noho akyerɛ me, dɛ, Ɔsera na mabɛsera hom, na mehu dza wɔdze reyɛ hom wɔ Egypt no: na mase dɛ, Mibeyi hom efi Egypt amandzehu no mu akɔ Keenanfo, Hitifo, Amorifo, Perizfo, Hivifo, nye Jebusfo asaase do, asaase a numfonsu nye ewo pem wɔ do.
Na wobetsie wo ndze: na ɔwo, nye Israel mpanyimfo nkɔ Egypthen no nkyɛn, na hom nse no dɛ, EWURADZE, Hebriwfo Nyankopɔn no, nye hɛn ehyia mu: na afei yɛserɛ wo, ma yɛnkɔ sar do ndaansa kwan nkɔbɔ afɔr mma EWURADZE, hɛn Nyankopɔn.
Na minyim dɛ Egypthen remma hom kwan ma wɔnnkɔ, mpo, nnyɛ nsa a ɔyɛ dzen do a. Na mebɛtsen me nsa, na medze anwanwadze a mebɛyɛ wɔ no mu hɔ no mabɔ Egypt: na ɔno n’ekyir na ɔbɛma hom akɔ.
Na mebɛma ɔman yi enyim aba nyam wɔ Egyptfo enyim: na ɔbɛba dɛ, sɛ hom rokɔ a, hom nnkɔkɔ no nsapan: na ɔbaa biara bebisa ne fisamenanyi, na ne fie ɔmamforanyi dwetɛ edwindze, nye sika edwindze, nye atam: na hom dze ahyehyɛ hom mbabanyin nye hom mbabaa; na hom bɛfa Egyptfo no afo.
Nyankopɔn Ma Moses Anwanwatum Na Moses buae see dɛ, hwɛ, wɔnnkɛgye me edzi, eso wonketsie me ndze: na wɔbɛka dɛ, EWURADZE nnyii noho nnkyerɛɛ wo.
Na EWURADZE bisaa no dɛ, Ebɛnadze na ɔdze wo nsamu no?
Na ɔsee dɛ, Poma a. Na ɔsee dɛ, Tow kyen famu.
Na ɔtowee kyeen famu, na ɔdaan abowatsena; na Moses fii n’enyim guanee.
Na EWURADZE see Moses dɛ, Tsen wo nsa, na suo no dua mu: (na ɔtseen ne nsa suoo mu, na ɔdaan poma wɔ ne nsamu:) ama wɔaagye edzi dɛ EWURADZE, hɔn egyanom Nyankopɔn no, Abraham, Isaak nye Jakob Nyankopɔn no, eyi noho akyerɛ wo.
Na nkyii so EWURADZE see no dɛ, Afei fa wo nsa hyɛ wo bo mu.
Na ɔdze ne nsa hyɛɛ no bo mu: na oyii puei no, hwɛ, nna ne nsa ho egu kwata fitaa dɛ esukwankyɛba.
Na ɔsee dɛ, Fa wo nsa hyɛ wo bo mu bio.
(Na ɔdze ne nsa hyɛɛ no bo mu bio; na oyii fii no bo mu no, hwɛ, nna adan dɛ no honam ara bio.)
Na ɔbɛba dɛ, sɛ wɔanngye wo enndzi, nkyii so woenntsie asɛnkyerɛdze a odzi kan no ne ndze a, wɔbɛgye asɛnkyerɛdze a otsia ebien no ne ndze edzi.
Na ɔbɛba dɛ, sɛ wɔanngye nsɛnkyerɛdze ebien yi mpo enndzi, nkyii so woenntsie wo ndze a, ɔno kɛsaw esutsen no mu nsu bi, na hue gu asaase kɛsɛɛ do: na nsu a ebɛsaw no wɔ esutsen no mu no ɔbɛdan bɔgya wɔ asaase kɛsɛɛ no do.
Na Moses see EWURADZE dɛ, Ao, EWURADZE, m’ano nntsew, nkan no o, ofitsi aber a ɔwo enye w’akowaa kasae yi o: osiandɛ m’ano yɛ dur, na me tɛkyerɛma yɛ pembɔɔ.
Na EWURADZE see no dɛ, Woana na ɔyɛɛ nyimpa ano?
Anaa woana na ɔyɛ nyimpa mmum, anaa otsitsifo, anaa ɔdzehufo, anaa onyifurafo?
Ana nnyɛ emi EWURADZE bi a?
Dɛm ntsi afei kɔ, na mibedzi w’ano ekyir, na makyerɛ wo dza ebɛka.
Na ɔsee dɛ, Ao EWURADZE, mepa wo kyɛw, dua nyia woara epɛ dɛ esoma no, ne nsa do soma.
Na EWURADZE n’ebufuw dzɛɛw wɔ Moses do, na ɔsee dɛ, Ana wo nua Aaron Levinyi no nnyi hɔ bi a?
Minyim dɛ obotum akasa yie.
Na eso, hwɛ, orifi edzi nye wo ebehyia: na sɛ ohu wo a, n’akoma bɔtɔ ne yamu.
Na kasa kyerɛ no, na fa nsɛm no hyɛ n’ano: na mibedzi w’ano, na ɔnye n’ano ekyir, na makyerɛ hom dza hom nyɛ.
Na ɔbɛyɛ wo kyeame ama ɔman no: na ɔbɛba dɛ, ɔno na ɔbɛyɛ ano ama wo, na ɔwo aayɛ dɛ Nyankopɔn ama no.
Na fa poma yi a edze bɛyɛ nsɛnkyerɛdze no kitsa wo nsamu.
Moses San Kɔ Egypt Na Moses sanee kɔr n’asew Jetro nkyɛn, na ɔkɛsee no dɛ, Mepa wo kyɛw, ma monkɔ, na mensan nkɔ mo nuanom a wɔwɔ Egypt no nkyɛn, na monkɔhwɛ kyerɛ wɔda ho tse ase anaa.
Na Jetro see Moses dɛ, Kɔ no asomdwee mu.
Na EWURADZE see Moses wɔ Midian dɛ, Kɔ, san kɔ Egypt: na nyimpa a wɔhwehwɛ wo nkwa no nyinara ewuwu.
Na Moses faa ne yer nye ne mbabanyin no, na ɔdze hɔn tsenatsenaa asoaso do, na ɔsanee dɛ ɔrokɔ Egypt asaase do: na Moses faa Nyankopɔn no poma no kitsaa ne nsamu.
Na EWURADZE see Moses dɛ, Sɛ esan kɔ Egypt a, hwɛ na anwanwadze a medze mahyɛ wo nsa no nyinara yɛ no wɔ Farao enyim: na mibepirim n’akoma, na ɔnnkɛma ɔman no akɔ.
Na se Farao dɛ, Mbrɛ EWURADZE se nye yi, Israel yɛ me babanyin, m’abakan a: na mase wo dɛ, Ma me ba nkɔ nkɔsom me; na ɔwo ammpen ma ɔannkɔ: hwɛ, muboku wo babanyin, w’abakan no.
Na ɔbaa dɛ ɔkwan do asoɛe no, EWURADZE hyiaa no, na ɔpɛɛ dɛ oboku no.
Nna Zipora faa ɔtwerɛbo, na ɔdze twaa ne babanyin no twatsia, na ɔtowee kyeen Moses n’ananadze; na ɔsee dɛ, Ampaara ɔwo yɛ bɔgya ho kun fofor dze ma me.
Na Ewuradze gyaa Moses.
Na osian twatsiatwa no ntsi Zipora see dɛ, Bɔgya ho kun fofor nye wo no.
Moses Hyia Aaron Na EWURADZE see Aaron dɛ, Kɔ sar no do kehyia Moses.
Na ɔkɔree, kehyiaa no wɔ Nyankopɔn ne bepɔw no ho, na ɔfeew n’ano.
Na Moses kaa nsɛm a EWURADZE dze somaa no no nyinara, nye nsɛnkyerɛdze a ɔdze hyɛɛ no no nyinara kyerɛɛ Aaron.
Na Moses nye Aaron kɔree na wɔkɔboaboaa Israelmba mpanyimfo nyinara ano.
Na Aaron kaa nsɛm a EWURADZE kaa kyerɛɛ Moses no nyinara, na ɔyɛɛ nsɛnkyerɛdze no wɔ ɔman no enyim.
Na ɔman no gyee dzii: na aber a wɔtsee dɛ EWURADZE abɛsera Israelmba, na ɔahwɛ hɔn amandzehu no wɔbobɔɔ hɔn tsir adze na wɔsɔree.
Moses Na Aaron Kɔ Farao Enyim Na n’ekyir no Moses nye Aaron bae, na wɔbɛsee Farao dɛ, Mbrɛ EWURADZE, Israel Nyankopɔn no se nye yi, Ma me man nkɔ, na wɔnkɛhyɛ fa mma me wɔ sar no do.
Na Farao see dɛ, Woana nye EWURADZE a mibetsie ne ndze na mama Israel akɔ?
Minnyim EWURADZE, na nkyii so meremma Israel nnkɔ.
Na wɔsee dɛ, Hebriwfo Nyankopɔn nye hɛn ehyia: yɛpa wo kyɛw, ma yɛnkɔ sar no do ndaansa kwan, na yɛnkɔbɔ afɔr mma EWURADZE hɛn Nyankopɔn; mma ɔaammfa ɔyardɔm, anaa afona emmbotua hɛn.
Na Egypthen no see hɔn dɛ, Ɔyɛ dɛn ntsi na Moses nye Aaron, hom robɔ ɔman no ko wɔ hɔn ndwuma ho yi?
Hom nkɔ hom ndzesoadze ho.
Na Farao see dɛ, Hwɛ, afei asaase no do nkorɔfo no adɔɔ so, na hom ma wɔhom fi hɔn ndzesoadze ho yi.
Na da no ara Farao hyɛɛ ɔman no hɔn abɔmbaafo, nye hɔn ahwɛdofo no dɛ, Mma hom mma ɔman no sar a wɔdze bɛyɛ ntayaa no bio dɛ nkan no: wɔmma hɔnara wɔnkɔ na wɔnkɔboaboa sar ano mma hɔnho.
Na ntayaa dodow a wɔyɛ no dada no, hom ngye hɔn; mma hom nnyi do bi: na wɔyɛ enyihaw; dɛm ntsi na wosu dɛ, Wɔmma yɛnkɔ nkɔbɔ afɔr mma hɛn Nyankopɔn no.
Hom mma edwuma durdur nda nkorɔfo no do, ama wɔaayɛ mu edwuma aberɛ; na mma wonntsie nsɛnhun.
Na ɔman no hɔn abɔmbaafo, nye hɔn ahwɛdofo no fiir edzi, na wɔbɛkaa kyerɛɛ ɔman no dɛ, Mbrɛ Farao se nye yi, Meremma hom sar bio.
Homara nkɔ nkɛfa sar wɔ mbrɛ hom benya bi: na worinnyi hom edwuma do biribiara.
Nna ɔman no petsee Egypt asaase nyina do kɔboaboaa mburonan ano dze yɛɛ sar.
Na abɔmbaafo no piapiaa hɔn dɛ, Hom nwie hom da kor edwuma wɔ ne da mu, dɛ aber a sar wɔ hɔ no ara.
Na wɔhwee Israelmba ahwɛdofo no a Farao n’abɔmbaafo no dze hɔn esisi hɔn do no, na wobisaa dɛ, Ɔyɛ dɛn ntsi na hom ennwie ntayaa a wɔahyɛ hom no yɛ ndeda nye ndɛ dɛ nkan no yi?
Nna Israelmba ahwɛdofo no bae bosui tɔɔ Farao do dɛ, Ɔyɛ dɛn ntsi na enye wo nkowaa dzi no dɛm yi?
Wɔmmaa wo nkowaa sar, na wɔse hɛn dɛ, Hom nyɛ ntayaa: na, hwɛ, wɔahwe wo nkowaa dze; na wankasa wo man na wɔayɛ bɔn.
Na ɔsee dɛ, Enyiahafo nye hom, enyiahafo nye hom: dɛm ntsi na hom se dɛ, Ma yɛnkɔ nkɔbɔ afɔr mma EWURADZE a. Dɛm ntsi afei hom nkɔ nkɛyɛ edwuma; na sar dze wɔremma hom, naaso ntayaa no dodow dze hom mma.
Na Israelmba ahwɛdofo no hun dɛ wɔwɔ amandzenya mu wɔ aber a wɔkaa dɛ, Mma hom nnyi hom da kor edwuma mu ntayaa no do dabiarada no.
Na wofi Farao nkyɛn reba no, wɔbɔtoo Moses nye Aaron dɛ wogyina ɔkwan no mu hɔ: na wɔsee hɔn dɛ, EWURADZE nhwɛ hom, na ombua; dɛ hom ama hɛn ho abɔn wɔ Farao, nye no nkowaa enyim, na hom dze afona ahyɛ hɔn nsa dɛ wɔmfa nku hɛn ntsi.
Moses Kosu Kyerɛ EWURADZE Na Moses sanee kɔr EWURADZE nkyɛn kɛsee dɛ, EWURADZE, ɔyɛ dɛn ntsi na enye ɔman yi edzi no bɔn dɛm yi?
Ɔyɛ dɛn ntsi na esomaa me yi?
Na ofitsi aber ara a mebaa Farao nkyɛn dɛ medze wo dzin nye no kasae no, ɔayɛ ɔman yi bɔn; nkyii so enngyee wo man koraa.
Na EWURADZE see Moses dɛ, Afei na irubohu dza medze merebɛyɛ Farao: na nsa a ɔyɛ dzen do na ɔbɛma wɔakɔ, na nsa a ɔyɛ dzen do na ɔbɛpam hɔn efi n’asaase do.
Nyankopɔn Kasa Kyerɛ Moses Na Nyankopɔn kasaa kyerɛɛ Moses, na ɔsee no dɛ, Emi nye EWURADZE: na miyii moho mekyerɛɛ Abraham, Isaak, nye Jakob, dɛ Nyankopɔn Otumfo, na me dzin YHWH (EWURADZE) no dze mamma wɔammfa ennhu me.
Na eso mama m’ahyɛmu a menye hɔn dzii no etsim, dɛ medze Keenan asaase a ɔyɛ hɔn ahɔhobea asaase no a wɔyɛ do ahɔho no mebɛma hɔn.
Na nkyii so matse Israelmba a Egyptfo dzii hɔn nya no, hɔn apempen; na makaa m’ahyɛmu no.
Dɛm ntsi se Israelmba dɛ, Emi nye Jehova, na mibeyi hom mefi Egyptfo ndzesoadze no ase, na meyi hom efi hɔn nkowaasom no mu, na medze abasa a wɔatsɛw mu, nye ntsɛmbu akɛse agye hom: na mafa hom ayɛ me man, na mayɛ hom Nyankopɔn: na hom ehu dɛ emi nye Jehova hom Nyankopɔn a oyii hom fii Egyptfo ndzesoadze ase no.
Na medze hom bɔkɔ asaase a memaa me nsa do wɔ ho dɛ medze mebɛma Abraham, Isaak, nye Jakob no do, na medze bɛma hom dɛ egyapadze: emi nye Jehova.
Na Moses kaa dɛm kyerɛɛ Israelmba no: na ahomtsew nye nkowaasom dzendzen ntsi woenntsie Moses.
Na EWURADZE kaa kyerɛɛ Moses dɛ, Kɔ, kɛka kyerɛ Egypthen Farao, dɛ ɔmma Israelmba mfi asaase no do nkɔ.
Na Moses kasae wɔ EWURADZE enyim see dɛ, Hwɛ, Israelmba enntsie me; na ɔbɛyɛ dɛn na Farao betsie emi a wonntwaa m’anofamfa twatsia yi?
Na EWURADZE kasaa kyerɛɛ Moses nye Aaron, na ɔdze hyɛɛ hɔn nsa dɛ wɔnkɔ Israelmba, nye Egypthen Farao nkyɛn, nkeyi Israelmba no mfi Egypt asaase do.
Moses Na Aaron Hɔn Ebusua Iyinom nye hɔn egyanom efi mu etsitsir: Israel n’abakan Reuben ne mbabanyin; Hanok, Pallu, Hezron, nye Karmi: iyinom nye Reuben n’ebusuafo.
Na Simeon ne mbabanyin; Jemuel, Jamin, Ohad, Jakin, Zohar, nye Saul, Keenannyi ɔbaa bi ne babanyin no: iyinom nye Simeon n’ebusuafo.
Na iyinom nye Levi ne mbabanyin no hɔn edzin dɛ mbrɛ hɔn mbusuasantsen tsetsee; Gerson, Kohat, nye Merari: na Levi no nkwaber mu mfe yɛ mfe ɔha eduasa esuon.
Gerson ne mbabanyin nye Libni na Simei, dɛ mbrɛ hɔn ebusuafo tsetsee.
Kohat ne mbabanyin; Amram, nye Izhar, Hebron, Uziel: na Kohat no nkwamber mu mfe yɛ mfe ɔha eduasa ebiasa.
Merari ne mbabanyin nye Mahili nye Musi.
Iyinom nye Levifo ebusuafo dɛ mbrɛ hɔn ebusuasantsen tsetsee.
Na Amram faa n’egya akyerɛbaa Jokebed waar no; na ɔnye no woo Aaron nye Moses: na Amram no nkwaber mu mfe yɛ mfe ɔha eduasa esuon.
Izhar ne mbabanyin nye Kora, Nefeg, nye Zikri.
Uziel ne mbabanyin nye Misael, Elzafan, nye Sitri.
Na Aaron faa Eliseba, Aminadab ne babaa no, Nahson n’akyerɛbaa no waar no; na ɔnye no woo Nadab, Abihu, Eleazar nye Itamar.
Na Kora ne mbabanyin nye Assir, Elkana, na Abiasaf; iyinom nye Korafo ebusuafo.
Na Aaron ne babanyin Eleazar faa Putiel ne mbabaa mu baako waar no; na ɔnye no woo Finehas.
Iyinom nye Levifo egyanom efi mu etsitsir dɛ mbrɛ hɔn ebusuafo tsetsee.
Iyinom nye Aaron nye Moses no a EWURADZE see hɔn dɛ, wonnyi Israelmba mfi Egypt asaase do dɛ mbrɛ hɔn dɔm tsetsee no.
Moses na Aaron nye hɔn a wɔkasaa kyerɛɛ Egypthen Farao dɛ wobeyi Israelmba efi Egypt akɔ no.
EWURADZE N’asɛm Ba Moses Nye Aaron Hɔ Na ɔbaa dɛ da no a EWURADZE kasaa kyerɛɛ Moses wɔ Egypt asaase do no, EWURADZE kaa kyerɛɛ Moses dɛ, Emi nye EWURADZE: ka dza meka kyerɛ wo nyinara kyerɛ Egypthen Farao.
Na Moses kae wɔ EWURADZE enyim dɛ, Hwɛ, emi wonntwaa m’anofamfa twatsia, na Farao bɛyɛ dɛn etsie me?
Na EWURADZE see Moses dɛ, Hwɛ, mebɛma ayɛ dɛ Nyame wɔ Farao enyim; na wo nua Aaron bɛyɛ wo nkɔnhyɛnyi.
Ɔwo bɛka dza mehyɛ wo nyinara: na wo nua Aaron bɛka akyerɛ Farao ma ɔaama Israelmba efi n’asaase do akɔ.
Na mibepirim Farao n’akoma, na mama me nsɛnkyerɛdze nye m’anwanwadze adɔɔ so wɔ Egypt asaase do.
Na Farao rinntsie hom, na medze me nsa bɔto Egypt do, na meyi mo dɔm, me man Israelmba no, mefi Egypt asaase do wɔ atsɛmbu akɛse mu.
Na sɛ metsen me nsa wɔ Egypt do na miyi Israelmba fi hɔn mu fir a, nna Egyptfo bohu dɛ emi nye EWURADZE.
Na Moses nye Aaron yɛɛ dɛ mbrɛ EWURADZE hyɛɛ hɔn no ara.
Aber a wɔkasaa kyerɛɛ Farao no, nna Moses edzi mfe eduowɔtwe, na Aaron mfe eduowɔtwe ebiasa.
Aaron No Poma Dan Abowatsena Na EWURADZE kasaa kyerɛɛ Moses nye Aaron dɛ, Sɛ Farao ka kyerɛ hom dɛ, Hom nyi hom anwanwadze bi nkyerɛ a, ɔnodze ka kyerɛ Aaron dɛ, Yi wo poma no, na tow kyen famu wɔ Farao enyim, ma ɔndan abowatsena.
Na Moses nye Aaron kɔr Farao nkyɛn, na wɔyɛɛ dɛm, dɛ mbrɛ EWURADZE hyɛe no: na Aaron toow no poma kyeen famu wɔ Farao enyim nye no nkowaa enyim, na ɔdaan abowatsena.
Nna Farao so frɛfrɛɛ enyansafo no, na abayifo no: na hɔn so, Egypt akɔmfo no, dze hɔn nkaber yɛɛ dɛmara.
Na hɔn nyinara totoow hɔn mpoma guu famu, na ɔdandaan mbowatsena: na Aaron no poma no memeen hɔn mpoma no.
Na Farao n’akoma pirimii, na oenntsie hɔn; dɛ mbrɛ EWURADZE kae no.
Ɔhaw Ahorow Ba Egypt: Mbɔgya Na EWURADZE see Moses dɛ, Farao n’akoma epirim, ɔmmpen dɛ ɔman no kɔ.
Kɔ Farao nkyɛn ampa: hwɛ, orupue akɔ nsu mu: na ɔwo kegyina esutsen no no nkɔnkɔnoa hɔ hyia no; na poma no a ɔdaan abowatsena no fa kitsa wo nsamu.
Na se no dɛ, EWURADZE, Hebriwfo Nyankopɔn no, na ɔasoma me wo hɔ dɛ, Ma me man nkɔ nkɔsom me wɔ sar no do: na, hwɛ, enntsie ara dze ebodu sesei.
Mbrɛ EWURADZE se nye yi, Iyi mu na ibohu dɛ emi nye EWURADZE: Hwɛ, medze poma a ɔdze me nsamu yi mobɔbɔ esutsen yi mu nsu, na ɔbɛdan bɔgya.
Na nam a wɔwɔ esutsen no mu bowuwu, na esutsen no bɔbɔn; na Egyptfo bekyir dɛ wɔbɔnom esutsen no mu nsu.
Na EWURADZE see Moses dɛ, Se Aaron dɛ, Fa wo poma, na tsen wo nsa wɔ Egypt esuesu do, hɔn esutsen do, hɔn nsubansuba do, nye hɔn mbakansu nyina do, ma ɔndandan bɔgya; na bɔgya bɛba Egypt asaase nyinara do, ndua esupi nye abo esupi nyina mu.
Na Moses nye Aaron yɛɛ dɛm, dɛ mbrɛ EWURADZE hyɛe no; na ɔmaa poma no do, na ɔdze bɔɔ nsu a ɔwɔ esutsen no mu no wɔ Farao enyim, nye no nkowaa enyim; na nsu a ɔwɔ esutsen no mu nyinara daan bɔgya.
Na nam a wɔwɔ esutsen no mu wuwui, na esutsen no bɔnee, na Egyptfo enntum annom esutsen no mu nsu; na bɔgya no baa Egypt asaase nyinara do.
Na Egypt akɔmfo no dze hɔn nkaber no yɛɛ dɛmara: na Farao n’akoma pirimii, na oenntsie hɔn; dɛ mbrɛ EWURADZE kae no.
Na Farao daan noho na ɔkɔr ne fie, na ɔammfa iyi so mpo annto n’akoma mu.
Na Egyptfo nyina tutuu amona wɔ esutsen no ho dɛ wobenya nsu anom; osiandɛ wonntum nnom esutsen no mu nsu.
Na EWURADZE bɔɔ esutsen no ekyir no, nda esuon botwaa mu.
Ntwɛr Na EWURADZE kaa kyerɛɛ Moses dɛ, Kɔ Farao nkyɛn, na se no dɛ, Mbrɛ EWURADZE se nye yi, Ma me man nkɔ, na wɔnkɔsom me.
Na sɛ ammpen ma wɔaannkɔ a, hwɛ, medze ntwɛr bofura wo ntoaado nyinara: na esutsen no bɔdɔ ntwɛr menyamenya, na wɔbɔfofow aba wo fie, nye w’adankyir, nye wo mpa do, nye wo nkowaa fie, nye wo man do, nye wo mfononoo mu, nye wo mbɔrnkutu mu: na ntwɛr no bɔfow aba ɔwo, nye wo mamfo, nye wo nkowaa nyinara do.
Na EWURADZE see Moses dɛ, Se Aaron dɛ, Fa wo poma tsen wo nsa wɔ esutsen, nye nsubansuba, nye nsutaae do, na ma ntwɛr mbra Egypt asaase do.
Na Aaron tseen ne nsa wɔ Egypt nsu do; na ntwɛr no fowee bae, na wobofuraa Egypt asaase do.
Na akɔmfo no dze hɔn nkaber no yɛɛ dɛmara, na wɔmaa ntwɛr fowee baa Egypt asaase do.
Nna Farao frɛɛ Moses nye Aaron, na ɔsee dɛ, Hom mpa EWURADZE kyɛw ma onyi ntwɛr no mfi emi, nye me man do; na mebɛma ɔman no akɔ, ma wɔaakɔbɔ afɔr ama EWURADZE.
Na Moses see Farao dɛ, W’adaworom: ebɛn aber na mempa kyɛw memma ɔwo, nye wo nkowaa, nye wo man, ma wɔnsɛɛ ntwɛr no mfi ɔwo nye w’efi do, na wɔnka esutsen no nko mu?
Na ɔsee dɛ, Ɔkyena a. Na ɔsee dɛ, Ɔnyɛ dɛ dza aka no ara: ama eehu dɛ obiara nnyi hɔ a ɔtse dɛ EWURADZE hɛn Nyankopɔn.
Na ntwɛr no befi ɔwo, nye w’efi, nye wo nkowaa, nye wo man do; esutsen no mu nko na wɔbɛka.
Na Moses nye Aaron fii Farao nkyɛn kɔree: na Moses sui frɛɛ EWURADZE wɔ ntwɛr no a ɔdze baa Farao do no ho.
Na EWURADZE yɛɛ dɛ mbrɛ Moses kae no: na ntwɛr no wuwui wɔ efi mu, nye abangua do, nye haban mu.
Na wɔboaboaa hɔn ano ekuwekuw: na asaase no do bɔnee.
Na Farao hun dɛ ahotɔ aba mu no, opiriim n’akoma, na oenntsie hɔn: dɛ mbrɛ EWURADZE kae no.
Dwuw Na EWURADZE see Moses dɛ, Se Aaron dɛ, Tsen wo poma no, na fa bɔ asaase do huntuma, ma ɔndan dwuw wɔ Egypt asaase nyinara do.
Na wɔyɛɛ dɛm; na Aaron dze no poma no tseen ne nsa, na ɔdze bɔɔ asaase do huntuma, ma dwuw fɔɔr nyimpa nye mbowa: asaase no do huntuma nyinara daan dwuw wɔ Egypt asaase nyinara do.
Na akɔmfo no dze hɔn nkaber yɛɛ dɛmara dɛ wɔrema dwuw aba na woenntum: na dwuw no wɔ nyimpa nye mbowa ho.
Nna akɔmfo no see Farao dɛ, Nyankopɔn nsatseaba nye yi: na Farao n’akoma pirimii, na oenntsie hɔn; dɛ mbrɛ EWURADZE kae no.
Atsɛn Na EWURADZE see Moses dɛ, Soɛr anapaatu, na kegyina Farao enyim; hwɛ, ɔreba nsu no ho; na se no dɛ, Mbrɛ EWURADZE se nye yi, Ma me man nkɔ, ma wɔnkɔsom me.
Na sɛ ennkɛma me man akɔ a, hwɛ, mebɛma atsɛn menyamenya aba ɔwo, nye wo nkowaa, nye wo man, nye w’efi do: na Egyptfo efiefi mu, na asaase a wɔtse do no so atsɛn menyamenya bɛyɛ no amaama.
Na da no mubotwa Gosen asaase a me man tse do no egya, ma atsɛn menyamenya aannkɔ hɔ, ama eehu dɛ emi nye EWURADZE wɔ asaase finimfin.
Na medze ɔhe mobɔto me man nye wo man ntamu: ɔkyena na asɛnkyerɛdze yi bɛba.
Na EWURADZE yɛɛ dɛm; na atsɛn menyamenya a hɔn ano yɛ yaw baa Farao fi mu, nye no nkowaa efi mu: na osian atsɛn menyamenya no ntsi Egypt asaase no nyinara do sɛɛe.
Na Farao frɛɛ Moses nye Aaron, na ɔsee dɛ, Hom nkɔ nkɔbɔ afɔr mma hom Nyankopɔn wɔ asaase no do.
Na Moses dɛ, Ɔnnsɛ dɛ wɔyɛ no dɛm; osiandɛ Egyptfo ekyiwadze na yɛdze bɔbɔ afɔr ama EWURADZE hɛn Nyankopɔn no: hwɛ, ana yɛmfa Egyptfo ekyiwadze mbɔ afɔr wɔ hɔn enyiwa mu, na wonnkesiw hɛn abo bi a?
Yebotu ndaansa kwan akɔ sar no do, na yɛakɔbɔ afɔr ama EWURADZE hɛn Nyankopɔn, dɛ mbrɛ ɔbɛhyɛ hɛn no.
Na Farao see dɛ, mebɛma hom akɔ, ama hom aakɔbɔ afɔr ama EWURADZE hom Nyankopɔn no wɔ sar no do; na ekyir nko na hom nnkɔ: hom mpa kyɛw mma me.
Na Moses see dɛ, Hwɛ, mirifi wo nkyɛn akɔ, na makɛpa EWURADZE kyɛw ma atsɛn menyamenya no eefi Farao, nye no nkowaa, nye ne man do ɔkyena: na abrasɛm nko na mma Farao nndzi bio, dɛ ɔnnkɛma ɔman no akɔ akɔbɔ afɔr ama EWURADZE.
Na Moses fii Farao nkyɛn kɔree, na ɔkɛpaa EWURADZE kyɛw.
Na EWURADZE yɛɛ dɛ mbrɛ Moses kae no; na oyii atsɛn menyamenya no fii Farao, nye no nkowaa, nye ne man do; kor mpo annka.
Na Farao piriim n’akoma aber yi so, na ɔamma ɔman no annkɔ.
Mbowa Wu Nna EWURADZE see Moses dɛ, Kɔ Farao nkyɛn, na ka kyerɛ no dɛ, Mbrɛ EWURADZE Hebriwfo Nyankopɔn se nye yi, Ma me man nkɔ, ma wɔnkɔsom me.
Na sɛ ammpen ma wɔaannkɔ, na eda ho ara tsintsim hɔn do a, hwɛ, EWURADZE nsa wɔ wo mbowa a wɔwɔ haban mu do, na ɔdze mbowawu yayaayaw bɛba mpɔnkɔ, nsoasopɔnkɔ, efumpɔnkɔ, anantwikuw, nye nguankuw do.
Na EWURADZE dze sorbi bɔto Israel mbowa nye Egypt mbowa ntamu na dza ɔyɛ Israelmba dze no nyinara mu biara nnkowu.
Na EWURADZE hyɛɛ aber, dɛ, Ɔkyena na EWURADZE bɛyɛ adze yi wɔ asaase no do.
Na adze kyee no EWURADZE yɛɛ adze no, na Egypt mbowa nyinara wuwui: na Israelmba mbowa dze no mu kor mpo ennwu.
Na Farao somae, na hwɛ, nna Israelfo mbowa mu kor mpo nnwui.
Na Farao n’akoma sorowee, na ɔamma ɔman no annkɔ.
Mpɔmpɔ Na EWURADZE see Moses nye Aaron dɛ, Hom mfa fononoo mu nso nsama nsama, na Moses ntow mpetse wimu wɔ Farao enyim.
Na ɔbɛdan tutuw wɔ Egypt asaase nyinara do, na ɔayɛ mpɔmpɔ a ɔpaapaa tutu ekur wɔ nyimpa nye mbowa ho, wɔ Egypt asaase nyinara do.
Na wɔfaa fononoo mu nso, na wokegyinaa Farao enyim; na Moses towee petsee wimu; na ɔdaan pɔmpɔ a ɔpaapaa tutu ekur wɔ nyimpa nye mbowa ho.
Na osian mpɔmpɔ no ntsi akɔmfo no enntum enngyina Moses enyim; osiandɛ nna mpɔmpɔ no abobɔ akɔmfo no nye Egyptfo nyinara.
Na EWURADZE piriim Farao n’akoma, na oenntsie hɔn; dɛ mbrɛ EWURADZE kaa kyerɛɛ Moses no.
Ɔsorbo Na EWURADZE see Moses dɛ, Soɛr anapaatu, na kegyina Farao enyim, na se no dɛ, Mbrɛ EWURADZE, Hebriwfo Nyankopɔn no se nye yi, Ma me man nkɔ, ma wɔnkɔsom me.
Na afei dze merema me yardɔm nyinara aba w’akoma do, nye wo nkowaa do, nye wo man do; ama eehu dɛ obiara nnyi hɔ a ɔtse dɛ emi wɔ asaase nyinara do.
Na afei sɛ matsen me nsa, na medze owuyar abɔ ɔwo nye wo man a, nkyɛ woetwa wo efi asaase do: na ampaara iyi ntsi na mama egyina hɔ, dɛ mebɛkyerɛ wo mo tum, na wɔaabɔ me dzin akyerɛ wɔ asaase nyinara do.
Eda ho ara rema woho do wɔ me man do, dɛ eremma wɔnnkɔ anaa?
Hwɛ, ɔkyena siseber yi mebɛma ɔsorbo a n’ano yɛ dur dodoodow a ne saso mmbaa Egypt pɛn ofi da a wɔkyekyeree dze bodu ndɛ yi atɔ.
Dɛm ntsi afei soma na wɔnkɛfa wo mbowa nye biribiara a ewɔ wɔ haban mu nyina mbra ntsɛm; na nyimpa biara nye abowa biara a wobohu hɔn wɔ haban mu, na wɔammfa hɔn ammba fie no, ɔsorbo no bɔhwe hɔn, na wobowuwu.
Farao nkowaa mu nyia osuroo EWURADZE n’asɛm no maa no nkowaa nye ne fiembowa guanee baa fie.
Na nyia oemmbu EWURADZE n’asɛm bi no gyaa no nkowaa nye ne fiembowa wɔ haban mu.
Na EWURADZE see Moses dɛ, Tsen wo nsa wɔ sor, ma ɔsorbo mbra Egypt asaase nyinara do, nyimpa, nye abowa, nye haban mu efuw biara do, wɔ Egypt asaase nyinara do.
Na Moses tseen no poma no wɔ sor: na EWURADZE maa senaman nye ɔsorbo bae, na ogya porowee guu asaase do; na EWURADZE tɔɔ ɔsorbo guu Egypt asaase do.
Nna ɔsorbo no bae, na ogya a ɔdzɛw brambram toatoa mu a ɔfora ɔsorbo no mu a n’ano yɛ dzen dodoodow a ne saso mmbaa Egypt asaase nyinara do pɛn ofi da a ɔbɛyɛɛ ɔman no.
Na ɔsorbo no hwee Egypt asaase nyinara do dza ɔwɔ haban mu nyinara, nyimpa nye abowa nyina; na ɔsorbo no hwee haban mu efuw nyinara, na obubuu haban mu ndua nyinara.
Gosen asaase do mbrɛ Israelmba wɔ no nko na ɔsorbo no bi ammba.
Na Farao somae ma wɔkɛfrɛɛ Moses nye Aaron, na ɔsee hɔn dɛ, Afei dze mayɛ bɔn: EWURADZE dzi bem, na emi nye me man yɛyɛ afɔdzifo.
Hom mpa EWURADZE kyɛw; na asenaman dzendzen yi nye ɔsorbo no adɔɔ so; na mebɛma hom akɔ, na hom renntsena ha bio.
Na Moses see no dɛ, Mefi kurow mu akɔ ara a, nkyɛ matserɛw me nsamu akyerɛ EWURADZE; asenaman no begyaa, nkyii so ɔsorbo biara nnkɛba bio; ama eehu dɛ asaase yɛ EWURADZE dze.
Na ɔwo nye wo nkowaa dze, minyim dɛ hom nnyae nnsuroo EWURADZE Nyankopɔn bi.
Na ɔhwee asaaba nye atoko: osiandɛ atoko no ayɛ mbɛtsem, na asaaba no so abɔ nkukuduuduw.
Na ewifua nye ewu dze wɔannhwe hɔn: osiandɛ nna wonntuu mpon biara.
Na Moses fi Farao nkyɛn fii kurow no mu, na ɔkɛtserɛɛw ne nsamu kyerɛɛ EWURADZE, na nsenaman nye ɔsorbo no gyaae, na nyankom no woennhue enngu asaase no do.
Na Farao hun dɛ nyankom, nye ɔsorbo, nye asenaman no egyae no, ɔyɛɛ bɔn bio, na opiriim n’akoma, ɔno nye no nkowaa.
Na Farao n’akoma pirimii, na ɔamma Israelmba annkɔ; dɛ mbrɛ EWURADZE nam Moses do kae no.
Mbɛbɛw Na EWURADZE see Moses dɛ, Kɔ Farao nkyɛn: na mepirim n’akoma, nye no nkowaa akoma, ama meeyi me nsɛnkyerɛdze yi akyerɛ no wɔ hɔn mu: na aaka no wɔ wo ba, nye wo ba ne ba asomu, ndzɛmba a mayɛ no wɔ Egypt do, na me nsɛnkyerɛdze a mayɛ no wɔ hɔn mu; ama hom eehu dɛ emi nye EWURADZE.
Na Moses nye Aaron kɔr Farao nkyɛn, na wɔkɛsee no dɛ, Mbrɛ EWURADZE, Hebriwfo Nyankopɔn no se nye yi, Eropow dɛ ebrɛ woho adze wɔ m’enyim ma ekodu dabɛn?
Ma me man nkɔ, na wɔnkɔsom me.
Na sɛ ammpen ma me man aannkɔ a, hwɛ, ɔkyena medze mbɛbɛw bɛba wo ntoaado: na wɔbɛkata asaase enyi, dɛ obi nnkotum ehu asaase: na wobedzi edzinkaa a ɔsorbo no gyaae ma ɔkae maa hom no, na wobedzi dua biara a ɔrefefɛw wɔ haban mu ama hom no: na wɔbɛhyehyɛ w’efi mu, nye wo nkowaa nyinara efi mu, nye Egyptfo nyinara efi mu amaama; dɛ mbrɛ w’egyanom, nye w’egyanom hɔn egyanom nnhun bi pɛn ofi da a wɔdze baa asaase do dze bodu ndɛ da yi.
Na ɔdaan noho, na ofii Farao nkyɛn puei.
Na Farao no nkowaa see no dɛ, Nyimpa yi bɛtseetsee hɛn araa ma ekodu dabɛn?
Ma nkorɔfo no nkɔ, ma wɔnkɔsom EWURADZE hɔn Nyankopɔn no.
Ana Egypt asɛɛ yi innhu bi a?
Na wɔdze Moses nye Aaron baa Farao nkyɛn bio: na ɔsee hɔn dɛ, Hom nkɔ nkɔsom EWURADZE hom Nyankopɔn: na woananom ara na wɔbɔkɔ?
Na Moses see dɛ, Yɛnye hɛn mbofra nye hɛn mpanyin bɔkɔ, yɛnye hɛn mbabanyin na ɔnye hɛn mbabaa, yɛnye hɛn nguan na ɔnye hɛn anantwi bɔkɔ; osiandɛ otwar dɛ yɛhyɛ fa ma EWURADZE.
Na ɔsee hɔn dɛ, Hm, EWURADZE ndzi hom ekyir ɛ, ber a merema hom, nye hom mbofraba no akɔ yi: mutum hu dɛ bɔn na ɔwɔ hom adwen mu.
Dabida: hom a hom yɛ mbanyin no ara nkɔ, na wɔnkɔsom EWURADZE; na ɔnoara nye dza hom rohwehwɛ.
Na woyii hɔn edzi fii Farao enyim.
Na EWURADZE see Moses dɛ, Tsen wo nsa wɔ Egypt asaase do, wɔ mbɛbɛw no ntsi, ma wɔmbra Egypt asaase do, na wɔmbɔwe asaase no do efuw nyinara, mekyerɛ dza ɔsorbo no egyaa no nyinara.
Na Moses tseen no poma no wɔ Egypt asaase do, na EWURADZE dze boka mframa bɔɔ asaase no do da no nyinara, na anadwe no nyinara; na anapa no, boka mframa dze mbɛbɛw no bae.
Na mbɛbɛw no kɔr Egypt asaase nyinara do, na wɔkɛgyegyee Egypt ntoaado nyinara; wɔdɔɔ so dodow; mbɛbɛw biara a ɔtse dɛm mbaa pɛn, na hɔn ekyir so bi nnkɛba dɛm da.
Na wɔkataa asaase no nyinara enyi, ma isum gyee asaase no do; na wɔwee asaase no do efuw nyinara, nye ndua a ɔsorbo no gyaae no do aba nyinara: na adze momon biara annka a ɔyɛ dua anaa haban mu efuw, wɔ Egypt asaase nyinara do.
Nna Farao maa wɔkɛfrɛɛ Moses nye Aaron ntsɛmara; na ɔsee dɛ, Mayɛ bɔn etsia EWURADZE hom Nyankopɔn, nye hom.
Dɛm ntsi afei, mepa wo kyɛw, fa mo bɔn fir me prɛko yi ara, na hom mpa EWURADZE hom Nyankopɔn kyɛw, ma onyi owu yi ara mfi mo do.
Na ofii Farao nkyɛn kɔree, na ɔkɛpaa EWURADZE kyɛw.
Na EWURADZE dze daan anee mframa dzendzen mbordo a ɔbɛfaa mbɛbɛw no, na ɔdze hɔn koguu Mbɛw Po no mu; abɛbɛw kor mpo annka wɔ Egypt ntoaado nyinara.
Na EWURADZE piriim Farao n’akoma, na ɔamma Israelmba no annkɔ.
Sum Na EWURADZE see Moses dɛ, Tsen wo nsa wɔ sor, ma sum mbra Egypt asaase do, mekyerɛ sum a wosuo mu a ɔbɛyɛ a yie.
Na Moses tseen ne nsa wɔ sor; na sum kebii hyɛɛ Egypt asaase nyinara dze, do nda ebiasa; obiara ennhu ne nyɛnko, nkyii so obiara annsoɛr emmfi ne tsenabew nda ebiasa: na Israelmba nyinara wonyaa kan wɔ hɔn efiefi.
Na Farao frɛɛ Moses, na ɔsee dɛ, Hom nkɔ nkɔsom EWURADZE; hom nguan nye hom anantwi nko na wɔmma wɔnka: wɔmma hom mbofraba no so nye hom nkɔ.
Na Moses see dɛ, Ohia dɛ edze okum afɔrbɔdze nye ɔhyew afɔrbɔdze so hyɛ hɛn nsa ama yaabɔ afɔr ama EWURADZE hɛn Nyankopɔn.
Hɛn mbowa so nye hɛn bɔkɔ; ɔnnkɛka abowaanamɔn mpo wɔ ekyir; na ɔno mu bi na otwar dɛ yɛkɛfa som EWURADZE hɛn Nyankopɔn; na yennyim dza yɛdze bɔsom EWURADZE, gyedɛ yedu hɔ ana.
Na EWURADZE piriim Farao n’akoma, na ɔammpɛ dɛ ɔma wɔkɔ.
Na Farao see no dɛ, Fi mo do kɔ, hwɛ woho yie, mma nnhu m’enyim bio; na da a ibohu m’enyim no ibowu.
Na Moses see dɛ, Aka no yie; munnkohu w’enyim bio.
Moses Ka Mbakamba Hɔn Wu Ho Asɛm Na EWURADZE see Moses dɛ, Mebɛma ɔyardɔm kor so aba Farao, nye Egypt do bio; na n’ekyir no ɔbɛma hom efi ha akɔ: aber a ɔbɛma hom akɔ no, ampaara, ɔbɛpam hom efi ha koraa.
Afei kasa wɔ ɔman no asomu, na ma ɔbanyin biara mbisa wɔ ne nyɛnko hɔ, na ɔbaa mbisa wɔ ne nyɛnko hɔ, dwetɛ ndwindze, nye sika ndwindze.
Na EWURADZE maa ɔman no enyimpa wɔ Egyptfo enyim.
Nkyii so nna ɔyɛɛ Moses otsitsir paara wɔ Egypt asaase do, wɔ Farao nkowaa enyim, nye ɔman no enyim.
Na Moses see dɛ, Mbrɛ EWURADZE se nye yi, Bɛyɛ esuom na mibefir edzi mafa Egypt mu: na Egypt asaase do mbakan nyinara bowuwu, ofi Farao n’abakan a ɔtsena n’ahengua do do, dze kodu afonabaa mpo a ɔwɔ ewuyambo ekyir n’abakan do; nye ofiembowa mbakan nyinara.
Na su kɛse bɛba Egypt asaase nyinara do a ne saso bi mbaa da, eso ne saso bi nnkɛba bio.
Na Israelmba nyinara dze, ɔkraman mpo nnkɔtwe ne tɛkyerɛma ahye hɔn, ɔnnkɛhye nyimpa anaa abowa: ama hom eehu mbrɛ EWURADZE si dze ɔhe to Egyptfo nye Israel ntamu.
Na wo nkowaa yi nyinara besian aba mo hɔ, na wɔabɔbɔ hɔn mu adze ama me dɛ, Fir edzi kɔ, ɔwo nye ɔman a wɔka wo do nyinara: na ɔno ekyir no na mibefir edzi makɔ.
Na ɔdze ebufuhyew fii Farao nkyɛn kɔree.
Na EWURADZE see Moses dɛ, Farao nnketsie hom; ama m’anwanwadze aadɔɔ so wɔ Egypt asaase do.
Na Moses nye Aaron yɛɛ anwanwadze yi nyinara wɔ Farao enyim; na EWURADZE piriim Farao n’akoma, na ɔamma Israelmba emmfi n’asaase do annkɔ.
Apaho Na EWURADZE kasaa kyerɛɛ Moses nye Aaron wɔ Egypt asaase do dɛ, Bosoom yi bɛyɛ abosoom ahyɛse ama hom: ɔbɛyɛ afrenhyia mu bosoom a odzi kan ama hom.
Hom nkasa nkyerɛ Israel mboanofo no nyinara dɛ, Bosoom yi ne da a otsia du no mu, wɔmfefa nguambaa nkorkor, dɛ mbrɛ hom egyanom efiefi tsetsee, fie kor eguambaa kor: na sɛ ofidua no suar dodow dze ma eguambaa kor a, ɔno wɔmma ɔnye ne nyɛnko a ɔbɛn ne fi mfa kor dɛ mbrɛ akra no hɔn dodow tse; dɛ mbrɛ nyimpa biara n’edzidzi tse no, na hom mfa mbu eguambaa no ano.
Hom eguambaa nyɛ dza onndzi dzɛm, onyin a oedzi afrenhyia a: hom nyi no wɔ nkɔsɔw anaa mpɔnkye mu: na hom mfa no nsie ma onkodu bosoom kor no ara ne da a otsia duanan no: na Israel mboanofo kuw no nyina nkuku hɔn ewimbir.
Na wɔmfa bɔgya no bi, na wɔmfa nsera efi a wobedzi no wɔ mu no n’apondua ebien no nye mpondua etsifi no ho.
Na wondzi nam no anadwe no ara, wɔmfa gya ntoto, na wɔmfa epitsi boodoo, nye fan wenwen ndzi.
Mma wonndzi no amon, nkyii so mma wɔmmfa nsu nnoa, mbom wɔmfa gya ntoto; ne tsir nye no ntwɛr na ɔnye n’ayamudze no.
Na mma hom mma no ho biribiara nnka ma adze nnkye do; na dza ɔbɛka ma adze akye do no hom mfa gya nhyew.
Na mbrɛ hom ndzi no nye yi; hom mbobɔ hom asen do, hom mpaboa nhyehyɛ hom anan, na hom mpoma nkitsakitsa hom nsamu: na hom ndzi no ɔhar do: ɔyɛ EWURADZE apaho.
Osiandɛ mubotwa mu wɔ Egypt asaase do anadwe no, na muboku Egypt asaase do mbakan nyinara, nyimpa nye mbowa nyina; na mubobu Egypt enyame nyinara ntsɛn: emi nye EWURADZE.
Na bɔgya no bɛyɛ asɛnkyerɛdze ama hom wɔ efi a hom wɔ mu no ho: na sɛ muhu mbɔgya no a, mebɛpa hom ho, na ɔyardɔm bi nnkɛba hom do abɛsɛɛ hom, sɛ morobɔbɔ Egypt asaase no a. Na da yi nyɛ nkaa mma hom, na hom nhyɛ no fa mma EWURADZE: hom mfa mbra do nyɛ no afahyɛ wɔ hom ebusuasantsen mu daa.
Nda esuon na hom ndzi epitsi boodoo; da a odzi kan no ara na hom nyi mbɔrkaw mfi hom efiefi: na obiara a obedzi mbɔrkaw boodoo ofitsi da a odzi kan no do dze kodu da a otsia esuon no do no, ɔkra no wobotwa no efi Israel.
Na da a odzi kan no hom nyɛ no nhyiamu krɔnkrɔn, na da a otsia esuon no so nhyiamu krɔnkrɔn; mma wɔnnyɛ edwuma biara wɔ mu, gyedɛ dza nyimpa biara bedzi nko na hom nyɛ.
Na hom ndwen epitsi afahyɛ no do; na dɛm da yi ara so na miyii hom dɔm no mifii Egypt asaase do: dɛm ntsi hom ndwen da yi do wɔ hom ebusuasantsen mu nyɛ no mbra daa.
Bosoom a odzi kan no mu, bosoom no mu da a otsia duanan ewimbir no, na hom ndzi epitsi ma onkodu bosoom no mu da a otsia eduonu biako ewimbir.
Nda esuon na mma mma wonnhu mbɔrkaw wɔ hom efi mu: na obiara a obedzi dza ɔaka no, ɔkra no wobotwa no efi Israel mboanofo mu, sɛ ɔyɛ ɔmamforanyi o, obi a wɔwoo no wɔ asaase no do o. Mma hom nndzi biribiara a akaw; hom ndzi epitsi wɔ hom tsenabew nyinara.
Nna Moses frɛɛ Israel mpanyimfo nyinara, na ɔsee hɔn dɛ, Hom nkɔ nkeyiyi nguambaa dɛ mbrɛ hom ebusua tsetsee, na hom nku apaho no.
Na hom mfa odwonhataw (hisɔp) siaw, na hom mfa mbɔ bɔgya a ɔwɔ bɛɛsen no mu no mu, na hom mfa bɔgya a ɔwɔ bɛɛsen no mu no bi mpetse mpondua etsifi nye apondua ebien no ho; na mma hom mu obiara mmfir edzi mmfi ne fie abowano ma onkodu anapa.
Na EWURADZE botwa mu abɔbɔ Egyptfo; na sɛ ohu bɔgya no wɔ mpondua etsifi, nye apondua ebien no ho a, EWURADZE bɛpa ɔpon no ho, na ɔnnkɛma ɔsɛɛfo no kwan ma ɔaaba hom efi mu abɔbobɔ hom.
Na hom ndwen iyi do ma ɔnyɛ mbra mma ɔwo nye wo mba daa.
Na ɔbɛba dɛ, sɛ hom du asaase a EWURADZE dze bɛma hom no do, dɛ mbrɛ ɔabɔ anohoba no a, ɔno hom ndzi ɔsom yi do.
Na ɔbɛba dɛ, sɛ hom mba bisa hom dɛ, Hom som yi ase nye dɛn?
Ɔno hom nse dɛ, Ɔyɛ EWURADZE n’apaho afɔrbɔdze, nyia ɔpaa Israelmba hɔn efi ho wɔ Egypt, wɔ aber a ɔbɔɔ Egyptfo, na oyii hɛn efi fii mu no.
Na ɔman no bɔɔ hɔn tsir adze na wɔsɔree.
Na Israelmba kɔree kɛyɛɛ dɛ mbrɛ EWURADZE hyɛɛ Moses nye Aaron no.
Mbakamba Hɔn Wu Na ɔbaa dɛ esuom no, EWURADZE bɔbɔɔ Egypt asaase do mbakan nyinara, ofi Farao n’abakan a ɔtsena n’ahengua do no do dze kodu adaduadan mu ndɔmmum n’abakan do; nye ofiembowa mbakan nyinara.
Na Farao soɛɛr anadwe no ara, ɔno, nye no nkowaa nyinara, nye Egyptfo nyinara: na su kɛse baa Egypt; osiandɛ fie biara nnyi hɔ a obi ennwu wɔ mu.
Na ɔfrɛɛ Moses nye Aaron anadwe, na ɔsee dɛ, Hom nsoɛr, hom mfi me man mu mfir, hom nye Israelmba no nyina; na hom nkɔ nkɔsom EWURADZE, dɛ mbrɛ hom aka no.
Hom mfa hom nguan nye hom anantwi so, dɛ mbrɛ hom aka no, na hom nkɔ; na hom nhyira mo so.
Na Egyptfo no piapiaa ɔman no dɛ wɔrepam hɔn ntsɛm efi asaase no do; na wɔsee dɛ, Hɛn nyinara ayɛ ewufo ara nye no.
Na ɔman no fefaa hɔn mbɔr ansaana ɔrekaw, hɔn mbɔrakorow no wɔakyekyer no wɔ hɔn atam mu sisi hɔn kɔn ho.
Na Israelmba no yɛɛ dɛ mbrɛ Moses kae no; na wobisabisaa dwetɛ ndwindze, nye sika ndwindze, nye atam wɔ Egyptfo hɔ: na EWURADZE maa ɔman no enyimpa wɔ Egyptfo no enyim, ma wɔmaa hɔn nsa kaa dza wobisae no.
Na wɔfoom Egyptfo egyapadze kɔree.
Israelmba No Fi Egypt Na Israelmba no sii mu fii Rameses kɔr Sukɔt, mbanyin ara a wɔnam famu bɛyɛ mpem ahaesia, a mbofraba nnka ho.
Na aforafora dɔm so nye hɔn kɔree; na nguan, na anantwi, mekyerɛ ofiembowa piigyan.
Na wɔdze mbɔr a wɔdze fi Egypt bae no totoo epitsi tatar, nna ɔnnkawee; osiandɛ wɔpaam hɔn fii Egypt ntsi, na woenntum enntsinntsim, nkyii so woennsiesie edzidzidze biara amma hɔnho.
Afei tsena a Israelmba dze tsenaa Egypt no yɛ mfe ahaanan eduasa.
Na ɔbaa dɛ mfe ahaanan eduasa no n’ewiei no, mekyerɛ da kor no ara, EWURADZE no dɔm nyinara tui fii Egypt asaase do.
Ɔyɛ anadwe a ɔwɔ dɛ wɔhyɛ no nsew ma EWURADZE dɛ oyii hɔn fii Egypt asaase do: iyi nye EWURADZE n’anadwe no a wɔhyɛ no nsew wɔ Israelmba nyinara mu wɔ hɔn ebusuasantsen nyina mu no.
Apaho No Ho Nhyehyɛɛ Na EWURADZE see Moses nye Aaron dɛ, Iyi nye apaho no ho mbra no: ɔnanaben biara nndzi bi: na nyimpa biara n’akowaa a ɔdze sika atɔ no no dze, sɛ etwa no twatsia a, ɔno ondzi bi.
Mma ɔmamforanyi nye akowaa ɔpaanyi nndzi bi.
Ofi kor mu na wondzi; mma mmfa nam no bi mmfi fie no mu mmpue; nkyii so mma hom mmbu ne biew bi.
Israel mboanofo nyinara ndzi do.
Na sɛ ɔhɔho bi bɛnye wo tsena, na ɔpɛ dɛ odzi apaho no ma EWURADZE a, ma wontwa ne mbarimba nyinara twatsia, na nkyii ɔntwe mbɛn na ombedzi; na ɔnyɛ dɛ nyia wɔawo no asaase no do: monomonomnyi biara dze mma onndzi bi.
Mbra kor na ɔnda hɔ mma nyia ɔyɛ okuromnyi, nye ɔhɔho a ɔtsena hom mu.
Na Israelmba nyinara yɛɛ dɛm; dɛ mbrɛ EWURADZE hyɛɛ Moses nye Aaron no, dɛmara so na wɔyɛe.
Na ɔbaa dɛ da kor no ara, EWURADZE yii Israelmba no fii Egypt asaase do dɛ mbrɛ hɔn dɔm tsetsee.
Wotu Mbakan Si Hɔ Ma EWURADZE Na EWURADZE kaa kyerɛɛ Moses dɛ, Tu mbakan nyinara si nkyɛn ma me, adze biara a obue yafun mu, wɔ Israelmba mu, wɔ onyimpa nye abowa mu nyinara; yɛ medze.
Epitsi Afahyɛ Na Moses see ɔman no dɛ, Hom nkaa da yi a hom dze fii Egypt firii, fii nkowaasom fi mu no; na nsa a ɔyɛ dzen na EWURADZE dze yii hom fii bea no do: mma wonndzi mbɔrkaw boodoo.
Ndɛ da yi na hom rifir edzi wɔ bosoom Abib mu.
Na ɔbɛba dɛ sɛ EWURADZE nya dze wo du Keenanfo, Hitifo, Amorifo, Hivifo, nye Jebusfo asaase a ɔkaa ho ntam kyerɛɛ w’egyanom dɛ ɔdze bɛma wo no, asaase a numfonsu nye ewo pem wɔ do no do a, ɔno som ɔsom yi wɔ bosoom yi mu.
Nda esuon na dzi epitsi boodoo, na da a otsia esuon no bɛyɛ afahyɛ ama EWURADZE.
Wondzi epitsi boodoo nda esuon no mu nyina; na mma wonnhu mbɔrkaw boodoo wɔ wo nkyɛn, nkyii so mma wonnhu mbɔrkaw wɔ wo nkyɛn, wɔ wo ntoaado nyinara mu.
Na da no kyerɛ mu kyerɛ wo ba dɛ, Osian dza EWURADZE yɛe maa me wɔ ber a mirifi Egypt aba no ntsi a. Na ɔbɛyɛ wo wo nsa do asɛnkyerɛdze, na w’enyiwa ntamu nkaadze, ama EWURADZE mbra no aako w’anomu: na nsa a ɔyɛ dzen na EWURADZE dze eyi wo efi Egypt.
Dɛm ntsi dzi mbra yi do wɔ ne ber mu afrenhyia daa.
Na ɔbɛba dɛ sɛ EWURADZE dze wo du Keenanfo asaase do, dɛ mbrɛ ɔkaa ntam kyerɛɛ ɔwo nye w’egyanom no, na ɔdze ma wo a, ɔno yi dza obue yafun mu nyinara si nkyɛn ma EWURADZE, na abakan biara a ewɔ a ofi abowa mu: enyin no nyɛ EWURADZE dze.
Na asoasopɔnkɔ abakan biara fa eguambaa sesa; na sɛ annsesa a, ɔno bu no kɔn mu; na nyimpa mbakan a wɔwɔ wo mbabanyin mu nyinara dze sesa gye hɔn.
Na ɔbɛba dɛ sɛ ndaamba bi wo ba bisa wo dɛ, Ebɛnadze nye yi a, ase no dɛ, Nsa a ɔyɛ dzen na EWURADZE dze yii hɛn fii Egypt, fii nkowaasom fi no mu.
Na ɔbaa dɛ, aber a nna Farao mmpen dɛ ɔbɛma yɛakɔ no, EWURADZE kunkum Egypt asaase do mbakan nyinara, nyimpa abakan, nye mbowa abakan nyina: dɛm ntsi na mo so medze enyin nyinara a wobue yafun mu no mobɔ EWURADZE afɔr; na me mbabanyin mu mbakan nyinara dze medze mbowa sesa gye hɔn.
Na ɔbɛyɛ wo nsa do asɛnkyerɛdze, nye w’enyiwa ntamu nkaadze: na nsa a ɔyɛ dzen na EWURADZE dze yii hɛn fii Egypt.
Ogya Na Mununkum Fadum Na ɔbaa dɛ, Farao maa ɔman no kwan no, Nyankopɔn ammfa hɔn annkɛfa Filistiafo asaase do kwan do, kaansa ɔno ɔbɛn mpo a; na Nyankopɔn see dɛ, Bi a bɛyɛ na ɔman no ekehyia ɔsa, na woenu hɔnho, na wɔasan akɔ Egypt: mbom Nyankopɔn dze ɔman no danee faa Mbɛw Po no ho sar do ɔkwan do; na Israelmba no miae fii Egypt asaase do kɔree.
Na Moses faa Josef mbiew no kaa no ho: osiandɛ ɔaka Israelmba ntam dɛ, Ampaara Nyankopɔn bɛba abɛsera hom; na hom mfa me mbiew nka hom ho mfi ha nkɔ.
Na wotuu hɔn kwan fii Sukɔt, na wɔkɛkyeer nsera wɔ Etam, wɔ sar no ano.
Na EWURADZE dzii hɔn enyim ewimbir wɔ mununkum dum mu, dɛ ɔrekyerɛ hɔn kwan; na anadwe wɔ gya dum mu, dɛ ɔrema hɔn kan; ama wɔaanantsew ewiaber nye anadwe: ewiaber mununkum dum no, nye anadwe gya dum no, wɔanntwe hɔnho emmfi ɔman no enyim.
Mbɛw Po No Ntwae Na EWURADZE kaa kyerɛɛ Moses dɛ, Ka kyerɛ Israelmba dɛ wɔnsan hɔn ekyir na wɔnkɛkyer nsera wɔ Pi-hahirot a wɔ Migidɔl nye Mbɛw po no ntamu na ɔbɛn Baal-zefon no enyim: ne tsentsendo na hom nkyer nsera no wɔ po no ne nkyɛn.
Na Farao bɛse wɔ Israelmba ho dɛ, Wɔatoto wɔ asaase no do, sar no atow hɔn mu.
Na mibepirim Farao n’akoma, na obetsiw hom; na mebɛhyɛ m’enyim nyam wɔ Farao nye no dɔm nyinara do; na Egyptfo bohu dɛ emi nye EWURADZE.
Na wɔyɛɛ dɛm.
Na wɔkaa kyerɛɛ Egypthen no dɛ ɔman no eguan kɔ: na Farao nye no nkowaa no hɔn akoma sakyeree wɔ ɔman no ho, na wɔsee dɛ, Ebɛnadze na yɛayɛ yi, dɛ yɛama Israel egyaa hɛn som kɔ yi?
Na ɔhyehyɛɛ ne tseaseanam, na ɔfaa ne man kaa no ho: na ɔfaa ntseaseanam a wɔasan mu eyi ahaesia, na Egypt ntseaseanam nyinara, na hɔn nyinara hɔn do asafohemfo.
Na EWURADZE piriim Egypthen Farao n’akoma, na otsiiw Israelmba no: na Israelmba no dze ahosɛpɛw kɛse fiir edzi kɔree.
Na Egyptfo tsiiw hɔn, Farao no mpɔnkɔ nye ne ntseaseanam nyinara, nye no mpɔnkɔdofo, nye no dɔm no, na wɔbɔtoo hɔn dɛ wɔakyer nsera wɔ po no ano, Pi-hahirot nkyɛn, wɔ Baal-zefon enyim.
Na aber a Farao bɛnee no, Israel memaa hɔn enyi do, na, hwɛ, Egyptfo etu dzi hɔn ekyir reba; na wosuroo dodow; na Israelmba no sui frɛɛ EWURADZE.
Na wɔsee Moses dɛ, Osiandɛ ndakamona nnyi Egypt ntsi, na eyi hɛn hɔ ma yerubowuwu wɔ sar do yi?
Ebɛnadze ntsi na enye hɛn edzi no dɛm yi, dɛ iyii hɛn fii Egypt bae yi?
Ana nnyɛ yi nye asɛm a yɛkaa kyerɛɛ wo wɔ Egypt no, dɛ, Gyaa hɛn ma yɛnsom Egyptfo no?
Osiandɛ nkyɛ obeye ama hɛn dɛ yɛbɔsom Egyptfo mbom sen dɛ yebowuwu wɔ sar do.
Na Moses see ɔman no dɛ, Mma hom nnsuro, hom ngyina dzinn, na hom nhwɛ EWURADZE no nkwagye a ɔrebɛyɛ akyerɛ hom ndɛ da yi: na Egyptfo a hom ehu hɔn ndɛ da yi, hom nnkohu hɔn bio dabiarada.
EWURADZE bɔko ama hom, na hom nka hom ano nto mu.
Na EWURADZE bisaa Moses dɛ, Ebɛnadze ntsi na isu frɛ me yi?
Kasa kyerɛ Israelmba, ma wɔnkɔ kan. Na ma wo poma no do, na tsen wo nsa wɔ po no do, na paa mu: na Israelmba nnantsew mfa po no ne finimfin wɔ daadze kɛsɛɛ do.
Na emi, hwɛ, mibepirim Egyptfo akoma, na wobedzi hom ekyir: na mebɛhyɛ m’enyim nyam wɔ Farao do, nye no mpɔnkɔdofo do.
Na Egyptfo no bohu dɛ emi nye EWURADZE, aber a mahyɛ m’enyim nyam wɔ Farao do, ne ntseaseanam do, nye no mpɔnkɔdofo do no.
Na Nyankopɔn no bɔfoe a odzi Israel nseraban enyim no, ɔtwee noho na okedzii hɔn ekyir; na mununkum dum no twee fii hɔn enyim, na okegyinaa hɔn ekyir: na ɔbaa Egypt nseraban no nye Israel nseraban no ntamu; na ɔyɛɛ mununkum nye sum, naaso ɔmaa kan anadwe: na kor ammba kor nkyɛn anadwe ne nyinara.
Na Moses tseen ne nsa wɔ po no do; na EWURADZE dze boka mframa dzendzen maa po no kɔr ekyir anadwe no nyinara, na ɔyɛɛ po no asaase kɛsɛɛ, na nsu no mu paae.
Na Israelmba no nantsewee faa po no ne finimfin wɔ daadze kɛsɛɛ no do: na nsu no yɛɛ hɔn fadum wɔ hɔn nsa enyimfa, nye hɔn abankum.
Na Egyptfo no tsiiw hɔn, na wodzii hɔn ekyir kɔr po no ne finimfin, Farao no mpɔnkɔ, ne ntseaseanam, nye no mpɔnkɔdofo nyinara.
Na ɔbaa dɛ anapa dasu mu no, EWURADZE nam ogya nye mununkum dum no mu hwɛɛ Egyptfo dɔm no, na ɔkaa Egyptfo dɔm no gui.
Na ohuhuaan hɔn ntseaseanam n’anan hwiir ma no ntwee mu yɛɛ dzen: ma dɛm ntsi Egyptfo no see dɛ, Hom mma yemfi Israel enyim nguan; osiandɛ EWURADZE roko tsia Egyptfo dze ma hɔn.
Na EWURADZE see Moses dɛ, Tsen wo nsa wɔ po no do, ma nsu no mbra bio wɔ Egyptfo do, hɔn ntseaseanam do, nye hɔn mpɔnkɔdofo do.
Na Moses tseen ne nsa wɔ po no do, na adze kyee anapa no po no saan n’ekyir peem dɛ mbrɛ ɔtse no ara, na Egyptfo guanee behyiaa no; na EWURADZE toow Egyptfo guu po no ne finimfin.
Na nsu no saan ekyir, na ɔbɛkataa ntseaseanam, nye mpɔnkɔdofo no, mekyerɛ Farao no dɔm a wodzii hɔn ekyir kɔr po no ne finimfin no nyinara do; hɔn mu kor mpo annka.
Na Israelmba no dze, wɔnantseew asaase kɛsɛɛ do wɔ po no ne finimfin; na nsu no yɛɛ fadum maa hɔn wɔ hɔn nsa enyimfa, nye hɔn abankum.
Mbrɛ EWURADZE sii gyee Israel nkwa da no fii Egyptfo nsamu nye no: na Israel hun Egyptfo no dɛ woewuwu gu po no ano.
Na Israel hun dwuma kɛse a EWURADZE dzii no wɔ Egyptfo do, na ɔman no suroo EWURADZE: na wɔgyee EWURADZE, nye n’akowaa Moses dzii.
Moses No Ndwom Na Moses nye Israelmba no toow ndwom yi maa EWURADZE, na wɔkaa dɛ, Mobɔtow ndwom ama EWURADZE, osiandɛ ɔama noho do enyimnyam mu: Ɔpɔnkɔ nye no do tsefo no ɔatow hɔn egu po mu.
EWURADZE nye m’ahoɔdzen nye mo ndwom, Na ɔabɛyɛ mo nkwagye: Oyi nye me Nyankopɔn, na mibeyi no ayɛw; M’egya ne Nyankopɔn a, na mubohuhor no.
EWURADZE yɛ ɔsabarimba: EWURADZE nye ne dzin.
Farao ne ntseaseanam nye no dɔm no ɔatow hɔn egu po mu: Na n’asafohemfo a wɔasan mu eyi no wɔamemem Mbɛw Po no mu.
Ebun akata hɔn do: Wɔamemem kɔ ase too dɛ ɔbo.
EWURADZE, wo nsa enyimfa yɛ tum mu onyimnyamfo, EWURADZE, wo nsa enyimfa dwerew ɔtamfo no.
Na w’abɔso akɛseyɛ no mu ara na edze butuw hɔn a wɔsoɛr tsia wo no: Ɔwo soma w’ebufuhyew ba, ɔhyew hɔn dɛ eburonan.
Na wo hwen mu ehuw mu na nsu no ano boae, Nsuyirii no gyinaa bantsenn dɛ kuw: Ebun no kyekyeer wɔ po akoma mu.
Ɔtamfo no see dɛ, Mibetsiw hɔn, mobɔto hɔn, mebɛkyɛ asadze no mu: Wɔbɛmee me kra; Mobɔtwe m’afona, me nsa bɛsɛɛ hɔn.
Ɔwo dze wo mframa huwii, epo no kataa hɔn do: Wɔmeem dɛ sumbui wɔ nsu kɛse no mu.
EWURADZE, woana na ɔtse dɛ ɔwo, wɔ enyame mu?
Woana na ɔtse dɛ ɔwo, krɔnkrɔnyɛ mu onyimnyamfo, Ayɛyi mu ɔhoyifo, anwanwadzeyɛfo?
Ɔwo tseen wo nsa enyimfa, Asaase meen hɔn.
Ɔwo wo mbɔbɔrhu mu na egya ɔman a apon hɔn no kwan: Ɔwo w’ahoɔdzen mu na egya hɔn akɔ wo tsenabew krɔnkrɔn no.
Aman atsetse, hɔn ho rihim: Ahopopo aka hɔn a wɔtse Filistia.
Nna Edom asafohen mpanyimfo bɔɔ hu; Moab akatakyi no, ahohim aka hɔn: Hɔn a wɔtse Keenan nyinara anan anan.
Nketsenketse nye suro ekitsa hɔn; W’abasa ne kɛseyɛ ntsi wɔayeyɛ dzindzinn dɛ ɔbo; Kodu dɛ wo man botwa mu, EWURADZE, Kodu dɛ wo man a enya hɔn no botwa mu.
Ɔwo dze hɔn bɛba, na abɛtsɛw hɔn wɔ w’egyapadze bepɔw no do, Bea a, EWURADZE, edze ayɛ wo tsenabew no a, Krɔnkrɔnbea a, EWURADZE, edze wo nsa dze etsim hɔ no a. EWURADZE bedzi hen daa.
Miriam No Ndwom Na Farao no mpɔnkɔ nye ne ntseaseanam na ɔnye no mpɔnkɔdofo na wɔkɔr po no mu, na EWURADZE maa po no mu nsu no sanee bɛkataa hɔn do; na Israelmba no dze wɔnantseew asaase kɛsɛɛ do wɔ po ne finimfin.
Na nkɔnhyɛnyi Miriam, Aaron n’akyerɛbaa no, faa mfuaba kitsae: na mbaa no nyinara dze mfuaba na ɔnye asaw puei dzii n’ekyir.
Na Miriam gyee hɔn do dɛ, Hom ntow ndwom mma EWURADZE, na oedzi konyim wɔ enyimnyam mu; Ɔpɔnkɔ nye no do tsefo no ɔatow hɔn egu po mu.
Na Moses gyaa Israel fii Mbɛw Po no ho kɔr kan, na wɔkɔr Sur sar do, na wɔnantseew sar no do ndaansa, na woennhu nsu.
Na wɔbaa Mara no, woenntum annom Mara nsu no bi, osiandɛ ɔyɛ wen: dɛm ntsi wɔfrɛɛ ne dzin Mara.
Na ɔman no hwinhwiin Moses ho dɛ, Ebɛnadze na yɛnnom?
Na osui frɛɛ EWURADZE; na EWURADZE kyerɛɛ no dua bi, na ɔtowee kyeen nsu no mu, na nsu no yɛɛ dɛw.
Hɔ na ɔhyɛɛ hɔn ahyɛdze nye mbra, na hɔ so na ɔsɔɔ hɔn hwɛe; na ɔsee dɛ, Sɛ ibetsie EWURADZE wo Nyankopɔn ne ndze yie, na ayɛ dza ɔtsen wɔ n’enyiwa do, na ayɛ aso wɔ ne mbransɛm do, na edzi n’ahyɛdze nyinara do a, ɔnodze mennkɛfa yarba biara a medze megu Egyptfo do no bi megu wo do: na emi nye EWURADZE a ɔsa wo yarba no.
Na wɔbaa Elim, mbrɛ nsunyiwa duebien, nye mbɛdua eduosuon wɔ: na wɔkyeer nsera wɔ hɔ wɔ nsu no ho.
Maana Na Nkokɔhwerew Na wotui fii Elim, na Israel mboanofo no nyinara baa Sin sar a ɔda Elim nye Sinai ntamu no do, nna wofii Egypt asaase do no, no bosoom a otsia ebien no mu da a otsia duenum nye no.
Na Israelmba mboanofo man mu nyinara hwinhwiin Moses nye Aaron ho wɔ sar no do: na Israelmba no see hɔn dɛ, Mbom nkyɛ EWURADZE mma yenwuwu ne nsaano wɔ Egypt asaase do, aber a yɛtsetse nam nkutu ho no, aber a yedzi edziban mee no; osiandɛ hom dze hɛn efir edzi aba sar yi do, dɛ hom dze akɔmfun rubokuku mboanofo man mu yi nyinara.
Nna EWURADZE see Moses dɛ, Hwɛ, mebɛma edziban efi sor atɔ ama hom; na ɔman no befir edzi akɛtase dza ɔbɔso hɔn ano da kor wɔ ne da mu, ma maasɔ hɔn mahwɛ kyerɛ dɛ wobedzi me mbra do anaa wonnkedzi do.
Na ɔbɛba dɛ da a otsia esia no, wobesiesie dza wɔdze ba no, na ɔbɛyɛ dza wɔtase no daa no no mbɔho ebien.
Na Moses nye Aaron see Israelmba no nyinara dɛ, Ewimbir nna hom bohu dɛ EWURADZE eyi hom efi Egypt asaase do: na anapa nna hom bohu EWURADZE n’enyimnyam; osiandɛ ɔtse hom ehwinhwin a hom hwinhwin EWURADZE ho no: na hɛn dze, ebɛnadze nye hɛn, na hom hwinhwin hɛn ho?
Na Moses see dɛ, Iyi bɛba, EWURADZE bɛma hom nam ewimbir ma woeedzi, na edziban anapa ma wɔaamee, osiandɛ EWURADZE tse hom ehwinhwin a hom dze hwinhwin no ho: na ebɛnadze nye hɛn?
Nnyɛ hɛn ho na hom hwinhwin, mbom EWURADZE ho a. Na Moses see Aaron dɛ, Se Israelmba mboanofo no nyinara dɛ, Hom ntwe mpin EWURADZE enyim: na ɔatse hom ehwinhwin no.
Na ɔbaa dɛ Aaron rekasa kyerɛ Israelmba mboanofo nyinara no, wɔdandaan hɔn enyi kɔr sar no do, na hwɛ, EWURADZE enyimnyam puei wɔ mununkum no mu.
Na EWURADZE kaa kyerɛɛ Moses dɛ, Matse Israelmba ehwinhwin no: ka kyerɛ hɔn dɛ, Ewimbir hom bedzi nam, na anapa hom edzi edziban amee; na hom ehu dɛ emi nye EWURADZE hom Nyankopɔn.
Na ɔbaa dɛ ewimbir no Nkokɔhwerɛw bae, na wɔbɛkataa nseraban no do: na anapa no ɔbɔw tɔr nseraban no ho hyiae.
Na ɔbɔw a ɔtɔree no kɔr sor no, hwɛ, adze bi nkorkorba nketsenketse deda sar no enyi, nketsenketse dɛ famu ɔbɔsu kyenkyenee.
Na aber a Israelmba hunii no, wɔsesee hɔnho nkorkor dɛ, Ebɛnadze nye yi?
Osiandɛ wonnyim adze kor no.
Na Moses see hɔn dɛ, Iyi nye edziban a EWURADZE dze ama hom dɛ hom ndzi.
Iyi nye adze a EWURADZE ahyɛ, Hom ntase bi dɛ mbrɛ nyimpa biara n’edzidzi tse; olonka nkorkor, dɛ mbrɛ hom nyimpa dodow tse, nna hom mfefa, nyimpa biara mfa mma hɔn a wɔwɔ n’asesee mu no.
Na Israelmba no yɛɛ dɛm, na wɔtasee, binom dze so, binom dze suar.
Na wɔdze olonka susui no, nyia ɔtasee pii no oennya bi ammbor do, na nyia ɔtasee kumaabi no annka no bi: wɔtasee dɛ mbrɛ nyimpa biara n’edzidzi tse.
Na Moses see hɔn dɛ, Mma obi nngya bi ma adze nnkye do.
Naaso woenntsie Moses; mbom hɔn mu binom gyaa bi ma adze kyee do, na ɔdɔɔ mbowaba, na ɔbɔnee; na Moses no bo fuuw hɔn.
Na wɔtasee no anapa anapa, nyimpa biara dɛ mbrɛ n’edzidzi tse: na ewia ano yɛɛ dzen no, ɔnanee.
Na ɔbaa dɛ, da a otsia esia no wɔtasee edziban no mbɔho, ɔbaako dze yɛ olonka ebien: na mboanofo no mu mpanyimfo nyinara baa bɛkaa kyerɛɛ Moses.
Na ɔsee hɔn dɛ, Iyi nye dza EWURADZE aka no, Ɔkyena yɛ awɔse ahomgye, ahomgyeda krɔnkrɔn ma EWURADZE: hom nto dza hom bɔto, na hom nnoa dza hom bɔnoa; na dza ɔka no nyinara hom mfa nsie ma adze nkye do.
Na wɔdze siee ma okodur anapa, dɛ mbrɛ Moses hyɛe no: na ɔammbɔn, nkyii so abowaba bi nnyi mu.
Na Moses see dɛ, Hom ndzi ɔno ndɛ; na ndɛ ɔyɛ ahomgyeda ma EWURADZE: ndɛ hom nnkohu bi wɔ haban mu.
Nda esia na hom ntase; na da a otsia esuon no dze ɔyɛ ahomgyeda, ɔno mu bi nnkɛba hɔ.
Na ɔbaa dɛ da a otsia esuon no, ɔman no mu bi fiir edzi dɛ wɔrekɛtase, na woennhu bi.
Na EWURADZE see Moses dɛ, Hom ropow dɛ wodzi me mbransɛm nye me mbra do ma ekodu dabɛn?
Hom nhwɛ, osiandɛ EWURADZE ama hom ahomgyeda ntsi, na da a otsia esia no ɔma hom nda ebien edziban: hom mu nyimpa biara ntsena ne tsenabew, mma obiara mmfir edzi mmfi ne tsenabew wɔ da a otsia esuon no mu.
Nna ɔman no hoom da a otsia esuon no.
Na Israel fi frɛɛ ne dzin Manna: nna ɔtse dɛ wusa aba, fitaa, na ne dɛw tse dɛ tatar ntrɛtraba a wɔdze ewo ayɛ.
Na Moses see dɛ, Iyi nye adze a EWURADZE ahyɛ, Wɔmfa bi nhyɛ esusudze olonka ma mfa nsie hom ebusuasantsen; ama woeehu edziban a medze menyɛɛn hom wɔ sar no do, aber a miyii hom fii Egypt asaase do no.
Na Moses see Aaron dɛ, Fa kutu bi, na fa manna esusudze olonka kor gu mu, na fa si EWURADZE enyim, ma wɔmfa nsie hom ebusuasantsen.
Dɛ mbrɛ EWURADZE hyɛɛ Moses no, dɛmara so na Aaron dze sii Adasehyɛdze no enyim, ma wɔdze eesie.
Na Israelmba dzii manna no mfe eduanan, dze kodur dɛ wɔbaa asaase a nyimpa tse do do; wodzii manna no, dze kodur dɛ wɔbaa Keenan asaase no ntoaado.
Afei esusudze olonka yɛ efa mu ebupɛn du mu kor.
Nsu Fi Bobaa Mu Ba Na Israelmba mboanofo no nyinara tui fii Sin sar no do, wɔ hɔn akwantu mu, dɛ mbrɛ EWURADZE mbrasɛm tse, na wɔkɛkyekyeer nsera wɔ Refidim: na nsu nnyi hɔ mma ɔman no dɛ wɔbɔnom.
Dɛm ntsi ɔman no nye Moses hamee, na wɔsee dɛ, Ma hɛn nsu ma yɛnnom.
Na Moses see hɔn dɛ, Ebɛnadze ntsi na hom nye me reham?
Ebɛnadze ntsi na hom rosɔ EWURADZE ahwɛ yi?
Na nsukɔm dzee ɔman no wɔ hɔ; na ɔman no hwinhwiin Moses ho, na wɔsee dɛ, Ebɛnadze ntsi na iyii hɛn fii Egypt bae, dɛ edze nsukɔm ruboku hɛn nye hɛn mba nye hɛn mbowa yi?
Na Moses sui frɛɛ EWURADZE see dɛ, Ebɛnadze na menyɛ memma ɔman yi?
Aka kakra ma woeesiw me abo.
Na EWURADZE see Moses dɛ, Pa ho kedzi ɔman no enyim, na fa Israel mpanyin no bi ka woho; na wo poma a edze bɔɔ esutsen no, fa kitsa wo nsamu, na kɔ.
Hwɛ, mibegyina w’enyim wɔ hɔ wɔ Horeb ɔbotan no do; na bɔ ɔbotan no, na nsu befi mu aba, ma ɔman no aanom.
Na Moses yɛɛ dɛm wɔ Israel mpanyin no enyim.
Na ɔfrɛɛ bea no ne dzin Massa, nye Meriba, osian Israelmba hɔn ham no ntsi, na EWURADZE a wɔsɔɔ no hwɛe see dɛ, Ana EWURADZE wɔ hɛn mu, anaa onnyi mu ntsi a?
Israel nye Amalek Ko Nna Amalek bae, na ɔnye Israel bɔkoe wɔ Refidim.
Na Moses see Josua dɛ, San mu yiyi mbanyin ma hɛn, na fir edzi kɔ, nye Amalek nkɔko: ɔkyena medze Nyankopɔn poma no bekitsa me nsamu mekegyina koko no etsifi.
Nna Josua yɛɛ dɛ mbrɛ Moses see no no, na ɔnye Amalek kɔkoe: na Moses, Aaron, nye Hur fowee kɔr koko no etsifi.
Na ɔbaa dɛ, sɛ Moses ma ne nsa do a, nna Israel edzi nyim: na sɛ ɔto ne nsa famu a, nna Amalek edzi nyim.
Na Moses ne nsa gyenee; na wɔfaa ɔbo, na wɔdze too n’ase, na ɔtsenaa do; na Aaron nye Hur susuoo ne nsamu gyinae, ɔbaako dze afa, na ɔbaako so dze afa so; na ne nsa gyinaa dzinn kodur witɔree.
Na Josua dwereew Amalek nye ne man afona ano.
Na EWURADZE see Moses dɛ, Kyerɛw iyi wɔ nwoma mu fa yɛ nkaa, na ka hyɛ Josua n’asomu: dɛ pepa ara na mebɛpepa Amalek ho nkaa mefi ɔsor ase.
Na Moses sii afɔrmbukyia, na ɔfrɛɛ ne dzin Yahweh-nissi, (a ase nye, EWURADZE nye me frankaa), na ɔsee dɛ, EWURADZE esua: EWURADZE nye Amalek bedzi ako fi ebusuasantsen do ekodu ebusuasantsen do.
Jetro Kɛsera Moses Afei Jetro, Midian ɔsɔfo no, Moses n’asew no, tsee dza Nyankopɔn ayɛ ama Moses, nye ne man Israel no nyinara, mbrɛ EWURADZE esi eyi Israel efi Egypt.
Na Jetro, Moses n’asew no, faa Zipora, Moses yer a ɔama ɔasan kɔ no, nye ne mbabanyin beenu a ɔbaako ne dzin dze Gersom; osiandɛ ɔkaa dɛ, Mayɛ amanandze hɔho: na kor no so ne dzin dze Eliezer, osiandɛ ɔsee dɛ, M’egya ne Nyankopɔn yɛɛ mo mboa, na oyii me fii Farao n’afona anomu: na Jetro, Moses n’asew no, dze ne mbabanyin no nye ne yer no baa Moses nkyɛn wɔ sar no do mbrɛ ɔkɛkyeer nsera no, wɔ Nyankopɔn bepɔw no ho: na ɔsee Moses dɛ, Emi w’asew Jetro, nye wo yer, nye wo mbabanyin beenu no ka no ho, aba wo nkyɛn.
Na Moses fiir edzi kehyiaa n’asew, na ɔkotowee, na ɔfeew n’ano; na wobisabisaa hɔn apɔwmu; na wɔbaa asese mu.
Na Moses kaa dza osian Israel ntsi EWURADZE dze ayɛ Farao nye Egyptfo nyinara kyerɛɛ n’asew, awoko a ɔbaa hɔn do wɔ ɔkwan no mu nyinara, na mbrɛ EWURADZE sii yii hɔn no.
Na Jetro dzii dɛw wɔ papa a EWURADZE ayɛ ama Israel, wɔ dɛ oyii hɔn fii Egyptfo nsamu no nyinara ho.
Na Jetro see dɛ, Nhyira nka EWURADZE a oeyi hom efi Egyptfo nsamu, na woefi Farao nsamu; ɔno a oeyi ɔman no efi Egyptfo nsaadze.
Afei na mehu dɛ EWURADZE yɛ kɛse kyɛn enyame nyinara: nyew, adze a wɔdze dzi hɔn do nkontompɔsɛm no ara mu a. Na Jetro, Moses n’asew no, faa ɔhyew afɔr nye okum afɔr kɛmaa Nyankopɔn: na Aaron nye Israel mpanyin nyinara baa dɛ wɔnye Moses n’asew no ribedzidzi wɔ Nyankopɔn enyim.
Moses Yi Atsɛmbuafo Na ɔbaa dɛ adze kyee no, Moses tsenaa famu dɛ orubu ɔman no atsɛn: na ɔman no gyinaa Moses do tsentsen fi anapa kodur ewimbir.
Na aber a Moses n’asew hun dza ɔyɛe maa ɔman no nyinara no, ɔsee dɛ, Ebɛnadze na ereyɛ ma ɔman yi?
Ɔyɛ dɛn ntsi na woara nko etse hɔ, na ɔman no nyinara gyinagyina wo do tsentsen fi anapa ebodu ewimbir yi?
Na Moses see n’asew no dɛ, Osiandɛ ɔman no ba me nkyɛn Nyankopɔn hɔ ebisa: sɛ wonya asɛm bi a, wɔba me nkyɛn; na mubu nyimpa nye ne nyɛnko ntamu atsɛn, na mema wohu Nyankopɔn n’ahyɛdze, nye ne mbra.
Na Moses n’asew no see no dɛ, Adze a eyɛ yi onnye.
Ampa ebɛberɛ, ɔwo nye ɔman a wɔka wo ho yi nyina, osiandɛ adze no yɛ dur dodow ma wo; ɔwo woara nko irunntum nnyɛ.
Afei tsie me ndze, mebɛma wo apam, na Nyankopɔn ndzi w’ekyir; ɔwo gyina Nyankopɔn afamu ma ɔman no, na fa nsɛm no brɛ Nyankopɔn: na kyerɛkyerɛ hɔn ahyɛdze no nye mbra no, na ma wonhu ɔkwan kor a ɔwɔ dɛ wɔnantsew mu, na edwuma a ɔwɔ dɛ wɔyɛ.
Afei so yiyi ɔman no nyinara mu mbanyin a wotum a wosuro Nyankopɔn a wɔyɛ anokwafo a wokyir enyikaber, na fa hɔn sisi hɔn do, ma wɔnyɛ apem apem do mpanyin, ɔha ɔha do mpanyin, eduonum eduonum do mpanyin, nye du du do mpanyin; na ma wombu ɔman no ntsɛn aber nyinara mu: na ɔmbra dɛ asɛnkɛse biara dze wɔmfa mbrɛ wo, na nsɛnketseaba nyinara dze, hɔnara wondzi: ama aayɛ wo do har, na wɔnye wo aasoa adzesoa no.
Sɛ eyɛ dɛm adze yi, na Nyankopɔn hyɛ wo dɛm a, ɔno na ibotum asɔw, na ɔman yi nyinara so bɔkɔ hɔn tsenabew dwudwoodwo.
Nna Moses tsiee n’asew ne ndze, na ɔyɛɛ dza ɔsee no nyinara.
Na Moses yiyii Israel nyinara mu nyimpa a wotum, na ɔyɛɛ hɔn etsitsir wɔ ɔman no do, apem apem do mpanyin, ɔha ɔha do mpanyin, eduonum eduonum do mpanyin, nye du du do mpanyin.
Na wobuu ɔman no ntsɛn aber nyinara mu: nsɛm a ɔyɛ dzen no wɔdze brɛɛ Moses, na nsɛnketseaba dze hɔnara wodzii.
Na Moses gyaa n’asew no kwan; na ɔfaa no kwan kɔr nankasa n’asaase do.
Israelmba No Ba Sinai Bosoom a otsia ebiasa a Israelmba sii mu fii Egypt asaase do no, da no ara na wɔbaa Sinai sar do.
Na aber a wotui fii Refidim, na wɔbaa Sinai sar do no, wɔkyeer nsera wɔ sar no do; na hɔ na Israel kyeer nsera wɔ bepɔw no enyim.
Na Moses fowee kɔr Nyankopɔn nkyɛn, na EWURADZE fii bepɔw no do frɛɛ no see dɛ, Dɛm na se Jakob fi, na ka kyerɛ Israelmba; Hom ehu dza medze mayɛ Egyptfo, na mbrɛ mosoaa hom nkɔr ntsaban do, na medze hom baa mara me nkyɛn.
Dɛm ntsi afei, sɛ hom betsie me ndze ara ampa, na woedzi m’ahyɛmu do a, ɔnodze, hom bɛyɛ egyapadze a ɔsom bo efi aman nyinara mu ama me: osiandɛ asaase nyinara yɛ medze: na hom bɛyɛ asɔfo ahendzi, nye ɔman krɔnkrɔn ama me.
Iyinom nye nsɛm a fa ka kyerɛ Israelmba no.
Na Moses bae na ɔbɛfrɛɛ ɔman mpanyimfo no, na ɔdze nsɛm yi a EWURADZE dze hyɛɛ no nyinara too hɔn enyim.
Na ɔman no nyinara bɔɔ mu buae, na wɔsee dɛ, Dza EWURADZE aka nyinara, yɛbɛyɛ.
Na Moses kɛkaa ɔman no hɔn nsɛm no kyerɛɛ EWURADZE.
Na EWURADZE see Moses dɛ, Hwɛ, mereba wo nkyɛn wɔ mununkum kebii mu, ama sɛ menye wo kasa a ɔman no aatse, na eso wɔaagye wo edzi daa.
Na Moses kaa ɔman no hɔn nsɛm no kyerɛɛ EWURADZE.
Na EWURADZE see Moses dɛ, Kɔ ɔman no nkyɛn, na tsew hɔn ho ndɛ nye ɔkyena, na ma wɔnhohor hɔn ntar, na wonsiesie hɔnho nsie da a otsia ebiasa no: na da a otsia ebiasa no EWURADZE besian wɔ ɔman no nyinara enyim aba bepɔw Sinai do.
Na bɔ ɔman no ho ɔheban hyia, se dɛ, Hom nhwɛ homho yie, ma hom aammfow bepɔw no, anaa hom annkɛka ne he: obiara a ɔbɛka bepɔw no oku na woboku no: nsa biara nnka no, mbom abo na wonsiw no, anaa tow na wɔntow no ma onhwira mu; sɛ abowa o, nyimpa o, orinnya nkwa: sɛ abɛn no hɛn kyɛr a, wɔmfow bepɔw no.
Na Moses sianee fi bepɔw no do kɔr ɔman no nkyɛn, na ɔtseew ɔman no ho; na wɔhohoor hɔn ntar.
Na ɔsee ɔman no dɛ, Hom nsiesie homho nsie da a otsia ebiasa no: mma wɔnnkɔ ɔbaa biara ho.
Na ɔbaa dɛ da a otsia ebiasa no, anapa no, asenaman nye enyinam, nye mununkum kebii baa bepɔw no do, na abɛn ndze dzendzen mbordo; na ɔman a wɔwɔ nseraban no mu nyinara ho popoe.
Na Moses dze ɔman no fir edzi fii nseraban no mu dɛ worikehyia Nyankopɔn; na wokegyinagyinaa bepɔw no ase afamu.
Na bepɔw Sinai no nyinara rupun wusiw, osiandɛ EWURADZE nam gya mu sianee baa do: na no wusiw no tui kɔr sor dɛ fononoo mu wusiw, na bepɔw no nyinara wosoow kɛsenara.
Na abɛn no ne ndze yɛɛ dzendzenndzen dodow no, Moses kasae, na Nyankopɔn dze ndze gyee no do.
Na EWURADZE sianee baa bepɔw Sinai do, wɔ bepɔw no etsifi: na EWURADZE frɛɛ Moses dɛ ɔnkɔ bepɔw no etsifi: na Moses fowee kɔree.
Na EWURADZE see Moses dɛ, Sian famu behyia ɔman no, amma wɔaanntsetsew mu ammba EWURADZE nkyɛn ammbɔhwɛ, ma hom mu pii aanntotɔ.
Na ma asɔfo no so a wɔba EWURADZE nkyɛn no ntsew hɔnho, amma EWURADZE eenntu annhyɛ hɔn do.
Na Moses see EWURADZE dɛ, Ɔman no runntum mmfow mmba bepɔw Sinai do: osiandɛ woara hyɛɛ hɛn dɛ, Bɔ bepɔw no ho ɔheban hyia, na tsew ho.
Na EWURADZE see no dɛ, Kɔ, sian famu; na fow bra, ɔwo, nye Aaron ka wo ho: na mma asɔfo no nye ɔman no nntsetsew mu mmfow mmba EWURADZE nkyɛn, amma oeenntu annhyɛ hɔn do.
Nna Moses sianee kɔr ɔman no nkyɛn, na ɔkɛkaa kyerɛɛ hɔn.
Mbrasɛm Du No Na Nyankopɔn kaa nsɛm yi nyinara, see dɛ, Emi nye EWURADZE wo Nyankopɔn a miyii wo wɔ Egypt asaase do, wɔ nkowaasom fi mu no.
Mma nnya enyame fofor nnka mo ho.
Mma nnyɛ ohonyi bi, anaa adze a ɔwɔ wimu wɔ sor, anaa dza ɔwɔ asaase do wɔ famu, anaa dza ɔwɔ nsu mu wɔ asaase ase, ne saso mma woho: mma mmbɔ wo mu adze mma hɔn, na nnsom hɔn: na emi EWURADZE wo Nyankopɔn meyɛ Nyame nyinkufo a medze egyanom hɔn emumuyɛ bɔhwɛ mba, ekodu ebusuasantsen ebiasa nye anan a wɔtan me do; na muhu mpempem a wɔdɔ me na wodzi me mbransɛm do mbɔbɔr.
Mma mmbɔ EWURADZE wo Nyankopɔn dzin gyangyan, na EWURADZE nnkɛma nyia no a ɔbɔ ne dzin gyangyan afa noho tɔtrɔtɔ.
Kaa ahomgyeda no na sie no krɔnkrɔn.
Nda esia na yɛ edwuma, na dzi wo dwuma nyinara: na da a otsia esuon no yɛ EWURADZE wo Nyankopɔn ahomgyeda: mma nnyɛ edwuma biara wɔ mu, ɔwo o, wo babanyin o, wo babaa o, w’akowaa o, w’afonabaa o, wo mbowa o, wo hɔho a ɔwɔ wo kuropon mu o: na nda esia na EWURADZE bɔɔ sor nye asaase, po, nye dza ɔwɔ mu nyinara, na ɔhoom da a otsia esuon no: dɛm ntsi na EWURADZE hyiraa ahomgyeda no, na ɔyɛɛ no krɔnkrɔn.
Dzi w’egya nye wo na nyi: ama wo nda aawar wɔ asaase a EWURADZE wo Nyankopɔn dze rema wo no do.
Mma nndzi ewu.
Mma nnto awar.
Mma nnwia adze.
Mma nngye wo nyɛnko ho dasewia.
Mma w’enyi mmber wo nyɛnko fi, mma w’enyi mmber ne yer, anaa n’akowaa, anaa n’afonabaa, anaa ne nantwi, anaa n’asoaso, anaa biribiara a ɔyɛ wo nyɛnko dze.
Suro Ka Ɔman No Na aber a ɔman no nyinara hun asenaman no, nye enyinam no, nye bepɔw a orupun wusiw no, na wɔtsee abɛn ndze no, hɔn ho popoe, na wokegyinaa ekyirekyir.
Na wɔsee Moses dɛ, Woara nye hɛn nkasa, na yebetsie: na mma Nyankopɔn nnye hɛn nnkasa, ɔno yebowuwu.
Na Moses see ɔman no dɛ, Mma hom nnsuro: na Nyankopɔn aba dɛ ɔrobɔsɔ hom ahwɛ, ama no ho suro aaba hom enyi do, ma hom aannyɛ bɔn.
Na ɔman no gyinaa ekyirekyir, na Moses twee bɛɛn sum kadoo no mbrɛ Nyankopɔn wɔ no.
Afɔrmbukyia Ho Mbra Na EWURADZE see Moses dɛ, Mbrɛ se Israelmba nye yi, Homara hom ehu dɛ mifi ɔsor na menye hom akasa.
Mma hom nnyɛ me saso enyame bi mma hom ho; dwetɛ enyame, anaa sika enyame o, mma hom nnyɛ.
Dɛtse afɔrmbukyia na yɛ ma me, na dze wo hyew afɔr, nye w’asomdwee afɔr, wo nguan, nye w’anantwi no bɔ do afɔr: beebiara a mebɛma wɔakaa me dzin no, mebɛba wo nkyɛn na mebehyira wo.
Na sɛ ereyɛ abo afɔrmbukyia ama me: mma mmfa abo a woetwa nnsia osiandɛ sɛ ema w’edwindadze do bɔ do a, egu ho fi.
Nkyii so mma mmfow atwer nnkɔ afɔrmbukyia do, amma w’adagyaw aannda edzi wɔ do.
Nkowaa Ho Mbra Na iyinom nye ntsɛmbusɛm a fa to hɔn enyim.
Sɛ etɔ akowaa a ɔyɛ Hebriwnyi a, mfe esia na ɔnsom: na dza otsia esuon no mu ɔmfa no ho ndzi nkɔ kwa.
Sɛ noara nko na ɔbae a, noara nko nkɔ: sɛ ɔawar a, ɔno ne yer nye no nkɔ.
Sɛ no wura ma no yer, na ɔwo mbabanyin anaa mbabaa ma no a, yer no nye ne mba nyɛ ɔbaa no no wura dze, na noara nko nkɔ.
Na sɛ akowaa no ka no petee dɛ, Modɔ mo wura, me yer, nye me mba; mennkɛfa moho edzi akɔ a: ɔno no wura no mfa no mbra Nyankopɔn enyim, na ɔmfa no mbra ɔpon ho, anaa ɔpon dua ho; na no wura no mfa fitsii mfitsi n’asomu; na ɔnsom no daa.
Na sɛ ɔbanyin bi tɔn ne babaa ma ɔkɛyɛ afonabaa a, ɔnodze mma ɔmmfa noho nndzi nnkɔ dɛ mbrɛ akowaa no yɛ.
Sɛ ɔnnsɔ no wura a noara ɔagye no ayewar no enyi a, ɔnodze wɔmma wɔmbɔpon no: onnyi tum dɛ ɔtɔn no ma ɔnanaben bi, osiandɛ ɔadaadaa no.
Na sɛ ɔgye no ayewar ma ne babanyin a, ɔnyɛ no dɛ mbrɛ wɔdze yɛ mbabaa.
Sɛ ɔgye yer fofor ma no a; mma onnkuw n’edziban, n’akataho, nye n’awar edwuma do.
Na sɛ ɔannyɛ iyinom ebiasa yi amma no a, ɔnodze ɔmfa noho ndzi nkɔ kwa, sika bi nnyi mu.
Basabasayɛ a Ɔdze Pira Anaa Owu Ba Nyia ɔbɔ nyimpa ma owu no, oku na wonku no.
Na sɛ nyimpa annkɔ atsɛwee, na Nyankopɔn na ɔama ne nsa apa dze a; ɔno mibeyi beebi mama wo na oeeguan akɔ hɔ.
Na sɛ nyimpa bi ba ne nyɛnko do enyidaho mu dze ndaadaa ku no a; yi no fi m’afɔrmbukyia ho, ma onwu.
Na nyia ɔbɔ n’egya, anaa ne na no, oku na wonku no.
Na nyia owia nyimpa, na ɔtɔn no no, anaa sɛ wohu no wɔ ne nsamu a, oku na wonku no.
Na nyia ɔdom n’egya, anaa ne na no, oku na wonku no.
Na sɛ nyimpa bi woridzi aper, na kor bɔ kor no ɔbo, anaa kutuku, na oennwu, na ɔka no to ne mpa do a: sɛ ɔsoɛr bio, na osuo no poma mu nantsew fir edzi a, ɔnodze nyia ɔbɔɔ no no no ho nyɛ no tɔtrɔtɔ: ne mber a asɛɛ no nko na ontua kaw, na ɔmma wɔnsa no yarba koraa.
Na sɛ nyimpa bobɔ n’akowaa, anaa n’afonabaa abaa, ma owu ne nsaano a; ɔno wondzi no wer.
Naaso sɛ ɔtsena hɔ da kor anaa nda ebien a, mma wonndzi no wer: osiandɛ ɔyɛ ne sika.
Na sɛ mbanyin roko, na wopira onyinsemfo, ma ɔpon ɔba, na mbusu bi ammba ekyir dze a: brabo na wɔngye no, dɛ mbrɛ ɔbaa no no kun dze bɔto no do no; na ontua no dɛ mbrɛ ntsɛmbuafo no bɛkyerɛ no.
Na sɛ mbusu bi ba ekyir a, ɔnodze fa nkwa hyɛ nkwa ananmu, enyiwa hyɛ enyiwa ananmu, se hyɛ se ananmu, nsa hyɛ nsa ananmu, anan hyɛ anan ananmu, hyehyew hyɛ hyehyew ananmu, ɔkam hyɛ ɔkam ananmu, mfemfem hyɛ mfemfem ananmu.
Na sɛ obi bɔ n’akowaa enyiwa, anaa n’afonabaa enyiwa na ɔsɛɛ no a, n’enyiwa no ntsi ɔmma ɔmfa noho ndzi nkɔ.
Na sɛ ɔbɔ n’akowaa ne se tu no, anaa n’afonabaa ne se a; ne se no ntsi ɔmma ɔmfa noho ndzi nkɔ.
Ewuranom Hɔn Asodzii Na sɛ ɔnantwi sɛ ɔbanyin anaa ɔbaa, ma owu a, ɔno ɔnantwi no wonsiw no abo, na mma wonndzi ne nam; na ɔnantwi no wura dze wongyaa no.
Na sɛ ɔnantwi no ɔtɔ sesɛ dada na wɔama no wura atse, na oennsie no fie, na oekoku ɔbanyin anaa ɔbaa dze a; ɔnantwi no wonsiw no abo, na no wura no so wonku no.
Sɛ wɔbɛgye no mpata a, ɔno ɔmma adze biara a wɔbɛgye no no mfa ntɔ no nkwa.
Sɛ ɔbabanyin na ɔasɛ no o, ɔbabaa na ɔasɛ no o, atsɛmbu yi ara na wɔmfa mbu no.
Sɛ ɔnantwi no sɛ akowaa anaa afonabaa a; ɔno ɔmma hɔn wura dwetɛ dwetɛbona eduasa, na wonsiw ɔnantwi no abo.
Na sɛ nyimpa bi kobue amona do, anaa sɛ nyimpa bi kotu amona na ɔannkata do, na ɔnantwi anaa asoaso kɔhwe mu a, ma no wura no nhyɛ ananmu; ɔmfa sika mma hɔn wura no, na mbowafun no nyɛ nedze.
Na sɛ nyimpa kor bi ne nantwi pira kor nedze ma owu a; ɔno wɔntɔn nantwi nyikan no, na wɔnkyɛ ne tsiadze no; na fun no so wɔnkyɛ.
Mbom sɛ wonyim dɛ ɔnantwi no ɔtɔ sesɛ dada, na no wura no ammfa no ennsie fie a; ɔno ɔmfa ɔnantwi nhyɛ ɔnantwi ananmu, na abowafun no nyɛ noara nedze.
Kaw No Ntuae Ho Mbra Sɛ nyimpa bi kowia nantwi, anaa guan, na oku no, anaa ɔtɔn no a; ɔmfa anantwi enum nhyɛ nantwi kor ananmu, na nguan anan nhyɛ guan kor ananmu ntua kaw.
Sɛ wohu owifo no dɛ oebubu mu reba, na wɔbɔ no adze ma owu a, bɔgya asodzi nnyi hɔ mma no.
Sɛ ewia pue no do a, bɔgya asodzi wɔ hɔ ma no: ahyɛnanmu na ɔnyɛ; sɛ onnyi hwee a, ɔno n’adzewia ntsi wɔntɔn no.
Sɛ wohu adzewiadze no wɔ ne nsamu enyikan a, sɛ ɔyɛ ɔnantwi o, asoaso o, oguan o, ontua kaw mbɔho.
Sɛ nyimpa bi ma wodzi haban anaa wenyin ture mu adze, na ogyaa n’abowa ma okedzi nyimpa kor so ne haban mu adze a, ɔmfa nankasa ne haban mu ndzepa, nye nankasa no wenyin ture mu ndzepa bi nhyɛ ananmu.
Sɛ ogya pue, na ɔkɔsɔ nsoɛ mu ma eburow ekuwekuw, anaa eburow a ogyinagyina hɔ, anaa haban no hyew a; ɔhyɛ na nyia ɔsɔɔ gya no nhyɛ ananmu.
Sɛ nyimpa bi dze sika anaa efidze ma ne nyɛnko esie, na wowia no wɔ nyimpa no ne fie a; sɛ wohu owifo no a, ontua kaw mbɔho.
Sɛ woennhu owifo no a, ɔno fiwura no ntwe mbɛn Nyankopɔn nhwɛ kyerɛ dɛ ɔnntsen ne nsa nnka ne nyɛnko n’adze no a. Na mbrato ho asɛm biara, sɛ ɔyɛ ɔnantwi dze o, asoaso dze o, oguan dze o, anaa adze a ayew biara a obi bɛse wɔ ho dɛ, Ɔno nye yi o, wɔmfa hɔn beenu nyina hɔn asɛm mbra Nyankopɔn enyim; nyia Nyankopɔn bobu no fɔ no, ontua kaw mbɔho mma ne nyɛnko no.
Sɛ nyimpa bi dze asoaso, anaa nantwi, anaa guan, anaa abowa biara ma ne nyɛnko esie; na owu anaa opira, anaa wɔka no to hamu, na nyimpa bi ennhu a: EWURADZE ntam mbra hɔn beenu no ntamu, kyerɛ dɛ ɔnntsen ne nsa nnka ne nyɛnko no n’adze no a: na adze no wura no ɔmpen do, na mma ɔnnhyɛ ananmu.
Sɛ wowia no wɔ ne nkyɛn dze a, ɔnhyɛ adze no wura ananmu.
Sɛ wɔatsetsew no esinesin a, ɔmfa mbra mbedzi dase; dza wɔatsetsew no no mma ɔnnhyɛ ananmu.
Na sɛ nyimpa bi kɛfɛm biribi wɔ ne nyɛnko hɔ, na ɔsɛɛ, anaa owu, dɛ adze no wura no no ho nnyi mu a, ɔhyɛ na ɔnhyɛ ananmu.
Sɛ adze no wura no no ho wɔ mu a, mma ɔnnhyɛ ananmu: sɛ ɔyɛ apaabɔ adze a, na ogyina n’apaabɔdze do.
Abrabɔ Na Nyamesom Ho Mbra Na sɛ nyimpa bi kɛdaadaa ɔbaabun a wɔnngyee no yer, na ɔnye no da a, ɔno ɔmma ne tsiadze ma ɔnyɛ ne yer.
Sɛ n’egya pow koraa dɛ ɔdze no ma no a, onker sika mma, dɛ mbrɛ mbaabun tsiadze tse.
Mma mma ɔbaa anyɛn kwan ma ɔntsena ase.
Obiara a ɔnye abowa bɛda no, oku na wonku no.
Nyia ɔbɔbɔ afɔr ama onyame biara, na nnyɛ EWURADZE nko no, wɔnsɛɛ no koraa.
Na ɔhɔho dze mma nnyɛ no bɔn, nkyii so mma nnhaw no: osiandɛ hom yɛɛ ahɔho wɔ Egypt asaase do.
Mma hom nntseetsee ɔbaa kunafo biara, anaa egyankaba.
Sɛ etseetsee hɔn ɔkwan biara mu, na wosu frɛ me dze a, otsie ara na mibetsie hɔn sufrɛ no; na m’ebufuw ano bɛyɛ dzen, na medze afona boku hom; na hom yernom bɛyɛ ekunafo na hom mba ayɛ ngyanka.
Sɛ efɛm me man mu ohianyi biara a ɔnye wo wɔ hɔ sika a, mma nnyɛ dɛ ɔpempensinyi; nkyii so mma hom nngye no nsiho.
Sɛ egye wo nyɛnko tam ahoba a, wi rotɔ no fa san ma no: osiandɛ ɔnoara nko nye n’akataho, no honam ho tam a: ebɛnadze na ɔmfa nda?
Na ɔbɛba dɛ, sɛ osu frɛ me a, mibetsie: osiandɛ mbɔbɔrhufo nye me.
Mma nnyeyaw Nyankopɔn, anaa nndom wo man mu ɔpanyin.
Mma nnkyinkyim dɛ edze wo ndɔbaa anaa wo nsa mu bi bɔbɔ afɔr.
Wo mbabanyin mu abakan no fa ma me.
Dɛmara na yɛ w’anantwi, na ɔnye wo nguan: nda esuon na ɔnye ne na ntsena; da a otsia awɔtwe no fa no brɛ me.
Na hom bɛyɛ nyimpa krɔnkrɔn ama me: dɛm ntsi mma hom nndzi bɔnam bi a abowa atsetsew mu wɔ haban mu; hom ntow nkyen mbɔdɔm.
Pɛrpɛryɛ Mma nntsie atorsɛm: mma nnye omumuyɛfo nndzi nsawosow dɛ ebɛyɛ ɔdasefo ɔkontompɔnyi.
Mma nndzi ɔdodow ekyir nnkɛyɛ bɔn; nkyii so mma nnkasa asɛm bi mu nnkedzi ɔdodow ekyir nndan atsɛmbu enyi: nkyii so mma nndzi nnkɔ ohianyi afa wɔ n’asɛm mu.
Sɛ ekɔto wo tamfo ne nantwi anaa n’asoaso dɛ ɔatɔ gon a, fa no san ekyir brɛ no bio.
Sɛ ihu nyia okyir wo n’asoaso dɛ ɔhyɛ n’adzesoa ase, na nkyɛ ennkɛpɛ dɛ eboa no a, boa na nye no mboa no.
Mma nndan wo hianyi n’atsɛmbu enyi wɔ n’asɛm mu.
Twe woho fi atorsɛm ho kɔ ekyirekyir; na mma nnku nyia odzi bem na ɔtsen: osiandɛ murummbu omumuyɛfo bem.
Na mma nngye akyɛdze: osiandɛ akyɛdze ma hɔn a wɔwɔ enyiwa fura, na ɔkyeakyea atseneneefo nsɛm.
Na mma nnhaw ɔhɔho: osiandɛ hom nyim ɔhɔho n’akoma, ɔnam dɛ hom yɛɛ ahɔho wɔ Egypt asaase do ntsi.
Afe Esuon No Na Nda Esuon No Na mfe esia na pe w’asaase do aba, na boaboa no ndɔbaa ano sie: na afe a otsia esuon no dze ma ɔngye n’ahom na ɔnda hɔ kwa; ma wo man mu ehiafo ndzi: na dza wobegya no, hamu abowa ebedzi.
Dɛmara na yɛ wo wenyin ture, nye wo ngodua ture.
Nda esia na fa yɛ w’edwuma, na da a otsia esuon no fa hom: na wo nantwi nye w’asoasopɔnkɔ eenya ahomgye: na w’afonabaa ba, nye ɔhɔho no so eenya ahomgye.
Na hom nhwɛ yie wɔ ndzɛmba a maka akyerɛ hom nyinara ho: na mma hom mmbobɔ enyame afofor bi dzin, nkyii so mma mma wɔnntse no wɔ w’anomu.
Afahyɛ Akɛse Ebiasa No Mpɛn ebiasa na hyɛ fa ma me wɔ afrenhyia mu.
Sie epitsi afahyɛ no: nda esuon na dzi epitsi boodoo, dɛ mbrɛ mehyɛɛ wo no, wɔ mber a wɔahyɛ no wɔ bosoom Abib mu no (osiandɛ no mu na ifii Egypt bae); na mma obiara mmfa nsapan mmbefir m’enyim: na otwaber afahyɛ no, w’edwumadze a eyɛ no wɔ haban mu no mu nduadzewakan no: na anoboaboa afahyɛ no wɔ afe no ewiei, aber a eboaboa wo ndwumadze ano fi haban mu no.
Wo mbanyin nyinara mbefir EWURADZE Nyankopɔn enyim mpɛn ebiasa wɔ afrenhyia mu.
Mma mmfa mbɔrkaw nnka m’afɔrbɔ bɔgya no ho mmbɔ afɔr; nkyii so mma m’afahyɛ mu seradze no ɔnnko hɔ anadwe nyinara ma onnkodu adzekyee.
Wo daadze mu nduadzewakan mu kan dze no fa bra EWURADZE wo Nyankopɔn fie.
Mma nnoa apɔnkyeba wɔ ne na no numfonsu mu.
EWURADZE N’anohoba Na Mboa Hwɛ, morosoma ɔbɔfo ma oeedzi w’enyim akɔhwɛ wo wɔ ɔkwan no mu, na ɔdze wo ekodu bea a mesiesie no do.
Hom nhwɛ yie wɔ no ho, na wontsie ne ndze; mma wonnyi no ebufuw: na ɔnnkɛfa hom mbrato akyɛ hom; osiandɛ me dzin wɔ no mu.
Na sɛ itsie ne ndze ara ampa, na eyɛ dza meka nyinara a; ɔnodze, mebɛyɛ ɔtamfo ama w’atamfo, nye ɔhohiahianyi mama w’ahohiahiafo.
Na mo bɔfoe no bedzi w’enyim akɔ, na ɔdze wo ekodu Amorifo, Hitifo, Perizfo, Keenanfo, Hivifo, nye Jebusfo nkyɛn: na mubotwa hɔn egu.
Mma mmbɔ wo mu adze mma hɔn enyame, na nnsom hɔn, na nnyɛ hɔn ndzeyɛɛ so: na butuw na butuw hɔn, na bubu hɔn edum mu esinesin.
Na hom nsom EWURADZE hom Nyankopɔn, na obehyira w’edziban, nye wo nsu do; na mibeyi yarba mefi wo mu.
Obiara nnkɔpon ɔba, na ɔnnkɛyɛ ɔbɔnyin so, wɔ w’asaase do: mebɛma wo nda no dodow ano edu.
Mebɛma mo ho hu edzi w’enyim, na mebɛka aman a ebɛba hɔn do nyinara megu, na mama w’atamfo nyinara adan hɔn ekyir ama wo.
Na mobɔsoma nkotokrodo ma woeedzi w’enyim, apam Hivifo, Keenanfo, nye Hitifo no wɔ w’enyim.
Mennkɛpam hɔn wɔ w’enyim wɔ afe kor mu; ɔno bɛyɛ na asaase no adan amamfo, na hamu mbowa adɔɔ so wɔ wo do.
Nkakrankakra na mebɛpam hɔn wɔ w’enyim, ekodu dɛ ebɔdɔr, na enya asaase no.
Na mubotwa wo he efi Mbɛw Po no ho araa ekodu Filistiafo po no ho, na medze mefi sar no ano ekodu Esutsen no ho: na mibeyi asaase no do mba mahyɛ wo nsa; na ebɛpam hɔn wɔ w’enyim.
Mma nnye hɔn nye hɔn enyame so nndzi ahyɛmu.
Mma wɔnntsena w’asaase do, ɔno bɛyɛ na wɔama ayɛ bɔn etsia me: na sɛ esom hɔn enyame a, ampaara ɔbɛyɛ efir ama wo.
Ahyɛmu No No Nsɔwano Na ɔsee Moses dɛ, Fow bra EWURADZE nkyɛn, ɔwo, nye Aaron, Nadab, nye Abihu, nye Israel mpanyimfo mu eduosuon; na hom nkɔsɔr wɔ ekyirekyir: na Moses nko ntwe mbɛn EWURADZE; na hɔn dze, mma wɔnntwe mmbɛn; nkyii so mma ɔman no nnye no mmfow nnkɔ.
Na Moses bae bɛkaa EWURADZE ne nsɛm no nyinara kyerɛɛ ɔman no, na atsɛmbu no nyinara: na ɔman no nyinara dze ndze kor buae, na wɔsee dɛ, Nsɛm a EWURADZE aka no nyinara yɛbɛyɛ.
Na Moses kyerɛɛw EWURADZE ne nsɛm no nyinara, na ɔsoɛɛr anapaatu, na osii afɔrmbukyia wɔ bepɔw no ase, nye edum duebien, dɛ mbrɛ Israel ebusuakuw duebien no ano tse.
Na ɔsomaa Israelmba no mu mberantsɛ a wɔdze anantwi kɔbɔɔ ɔhyew afɔr, nye asomdwee afɔr maa EWURADZE.
Na Moses faa bɔgya no ne fa guguu mbɛɛsen mu, na ɔdze bɔgya fa no petsee afɔrmbukyia no do.
Na ɔfaa ahyɛmu nwoma no, na ɔkenkaan no wɔ ɔman no asomu: na wɔsee dɛ, Dza EWURADZE aka no nyinara yɛbɛyɛ, na yɛayɛ setsie.
Na Moses faa bɔgya no, na ɔdze petsee ɔman no do, na ɔsee dɛ, Hwɛ ahyɛmu a EWURADZE nye hom edzi wɔ nsɛm yi nyinara ho no no bɔgyaa nye yi.
Nna Moses, nye Aaron, Nadab, nye Abihu, nye Israel mpanyimfo mu eduosuon no fowee kɔree: na wohun Israel Nyankopɔn no; n’anan ase tse dɛ wɔdze hoabo ataa hɔ, na n’enyi tsew dɛ ɔsor noara.
Na ɔammfa ne nsa annto Israelmba mu ekunyin no do: na wɔhwɛɛ Nyankopɔn, na wodzidzii na wɔnomee.
Moses Kɔ Bepɔw Sinai Do Na EWURADZE see Moses dɛ, Fow bra me nkyɛn wɔ bepɔw no do, na tsena hɔ: na medze abopon, nye mbrasɛm a makyerɛw no mebɛma wo, ma aakyerɛkyerɛ hɔn.
Na Moses soɛree, ɔnye no somfo Josua: na Moses fowee kɔr Nyankopɔn ne bepɔw no do.
Na ɔsee mpanyimfo no dɛ, Hom ntsintsim ha ntweɔn hɛn ma onkodu dɛ yɛbɛba hom nkyɛn bio: na hwɛ, Aaron nye Hur nye hom wɔ ha: obiara a ɔwɔ asɛm bi no, wɔmma ɔntwe mbɛn hɔn.
Na Moses fowee kɔr bepɔw no do, na mununkum no bɛkataa bepɔw no do.
Na EWURADZE n’enyimnyam bɛtsenaa bepɔw Sinai do, na mununkum no kataa do nda esia: na da a otsia esuon no, ofi mununkum no mu frɛɛ Moses.
Na EWURADZE n’enyimnyam no hwɛbea ɔtse dɛ gya a ɔhyew adze wɔ bepɔw no etsifi wɔ Israelmba no enyiwa mu.
Na Moses kɛhɛɛn mununkum no ne finimfin, na ɔfowee kɔr bepɔw no do: na Moses dzii bepɔw no do adaduanan adzekyee nye adzesaa.
Ehyiadzibuw Ho Afɔrbɔdze Na EWURADZE kasaa kyerɛɛ Moses dɛ, Ka kyerɛ Israelmba ma wɔmfa ayɛyɛdze mbrɛ me: nyimpa biara a n’akoma pɛ no no hɔ na hom ngye m’ayɛyɛdze.
Na iyi nye ayɛyɛdze a hom ngye no wɔ hɔn hɔ; sika, nye dwetɛ, nye boran; nye bibir, nye ɔberdum, nye serdaa, nye ndwera fɛɛfɛw, nye mpɔnkyenhwi; nye nguannyin nwoma a wɔahyɛ no memen, nye nsukraman nwoma; nye akeesia dua; kandzea ho ngo, ɔserango ho nduhuam, nye nduhuam a wɔhyew ho edur; abo a no su tse dɛ epopobibir, nye abo a wɔdze besisi egugudo no, nye akatabo no mu no.
Na ma wɔnyɛ krɔnkrɔnbea mma me; ma maatsena hɔn mu.
Dɛ mbrɛ merekyerɛ wo no nyinara, ntamadan no saso, nye no mu ndzɛmba nyinara ne saso, dɛmara pɛ na hom nyɛ no.
Ahyɛmudaka Ho Nhyehyɛɛ Na wɔnyɛ akeesia dua adaka: ne tsentsen nyɛ bɛyɛ basafa kor na fa, na ne tɛtɛr bɛyɛ anamɔn ebien na fa, na no krɔn so bɛyɛ anamɔn ebien na fa.
Na fa sika mapa dura ho, no mu nye n’ekyir na fa dura, na yɛ ho sika hankra twa ho hyia.
Na gu no ho sika nkaba anan, na fa tuatua n’anan anan no ho; na nkaba ebien ndzi n’afa fakor, na nkaba ebien ndzi n’afa no ho.
Na fa dua sian mpoma, na fa sika dura ho.
Na fa mpoma no hyehyɛ nkaba no mu wɔ adaka no ne nkyɛn mu, ma wɔmfa nsoa adaka no.
Mpoma no nhyehyɛ adaka no ne nkaba no mu: mma wonnyiyi mmfi mu.
Na fa dase a medze mebɛma wo no to adaka no mu.
Na fa sika mapa yɛ mbɔbɔrhu egua: ne tsentsen nyɛ bɛyɛ basafa kor nye fa, na ne tɛtɛr bɛyɛ anamɔn ebien nye fa.
Na yɛ sika kerubim ebien; ɔbor edwuma na fa yɛ, wɔ mbɔbɔrhu egua ne tsir ebien no do.
Na yɛ kerubim kor wɔ ne tsir kor, nye kerubim kor wɔ ne tsir kor so: mbɔbɔrhu egua no mu na hom mma kerubim ebien no mfi wɔ ne tsir ebien no do.
Na kerubim no ntserɛtserɛw hɔn ntsaban mu wɔ ɔsor, mfa hɔn ntsaban no nkata mbɔbɔrhu egua no do, hɔn enyim ndzi abɔenyim; mbɔbɔrhu egua no do na kerubim no hɔn enyim mbedzi.
Na fa mbɔbɔrhu egua no si adaka no do sor; na adaka no mu na fa dase a medze mebɛma wo no to.
Na hɔ na menye wo behyia, na mefi mbɔbɔrhu egua no do wɔ kerubim ebien a wɔwɔ dasedaka no do no ntamu maka wo ndzɛmba a mebɛhyɛ wo dɛ fa kyerɛ Israelmba no nyinara ho nsɛm.
Pon No Ho Nhyehyɛɛ Na fa akeesia dua pon: ne tsentsen nyɛ basafa kor, ne tɛtɛr anamɔn kor nye fa, na no krɔn bɛyɛ anamɔn ebien nye fa.
Na fa sika mapa dura ho, na yɛ ho sika hankra hyia.
Na yɛ ho ntotoano a ɔbɛyɛ nsatseama hyia, na yɛ ntotoano no ho sika hankra hyia.
Na yɛ ho sika nkaba anan, na fa nkaba no sisi nkutuw anan a ɔwowɔ n’anan anan no ho no do.
Ntotoano no nkyɛn papaapa na nkaba no ndzi, ma ɔnyɛ beebi mbrɛ wɔdze mpoma no bɛhyehyɛ dze asoa ɔpon no.
Na fa akeesia dua sinsian mpoma no, na fa sika duradura ho, ama wɔdze aasoa pon no.
Na yɛ do mboyaa, nye ntser, nye nkɔɔpow, nye nkorbaa a wɔdze bohue: sika mapa na fa yɛ.
Na fa kyerɛpaanoo si pon no do wɔ m’enyim daa.
Kandzeadua Ho Nhyehyɛɛ Na fa sika mapa yɛ kandzeadua: ɔbor edwuma na fa yɛ kandzeadua no, n’anan, nye no dua; no ho mpokuwa, no nkukuduuduw, nye ne nhyiren, mfi sin kor no ara mu: na abaw esia mfifi ne nkyɛn mu; kandzeadua n’abaw ebiasa mfi n’afa fakor, na kandzeadua no n’abaw ebiasa so mfi n’afa kor so: mpokuwa ebiasa a wɔayɛ no dɛ almɔnd nhyiren wɔ abaw kor ho, kukuduuduw nye nhyiren; na mpokuwa ebiasa a wɔayɛ no dɛ almɔnd nhyiren wɔ abaw kor no so ho, kukuduuduw nye nhyiren: dɛm na yɛ wɔ abaw esia a efifir wɔ kandzeadua no ho no ho: na kandzeadua no ho mpokuwa anan a wɔayɛ no dɛ almɔnd nhyiren, no kukuduuduw nye ne nhyiren: na kukuduuduw nhyɛ abaw ebien a otuatua ho no ase, na kukuduuduw nhyɛ abaw ebien a otuatua ho no ase, na kukuduuduw nhyɛ abaw ebien a otuatua ho no ase wɔ abaw esia a efifir kandzeadua no mu no ase.
No ho nkukuduuduw nye no ho abaw no mfi mu ara, ne nyinara sika mapa na wɔmfa nyɛ no ɔbor edwuma kor.
Na yɛ ne nkandzea no esuon: na wɔnsosɔ ne nkandzea no, ma ɔngyegye wɔ n’enyim.
Na no ho adabaa, nye no ho nsompokuwa nyɛ sika mapa.
Sika mapa kyɛpɛn kor na wɔmfa nyɛ, ɔnye no ho ndzɛmba yi nyinara.
Na hwɛ na yɛ no dɛ mbrɛ no nsusudo a wɔdze akyerɛ wo wɔ bepɔw no do no tse.
Ntamadan No Ho Nhyehyɛɛ Nkyii so fa nsensɛnho atam du yɛ ntamadan no; ndwera fɛɛfɛw a woefira, nye bibir, nye ɔberdum, nye serdaa na fa yɛ me kerubim a ɔyɛ odwimfo pa edwinsa.
Nsensɛnho tam kor ne tsentsen nyɛ basafa duanan, na nsensɛnho tam kor ne tɛtɛr nyɛ basafa ebien: nsensɛnho atam no nyinara no nsusui ngyina kor.
Wɔmfa nsensɛnho atam enum ntoatoa do kor ntoa kor so do; na nsensɛnho atam enum no so ntoatoa do kor ntoa kor so do.
Na fa bibir bobɔ nsensɛnho tam kor mbuano do etokur wɔ ano wɔ ntoae no do; na dɛmara na yɛ wɔ nsensɛnho tam a odzi ekyir no no mbuano do wɔ ntoae a otsia ebien no do.
Etokur eduonum na bobɔ wɔ nsensɛnho tam kor mu, na etokur eduonum so na bobɔ wɔ nsensɛnho tam a ɔwɔ ntoae a otsia ebien no so ano; etokur no ndzi abɔenyim nkorkor.
Na yɛ sika nkɔtɔkorba eduonum, na fa nkɔtɔkorba no yɛ ma nsensɛnho atam no kor ntoae kor so do: na ntamadan no nyɛ kor.
Na fa mpɔnkyenhwi yɛ nsensɛnho atam fa si buw wɔ ntamadan no do: yɛ no nsensɛnho atam dubiako.
Nsensɛnho tam kor ne tsentsen nyɛ basafa duenum, na nsensɛnho tam kor ne tɛtɛr nyɛ basafa ebien: nsensɛnho atam dubiako no no nsusui ngyina kor.
Na fa nsensɛnho atam enum toatoa yɛ no kor, na yɛ nsensɛnho atam esia so kor, na boka nsensɛnho tam a otsia esia no ma ɔnkata buw no do wɔ n’enyim.
Na yɛ etokur eduonum wɔ nsensɛnho tam kor a odzi ekyir no mbuano do wɔ ntoae no do, nye etokur eduonum so wɔ ntoae a otsia ebien no ne nsensɛnho tam no mbuano do.
Na yɛ mboran nkɔtɔkorba eduonum, na fa nkɔtɔkorba no susuo etokur no mu, na yɛ ma buw no ntoae mu, ma ɔnyɛ kor.
Na buw no ne nsensɛnho atam a aka sensɛn hɔ no, nsensɛnho tam fa no a aka no, nsensɛn ntamadan no ekyir.
Na buw no ne nsensɛnho atam no ne tsentsen mu anamɔn kor nye fa a abor do wɔ afa ha, nye anamɔn kor nye fa a abor do wɔ afa hɔ no nsensɛn ntamadan no ne nkyɛn nkyɛn wɔ afa ha nye afa ha nkata do.
Na fa nguannyin nwoma a wɔahyɛ no memen yɛ buw no ne nkatado; na fa nsukraman nwoma yɛ no sor akatado.
Na fa akeesia dua yɛ ntamadan no ne ntaabow a osisi hɔ.
Basafa enum nyɛ taabow ne tsentsen, na bɛyɛ anamɔn ebien nye fa nyɛ taabow kor ne tɛtɛr.
Anan ebien ntuatua taabow kor mu, nsusuo kor mu mfam kor so ho: dɛm na yɛ ma ntamadan no ne ntaabow nyinara.
Na yɛ ntamadan no ne ntaabow no, ntaabow eduonu ndzi pomu afamu nkyerɛ pomu.
Na yɛ ntaabow eduonu no n’ase dwetɛ ngyinado eduanan; ngyinado ebien nhyehyɛ taabow kor ase mma anan ebien no, na ngyinado ebien nhyehyɛ taabow kor so ase mma n’anan ebien no: na ntamadan no n’afa a otsia ebien no, odzi kwaamu afamu no, ntaabow eduonu: na no dwetɛ ngyinado eduanan no; ngyinado ebien nhyehyɛ taabow ase, na ngyinado ebien nhyehyɛ taabow kor so ase.
Na ntamadan no n’ekyir a odzi anee afamu no yɛ hɔ ntaabow esia.
Na yɛ ntaabow ebien ma ntamadan no no kutuw do wɔ n’ekyir afamu.
Na ɔmpam ho wɔ ase, na ɔnyɛ mu dɛmara nkodu no sor nkaba kor ho: dɛm na n’ebien nyina nyɛ; wondzi kutuw ebien no do.
Na ɔnyɛ ntaabow awɔtwe, nye no dwetɛ ngyinado, ngyinado duesia; ngyinado ebien nhyehyɛ taabow kor ase, na ngyinado ebien nhyehyɛ taabow kor so ase.
Na fa akeesia dua yɛ mbeabeamu; enum nyɛ ntamadan no ne nkyɛn kor ntaabow no dze, na mbeabeamu enum so nyɛ ntamadan no ne nkyɛn kor no ne ntaabow no dze, na mbeabeamu enum so nyɛ ntamadan no ne nkyɛn ekyir wɔ anee afamu ntaabow no dze.
Na finimfin mbeamu a ɔwɔ ntaabow no ne finimfin no ntwa mu mfi tsir nkodu tsir.
Na fa sika duradura ntaabow no ho, na fa sika yɛ no ho nkaba no ma ɔnyɛ mbeabeamu no hyehyɛbea: na fa sika duradura mbeabeamu no ho.
Na si ntamadan no dɛ mbrɛ ne nyɛbea a woeyi akyerɛ wo wɔ bepɔw no do no tse.
Na fa bibir, nye ɔberdum, nye serdaa nye ndwera fɛɛfɛw a woefira yɛ ntwamutam: yɛ me kerubim a ɔyɛ odwimfo pa edwinsa: na fa sensɛn akeesia edum anan a woeduradura ho sika do, no nkwaba nyɛ sika, nsisi dwetɛ ngyinado anan do.
Na fa ntwamutam no sensɛn nkɔtɔkorba no ase, na fa dasedaka no bra ntwamutam no mu: na ntwamutam no ntwa bea krɔnkrɔn no nye krɔnkrɔn mu krɔnkrɔn no mu mma wo.
Na fa mbɔbɔrhu egua no si dasedaka no do wɔ krɔnkrɔn mu krɔnkrɔnbea no mu.
Na fa ɔpon no si ntwamutam no ekyir, na kandzeadua no ndzi ɔpon no tsentsendo wɔ ntamadan no nkyɛn mu wɔ pomu afamu: na fa ɔpon no si kwaamu afamu.
Na fa bibir, nye ɔberdum, nye serdaa, nye ndwera fɛɛfɛw a woefira, wen nkyermu fa yɛ ntamadan no n’abowano nkataano.
Na yɛ akeesia edum enum fa ma nkataano no, na fa sika duradura ho; no nkwaba nyɛ sika: na gu boran ngyinado enum wɔ ase.
Afɔrmbukyia No Ho Nhyehyɛɛ Na fa akeesia dua yɛ afɔrmbukyia no, ne tsentsen basafa ebien nye fa, na ne tɛtɛr basafa ebien nye fa; afɔrmbukyia no nyɛ etwaanan: na no krɔn nyɛ basafa kor nye fa.
Na yɛ no ho mbɛn sisi no kutuw anan no do: ne mbɛn no nye no mfi sin kor no ara mu: na fa boran dura ho.
Na yɛ n’asɛn a wɔdze no nso bogu mu, nye no nsofi, nye no nkɔɔpow, nye n’edzinam, nye ne gyansenama kukuwa: no ho ndzɛmba nyinara boran na fa yɛ.
Na fa boran wen no ho serɛnkye dɛ erowen atena; na yɛ atena no do boran nkaba anan wɔ no kutuw anan no do.
Na fa si afɔrmbukyia no ne bamba no ho wɔ ase, ma atena no ndu afɔrmbukyia no ne finimfin.
Na sinsian afɔrmbukyia no ho mpoma, akeesia dua mpoma, na duradura ho boran.
Na wɔmfa no mpoma no nwurawura nkaba no mu, na mpoma no nhyehyɛ afɔrmbukyia no ne nkyɛn nkyɛn ebien no, na wɔdze aasoa.
Fa ntaabow yɛ, na no mu nda kwan: dɛ mbrɛ wɔakyerɛ wo wɔ bepɔw no do no, dɛmara na wɔnyɛ no.
Asɛndzibea No Ho Nhyehyɛɛ Na yɛ ntamadan no ne dampan: pomu afamu a ɔkyerɛ pomu na dampan nsensɛnho a wɔdze ndwera fɛɛfɛw a woefira awen a ne tsentsen yɛ basafa eduonum ndzi wɔ afa fakor: na n’edum nyɛ eduonu, na ne ngyinado eduonu a wɔdze boran ayɛ: edum no no nkwaba nye no mbɔtsir nyɛ dwetɛ.
Na dɛmara so na kwaamu afamu ne tsentsen mu na nsensɛnho a ne tsentsen basafa eduonum ndzi hɔ, na n’edum eduonu, nye ne ngyinado eduonu a wɔdze boran ayɛ; edum no no nkwaba nye no mbɔtsir nyɛ dwetɛ.
Na dampan no ne tɛtɛr a odzi anee afamu no nnya nsensɛnho basafa eduonu enum: n’edum du, nye ne ngyinado du.
Na dampan no ne tɛtɛr a odzi boka afamu a ɔkyerɛ boka no nyɛ basafa eduonu enum.
Ɔponkɛse no afa fakor nsensɛnho no nyɛ basafa esuon nye fa: n’edum ebiasa, nye ne ngyinado ebiasa.
Na nkyɛn fakor so nsensɛnho no nyɛ basafa esuon nye fa: n’edum ebiasa, nye ne ngyinado ebiasa.
Na dampan no ano ponkɛse no nyɛ basafa du, wɔmfa bibir, ɔberdum, serdaa, nye ndwera fɛɛfɛw a woefira ayɛ nkyermu, nyɛ ne nkataano: n’edum anan, nye ne ngyinado anan.
Edum a otwa dampan no ho hyia nyinara wɔmfa dwetɛ mbobɔ no mbɔtsir; no nkwaba nyɛ dwetɛ, na ne ngyinado nyɛ boran.
Dampan no ne tsentsen nyɛ basafa eduonum, na ne tɛtɛr mu beebiara eduonu enum, na no krɔn basafa ebien nye fa, ndwera fɛɛfɛw a woefira, na no boran ngyinado.
Ntamadan no ho som nyinara mu ndzɛmba nyinara, nye no mbɔfondua nyinara, nye dampan no ho mbɔfondua nyinara nyɛ boran.
Kandzea No Ho Mbra Na hyɛ Israelmba no ma wɔmbrɛ wo olive ngo gyenengyenen a woesiw a wɔdze sɔ gya, ma ɔmma kandzea nsi do daa.
Ehyiadzibuw no mu, ntwamutam a ɔwɔ dase no enyim no n’ekyir, na Aaron nye ne mbabanyin no nsiesie mfi ewimbir nkodu anapa wɔ EWURADZE enyim: ɔnyɛ daa ahyɛdze wɔ Israelmba afamu wɔ hɔn ebusuasantsen nyina mu.
Asɔfontar Na ma wo nua Aaron, nye ne mbabanyin no nka no ho, mfi Israelmba no mu mbra wo nkyɛn, ama wɔaabɛyɛ m’asɔfoe, mekyerɛ Aaron, Nadab, Abihu, Eleazar nye Itamar, Aaron ne mbabanyin no.
Na pam ntar krɔnkrɔn ma wo nua Aaron, wɔ enyimnyam nye ahoɔfɛw ntsi.
Na kasa kyerɛ hɔn a wɔyɛ abadwembafo a medze nyansa sunsum mahyɛ hɔn ma nyinara, ma wɔmpam Aaron ntar no mfa ntsew no ho, ma ondzi mo sɔfoe.
Na ntar a wɔmpam nye yi; akatabo, nye egugudo, nye bataker, nye sortar a wɔawen no dam dam, asɔfokyɛw, nye abɔdo: na wɔmpam ntar krɔnkrɔn mma wo nua Aaron, nye ne mbabanyin, ma woeedzi mo sɔfoe.
Na wɔmfa sika no, nye bibir no, nye ɔberdum no, nye serdaa no, nye ndwera fɛɛfɛw no nyɛ.
Na wɔnyɛ egugudo no sika, bibir, nye ɔberdum, serdaa, nye ndwera fɛɛfɛw a woefira, odwimfo pa edwinsa.
Onnya abatsir ahoma ebien a otuatua n’ano ebien no; ma wɔdze aabɔ mu atoa.
Na nkyermu abɔdo a wɔawen a ɔwɔ no do, ma wɔdze aabɔ ne nyinara do no, nyɛ dɛ n’edwinsa a ofi ahoma kor no ara mu; sika, bibir, nye ɔberdum, nye serdaa, nye ndwera fɛɛfɛw a woefira.
Na fa abo a no su tse dɛ epopobibir ebien, na kyerɛw Israelmba hɔn edzin wɔ do: hɔn edzin esia ndzi ɔbo kor do, na esia a wɔaka no hɔn edzin ndzi ɔbo kor no so do, dɛ mbrɛ hɔn awoe mu tse.
Ɔbosiamfo edwinsa, ɔtse dɛ nsɔwanokaba nkyerɛwee, na fa kyerɛw abo ebien no do, dɛ mbrɛ Israelmba hɔn edzin tsetsee: yɛ no ma sika mbraho ntwa ho nhyia.
Na fa abo ebien no bobɔ egugudo no n’abatsir ahoma no do, ma ɔnyɛ nkaa abo mma Israelmba no: na Aaron nsoa hɔn edzin wɔ n’abatsir ebien no do wɔ EWURADZE enyim mfa nyɛ nkaa.
Na yɛ sika mbraho: nye sika mapa ntweaban ebien; yɛ no dɛ ahoma, mbɛsawɔw edwuma: na fa ntweaban a wɔawɔw no mbɛsa no hyehyɛ mbraho no do.
Na yɛ atsɛmbu akatabo, odwimfo pa edwinsa; dɛ mbrɛ egugudo edwuma no tse na yɛ no; sika, bibir, ɔberdum, serdaa, nye ndwera fɛɛfɛw a woefira na fa yɛ.
Ɔnyɛ etwaanan mbɔho; ne tsentsen nyɛ nsatseama, na ne tɛtɛr nyɛ nsatseama.
Na fa nsisimu abo sisi mu, abo akyerɛpɛn anan: kyerɛpɛn a odzi kan no nyɛ bɔgyanambo, kratsebo, nye ahatawmomonbo kyerɛpɛn; na kyerɛpɛn a otsia ebien no nyɛ nserɛmɛmbo, hoabo, nye dɛnkyɛmbo; na kyerɛpɛn a otsia ebiasa no nyɛ ekutuhonbo, mfrafrabo nye ɔberdumbo; na kyerɛpɛn a otsia anan no nyɛ sikabereebo, epopobibirbo nye ahwehwɛbo: na ne nsisimu no, sika ntwa ho nhyia.
Na abo no nyɛ dɛ mbrɛ Israelmba hɔn edzin tsetsee, duebien, dɛ mbrɛ hɔn edzin tsetsee; dɛ nsɔwanokaba nkyerɛwee, dɛ mbrɛ baako biara ne dzin tse, wɔmfa mma ebusuakuw duebien no.
Na fa sika mapa yɛ akatabo no do ntweaban dɛ ahoma, mbɛsawɔw edwuma.
Na yɛ akatabo no do sika nkaba ebien, na fa nkaba ebien no hyehyɛ akatabo no n’ano ebien no do.
Na fa sika ntweaban a wɔawɔw no mbɛsa ebien no hyehyɛ akatabo no n’ano nkaba ebien no mu.
Na ntweaban a wɔawɔw no mbɛsa ebien no n’ano ebien a aka no fa toatoa mbraho ebien no mu, na fa hyehyɛ egugudo no n’abatsir ahoma no do wɔ n’enyim afamu.
Na yɛ sika nkaba ebien, na fa hyehyɛ akatabo no n’ano ebien no do, wɔ ne nkyɛnmu afamu a ɔba egugudo no ho no.
Na yɛ sika nkaba ebien, na fa hyehyɛ egugudo no n’abatsir ahoma ebien no do wɔ ase, wɔ n’enyim afamu, no ntoatoa no ne nkyɛn, wɔ egugudo no ne nkyermu abɔdo a wɔawen no do.
Na wɔmfa bibir ahoma nkyekyer akatabo no ne nkaba no nsusuo egugudo no ne nkaba no mu, ma ɔmfam egugudo no ne nkyermu abɔdo a wɔawen no do, amma akatabo no aannsan emmfi egugudo no ho.
Na sɛ Aaron rokɔ bea krɔnkrɔn no do a, ɔnsoa Israelmba no hɔn edzin wɔ atsɛmbu akatabo no mu wɔ n’akoma do, mfa nyɛ nkaa wɔ EWURADZE enyim daa.
Na fa Urim nye Tummim no hyɛ atsɛmbu akatabo no mu: na sɛ Aaron rokɔ EWURADZE enyim a, aada n’akoma do: na Aaron nsoa Israelmba hɔn atsɛmbu wɔ n’akoma do wɔ EWURADZE enyim daa.
Na fa bibir ara nko yɛ egugudo no ne bataker no.
Na onnya tokur wɔ ne finimfin mfa mma tsir: na wɔmfa ɔtamban a wɔawen mban tokur no n’ano nhyia, ɔtse dɛ dadze atar no tokur, amma oeennsuan.
Na no mbuano do no fa bibir, nye ɔberdum, nye serdaa yɛ pɔmegranate fa twa no mbuano no ho hyia; na sika ndɔndɔmba nsensɛn ne ntamu ne ntamu hyia: sika adɔmba nye pɔmegranate sika adɔmba nye pɔmegranate ntwa bataker no no mbuano no ho nhyia.
Na Aaron mfa nhyɛ nsom: ama wɔaatse ne ndze wɔ aber a ɔrehɛn bea krɔnkrɔn no mu wɔ EWURADZE enyim, na aber a orifir edzi, amma oeennwu.
Na fa sika mapa yɛ tɛrba, na kyerɛw do, dɛ nsɔwanokaba nkyerɛwee, dɛ KRƆNKRƆN MA EWURADZE.
Na fa fam bibir ahoma do, na ɔnko asɔfokyɛw no ho; asɔfokyɛw no n’enyim na ɔmfam.
Na ɔmfam Aaron no momapɔw do, na Aaron nsoa mbusu biara a aba krɔnkrɔndze a Israelmba tsew ho yɛ no krɔnkrɔn wɔ hɔn ayɛyɛdze nyinara mu no; na ɔnda no momapɔw do daa, ama EWURADZE n’enyi asɔ hɔn.
Na fa ndwera fɛɛfɛw wen sortar no dam dam, na fa ndwera fɛɛfɛw yɛ asɔfokyɛw no, na yɛ abɔdo, nkyermuwemfo edwinsa.
Na yɛ sortar ma Aaron ne mbabanyin, na yɛ abɔdo ma hɔn, na yɛ mbɔtsir bi ma hɔn, wɔ enyimnyam nye ahoɔfɛw ntsi.
Na fa hyehyɛ wo nua Aaron ne mbabanyin no ka no ho; na sera hɔn ngo, na tu hɔn si nkyɛn, na tsew hɔn ho, ma wondzi m’asɔfoe.
Na yɛ ndwera ntwontwo ma hɔn, ma ɔnkata hɔn adagyaw do, mfi asen nkodu nserɛekyir: na Aaron nye ne mbabanyin no, sɛ wɔrokɔ ehyiadzibuw no mu, anaa sɛ wɔreba afɔrmbukyia no nkyɛn abɔsom wɔ bea krɔnkrɔn no mu a, wɔnhyehyɛ, ma woeenndzi mbusu, na woeennwu: ɔnyɛ daa ahyɛdze mma ɔno nye n’asefo a wobedzi n’ekyir no.
Aaron Na Ne Mba Asɔfohyɛ Ho Nhyehyɛɛ Na iyi nye adze a fa yɛ hɔn fa tsew hɔn ho, na wondzi m’asɔfoe: fa nantwisaa eburwa kor nye nguannyin ebien a wonndzi dzɛm, nye epitsi boodoo, nye epitsi tatar a wɔdze ngo aforɔw, na epitsi tatar ntrɛtraba a wɔasera ho ngo: ewifua pa isiam na fa yɛ.
Na fa gu kɛntsɛn kor mu, na ongu kɛntsɛn no mu ma fa bra, ɔnye nantwisaa no nye nguannyin ebien no.
Na fa Aaron nye ne mbabanyin no bra ehyiadzibuw no n’abowano, na fa nsu hohor hɔn ho.
Na fa ntar no, na fa sortar no, nye egugudo ne bataker no, nye egugudo no, nye akatabo no hyɛ Aaron, na fa egugudo abɔdo a wɔawen no nkyermu no bɔ no mu: na fa asɔfokyɛw no soa no, na fa kyɛw krɔnkrɔn no si asɔfokyɛw no do.
Na nkyii fa ɔserango no, na hue gu ne tsir do, na fa sera no.
Na fa ne mbabanyin no bra, na hyehyɛ hɔn ntar.
Na fa abɔdo bobɔ hɔn mu, Aaron nye ne mbabanyin no, na bobɔ hɔn mbɔtsir: na wonnya asɔfodzi no nyɛ hɔndze dɛ daa ahyɛdze; na tu Aaron nye ne mbabanyin no si nkyɛn.
Na fa ɔnantwisaa no bra ehyiadzibuw no enyim: na Aaron nye ne mbabanyin no mfa hɔn nsa ngu nantwisaa no etsifi.
Na ku nantwisaa no wɔ EWURADZE enyim, wɔ ehyiadzibuw no n’abowano.
Na fa nantwisaa no no bɔgyaa bi, na fa wo nsatseaba bɔ mu sera afɔrmbukyia no ne mmbɛn ho; na hue bɔgya no nyinara gu afɔrmbukyia no ase.
Na yi seradze a ɔkata ayamudze no ho nyinara, nye dza ɔsensɛn berɛbo no ho no, nye nsɛbea ebien no, nye seradze a ɔwɔ do no, na hyew no wɔ afɔrmbukyia no do.
Na ɔnantwisaa no ne nam, nye no nwoma, nye n’egyanan dze, fa gya hyew no wɔ nseraban no ekyir: ɔyɛ bɔn ho afɔr.
Eso fa oguannyin kor; na Aaron nye ne mbabanyin no mfa hɔn nsa ngu n’etsifi.
Na ku oguannyin no, na fa no bɔgyaa, na fa petse afɔrmbukyia no ho hyia.
Na twitwa oguannyin no esinesin, na hohor n’ayamudze, nye no ntwɛr ho, na fa ka n’esinesin, na ɔnye ne tsir no ho.
Na hyew oguannyin no no nyinara wɔ afɔrmbukyia no do: ɔyɛ ɔhyew afɔr ma EWURADZE: ɔyɛ adze huanhuam, afɔr a wɔdze gya bɔ ma EWURADZE a. Na fa oguannyin kor no so; na Aaron nye ne mbabanyin no mfa hɔn nsa ngu oguannyin no etsifi.
Na nkyii ku oguannyin no, na fa no mbɔgyaa bi, na fa ka Aaron n’aso nyimfa ano, nye ne mbabanyin no hɔn aso nyimfa ano, nye hɔn nsa nyimfa kokrobetsir ano, nye hɔn anan nyimfa kokrobetsir ano, na fa bɔgya no petse afɔrmbukyia no ho hyia.
Na fa afɔrmbukyia no do bɔgya no bi, nye ɔserango no bi, na fa petse Aaron do, nye ne ntar do, nye ne mbabanyin no do, nye ne mbabanyin no hɔn ntar do ka no ho, ma ɔntsew ɔno nye ne ntar, nye ne mbabanyin no, nye ne mbabanyin no hɔn ntar ho nka no ho.
Nkyii so fa oguannyin no ne seradze, nye ne seradze dua no, nye seradze a ɔkata n’ayamudze ho no, nye adze a ɔsensɛn ne mberɛbo ho no, nye nsɛbea ebien no, nye no do seradze no, nye aserɛ nyimfa dze no; osiandɛ ɔyɛ etuhoakyɛ oguannyin: na boodoo ntɔwmu kor, nye boodoo tatar a woegu mu ngo kor, nye tatar trɛtraba kor, fa fi epitsi kɛntsɛn no a osi EWURADZE enyim no mu: na fa ne nyina gu Aaron nsamu, nye ne mbabanyin no nsamu; na hihim no yɛ EWURADZE enyim ohim afɔr.
Na gyegye no wɔ hɔn nsamu, na hyew no wɔ afɔrmbukyia no do wɔ ɔhyew afɔr no do, ma ɔnyɛ EWURADZE enyim adze huanhuam: ɔyɛ afɔr a wɔdze gya bɔ ma EWURADZE.
Na fa Aaron n’etuhoakyɛ oguannyin no ne nyan, na hihim yɛ EWURADZE enyim ohim afɔr: na ɔnyɛ wo kyɛpɛn.
Na ohim afɔr nyan no, na ɔmado afɔr aserɛ no a wɔdze fi Aaron nye ne mbabanyin no hɔn etuhoakyɛ oguannyin no a woehihim no, na wɔama do no mu no tsew ho: na ɔnyɛ dɛ daa ndzinoa mfi Israelmba nsamu mma Aaron nye ne mbabanyin: na ɔyɛ ɔmado afɔr: na ɔnyɛ ɔmado afɔr mfa mfi Israelmba hɔn asomdwee afɔr n’afɔrbɔdze mu, mekyerɛ hɔn ɔmado afɔr a wɔbɔ ma EWURADZE.
Na Aaron ne ntar krɔnkrɔn no nyɛ ne mba a wodzi n’ekyir dze, ma wɔnsera hɔn ngo wɔ mu, na wontu hɔn nsi nkyɛn wɔ mu.
Nda esuon na ɔbabanyin a odzi ɔsɔfo wɔ n’ananmu no nhyɛ, aber a ɔreba ehyiadzibuw no mu abɔsom wɔ bea krɔnkrɔn no.
Na fa etuhoakyɛ oguannyin no, na noa ne nam no wɔ bea a ɔyɛ krɔnkrɔn.
Na Aaron nye ne mbabanyin no ndzi oguannyin no ne nam, nye boodoo a ɔwɔ kɛntsɛn no mu no, wɔ ehyiadzibuw no n’abowano.
Na wondzi ndzɛmba no a wɔdze yɛɛ mpata, ma wɔdze eetu hɔn esi nkyɛn, na wɔatsew hɔnho no: mbom mma nyimpa biara nndzi bi, osiandɛ ɔyɛ krɔnkrɔn.
Na sɛ etuhoakyɛ nam no, anaa boodoo no bi ka ma adze kye do a, ɔno fa gya hyew dza aka no: mma wonndzi, osiandɛ ɔyɛ krɔnkrɔn.
Na dɛm na fa yɛ Aaron nye ne mbabanyin no dɛ mbrɛ mahyɛ wo no nyinara: nda esuon na tu hɔn si nkyɛn.
Na daa nyina fa nantwisaa bɔ bɔn ho afɔr no ma ɔnyɛ mpatadze: na tsew afɔrmbukyia no ho, aber a erepata wɔ ne tsir no; na sera ho ngo, fa tsew ho.
Nda esuon na pata wɔ afɔrmbukyia no ne tsir, na tsew ho: na afɔrmbukyia no nyɛ krɔnkrɔn mu krɔnkrɔn; biribiara a ɔka afɔrmbukyia no ɔnyɛ krɔnkrɔn.
Afei iyi nye dza fa bɔ afɔr wɔ afɔrmbukyia no do; daa daa nyina nguambaa ebien a woedzi afrenhyia afrenhyia.
Eguambaa kor na fa bɔ afɔr anapa; na eguambaa kor so fa bɔ afɔr ewimbir: na fa isiam pa efa ebupɛn du mu kor a wɔdze ngo siwii bɔdambɔ kor na fa ebupɛn anan mu kor aforɔw; na wenyin bɔdambɔ kor na fa ebupɛn anan mu kor a ɔyɛ nom afɔr, ka eguambaa kor ho.
Na eguambaa kor no so fa bɔ afɔr ewimbir, na yɛ no dɛ mbrɛ anapa edzidzi afɔr no, na mbrɛ no nom afɔr no tse, ma ɔnyɛ adze huanhuam, afɔr a wɔdze gya bɔ ma EWURADZE.
Ɔnyɛ daa ɔhyew afɔr wɔ w’ebusuasantsen mu wɔ ehyiadzibuw no n’abowano wɔ EWURADZE enyim: mbrɛ menye hom behyia, makasa wɔ hɔ makyerɛ wo.
Na hɔ na menye Israelmba behyia; na m’enyimnyam atsew Buw no ho.
Na mebɛtsew ehyiadzibuw no, nye afɔrmbukyia no ho: Aaron so nye ne mbabanyin no mebɛtsew hɔn ho, ma woeedzi m’asɔfoe.
Na mebɛtsena Israelmba no mu, na mayɛ hɔn Nyankopɔn.
Na wobohu dɛ emi nye EWURADZE hɔn Nyankopɔn a miyii hɔn fii Egypt asaase do bae, dɛ mebɛtsena hɔn mu no: emi nye EWURADZE hɔn Nyankopɔn.
Eduhuam Afɔrmbukyia Na yɛ afɔrmbukyia a wɔhyew do eduhuam: akeesia dua na fa yɛ.
Ne tsentsen nyɛ anamɔn kor nye fa, na ne tɛtɛr nyɛ anamɔn kor nye fa; ɔnyɛ etwaanan: na no krɔn nyɛ basafa kor: ne mmbɛn mfi sin kor no ara mu.
Na fa sika mapa dura ho, n’etsifi, nye ne nkyɛn nkyɛnmu hyia, nye ne mmbɛn no; na yɛ ho sika hankra fa hyia.
Na yɛ ho sika nkaba ebien wɔ ne hankra no ase, wɔ ne mparba ebien do, ne nkyɛnmu ebien no na yɛ no wɔ do; na ɔnyɛ mpoma anan mu na wɔdze aasoa.
Na fa akeesia dua sinsian mpoma no, na duradura ho sika.
Na fa si ntwamutam a ɔwɔ dase adaka no ho no enyim, wɔ mbɔbɔrhu egua no a ɔwɔ dase no do no enyim, mbrɛ menye wo behyia no.
Na Aaron nhyew do eduhuam: anapa nyinara, sɛ orisiesie nkandzea no ho a, ɔnhyew.
Na sɛ Aaron sosɔ nkandzea no ewimbir a, ɔnhyew, ɔnyɛ daa eduhuam wɔ EWURADZE enyim nkɔ hom mbasantsen nyina mu.
Mma hom nnhyew do eduhuam fofor bi, anaa ɔhyew afɔr, anaa edzidzi afɔr; na mma hom nnhue nom afɔr nngu do.
Na Aaron mpata wɔ ne mmbɛn do afrenhyia mu prɛko: bɔn ho afɔr mpata bɔgyaa no na ɔmfa mpata ne tsir afrenhyia mu prɛko wɔ hom mbasantsen nyina mu: ɔyɛ krɔnkrɔn mu krɔnkrɔn ma EWURADZE.
Na EWURADZE kasaa kyerɛɛ Moses dɛ, Sɛ erohwehwɛ Israelmba hɔn dodow ano ebu, dɛ mbrɛ hɔn mu hɔn a wɔkan hɔn no tse a, ɔno nyimpa biara mma ne kra tsir apondze mma EWURADZE, sɛ erekan hɔn a; ama sɛ erekan hɔn a, ɔyardɔm bi eennsi hɔn mu.
Iyi na wɔmma, obiara a otwa mu kɔ hɔn a wɔkan hɔn no mu no, dwetɛbona fa dɛ krɔnkrɔnbea dwetɛbona: (dwetɛbona yɛ gera eduonu:) dwetɛbona fa nyɛ EWURADZE afɔrbɔdze.
Obiara a otwa mu kɔ hɔn a wɔkan hɔn no mu no na oedzi mfe eduonu na ekyir no, ɔmma EWURADZE afɔrbɔdze no.
Sɛ wɔrema EWURADZE afɔrbɔdze no dze aayɛ hom akra tsir mpatadze a, mma obirɛmpɔn mma kɛse, na ohianyi so mma kakraba, nnkyɛn dwetɛbona fa no.
Na gyegye mpata sika no wɔ Israelmba no hɔ, na fa ma ehyiadzibuw no mu som no; ma ɔaayɛ nkaa ama Israelmba no wɔ EWURADZE enyim, dze aayɛ hɔn akra tsir mpatadze.
Na EWURADZE kasaa kyerɛɛ Moses dɛ, Fa boran yɛ eguarsɛn so, na n’ase nyɛ boran, ma wɔdze eeguar; na fa si ehyiadzibuw no nye afɔrmbukyia no ntamu, na fa nsu gu mu.
Na Aaron nye ne mbabanyin no mfa nhohor hɔn nsa ho nye hɔn anan ho wɔ hɔ: sɛ wɔrekɛhɛn ehyiadzibuw no mu a, wɔmfa nsu nhohor hɔnho, mma woeennwuwu; anaa sɛ wɔrebɛn afɔrmbukyia no ho abɔsom, ma wɔaahyew afɔrbɔdze a wɔdze gya hyew ma EWURADZE a: dɛm na wɔnhohor hɔn nsa ho nye hɔn anan ho, mma woeennwuwu: na ɔnyɛ ahyɛdze mma hɔn daapem, mekyerɛ ɔno nye n’asefo wɔ hɔn mbasantsen nyina mu.
Nkyii so EWURADZE kasaa kyerɛɛ Moses dɛ, Wo so fa nduhuam mu etsitsir ma woho, eduhuam mɛɛr a ɔsosɔw dwetɛbona ahaenum, nye sinamɔn huanhuam dɛmara ne fa, mekyerɛ ahaenu eduonum, nye kalamus huanhuam ahaenu eduonum, nye keesia ahaenum, dɛ krɔnkrɔnbea dwetɛbona no, nye olive ngo kor na fa: na fa yɛ ɔserango krɔnkrɔn, eduhuam a wɔafora no oduhuamforafo nyansa mu: na ɔnyɛ ɔserango krɔnkrɔn.
Na fa sera ehyiadzibuw no, nye dasedaka no, na ɔpon no nye no ho ndzɛmba no nyinara, nye kandzeadua no nye no ho ndzɛmba no, nye eduhuamhyew afɔrmbukyia no, nye ɔhyew afɔr afɔrmbukyia no nye no ho ndzɛmba no nyinara, nye eguarsɛn no nye ne ntaease.
Na tsew ho ma ɔnyɛ krɔnkrɔn mu krɔnkrɔn: biribiara a ɔka no nyɛ krɔnkrɔn.
Na sera Aaron nye ne mbabanyin no ngo, na tsew hɔn ho, ma wondzi m’asɔfoe.
Na kasa kyerɛ Israelmba no dɛ, Iyi nyɛ ɔserango krɔnkrɔn mma me wɔ hom mbasantsen nyina mu.
Nyimpa honam do na mma wonnhue nngu, nkyii so mma hom nnyɛ bi a ɔtse dɛm, dɛ mbrɛ no mforafora mu tse: ɔyɛ krɔnkrɔn, na ɔnyɛ krɔnkrɔn mma hom.
Obiara a ɔbɔforafora bi dɛm no, anaa obiara a ɔdze bi bɛka ɔhɔho ho no, wobotwa no efi no nkorɔfo mu akyen.
Na EWURADZE see Moses dɛ, Fa nduhuanhuam ma woho, stakete, nye onika, nye galbanum; nduhuanhuam a krɔbɔw gyenengyenen ka ho: ne nyina no durdur nyɛ pɛpɛɛpɛr; na fa yɛ eduhuam hyewee, eduhuam a wɔafora no oduhuamforafo nyansaa mu a wɔaposa a ɔyɛ gyenengyenen nye krɔnkrɔn: na siw no fekɔfekɔ, na fa bi gu dase no enyim wɔ ehyiadzibuw no mu, mbrɛ menye wo behyia no; ɔnyɛ krɔnkrɔn mu adzekrɔnkrɔn mma hom.
Na eduhuam hyewee a erebɛyɛ no, mma hom nnsusu no mforaforae do nnyɛ bi mma homankasa homho: ɔnyɛ wo krɔnkrɔn mma EWURADZE.
Obiara a ɔbɛyɛ bi a ɔtse dɛm, ehua ahwɛ no, wobotwa no efi no nkorɔfo mu akyen.
Ehyiadzibuw No Ho Edwumayɛfo Na EWURADZE kasaa kyerɛɛ Moses dɛ, Hwɛ, mabɔ Bezalel, Uri ba no, Hur ba no a ofi Juda ebusuakuw mu no ne dzin mafrɛ no: na medze Nyankopɔn sunsum ahyɛ no ma, wɔ nyansa, nye ntseasee, nye nyimdzee, nye edwindzi ahorow nyinara mu, dɛ ɔmfa ndwen ne tsir mu ndzi sika, nye dwetɛ, nye boran, nye nsisimu abo ntwitwae, nye ndua sian mu edwin, ma oeedzi edwin horow nyinara.
Na, hwɛ, mara mafa Oholiab, Ahisamak ba a ofi Dan ebusuakuw mu, aka no ho; na hɔn a wɔwɔ nyansa akoma nyinara medze nyansa ahyɛ hɔn akoma mu ma wɔaayɛ dza mahyɛ wo nyinara: ehyiadzibuw no, nye dasedaka no, nye mbɔbɔrhu egua a ɔwɔ do no, nye Buw no no ho ndzɛmba nyinara; na ɔpon no nye no ho ndzɛmba, nye kandzeadua mapa no ɔnye no ho ndzɛmba nyinara, nye eduhuamhyew afɔrmbukyia no; na ɔhyew afɔr afɔrmbukyia no ɔnye no ho ndzɛmba nyinara, nye eguarsɛn no nye ne ntaease no; na ntar fɛɛfɛw a wɔapempam no, nye ɔsɔfo Aaron ne ntar krɔnkrɔn no, nye ne mbabanyin no hɔn ntar no a wɔdze bedzi m’asɔfoe no; nye ɔserango no, nye bea krɔnkrɔn nduhuanhuam a wɔahyew no: wɔnyɛ no dɛ mbrɛ mahyɛ wo no nyinara.
Na EWURADZE kasaa kyerɛɛ Moses dɛ, Eso kasa kyerɛ Israelmba no dɛ, Ampaara, m’ahomgyenda no na hom nsie: osiandɛ ɔyɛ emi nye hom ntamu asɛnkyerɛdze wɔ hom mbasantsen nyina mu; ma hom eehu dɛ emi nye EWURADZE a metsew hom ho no.
Dɛm ntsi hom nsie ahomgyeda no; osiandɛ ɔyɛ krɔnkrɔn ma hom: obiara a ohura ho no, oku na wonku no: na obiara a ɔyɛ edwuma wɔ mu no, wobotwa dɛm ɔkra no efi no nkorɔfo mu akyen.
Nda esia na wɔmfa nyɛ edwuma; na da a otsia esuon no ɔyɛ ahomgye mu ahomgyeda a ɔyɛ krɔnkrɔn ma EWURADZE: obiara a ɔyɛ edwuma biara wɔ ahomgyeda no mu no, oku na wonku no.
Dɛm ntsi Israelmba no nsie ahomgyeda no, dɛ wɔrodwen ahomgyeda no do wɔ hɔn mbasantsen nyina mu, dɛ daa ahyɛmu.
Ɔyɛ emi nye Israelmba ntamu daa daa asɛnkyerɛdze: na nda esia na EWURADZE dze yɛɛ ɔsor nye asaase, na da a otsia esuon no ɔhomee na ɔdwedwee noho.
Na aber a ɔnye Moses wiee nkɔmbɔ twetwe wɔ bepɔw Sinai do no, ɔdze dasepon ebien no maa no, abopon a, wɔdze Nyankopɔn nsatseaba akyerɛw do.
Sika Nantwiburwa Na aber a ɔman no hun dɛ Moses ekyinkyim dɛ obesian efi bepɔw no do aba no, ɔman no boaa hɔn ano wɔ Aaron nkyɛn, na wɔsee no dɛ, Soɛr, yɛ enyame ma hɛn, ma wondzi hɛn enyim; na Moses yi, nyimpa a ɔdze hɛn fi Egypt asaase do bae no dze, yennyim dza ayɛ no.
Na Aaron see hɔn dɛ, Hom nyiyi sika nkaba a ɔhyehyɛ hom yernom, hom mbabanyin, nye hom mbabaa asowa mu no, na wɔmfa mbrɛ me.
Na ɔman no nyinara yiyii sika nkaba a ɔhyehyɛ hɔn asowa mu no, na wɔdze brɛɛ Aaron.
Na ɔgyee no wɔ hɔn nsamu, na ɔdze edwindadze huorii, na ɔyɛɛ no nantwiba a woegu: na wɔsee dɛ, Israel, iyinom nye w’enyame a woyii wo fii Egypt asaase do bae.
Na aber a Aaron hun hɔn enyigye wɔ ho no, osii afɔrmbukyia wɔ n’enyim; na Aaron bɔɔ dawur, na ɔsee dɛ, Ɔkyena nye EWURADZE afahyɛ.
Na wɔsoɛɛr ahanamakye, na wɔbobɔɔ ɔhyew afɔr, na wɔdzedze asomdwee afɔr bae; na ɔman no tsenaa famu dzidzii, na wɔnomee, na wɔsoɛree goree.
Na EWURADZE kaa kyerɛɛ Moses dɛ, Sian famu, kɔ; na wo man a edze hɔn fi Egypt asaase do bae no, asɛɛ hɔnho: wɔadan efi kwan a mekyerɛɛ hɔn no do ntsɛmara afa nkyɛn: wɔayɛ nantwiba a woegu ama hɔn ho, na wɔasɔr no, na wɔabɔ afɔr ama no, na wɔase dɛ, Israel, iyinom nye w’enyame a woyii wo wɔ Egypt asaase do bae.
Na EWURADZE see Moses dɛ, Mehu ɔman yi, na, hwɛ, wɔyɛ ɔman akɔnkyefo.
Dɛm ntsi afei gyaa me, ma m’ebufuw nhur nhye hɔn, na menhyew hɔn: na menyɛ wo ɔman kɛse.
Na Moses paa EWURADZE ne Nyankopɔn kyɛw see dɛ, EWURADZE, ebɛnadze ntsi na w’ebufuw nhur nhye wo man a edze ahoɔdzen kɛse nye tum nsa yii hɔn wɔ Egypt asaase do bae no yi?
Ebɛnadze ntsi na Egyptfo nka dɛ, Bɔn ntsi na okeyii hɔn fiir edzi, ma oeekoku hɔn wɔ mbepɔw no mu, na ɔahyew hɔn efi asaase enyi yi?
Dan fi w’ebufuhyew no mu, na ma bɔn yi a edze rebɛyɛ wo man yi nyɛ wo yaw.
Kaa Abraham, nye Isaak, nye Israel, nye w’akowaa a ekaa hɔn wankasa wo ho ntam, na esee hɔn dɛ, Mebɛma hom asefo adɔr dɛ ɔsor nworaba, na asaase a maka ho asɛm yi nyinara medze bɛma hom asefo, na wobenya edzi daapem.
Na EWURADZE nuu no ho wɔ bɔn a ɔkaa dɛ ɔdze rekɛyɛ ne man no ho.
Na Moses daan noho, na ɔdze dase apon ebien no kitsaa ne nsamu, fii bepɔw no do sianee; apon a wɔakyerɛw no afanu a; wɔakyerɛw do ha na ha.
Na apon no yɛ Nyankopɔn edwinsa, na nkyerɛwee no yɛ Nyankopɔn nkyerɛwee a wɔakyerɛw no apon no do.
Na aber a Josua tsee ɔman no hɔn dede dɛ wɔrobɔ ose no, ɔsee Moses dɛ, Ɔko ne dede esi nsera no mu.
Na ɔsee dɛ, Nnyɛ hɔn a woedzi konyim esebɔ ndze, nkyii so nnyɛ hɔn a wɔako egu ntseatseamu ndze: mbom hɔn a wɔrotow ndwom ne dede na metse.
Na ɔbaa dɛ, ɔbɛɛn nsera no ara pɛ, nna ohun nantwiba nye asaw no: na Moses no bo fuwii, na ɔtoow ne nsamu apon no gui, na ɔbobɔɔ no wɔ bepɔw no enyiadze.
Na ɔfaa nantwiba no a wɔyɛe no, na ɔdze gya hyeew no, na ɔyaam no mokomoko, na ɔdze petsee nsu enyi, na ɔmaa Israelmba no nomee.
Na Moses see Aaron dɛ, Ebɛnadze na ɔman yi yɛɛ wo, na edze bɔn aba hɔn do yi?
Na Aaron see dɛ, Mma mo wura no bo mmfuw: woara nyim ɔman yi dɛ bɔn ara na osi hɔn enyi do.
Na wɔsee me dɛ, Yɛ hɛn enyame a wobedzi hɛn enyim: na Moses yi, nyimpa a ɔdze hɛn fi Egypt asaase do bae no dze, yennyim dza ayɛ no.
Na mesee hɔn dɛ, Obiara a ɔwɔ sika biara no, wɔmma wonyi; nna wɔdze maa me: na motowee guu gya mu, na ɔnantwiba yi fii mu bae.
Na aber a Moses hun dɛ ɔman no ayɛ bisibisibasaa no; osiandɛ Aaron ama wɔayɛ bisibisibasaa abɔ adapaa wɔ hɔn atamfo mu: nna Moses gyinaa nseraban no ano, na ɔsee dɛ, Obiara a ɔwɔ EWURADZE afa ɔmbra me nkyɛn.
Na Levi mbabanyin nyinara boaboaa hɔnho ano baa ne nkyɛn.
Na ɔsee hɔn dɛ, Mbrɛ EWURADZE, Israel Nyankopɔn, se nye yi, Hom mu nyimpa biara mfa n’afona mbɔ n’asen, na ondzi akɔnaaba, mfi nseraban no ano nkɔ n’ano, na nyimpa biara nku no nua, nye nyimpa biara ne nyɛnko, nye nyimpa biara ne fisamenanyi.
Na Levi mbabanyin no yɛɛ dɛ mbrɛ Moses n’asɛm no tse no ara: na ɔman no mu nyimpa bɛyɛ mpem ebiasa totɔr da no ara.
Na Moses see dɛ, Hom ntu homho nsi nkyɛn mma EWURADZE ndɛ, nyew, nyimpa biara ntsia ne ba, na ontsia no nua; ma ɔdze nhyira aama hom ndɛ da yi.
Na ɔbaa dɛ adze kyee no, Moses see ɔman no dɛ, Hom afom mfom kɛse: na afei mobɔfow akɔ EWURADZE nkyɛn; gyangyanbiara mubotum mapata wɔ hom bɔn no ho.
Na Moses sanee kɔr EWURADZE nkyɛn, na ɔsee dɛ, Ao, mfom kɛse na ɔman yi afom, na wɔayɛ sika enyame ama hɔnho.
Naaso afei, sɛ edze hɔn bɔn no bɛkyɛ a; na sɛ annyɛ dɛm a, mepa wo kyɛw, pepa mo so fi wo nwoma a akyerɛw no mu.
Na EWURADZE see Moses dɛ, Obiara a ɔayɛ bɔn etsia me no, ɔno na mebɛpepa no efi mo nwoma no mu.
Na afei kɔ, kegya ɔman no kɔ beebi mbrɛ maka akyerɛ wo no: hwɛ, mo bɔfoe bedzi w’enyim akɔ: naaso da a mebɛba abɛsera no, mebɛsera hɔn bɔn wɔ hɔn do.
Na EWURADZE haaw ɔman no, osian nantwiba a Aaron yɛe no ntsi.
EWURADZE Hyɛ Israel Ma Wofi Bepɔw Sinai Ase Na EWURADZE kaa kyerɛɛ Moses dɛ, Si mu, fi ha kɔ, ɔwo nye ɔman a edze hɔn fi Egypt asaase do bae no, kɔ asaase a mekaa ho ntam kyerɛɛ Abraham, Isaak, nye Jakob, dɛ W’asefo na medze mebɛma hɔn no do: na morosoma ɔbɔfo ma oeedzi w’enyim; na metu Keenannyi, Amorinyi, nye Hitinyi, nye Periznyi, nye Hivinyi, nye Jebusnyi no: kɔ asaase a numfonsu nye ewo pem wɔ do no do: na mirinndzi wo mu nnkɔ; osiandɛ ɔman akɔnkyefo nye wo: bɛyɛ na mahyew wo wɔ ɔkwan no mu.
Na aber a ɔman no tsee nsɛm bɔn yi no, wogyamee: na obiara annhyɛ n’ahyehyɛdze.
Na EWURADZE see Moses dɛ, Se Israelmba no dɛ, Ɔman akɔnkyefo nye hom: sɛ miridzi wo mu mber kakraabi menye wo akɔ a, nkyɛ mebɛhyew wo: dɛm ntsi afei yiyi w’ahyehyɛdze no wɔ wo ho, ma munhu dza medze bɛyɛ wo.
Na Israelmba no yiyii hɔn ho ahyehyɛdze no fi bepɔw Horeb ho araa dze kɔ no.
EWURADZE N’ehyiadzibuw Afei Moses ɔtɔ dɛ ɔfa buw no na ɔdze kesi nseraban no ekyir, ekyirekyir fi nseraban no ho; na ɔfrɛɛ no Ehyiadzibuw.
Na ɔbaa dɛ obiara a ɔrohwehwɛ EWURADZE no fir edzi kɔ ehyiadzibuw no a ɔwɔ nseraban no ekyir no ho.
Na ɔbaa dɛ, aber a Moses fiir edzi rokɔ Buw no ho no, ɔman no nyinara soɛrsoɛree, na wogyinagyinae, nyimpa biara wɔ no buw abowano, na wɔhwɛɛ Moses n’etsikɔ araa kodur dɛ ɔkɛhɛɛn Buw no mu.
Na ɔbaa dɛ, aber a Moses kɛhɛɛn Buw no mu no, mununkum dum no sianee, na obegyinaa Buw no n’abowano: na EWURADZE nye Moses kasae.
Na ɔman no nyinara hun mununkum dum no dɛ ogyina Buw no n’abowano: na ɔman no nyinara soɛrsoɛree na wɔkotokotowee, nyimpa biara wɔ no buw abowano.
Na EWURADZE kasaa kyerɛɛ Moses enyim nye enyim, dɛ nyimpa rekasa kyerɛ ne nyɛnko.
Na ɔsanee baa nseraban no mu: mbom no somfo Josua, Nun ne babanyin, aberantsɛ no, emmfi Buw no mu emmfi.
Moses Hu Nyankopɔn N’enyimnyam Na Moses see EWURADZE dɛ, Hwɛ, ese me dɛ, Fa ɔman yi kɔ: na emmaa munnhun nyia ebɔsoma no ma ɔnye me aakɔ.
Naaso aka dɛ, Medze wo dzin minyim wo, na enya m’enyim enyimnyam so.
Dɛm ntsi afei, mepa wo kyɛw, sɛ menya w’enyim enyimnyam a, afei kyerɛ me w’akwan, ama meehu wo, ma meenya w’enyim enyimnyam: na hwɛ ɔman yi dɛ ɔyɛ wo man.
Na EWURADZE see dɛ, Mara ankasa bedzi w’enyim nye wo akɔ, na mama wo ahomgye.
Na ɔsee no dɛ, Sɛ warankasa nnye hɛn annkɔ dze a, ɔno mma mmfa hɛn mfi ha nnkɔ.
Na ebɛnadze mu na wɔdze bohu dɛ menya w’enyim enyimnyam, emi nye wo man?
Ana nnyɛ kɔ a enye hɛn bɔkɔ no mu bi a, ma yɛaatse hɛnho, emi nye wo man, wɔ amanaman a wɔwɔ asaase enyi nyinara mu bi a?
Na EWURADZE see Moses dɛ, Dza aka yi so mebɛyɛ: osiandɛ enya m’enyim enyimnyam, na medze wo dzin minyim wo.
Na ɔsee no dɛ, Mepa wo kyɛw, kyerɛ me w’enyimnyam.
Na ɔsee dɛ, Mebɛma me yie nyinara etwa mu wɔ w’enyim, na mapaa EWURADZE ne dzin wɔ w’enyim, na madom nyia mobɔdom no, na mehu nyia mubohu no mbɔbɔr, mbɔbɔr.
Na ɔsee dɛ, Innkotum ahwɛ m’enyim: osiandɛ nyimpa nnkɔhwɛ me na ɔatsena ase.
Na EWURADZE see dɛ, Hwɛ, ɔkwan wɔ me nkyɛn ha, na gyina ɔbotan no do: na ɔbɛba dɛ sɛ m’enyimnyam no rutwa mu a, medze wo bɛhyɛ ɔbotan no ne mpaae bi mu, na medze me nsa akata wo do ma meetwa mu ansaana: na meeyi me nsa, ma ehu m’ekyir: naaso m’enyim dze, irunnhu.
Moses Kɛgye Mbrasɛm Du No Bio Na EWURADZE see Moses dɛ, Sen abopon ebien a ɔtse dɛ kan no dze no: na menkyerɛw kan no apon no a ebobɔɔ no no do nsɛm no, wɔ do.
Na siesie woho sie anapa, na fow bra bepɔw Sinai do anapa no, na yi woho wɔ hɔ kyerɛ me wɔ bepɔw no etsifi.
Na mma nyimpa biara nnka wo ho mmfow mmba, nkyii so mma wonnhu nyimpa biara wɔ bepɔw no do beebiara; na mma nguan anaa anantwi so nndzidzi wɔ bepɔw no ho.
Na ɔseen abopon ebien a ɔtse dɛ kan no dze no; na Moses soɛɛr ahanamakye, na ɔfowee kɔr bepɔw Sinai do, dɛ mbrɛ EWURADZE hyɛɛ no no na ɔfaa abopon ebien no kitsaa ne nsamu.
Na EWURADZE nam mununkum mu sianee, na ɔnye no begyinaa hɔ, na ɔpaa EWURADZE ne dzin.
Na EWURADZE twaa mu wɔ n’enyim, na ɔpaa dɛ, EWURADZE, EWURADZE, Nyankopɔn a ayamuhyehye nye adom ahyɛ no ma, ɔfa ebufuw nyaa, na no mbɔbɔrhu nye no nokwar dɔɔ so; osie mbɔbɔrhu ma mpempem, na ɔdze emumuyɛ nye mbrato nye bɔn kyɛ: na ɔmma afɔdzifo nndzi bem; ɔdze egyanom hɔn emumuyɛ hwɛ mba nye mbanananom, kesi mbasantsen ebiasa nye anan do.
Na Moses yɛɛ ntsɛm, na ɔbɔɔ ne tsir adze wɔ famu, na ɔsɔree.
Na ɔsee dɛ, Sɛ afei menya w’enyim enyimnyam a, EWURADZE, mepa wo kyɛw, ma EWURADZE ndzi hɛn mu nkɔ; osiandɛ wɔyɛ ɔman akɔnkyefo; na fa hɛn emumuyɛ nye hɛn bɔn kyɛ hɛn, na fa hɛn yɛ w’egyapadze.
Wodzi Ahyɛmu No Fofor Na ɔsee dɛ, Hwɛ, miridzi ahyɛmu: wo man nyinara enyim na mebɛyɛ anwanwadze, dza wɔnnyɛɛ bi da wɔ asaase nyinara do, anaaso ɔman biara mu: na nkorɔfo a ewɔ hɔn mu nyinara ehu EWURADZE edwuma, osiandɛ adze a medze wo rebɛyɛ no yɛ hu.
Dwen dza merehyɛ wo ndɛ yi do: hwɛ, murutu Amorinyi, Keenannyi, Hitinyi, Periznyi, Hivinyi, nye Jebusnyi no wɔ w’enyim.
Hwɛ woho yie, amma ennye asaase a erokɔ do no do atsefo no eenndzi ahyɛmu: mbom hom mbubu hɔn afɔrmbukyia, wondwuruw hɔn edum, na wontwitwa hɔn Aserim no ngu: na mma nnsɔr onyame fofor bi: osiandɛ EWURADZE, nyia ne dzin nye Onyinkufo No, ɔyɛ Nyame nyinkufo: ɔno bɛyɛ na enye asaase no do atsefo no edzi ahyɛmu, na woekedzi hɔn enyame ekyir abɔ ndwamambra, na wɔabɔ afɔr ama hɔn enyame, na obi afrɛ wo na wo so ekedzi n’afɔrbɔdze no bi; na afa hɔn mbabaa ama wo mbabanyin awar, na hɔn mbabaa no edzi hɔn enyame no ekyir abɔ ndwamambra, na wɔama wo mbabanyin no ekedzi hɔn enyame no ekyir abɔ ndwamambra.
Mma nnyɛ enyame a woegu mma woho.
Sie epitsi afahyɛ no.
Nda esuon na dzi epitsi, dɛ mbrɛ mehyɛɛ wo no, bosoom Abib mu wɔ mber a wɔahyɛ no mu: osiandɛ bosoom Abib mu na ifii Egypt bae.
Dza obue yafun mu nyinara medze a; nye wo fiembowa nyinara mu mbakan a wɔyɛ enyin no, ɔnantwi o, oguan o. Na asoasopɔnkɔ abakan dze fa eguambaa pon: na sɛ ammpon no a, ɔno bu no kɔn mu.
Wo mbabanyin mu mbakan nyinara dze sesa pon hɔn.
Na mma obiara mmfa nsapan mmbefir m’enyim.
Nda esia na yɛ edwuma, na da a otsia esuon no dze, gye w’ahom: funtumber mu nye twaber mu na hom.
Na dwen adapɛn afahyɛ no do, ewifua twaber mu nduadzewakan no, nye anoboaboa afahyɛ no wɔ afe n’ewiei no.
Afrenhyia mu mpɛn ebiasa na wo mbabanyin nyinara mbefir wɔ EWURADZE Nyankopɔn, Israel Nyankopɔn no enyim.
Na mubotutu amanaman wɔ w’enyim, na matsɛw w’ahe mu: nkyii so sɛ erofow akɔ ekefir wɔ EWURADZE wo Nyankopɔn enyim afrenhyia mu mpɛn ebiasa a, nyimpa biara n’enyi nnkɛber w’asaase.
Mma mmfa mbɔrkaw nnka m’afɔr bɔgyaa ho; nkyii so mma adze nnkye apaho afahyɛ afɔr no do.
W’asaase mu nduadzewakan a odzi kan no fa bra EWURADZE wo Nyankopɔn fie.
Mma nnoa apɔnkyeba wɔ ne na no numfonsu mu.
Na EWURADZE see Moses dɛ, Kyerɛw asɛm yi: na nsɛm yi do na megyina menye wo na ɔnye Israel edzi ahyɛmu.
Na ɔnye EWURADZE dzii hɔ adaduanan adzekyee nye adzesaa; nkyii so oenndzi edziban, ɔannom nsu so.
Na ɔkyerɛɛw ahyɛmu nsɛm no, mbransɛm du no wɔ apon no do.
Na ɔbaa dɛ, aber a Moses fi bepɔw Sinai do sianee no, nna dasepon ebien no dze ne nsamu, na aber a Moses fi bepɔw no do sianee no, nna onnyim dɛ osiandɛ ɔnye EWURADZE kasae ntsi n’enyim wer ahyerɛn.
Na aber a Aaron nye Israelmba no nyinara hun Moses no, hwɛ, nna n’enyim wer hyerɛn: na wosuroo dɛ wɔbɛbɛn no.
Na Moses frɛɛ hɔn; na Aaron nye mboanofo no mu mpanyimfo no nyinara sanee baa ne nkyɛn: na Moses kasaa kyerɛɛ hɔn.
Na n’ekyir no Israelmba no nyinara twee bɛnee: na ɔdze dza EWURADZE kaa kyerɛɛ no wɔ bepɔw Sinai do no nyinara hyɛɛ hɔn mbra.
Na aber a Moses nye hɔn wiee kasa no, ɔdze nkataenyim kataa n’enyim.
Na aber a Moses rokɔ EWURADZE enyim nye no akɛkasa no, oyii nkataenyim no, dze kodur dɛ ofii ne nkyɛn; na ofii ne nkyɛn na ɔbɛkaa dza wɔdze hyɛɛ no no kyerɛɛ Israelmba no; na Israelmba no hun Moses n’enyim dɛ Moses n’enyim wer no hyerɛn: na Moses dze nkataenyim kataa n’enyim bio, kodur dɛ ɔkɔr mu nye EWURADZE kɛkasae.
Ahomgyeda No Ho Mbra Na Moses poon Israelmba mboanofo no nyinara hyiae, na ɔsee hɔn dɛ, Nsɛm a EWURADZE ahyɛ dɛ hom nyɛ nye yi.
Nda esia na wɔmfa nyɛ edwuma, na da a otsia esuon no nyɛ da krɔnkrɔn mma hom, ahomgyeda pa mma EWURADZE: obiara a ɔbɛyɛ edwuma biara wɔ mu no woboku no.
Mma hom nnsɔ gya wɔ hom tsenabea nyinara ahomgyeda no.
Ntamadan Krɔnkrɔn No Ho Mbra Na Moses kasaa kyerɛɛ Israelmba mboanofo no nyinara dɛ, Iyi nye dza EWURADZE hyɛe no, dɛ, Hom nyiyi ayɛyɛdze wɔ hom mu mma EWURADZE: obiara a n’akoma pɛ no, ɔmfa EWURADZE n’ayɛyɛdze mbra; sika, nye dwetɛ, nye boran; nye bibir, nye ɔberdum, nye serdaa, nye ndwera fɛɛfɛw, nye mpɔnkyenhwi; nye nguannyin nwoma a wɔahyɛ no memen, nye nsukraman nwoma, nye akeesia dua; nye kandzea no ho ngo, nye ɔserango no nye ɔhyeweduhuam no ho nduhuam; nye epopobibirbo, nye nsisimu abo a wɔdze besisi asɔfontar egugudo no nye akatabo no mu.
Na wɔmma hom mu onyansafo biara mbra, na ɔmbɛhyɛ dza EWURADZE ahyɛ nyinara; ntamadan no no buw, nye ne nkatado, nye nkɔtɔkorba, nye ne ntaabow, ne mbeabeamu, n’edum, nye ne ngyinangyinado; adaka no, nye no ho mpoma no, mbɔbɔrhu egua no, nye nsensɛnho ntwamutam no; ɔpon no, nye no mpoma no, nye no ho ndzɛmba nyinara, nye ɔkyerɛ edziban no: eso kandzea no ne kandzeadua no, nye no ho ndzɛmba, nye ne nkandzea, nye kandzea no ho ngo; nye eduhuamhyew afɔrmbukyia no, nye no mpoma, nye ɔserango no, nye ɔhyeweduhuam no nye ntamadan abow no, n’abowano nsensɛnho no; ɔhyew afɔr afɔrmbukyia no, nye boran serɛnkye no, no mpoma, nye no ho ndzɛmba nyinara, eguarsɛn no nye ne ntaease; dampan no ne nsensɛnho no, n’edum no, nye ne ngyinangyinado no, nye dampan no n’abotsen ano nkataano no: ntamadan no ho mbɔfondua, nye dampan no ho mbɔfondua, nye ne ntampehoma; ntar fɛɛfɛw a wɔapempam, wɔdze som wɔ bea krɔnkrɔn no, ɔsɔfo Aaron ne ntar krɔnkrɔn no, nye ne mbabanyin hɔn ntar a wɔdze bedzi asɔfo no.
Nkorɔfo No Dze Hɔn Ayɛyɛdze Ba Na Israelmba mboanofo no nyinara fii Moses enyim kɔree.
Na wɔbae, obiara a n’akoma maa no do, nye obiara a no sunsum kaa no no, na wɔdze EWURADZE ayɛyɛdze no baa dɛ wɔmfa nyɛ ehyiadzibuw no, nye no ho som ndzɛmba nyinara, nye ntar krɔnkrɔn no.
Na wɔbae, mbanyin nye mbaa nyina, dodow a hɔn akoma pɛ nyinara, na wɔdze nkapo, nye asowamuadze, nye nsɔwanonkaba, nye nkrakyer, sika edwindzi ahorow nyinara bae; mekyerɛ nyimpa biara a ɔpɛɛ dɛ ɔdze sika ayɛyɛdze bɔ afɔr ma EWURADZE.
Na nyimpa biara a ne nsamu wɔ bibir nye ɔberdum, nye serdaa, nye ndwera fɛɛfɛw, nye mpɔnkyenhwi, nye nguannyin nwoma a wɔahyɛ no memen, nye nsukraman nwoma, ɔdze bae.
Obiara a ɔbɔɔ dwetɛ nye boran ayɛyɛdze afɔr no ɔdze EWURADZE ayɛyɛdze no bae: na nyimpa biara a ne nsamu wɔ akeesia dua a wɔdze bɛyɛ som edwuma no biara no, ɔdze bae.
Na mbaa a wɔwɔ nyansa akoma nyinara wɔdze hɔn nsa toow asaaba, na wɔdze dza wɔtowee no bae, bibir, nye ɔberdum, nye serdaa, nye ndwera pa. Na mbaa a hɔn akoma kenyaan hɔn wɔ nyansa mu nyinara toow mpɔnkyenhwi no.
Na mpanyimfo no dze epopobibirbo, nye nsisimu abo a wɔdze besisi egugudo no, nye akatabo no bae; nye eduhuam, nye ngo; kandzea ho dze, nye ɔserango ho dze, nye ɔhyew eduhuam ho dze.
Israelmba no dze ayamuyi ayɛyɛdze brɛɛ EWURADZE; ɔbanyin nye ɔbaa biara a hɔn akoma maa hɔn do dɛ wɔmfa edwuma nyinara a EWURADZE nam Moses ne nsa do hyɛɛ dɛ wɔnyɛ no no ho biribi mbra no a. Edwumayɛfo a Wɔbɛyɛ EWURADZE Ne Ntamadan Na Moses see Israelmba no dɛ, Hom nhwɛ, EWURADZE abɔ Bezalel, Uri ba no, Hur ba no a ofi Juda ebusuakuw mu no ne dzin afrɛ no: na ɔdze Nyankopɔn sunsum ahyɛ no ma, wɔ nyansa, nye ntseasee, nye nyimdzee, nye edwindzi ahorow nyinara mu; na ɔdze aadwen ne tsir mu edzi sika, nye dwetɛ, nye boran, nye nsisimu abo ntwitwae, nye nduasian mu edwin, ma oeedzi edwin horow nyinara.
Na ɔdze ahyɛ n’akoma mu dɛ ɔmfa nkyerɛkyerɛ, ɔno, nye Oholiab, Ahisamak ne babanyin no a ofi Dan ebusuakuw mu no, beenu.
Hɔn na ɔdze akoma mu nyansa ahyɛ hɔn ma, dɛ wondzi edwin horow nyinara, ɔbosiamfo, nye duadwimfo, nye ɔwemfo a odzi bibir, nye ɔberdum, serdaa, nye ndwera fɛɛfɛw mu edwin, nye ɔtanwemfo dze no, mekyerɛ hɔn a wodzi edwin biara, nye hɔn a wɔdwen hɔn tsir mu dzi edwin horow.
Na Bezalel nye Oholiab nye akoma mu onyansafo biara a EWURADZE dze nyansa nye ntseasee ahyɛ no mu dɛ onhu mbrɛ wosi yɛ krɔnkrɔnbea som no ho edwuma nyinara, nyɛ edwuma, dɛ mbrɛ EWURADZE ahyɛ nyinara.
Nkorɔfo Dze Ayɛyɛdze Pii Ba Na Moses frɛɛ Bezalel nye Oholiab, nye akoma mu onyansafo biara a EWURADZE dze nyansa ahyɛ n’akoma mu no, mekyerɛ obiara a n’akoma kenyaan no dɛ ɔmbra edwuma no ho mbɛyɛ bi no nyinara: na wɔgyee Moses hɔ ayɛyɛdze no a Israelmba no dze baa dɛ wɔmfa nyɛ krɔnkrɔnbea no som ho edwuma no nyinara, dɛ wɔdze bɛyɛ.
Na wɔwɔɔw do ara dze ayamuyi ayɛyɛdze brɛɛ no anapa daa.
Na enyansafo no nyinara a wɔyɛ krɔnkrɔnbea no ho edwuma no nyinara fifii hɔn edwuma a wɔreyɛ no ho bae; na wɔbɛkaa kyerɛɛ Moses dɛ, Ɔman no dza wɔdze ba dɔɔ so sen dza ɔbɔso edwuma a EWURADZE hyɛɛ dɛ wɔnyɛ no yɛ.
Na Moses hyɛɛ mbra, na wɔmaa wɔbɔɔ no dawur wɔ nseraban no mu nyinara dɛ, Ɔbanyin o, ɔbaa o, mma obiara mmfa biribiara nnyɛ krɔnkrɔnbea no ho ayɛyɛdze bio.
Nna ɔman no dze gyaa ba.
Osiandɛ dza wonyae no ara dɔɔ so ma edwuma no nyinara dɛ wɔdze bɛyɛ ma bi aka.
Na hɔn a wɔyɛɛ edwuma no mu akoma mu onyansafo biara dze nsensɛnho tam du yɛɛ ntamadan no; ndwera fɛɛfɛw a woefira, nye bibir, nye ɔberdum, nye serdaa, ayɛ mu kerubim a ɔyɛ odwimfo pa edwinsa na wɔdze yɛe.
Nsensɛnhotam no kor ne tsentsen yɛ basafa duanan, na nsensɛnhotam no kor ne tɛtɛr yɛ basafa ebien: nsensɛnhoatam no nyinara no nsusui gyinaa kor.
Na ɔdze nsensɛnho tam enum toatoaa do ma kor toaa kor so do: na nsensɛnho tam enum no so ɔdze toatoaa do ma kor toaa kor so do.
Na ɔdze bibir bobɔɔ nsensɛnho tam kor mbuano do etokur wɔ ano wɔ ntoae no do: dɛmara na ɔyɛe wɔ nsensɛnhotam a odzi ekyir no no mbuano do wɔ ntoae a otsia ebien no do.
Etokur eduonum na ɔbobɔe wɔ nsensɛnho tam a ɔwɔ ntoae a otsia ebien no so n’ano: etokur no dzi abɔenyim nkorkor.
Na ɔyɛɛ sika nkɔtɔkorba eduonum, na ɔdze nkɔtɔkorba no yɛe ma nsensɛnho tam no kor toaa kor so do: ma ntamadan no yɛɛ kor.
Na ɔdze mpɔnkyenhwi yɛɛ nsensɛnho tam dze sii buw wɔ ntamadan no do: ɔyɛɛ no nsensɛnho tam dubiako.
Nsensɛnho tam kor ne tsentsen yɛ basafa duenum, na nsensɛnho tam kor ne tɛtɛr yɛ basafa ebien: nsensɛnho tam dubiako no no nsusui gyinaa kor.
Na ɔdze nsensɛnho tam enum toatoae yɛɛ no kor, na ɔyɛɛ nsensɛnho tam esia so kor.
Na ɔyɛɛ etokur eduonum wɔ nsensɛnho tam kor a odzi ekyir no mbuano do wɔ ntoae no do, na ɔyɛɛ etokur eduonum so wɔ ntoae a otsia ebien no ne nsensɛnho tam no mbuano do.
Na ɔyɛɛ boran nkɔtɔkorba eduonum dze eesusuo buw no mu atoa mu, ma aayɛ kor.
Na ɔdze nguannyin nwoma a wɔahyɛ no memen yɛɛ buw no ne nkatado, na ɔdze nsukraman nwoma yɛɛ no sor akatado.
Na ɔdze akeesia dua yɛɛ ntamadan no ne ntaabow a osisi hɔ no.
Basafa enum yɛ taabow kor ne tsentsen, na bɛyɛ anamɔn ebien nye fa yɛ taabow kor ne tɛtɛr.
Anan ebien tuatua taabow kor mu, susuoo kor mu faam kor so ho: dɛm na ɔyɛe maa ntamadan no ne ntaabow no nyinara.
Na ɔyɛɛ ntamadan no ne ntaabow no; ntaabow eduonu dzi pomu afamu kyerɛ pomu: na ɔyɛɛ ntaabow eduonu no n’ase dwetɛ ngyinado eduanan; ngyinado ebien hyehyɛ taabow kor ase ma n’anan ebien no, na ngyinado ebien hyehyɛ taabow kor so ase ma n’anan ebien no: Na ntamadan no n’afa a otsia ebien no a odzi kwaamu afamu no, ɔyɛɛ ntaabow eduonu, nye no dwetɛ ngyinado eduanan; ngyinado ebien hyehyɛ taabow kor ase, na ngyinado ebien hyehyɛ taabow kor so ase.
Na ntamadan no n’ekyir a odzi anee afamu no ɔyɛɛ ntaabow esia.
Na ɔyɛɛ ntaabow ebien maa ntamadan no no kutuw do wɔ n’ekyir afamu.
Na ɔpaam ho wɔ ase, na ɔyɛɛ mu dɛmara kodur no sor nkaba kor ho: dɛm na ɔdze yɛɛ n’ebien nyina wɔ kutuw ebien no do.
Na ɔyɛɛ ntaabow awɔtwe, nye no dwetɛ ngyinado, ngyinado duesia; ngyinado ebien hyehyɛ taabow biara n’ase.
Na ɔdze akeesia dua yɛɛ mbeabeamu; enum yɛ ntamadan no ne nkyɛn kor ntaabow no nedze, na mbeabeamu enum so yɛ ntamadan no ne nkyɛn kor no ne ntaabow no dze, na mbeabeamu enum so yɛ ntamadan no ne nkyɛn ekyir wɔ anee afamu ntaabow no dze.
Na ɔyɛɛ finimfin mbeamu a ɔwɔ ntaabow no ne finimfin no ma otwaa mu fi tsir kodur tsir.
Na ɔdze sika duraduraa ntaabow no ho, ɔdze sika yɛɛ no ho nkaba no ma ɔyɛɛ mbeabeamu no hyehyɛbea, na ɔdze sika duraduraa mbeabeamu no ho.
Na ɔdze bibir, nye ɔberdum, nye serdaa, nye ndwera fɛɛfɛw a woefira yɛɛ ntwamutam no: ɔyɛɛ mu kerubim a ɔyɛ odwimfo pa edwinsa.
Na ɔyɛɛ ho akeesia edum anan, na ɔdze sika duraduraa ho: no nkwaba yɛ sika; na oguu ase dwetɛ ngyinado anan.
Na ɔdze bibir, nye ɔberdum, nye serdaa, nye ndwera fɛɛfɛw a woefira ween nkyermu dze yɛɛ ntamadan no n’abowano nkataano; na ɔyɛɛ n’edum enum no nye no nkwaba: na oduraduraa n’etsir nye no mbɔtsir ho sika: na ne ngyinado enum no yɛ boran.
Ahyɛmudaka No Ne Nyɛɛ Na Bezalel dze akeesia dua yɛɛ adaka no: ne tsentsen yɛ bɛyɛ basafa kor nye fa, ne tɛtɛr bɛyɛ anamɔn ebien nye fa, no krɔn bɛyɛ anamɔn ebien nye fa: na ɔdze sika mapa duraa no mu nye n’ekyir, na ɔyɛɛ sika hankra twaa ho hyiae.
Na oguu no ho sika nkaba anan, dze sisii n’anan anan no ho; nkaba ebien wɔ n’afa kor, na nkaba ebien wɔ n’afa kor so.
Na ɔdze akeesia dua senseen mpoma, na oduraduraa ho sika.
Na ɔdze mpoma no hyehyɛɛ nkaba no mu wɔ adaka no ne nkyɛn mu, ma wɔdze aasoa adaka no.
Na ɔdze sika mapa yɛɛ mbɔbɔrhu egua: ne tsentsen yɛ bɛyɛ basafa kor nye fa, na ne tɛtɛr bɛyɛ anamɔn ebien nye fa.
Na ɔyɛɛ sika kerubim ebien; ɔbor edwuma na wɔdze yɛe, wɔ mbɔbɔrhu egua ne tsir ebien no; kerubim kor wɔ ne tsir kor, na kerubim kor wɔ ne tsir kor so: mbɔbɔrhu egua no ne sin kor no ara mu na ɔmaa kerubim no firii wɔ ne tsir ebien no do.
Na kerubim no tserɛtserɛɛw hɔn ntsaban mu wɔ sor, dze hɔn ntsaban no kataa mbɔbɔrhu egua no do, hɔn enyim dzi abɔenyim; mbɔbɔrhu egua no do na kerubfo no hɔn enyim bedzii.
Pon a Wɔdze EWURADZE Paanoo Si Do No Ne Nyɛɛ Na ɔdze akeesia dua yɛɛ ɔpon no: ne tsentsen yɛ basafa kor, na ne tɛtɛr anamɔn kor na fa, na no krɔn bɛyɛ anamɔn ebien nye fa: na ɔdze sika mapa duraa ho, na ɔyɛɛ ho sika hankra hyiae.
Na ɔyɛɛ ho ntotoano a ɔbɛyɛ nsatseama hyiae, na ɔyɛɛ no ntotoano no ho sika hankra hyiae.
Na oguu no ho sika nkaba anan, na ɔdze nkaba no sisii kutuw anan a ɔwowɔ n’anan anan no ho no do.
Ntoatoano no nkyɛn papaapa na nkaba no dzii, beebi mbrɛ wɔdze mpoma no bɛhyehyɛ dze asoa ɔpon no.
Na ɔdze akeesia dua sinsiaan mpoma no, na oduraduraa ho sika, ma wɔdze aasoa ɔpon no.
Na ɔdze sika mapa yɛɛ ɔpon no no do ndzɛmba no, nkwansɛn, nye ne ntser, nye no nkorbaa, nye no nkɔɔpow a wɔdze bohue.
Na ɔdze sika mapa yɛɛ kandzeadua no: ɔbor edwuma na ɔdze yɛɛ kandzeadua no, n’anan, nye no dua; no ho mpokuwa, nye nkukuduuduw, nye ne nhyiren, fi sin kor no ara mu: na abaw esia fifi ne nkyɛn mu; na kandzeadua no abaw ebiasa fi n’afa kor, na ebiasa fi n’afa kor so.
Mpokuwa ebiasa a wɔayɛ no dɛ almɔnd nhyiren wɔ abaw kor ho, kukuduuduw nye nhyiren; na mpokuwa ebiasa a wɔayɛ no dɛ almɔnd nhyiren wɔ abaw kor no so ho, kukuduuduw nye nhyiren: dɛmara na ɔtse wɔ abaw esia a efifir kandzeadua no ho no ho.
Na kandzeadua no ho wɔ mpokuwa anan a wɔayɛ no dɛ almɔnd nhyiren, no nkukuduuduw, nye ne nhyiren: na kukuduuduw hyɛ abaw ebien a otuatua ho no mu biara ase, wɔ abaw esia a efifir mu no ase.
No nkukuduuduw nye n’abaw no fi sin kor mu ara: ne nyinara sika mapa na wɔdze yɛɛ no ɔbor edwuma kor.
Na ɔdze sika mapa yɛɛ no ho nkandzea no esuon, nye no ho adabaa no, nye no ho nsompokuwa no.
Sika mapa kyɛpɛn kor na ɔdze yɛe, nye no ho ndzɛmba no nyinara.
Eduhuamhyew Afɔrmbukyia Ne Nyɛɛ Na ɔdze akeesia dua yɛɛ eduhuamhyew afɔrmbukyia: ne tsentsen yɛ bɛyɛ anamɔn kor nye fa, na ne tɛtɛr bɛyɛ anamɔn kor nye fa, etwaanan a; na no krɔn yɛ basafa kor; ne mmbɛn so fi sin kor no ara mu.
Na ɔdze sika mapa duraa ho fi n’etsifi, nye ne nkyɛn nkyɛn hyiae, nye ne mmbɛn no: na ɔyɛɛ ho sika hankra dze hyiae.
Na ɔyɛɛ no ho sika nkaba ebien wɔ ne hankra no ase, wɔ ne mparba ebien no do, wɔ ne nkyɛnmu ebien no do, beebi mbrɛ wɔdze mpoma no bɛhyehyɛ dze asoa.
Na ɔdze akeesia dua senseen mpoma no, na oduraduraa ho sika.
Na ɔyɛɛ ɔserango krɔnkrɔn no, nye nduhuanhuam hyewee gyenengyenen no, dɛ mbrɛ oduhuamforafo n’edwuma tse.
Ɔhyew afɔr Afɔrmbukyia No Ne Nyɛɛ Na ɔdze akeesia dua yɛɛ ɔhyew afɔr afɔrmbukyia no: ne tsentsen yɛ basafa ebien nye fa, na ne tɛtɛr basafa ebien nye fa, etwaanan a: na no krɔn basafa kor nye fa.
Na ɔyɛɛ no ho mmbɛn sisii no kutuw anan no do; ne mmbɛn so fi sin kor no ara mu: na ɔdze boran duraa ho.
Na ɔyɛɛ afɔrmbukyia no no ho ndzɛmba nyinara, n’asɛn, nye no nsofi, nye no nkɔɔpow, n’edzinam, nye ne gyansenama kukuwa: no ho ndzɛmba nyinara boran na ɔdze yɛe.
Na ɔween afɔrmbukyia no ho boran serɛnkye a wɔawen no atena, wɔ ne bamba no ho wɔ ase fi famu kodu finimfin.
Na oguu nkaba anan tuatuaa boran serɛnkye no no kutuw anan no do, dɛ ɔnyɛ mpoma no ne hyɛbew.
Na ɔdze akeesia dua senseen mpoma no, na ɔdze boran duraduraa ho.
Na ɔdze poma no hyehyɛɛ nkaba no mu wɔ afɔrmbukyia no ne nkyɛn nkyɛn, ma wɔdze aasoa; ɔdze ntaabow yɛe, no mu da kwan.
Na ɔdze boran yɛɛ eguarsɛn no, na ne ntaease no so boran a ofi mbaa asomfo a wɔsom wɔ ehyiadzibuw no n’abowano no hɔn nhwehwɛ no mu.
Na ɔyɛɛ dampan no; pomu afamu a ɔkyerɛ pomu no nye dampan nsensɛnho a wɔdze ndwera fɛɛfɛw a woefira awen a ne tsentsen basafa eduonu enum dzi: n’edum yɛ du, nye ne ngyinado du, boran a; edum no no nkwaba nye no mbɔtsir no dwetɛ a. Na kwaamu afamu no basafa eduonum, n’edum du, nye ne ngyinado du, boran a; edum no no nkwaba nye no mbɔtsir no dwetɛ a. Na anee afamu no ɔyɛɛ nsensɛnho basafa eduonu enum, n’edum du, nye ne ngyinado du; edum no no nkwaba nye no mbɔtsir no dwetɛ a. Na boka afamu a ɔkyerɛ boka no basafa eduonu enum.
Abotsen no n’afa kor nsensɛnho yɛ basafa esuon na fa; n’edum kor na fa, nye ne ngyinado kor na fa; na dɛmara wɔ afa kor no so: dampan no ano abotsen no n’afa ha nye n’afa ha nsensɛnho no ɔyɛ basafa esuon na fa; n’edum kor na fa nye ne ngyinado kor na fa.
Dampan no ne nsensɛnho a etwa ho ehyia nyinara ndwera fɛɛfɛw a woefira na wɔdze yɛe.
Na edum no ne ngyinado no boran a; edum no no nkwaba nye no mbɔtsir no dwetɛ a; na dampan no n’edum nyinara wɔdze dwetɛ abobɔ no abɔtsir.
Na dampan no n’abotsen no ano nkataano no, wɔdze bibir, nye ɔberdum, nye serdaa, nye ndwera fɛɛfɛw a woefira ayɛ no nkyermu yɛe: na ne tsentsen yɛ basafa du, na no krɔn wɔ ne tɛtɛr mu no ɔyɛ basafa ebien na fa, ɔtse dɛ dampan no ho nsensɛnho no.
Na edum no yɛ anan, nye ne ngyinado anan, boran a; no nkwaba dwetɛ a, na n’etsir nduraho nye no mbɔtsir dwetɛ a. Na ntamadan no, nye dampan no ho mbɔfondua a etwa ho ehyia no nyinara boran a. Iyi nye ntamadan no ho ndzɛmba, no dodow, mekyerɛ dase ntamadan no, dɛ mbrɛ wɔnam Moses mbrasɛm do, dze maa Levifo no hɔn som, wɔnam ɔsɔfo Aaron ne babanyin Itamar ne nsa do buu ano no.
Na Bezalel, Uri ne ba no, Hur ne ba no a ofi Juda ebusuakuw mu no, yɛɛ dza EWURADZE hyɛɛ Moses no nyinara.
Na nyia ɔka no ho nye Oholiab, Ahisamak ne ba no a ofi Dan ebusuakuw mu no, ɔbosiamfo, nye nduadwimfo, nye ɔwemfo a odzi bibir, nye ɔberdum, nye serdaa, nye ndwera fɛɛfɛw mu edwin.
Sika nyinara a wɔdze yɛɛ edwuma wɔ krɔnkrɔnbea no ho edwuma nyinara mu no, mekyerɛ oyima sika no, ɔyɛ talent eduonu akron, nye dwetɛbona ahaesuon eduasa, dɛ mbrɛ krɔnkrɔnbea dwetɛbona no tse.
Na mboanofo no mu hɔn a wɔkaan hɔn no hɔn dwetɛ yɛ kyɛpɛn ɔha, nye dwetɛbona apem ahaesuon eduosuon enum, dɛ mbrɛ krɔnkrɔnbea dwetɛbona no tse: itsir kor, biika kor, ɔnye dɛ, dwetɛbona fa, dɛ mbrɛ krɔnkrɔnbea dwetɛbona no tse, obiara a otwaa mu kɔr hɔn a wɔkaan hɔn no mu no, oedzi mfe fi eduonu nye n’ekyir no a wɔyɛ nyimpa mpem ahaesia mpensa ahaenum eduonum no dze nye no.
Na dwetɛ kyɛpɛn ɔha no wɔdze guu krɔnkrɔnbea ne ngyinado, nye ntwamutam ne ngyinado no; ngyinado ɔha yɛ dwetɛ kyɛpɛn ɔha, dwetɛ kyɛpɛn kor ngyinado kor.
Na dwetɛbona apem ahaesuon eduosuon enum no, ɔdze yɛɛ edum no no nkwaba no, na ɔdze duraduraa n’etsir ho, na ɔdze yɛɛ no ho mbɔtsir.
Na oyima boran no ɔyɛ dwetɛ kyɛpɛn eduosuon, nye dwetɛbona mpemebien ahaanan.
Na ɔno na ɔdze yɛɛ ehyiadzibuw no n’abowano ngyinado no, nye boran afɔrmbukyia no, nye no ho boran serɛnkye no, nye afɔrmbukyia no ho ndzɛmba nyinara, nye dampan no ne ngyinado a etwa ho ehyia, nye dampan no n’abotsen ano ngyinado, nye ntamadan no ho mbɔfondua nyinara, nye dampan no no mbɔfondua a etwa ho ehyia nyinara.
Asɔfontar Na wɔdze bibir, nye ɔberdum, nye serdaa, yɛɛ ntar fɛɛfɛw a wɔdze bɔsom wɔ bea krɔnkrɔn hɔ no, na wɔyɛɛ Aaron ntar krɔnkrɔn no dɛ mbrɛ EWURADZE hyɛɛ Moses no.
Na ɔdze sika, nye bibir, nye ɔberdum, nye serdaa, nye ndwera fɛɛfɛw a woefira ween egugudo no.
Na wɔboor sika no tɛtraba, na wotwitwaa no ntseatseaba, dɛ wɔdze robɔfora bibir, nye ɔberdum, nye serdaa, nye ndwera fɛɛfɛw no mu edzi no edwin.
Wɔyɛɛ ho abatsir ahoma a wɔdze atoa ano ebien no na wɔkaa bɔɔ mu toae.
Na nkyermu abɔdo a wɔawen a ɔwɔ no do, ma wɔdze abɔ ne nyina do no, ofi ahoma kor no ara mu na ɔtse dɛ n’edwinsa no ara; sika, bibir, nye ɔberdum, nye serdaa, nye ndwera fɛɛfɛw a woefira; dɛ mbrɛ EWURADZE hyɛɛ Moses no.
Na wosiaan epopobibirbo, sisii sika mbraho mu a, wɔdze nsɔwanokaba nkyerɛwee kyerɛwee, dɛ mbrɛ Israelmba no hɔn edzin tsetsee.
Na ɔdze bobɔɔ egugudo no n’abatsir ahoma no do ma wɔaayɛ nkaa abo ama Israelmba no; dɛ mbrɛ EWURADZE hyɛɛ Moses no.
Akatabo No Ne Nyɛɛ Na ɔyɛɛ akatabo no, odwimfo pa edwinsa, dɛ mbrɛ egugudo edwuma no tse; sika, bibir, ɔberdum, serdaa, nye ndwera fɛɛfɛw a woefira.
Ɔyɛ etwaanan; wɔyɛɛ akatabo no mbɔho: ne tsentsen yɛ nsatseama, na ne tɛtɛr nsatseama, ɔyɛ mbɔho ntsi.
Na wɔdze abo akyerɛpɛn anan sisii mu: kyerɛpɛn a odzi kan no yɛ bɔgyanambo, kratsebo nye ahatawmomonbo kyerɛpɛn.
Na kyerɛpɛn a otsia ebien no, nserɛmɛmbo, hoabo, nye ɔdɛnkyɛmbo a. Na kyerɛpɛn a otsia ebiasa no, ekutuhonbo, aforaforabo nye ɔberdumbo a. Na kyerɛpɛn a otsia anan no, sikabereebo, epopobibirbo, nye ahwehwɛbo a: ne nsisimu no wɔyɛɛ ho sika mbraho hyiae.
Na abo no wɔyɛɛ no dɛ mbrɛ Israelmba no hɔn edzin tsetsee, duebien, dɛ mbrɛ hɔn edzin tsetsee; dɛ nsɔwanonkaba nkyerɛwee, baako biara mbrɛ ne dzin tse, dze ma ebusuakuw duebien no.
Na wɔdze sika mapa yɛɛ akatabo no do ntweaban dɛ ahoma, mbɛsawɔw edwuma.
Na wɔyɛɛ sika mbraho ebien, nye sika nkaba ebien; na wɔdze nkaba ebien no hyehyɛɛ akatabo no n’ano ebien no do.
Na wɔdze sika ntweaban a wɔawɔw no mbɛsa ebien no hyehyɛɛ akatabo no n’ano nkaba ebien no mu.
Na ntweaban a wɔawɔw no mbɛsa ebien no n’ano ebien a aka no, wɔdze toatoaa mbraho ebien no mu, na wɔdze hyehyɛɛ egugudo no n’abatsir ahoma no do wɔ n’enyim afamu.
Na wɔyɛɛ sika nkaba ebien, na wɔdze hyehyɛɛ akatabo no n’ano ebien do, wɔ ne mfɛn, no mu afamu a ɔba egugudo no ho no.
Na wɔyɛɛ sika nkaba ebien, na wɔdze hyehyɛɛ egugudo no n’abatsir ahoma ebien no do wɔ ase, wɔ n’enyim afamu, no ntoatoado no nkyɛn, wɔ egugudo no ne nkyermu abɔdo a wɔawen no do.
Na wɔdze bibir ahoma kyekyeer akatabo no ne nkaba no susuoo egugudo no ne nkaba no mu, dɛ ɔmfam egugudo no ne nkyermu abɔdo a wɔawen no do, amma akatabo no aannsan emmfi egugudo no ho; dɛ mbrɛ EWURADZE hyɛɛ Moses no.
Asɔfontar Nkaa No Na ɔyɛɛ egugudo no ne bataker no tanwemfo edwinsa, ne nyinara bibir ara nko; na bataker no ne finimfin otokur no, ɔtse dɛ dadze atar no tokur, wɔdze ɔtamban a wɔawen aban otokur no n’ano ehyia, amma woeennsuan.
Na bataker no no mbuano no do no wɔyɛɛ bibir, nye ɔberdum, nye serdaa, nye ndwera a woefira pɔmegranate eduaba.
Na wɔdze sika mapa yɛɛ ndɔndɔmba, na wɔdze ndɔndɔmba no sensɛɛn pɔmegranate eduaba no ne ntamu ne ntamu wɔ bataker no no mbuano no do dze twaa ho hyiae, wɔ pɔmegranate eduaba no ne ntamu ne ntamu; adɔmba nye pɔmegranate, adɔmba nye pɔmegranate, wɔ bataker no no mbuano no do ara hyiae, ma wɔdze aasom; dɛ mbrɛ EWURADZE hyɛɛ Moses no.
Na wɔyɛɛ ndwera fɛɛfɛw ntar a wɔawen no nkyermu maa Aaron, nye ne mbabanyin no, nye ndwera fɛɛfɛw asɔfokyɛw, nye ndwera fɛɛfɛw mbɔtsir a ɔyɛ fɛw, nye ndwera ntwontwo a wɔdze ndwera fɛɛfɛw a woefira ayɛ, na abɔdo no a wɔdze ndwera fɛɛfɛw a woefira, nye bibir, nye ɔberdum, nye serdaa yɛe, nkyermuwemfo edwinsa a; dɛ mbrɛ Ewuradze hyɛɛ Moses no.
Na wɔdze sika mapa yɛɛ abɔtsir krɔnkrɔn no ne tɛrba no, na wɔkyerɛɛw do nkyerɛwee dɛ nsɔwanokaba do nkyerɛwee dɛ, KRƆNKRƆN MA EWURADZE.
Na wɔdze bibir ahoma kyekyeree dze faam asɔfokyɛw no ho sor; dɛ mbrɛ EWURADZE hyɛɛ Moses no.
Moses Kɔ Dwumadzi No Ho Nsera Ehyiadzibuw no ntamadan no ho edwuma nyinara mbrɛ wosii wiei nye yi: na Israelmba no yɛɛ dɛ mbrɛ EWURADZE hyɛɛ Moses no nyinara.
Na wɔdze ntamadan no brɛɛ Moses, Buw no, nye no ho ndzɛmba nyinara, no nkɔtɔkorba, ne ntaabow, ne mbeabeamu, nye n’edum, nye ne ngyinangyinado; na nguannyin nwoma a wɔahyɛ no memen nkatado, nye nsukraman nwoma nkatado, nye ntwamutam nsensɛnho no; dasedaka no, nye no mpoma no, nye mbɔbɔrhu egua no; pon no, no ho ndzɛmba nyinara, nye kyerɛ edziban no; kandzeadua krɔnkrɔn no, ne nkandzea, mekyerɛ nkandzea a wobesiesie esisi do, nye no ho ndzɛmba nyinara, nye kandzea no ngo; na sika afɔrmbukyia no, nye ɔserango no, nye eduhuam hyewee huanhuam no, nye Buw no n’abowano nsensɛnho no; boran afɔrmbukyia no, nye no boran serɛnkye, no mpoma, nye no ho ndzɛmba nyinara, eguarsɛn no nye ne ntaease; dampan no ne nsensɛnho no, n’edum, nye ne ngyinangyinado, nye dampan no n’abotsenano nsensɛnho, n’ahoma, nye no mbɔfondua, nye ntamadan no no som ho ndzɛmba nyinara, dze aama ehyiadzibuw no; ntar fɛɛfɛw a wɔdze som wɔ bea krɔnkrɔn hɔ no, ɔsɔfo Aaron ne ntar krɔnkrɔn no, nye ne mbabanyin ntar a wɔdze bedzi asɔfo no.
Dɛ mbrɛ EWURADZE hyɛɛ Moses nyinara no, dɛmara na Israelmba no yɛɛ edwuma no nyinara.
Na Moses hwɛɛ edwuma no nyinara, na, hwɛ, wɔayɛ; dɛ mbrɛ EWURADZE hyɛe no, dɛmara so pɛ na wɔyɛe: na Moses hyiraa hɔn.
Moses Tu Ehyiadzibuw No Hyɛ Nyankopɔn Nsa Na EWURADZE kasaa kyerɛɛ Moses dɛ, Bosoom a odzi kan no ne da a odzi kan no si ehyiadzibuw no ne ntamadan no.
Na fa ahyɛmudaka no si mu, na fa ntwamutam no kata adaka no enyim.
Na fa ɔpon no kɔ mu, na siesie ndzɛmba a wɔdze sisi do no; na fa kandzeadua no kɔ mu, na sosɔ ne nkandzea no.
Na fa sika eduhuamhyew afɔrmbukyia no kesi ahyɛmudaka no enyim, na fa ntamadan no n’abowano nsensɛnho no sɛn.
Na fa ɔhyew afɔr afɔrmbukyia no si ehyiadzibuw no ne ntamadan no n’abow enyim.
Na fa eguarsɛn no si ehyiadzibuw no nye afɔrmbukyia no ntamu, na fa nsu gu mu.
Na sisi dampan no hyia, na fa dampan no n’abotsenano nsensɛnho no sɛn.
Na fa ɔserango no, na fa sera ntamadan no, nye no mu adze nyinara, na yɛ no krɔnkrɔn, ɔnye no ho ndzɛmba nyinara; na ɔnyɛ krɔnkrɔn.
Na sera ɔhyew afɔr afɔrmbukyia no, nye no ho ndzɛmba nyinara ngo, na yɛ afɔrmbukyia no krɔnkrɔn: na afɔrmbukyia no nyɛ krɔnkrɔndze mu adzekrɔnkrɔn.
Na sera eguarsɛn no nye ne ntaease no ngo, na yɛ no krɔnkrɔn.
Na fa Aaron nye ne mbabanyin no bra ehyiadzibuw no n’abowano, na fa nsu hohor hɔn ho.
Na fa ntar krɔnkrɔn hyɛ Aaron; na sera no ngo, na yɛ no krɔnkrɔn ma ondzi mo sɔfoe.
Na fa ne mbabanyin no bra, na hyehyɛ hɔn sorntar: na sera hɔn ngo dɛ mbrɛ eseraa hɔn egya ngo no, ma wondzi m’asɔfoe: na hɔn sera no nyɛ hɔn daadaa asɔfodzi nkɔ hɔn ebusuasantsen nyina mu.
Dɛm na Moses yɛe: dɛ mbrɛ EWURADZE hyɛɛ no no nyinara.
Na ɔbaa dɛ afe a otsia ebien no mu bosoom a odzi kan no mu, da a odzi bosoom no ne kan no, na wosii ntamadan no.
Na Moses sii ntamadan no, na ɔhyehyɛɛ ne ngyinangyinado no, na osisii ne ntaabow no, na ɔdze ne mbeabeamu no beabeaa mu, na ogyinagyinaa n’edum no.
Na ɔtserɛɛw buw no mu kataa ntamadan no do, na ɔdze ɔsor buw no ne nkatado no kataa do; dɛ mbrɛ EWURADZE hyɛɛ Moses no.
Na ɔfaa dase no dze hyɛɛ adaka no, na ɔdze mpoma no hyehyɛɛ adaka no ho, na ɔdze mbɔbɔrhu egua no sii adaka no do ɔsor; na ɔdze adaka no kɔr ntamadan no mu, na ɔdze nsensɛnho ntwamutam no sensɛnee, na ɔdze kataa ahyɛmudaka no enyim; dɛ mbrɛ EWURADZE hyɛɛ Moses no.
Na ɔdze ɔpon no sii ehyiadzibuw no mu, wɔ ntamadan no nkyɛn mu kwaamu afamu, wɔ ntwamutam no ekyir.
Na osiesiee edziban no wɔ do wɔ EWURADZE enyim; dɛ mbrɛ EWURADZE hyɛɛ Moses no.
Na ɔdze kandzeadua no sii ehyiadzibuw no mu, wɔ ɔpon no tsentsendo, wɔ ntamadan no nkyɛn mu pomu afamu.
Na ɔsosɔɔ nkandzea no wɔ EWURADZE enyim; dɛ mbrɛ EWURADZE hyɛɛ Moses no.
Na ɔdze sika afɔrmbukyia no sii ehyiadzibuw no mu wɔ ntwamutam no enyim: na ɔhyeew nduhuam wɔ do; dɛ mbrɛ EWURADZE hyɛɛ Moses no.
Na ɔdze nsensɛnho no sɛɛn ntamadan no n’abow no ano.
Na ɔdze ɔhyew afɔr afɔrmbukyia no sii ehyiadzibuw ntamadan no n’abow no ano, na ɔbɔɔ do ɔhyew afɔr nye edziban afɔr; dɛ mbrɛ EWURADZE hyɛɛ Moses no.
Na ɔdze eguarsɛn no sii ehyiadzibuw no nye afɔrmbukyia no ntamu, na ɔdze nsu guu mu dɛ wɔmfa nhohor hɔnho.
Na Moses nye Aaron nye ne mbabanyin no hohoor hɔn nsa ho nye hɔn anan ho wɔ hɔ; aber a wɔrokɔ ehyiadzibuw no mu, na aber a wɔrebɛbɛn afɔrmbukyia no, wɔhohoor hɔnho: dɛ mbrɛ EWURADZE hyɛɛ Moses no.
Na osii dampan no dze twaa ntamadan no nye afɔrmbukyia no ho hyiae, na ɔdze dampan no n’abotsenano nsensɛnho no sɛnee.
Nna Moses wiee edwuma no yɛ.
Nna mununkum no bɛkataa ehyiadzibuw no do, na EWURADZE enyimnyam bɛhyɛɛ ntamadan no ma.
Na Moses enntum annhɛn ehyiadzibuw no mu, osian mununkum no a ɔtse do, na EWURADZE enyimnyam a ahyɛ ntamadan no ma ntsi.
Na aber a wɔama mununkum no do wɔ ntamadan no do no, nna Israelmba etu kɔ kan, wɔ hɔn akwantutu no nyina mu; na sɛ mununkum no wɔamma do a, ɔnodze wonntu kwan araa kodur da a wɔama do no.
Osiandɛ EWURADZE no mununkum no wɔ ntamadan no do adzekyee, na ogya wɔ mu adzesaa, wɔ Israel fi no nyinara enyim, wɔ hɔn akwantutu no nyina mu.
NHƐNMU Levitikɔs anaadɛ Ɔsom Ho Nhyehyɛɛ nwoma no ka mbrɛ Nyamesom ho nhyehyɛɛ na no ho mbra tse wɔ tsetse Israelman mu no ho asɛm.
Nna ɔwɔ hɔ ma asɔfo a wɔhwɛ ma som no ho nhyehyɛɛ na mbra no kɔ do no.
Nwoma no mu asɛm tsitsir no fa Nyankopɔn no Krɔnkrɔnyɛ na kwan a ɔwɔ dɛ no nkorɔfo fa do som no dze bɔ hɔn bra, ama wɔnye Israel Krɔnkrɔnnyi no ntamu anyɛnkoyɛ no aatsena hɔ daa.
Nsɛntsitsir a nyimpa nyim no yie papaapa nye dza yehu no wɔ Tsir .
mu no.
Ɔno nye nsɛm a Jesus frɛɛ no mbrasɛm kɛse a ɔtɔ do ebien no.
Ɔno na ɔka dɛ, “Dɔ wo nyɛnko dɛ wo ho” no.
Dza Ɔwɔ Mu Afɔrbɔ ahorow ho mbra .—.
Aaron na ne mbabanyin asɔfohyɛ .—.
Mbra a ɔfa ahotsew na dza ho nntsew ho .—.
Mpata Da .- Asetsena na ɔsom mu krɔnkrɔnyɛ ho mbra .—.
Ɔhyew Afɔr Ho Nhyehyɛɛ Na EWURADZE frɛɛ Moses, na ofii ehyiadzibuw no mu kasaa kyerɛɛ no dɛ, Kasa kyerɛ Israelmba, na se hɔn dɛ, Sɛ hom mu nyimpa biara dze ayɛyɛdze rebrɛ EWURADZE a, hom mfa hom fiembowa, a wɔyɛ anantwi nye nguan mu bi, nyɛ hom ayɛyɛdze mbra.
Sɛ n’ayɛyɛdze yɛ ɔhyew afɔr a ofi anantwi mu a, ɔmfa onyin a onndzii dzɛm mbra ehyiadzibuw no n’abowano, ama aayɛ enyisɔ wɔ EWURADZE enyim ama no.
Na ɔmfa ne nsa nto ɔhyew afɔr no n’etsifi; na ɔbɔsɔ enyi dɛ mpata ama no.
Na onku nantwisaa no wɔ EWURADZE enyim: na Aaron mbabanyin, asɔfo no, mfa bɔgya no mbɛkyerɛ, na wɔmfa bɔgya no mpetse afɔrmbukyia no a ɔwɔ ehyiadzibuw no n’abowano no do nhyia.
Na ɔnyer abowa no, na ontwitwa no esinesin.
Na ɔsɔfo Aaron ne mbabanyin no mfa nyena ngu afɔrmbukyia no do, na wɔnsɔ gya wɔ do.
Na Aaron mbabanyin asɔfo no, mfa esinesin no, tsir no, nye seradze no, ngu yie wɔ nyena a ɔsɛw gya no afɔrmbukyia no do no do; n’ayamudze nye ne ntwɛr dze ɔmfa nsu nhohor ho ana: na ɔsɔfo no nhyew ne nyinara wɔ afɔrmbukyia no do, ma ɔnyɛ ɔhyew afɔr, mekyerɛ ogya afɔr a oyi nka huanhuam ma EWURADZE.
Na sɛ n’ayɛyɛdze fi nguankuw, nkɔsɔw anaa mpɔnkye mu a, ɔmfa onyin a onndzii dzɛm mbra.
Na onku no wɔ afɔrmbukyia no ne nkyɛn mu kwaamu afamu wɔ EWURADZE enyim: na Aaron mbabanyin, asɔfo no, mfa no bɔgyaa mpetse afɔrmbukyia no do nhyia.
Na ontwitwa no esinesin, nka ne tsir nye ne seradze ho; na ɔsɔfo no nsiesie no yie ngu nyena no a ɔwɔ gya no a ɔwɔ afɔrmbukyia no do no do: ayamudze nye ntwɛr no dze ɔmfa nsu nhohor ho ana: na ɔsɔfo no mfa ne nyinara mbra, na ɔmbɛhyew no wɔ afɔrmbukyia no do: ɔyɛ ɔhyew afɔr, mekyerɛ ogya afɔr a oyi nka huanhuam ma EWURADZE.
Na sɛ n’ayɛyɛdze fi nnoma mu na ɔdze robɔbɔ EWURADZE ɔhyew afɔr a, ɔno ɔmfa ntamram, anaa mborɔnomamba bi nyɛ n’ayɛyɛdze mbra.
Na ɔsɔfo no mfa mbra afɔrmbukyia no ho, na ɔntsew ne tsir, na ɔnhyew no wɔ afɔrmbukyia no do; na no bɔgyaa no nkyi ngu afɔrmbukyia no ho: na onyi no totuaa nka no mu ifi no ho, na ɔntow nkyen afɔrmbukyia no nkyɛn wɔ boka afamu, wɔ mbrɛ nso no gu no: na onsuan mu wɔ n’atsaban ho, na mbom mma ɔnntsew mu: na ɔsɔfo no nhyew no wɔ afɔrmbukyia no do, wɔ nyena no a ɔwɔ gya no do no do: ɔyɛ ɔhyew afɔr, mekyerɛ ogya afɔr a oyi nka huanhuam ma EWURADZE.
Edziban Afɔrbɔ Na sɛ obiara dze edziban afɔr ayɛyɛdze rebrɛ EWURADZE a, n’ayɛyɛdze no nyɛ isiam pa; na onhue ngo ngu do, na ɔmfa krɔbɔw nto do: na ɔmfa mbrɛ Aaron mbabanyin asɔfo no: na ɔmfa isiam pa, nye no ngo no ne nsapuw, ɔnye no krɔbɔw no nyinara: na ɔsɔfo no nhyew no dɛ nkaadze wɔ afɔrmbukyia no do, ogya afɔr a oyi nka huanhuam ma EWURADZE: na edziban afɔr no mu dza ɔbɛka no nyɛ Aaron nye ne mbabanyin dze: ɔyɛ EWURADZE ogya afɔr mu krɔnkrɔndze mu adzekrɔnkrɔn.
Na sɛ edze edziban afɔr ayɛyɛdze a wɔto no wɔ fononoo mu bi rebɛba a, fa isiam pa epitsi tatar a wɔafrɔw no ngo, anaa epitsi tatar ntrɛtraba a wɔasera ho ngo.
Na sɛ w’ayɛyɛdze no yɛ ɔtosɛn mu edziban afɔr a, ma ɔnyɛ isiam pa epitsi a wɔafɔw no ngo.
Bubu mu esinesin, na hue ngo gu do: ɔyɛ edziban afɔr.
Na sɛ w’ayɛyɛdze no yɛ ɔkyesɛn mu edziban afɔr a, fa isiam pa nye ngo yɛ.
Na fa edziban afɔr a wɔdze ndzɛmba yinom ayɛ no brɛ EWURADZE: wɔmfa mma ɔsɔfo no, ma ɔmfa mbra afɔrmbukyia no ho.
Na ɔsɔfo no nyi edziban afɔr no do nkaadze no, na ɔnhyew no wɔ afɔrmbukyia no do: ɔyɛ ogya afɔr a oyi nka huanhuam ma EWURADZE.
Na edziban afɔr no mu dza ɔbɛka no nyɛ Aaron nye ne mbabanyin dze: ɔyɛ EWURADZE ogya afɔr mu krɔnkrɔndze mu adzekrɔnkrɔn.
Edziban afɔr biara a hom dze bɛbrɛ EWURADZE no, mma wɔmmfa mbɔrkaw nnyɛ: na mma hom nnhyew mbɔrkaw, anaa ewo biara, dɛ ogya afɔr mma EWURADZE.
Hom mfa iyinom mbrɛ EWURADZE, dɛ nduadzewakan ayɛyɛdze: na afɔrmbukyia no do dze, na mma bi mmba mmbeyi nka huanhuam.
Na w’edziban afɔr ayɛyɛdze biara fa nkyen to mu; nkyii so mma wo Nyankopɔn ahyɛmu nkyen no mmpa w’edziban afɔr mu: w’ayɛyɛdze nyinara mu fa nkyen ka ho bra.
Na sɛ edze nduadzewakan ayɛyɛdze rebrɛ EWURADZE a, fa eburow mbɛtsem a wɔatoto no ogya mu, eburow mbɛtsem nomanoma a wɔapose, yɛ wo nduadzewakan mu ayɛyɛdze bra.
Na fa ngo gu do, na fa krɔbɔw to do: ɔyɛ edziban afɔr.
Na ɔsɔfo no nhyew ne nkaadze no, n’eburow mposee no bi, nye no ngo no bi, nye no krɔbɔw no nyinara; ɔyɛ ogya afɔr ma EWURADZE.
Asomdwee Afɔr Ho Nhyehyɛɛ Na sɛ n’ayɛyɛdze yɛ asomdwee afɔr afɔrbɔdze; sɛ ofi anantwi mu, dɛ onyin o, ɔber o, na ɔdze reba a, dza onndzii dzɛm na ɔmfa no mbra EWURADZE enyim.
Na ɔmfa ne nsa nto n’ayɛyɛdze no etsifi, na onku no wɔ ehyiadzibuw no n’abowano: na Aaron mbabanyin asɔfo no mfa bɔgya no mpetse afɔrmbukyia no do nhyia.
Na onyi asomdwee afɔr no mu bi mbra mbɛyɛ ogya afɔr mma EWURADZE.
Onyi seradze a ɔkata ayamudze do no, nye seradze a ɔwɔ do no, nye nsɛbɛ ebien no, na seradze a ɔwɔ ho no, dza ɔwɔ sisiw mu, nye berɛbo do ntentan no mfi hɔ.
Na Aaron mbabanyin no nhyew no wɔ afɔrmbukyia no do ɔhyew afɔr no a ɔwɔ nyena no a ɔwɔ ogya no do no do: ɔyɛ ogya afɔr a oyi nka huanhuam ma EWURADZE.
Na sɛ n’ayɛyɛdze a ɔdze rebɛyɛ asomdwee afɔr afɔrbɔdze ama EWURADZE no fi nguan mu a; onyin o, ɔber o, dza onndzii dzɛm na ɔmfa no mbra.
Sɛ ɔdze eguambaa rebɛyɛ n’ayɛyɛdze a, ɔno ɔmfa no mbra EWURADZE enyim: na ɔmfa ne nsa nto n’ayɛyɛdze no etsifi, na onku no wɔ ehyiadzibuw no enyim: na Aaron mbabanyin no mfa no bɔgyaa mpetse afɔrmbukyia no do nhyia.
Na onyi asomdwee afɔr no bi mbra mbɛyɛ EWURADZE ogya afɔr; ne seradze no, nye seradze dua mu no nyinara, ɔntwe no wɔ n’ekyir kratse no ho.
Na onyi seradze a ɔkata ayamudze no ho no, nye seradze a ɔwɔ ayamudze no do no nyinara, nye nsɛbɛ ebien no, nye no do seradze no a ɔwɔ sisiw mu no, nye berɛbo do ntentan no mfi hɔ.
Na ɔsɔfo no nhyew no wɔ afɔrmbukyia no do: ɔyɛ ogya afɔr edziban ma EWURADZE.
Na sɛ n’ayɛyɛdze yɛ apɔnkye a, ɔno ɔmfa no mbra EWURADZE enyim: na ɔmfa ne nsa nto n’etsifi, na onku no wɔ ehyiadzibuw no enyim; na Aaron ne mbabanyin no mfa no bɔgyaa mpetse afɔrmbukyia no do nhyia.
Na onyi mu bi mbra mbɛyɛ n’ayɛyɛdze, mekyerɛ ogya afɔr mma EWURADZE; seradze a ɔkata ayamudze no ho no, nye seradze a ɔwɔ ayamudze no do no nyinara, nye nsɛbɛ ebien no, nye no do seradze no a ɔwɔ sisiw mu no, nye berɛbo do ntentan no dze, onyi mfi hɔ.
Na ɔsɔfo no nhyew no wɔ afɔrmbukyia no do: ɔyɛ ogya afɔr edziban a oyi nka huanhuam: seradze no nyinara yɛ EWURADZE dze.
Ɔnyɛ daa ahyɛdze wɔ hom ebusuasantsen mu wɔ hom tsenabea nyinara mu, dɛ hom nndzi seradze anaa bɔgya biara.
Bɔn Ho Afɔrbɔ Na EWURADZE kasaa kyerɛɛ Moses dɛ, Kasa kyerɛ Israelmba, dɛ, Sɛ nyimpa biara yɛ bɔn a ɔnndze enyidaho wɔ ndzɛmba biara a EWURADZE ahyɛ ho mbra dɛ mma wɔnnyɛ no mu, na ɔkɛyɛ no mu kor biara a, dza wɔnyɛ nye iyi: sɛ ɔsɔfo a wɔasera no no kɛyɛ bɔn ma ɔdze asodzi ba ɔman no do a: ɔno no bɔn a ɔayɛ no ntsi, ma ɔmfa ɔnantwisaa eburwa a onndzii dzɛm mbrɛ EWURADZE mfa nyɛ bɔn ho afɔr.
Na ɔmfa nantwisaa no mbra ehyiadzibuw no n’abowano wɔ EWURADZE enyim; na ɔmfa ne nsa nto nantwisaa no n’etsifi, na onku no wɔ EWURADZE enyim.
Na ɔsɔfo a wɔasera no no mfa nantwisaa no no bɔgyaa no bi, na ɔmfa mbra ehyiadzibuw no mu: na ɔsɔfo no mfa ne nsatseaba mbɔ bɔgya no mu, na ɔmfa bɔgya no bi mpetse mpɛn esuon wɔ EWURADZE enyim, wɔ krɔnkrɔnbea no no ntwamutam no enyim.
Na ɔsɔfo no mfa bɔgya no bi nkeka eduhuamhyew afɔrmbukyia no a ɔwɔ EWURADZE enyim no a ɔwɔ ehyiadzibuw no mu no ne mbɛn no ho; na onhue nantwisaa no no bɔgyaa nyinara ngu ɔhyew afɔr afɔrmbukyia no a ɔwɔ ehyiadzibuw no n’abowano no ase.
Na onyi bɔn ho afɔr nantwisaa no ne seradze no nyinara mfi no ho; seradze a ɔkata ayamudze no ho no, nye ayamudze no ho seradze no nyinara, nye nsɛbɛ ebien no, nye no do seradze no a ɔwɔ sisiw mu no, nye berɛbo do ntentan no, onyi mfi hɔ, dɛ mbrɛ woyi fi asomdwee afɔr ayɛyɛdze nantwinyin ho: na ɔsɔfo no nhyew no wɔ ɔhyew afɔr afɔrmbukyia no do.
Na nantwisaa no no nwoma, nye ne nam nyinara, nye ne tsir, no ntwɛr, n’ayamudze, nye n’egyanan, mekyerɛ ɔnantwisaa mu no nyinara na ɔnsoa nkɔ nseraban no ekyir beebi a hɔ tsew, mbrɛ wohue nso gu no, na ɔmfa ogya nhyew no nyena do.
Beebi a wohue nso gu no ara na wɔnhyew no.
Nyimpakuw No Hɔn Bɔn Na sɛ Israel mboanofo nyinara fom, a wɔammfa enyidaho annyɛ, na wɔyɛ ndzɛmba a EWURADZE ahyɛ ho mbra dɛ mma wɔnnyɛ no mu bi, na wodzi so; na ekyir yi wohu bɔn a wɔafom wɔ mu no a, ɔno bagua no mfa nantwisaa eburwa mbra mbɛyɛ bɔn ho afɔr, na wɔmfa no mbra ehyiadzibuw no enyim.
Na mboanofo no mu mpanyimfo no mfa hɔn nsa ngu nantwisaa no n’etsifi na wonku nantwisaa no wɔ EWURADZE enyim.
Na ɔsɔfo a wɔasera no no mfa nantwisaa no no bɔgyaa no bi mbra ehyiadzibuw no mu.
Na ɔsɔfo no mfa ne nsatseaba mbɔ bɔgya no mu, na ɔmfa mpetse mpɛn esuon wɔ EWURADZE enyim wɔ ntwamutam no enyim.
Na ɔmfa bɔgya no bi nkeka afɔrmbukyia no a ɔwɔ EWURADZE enyim no a ɔwɔ ehyiadzibuw no mu no ne mbɛn ho, na onhue bɔgya no nyinara ngu ɔhyew afɔr afɔrmbukyia no a ɔwɔ ehyiadzibuw no n’abowano ho ase.
Na onyi ne seradze no nyinara mfi ho, na ɔnhyew no wɔ afɔrmbukyia no do.
Dɛ mbrɛ ɔyɛɛ bɔn ho afɔr nantwisaa no, dɛmara so na ɔnyɛ iyi na ɔsɔfo no mpata mma hɔn, na wɔdze bɛkyɛ hɔn.
Na ɔmfa nantwisaa no mfir edzi nkɔ nseraban no ekyir, na ɔnhyew no dɛ mbrɛ ɔhyeew asɔpɔn nantwisaa no.
Iyi yɛ bagua no hɔn bɔn ho afɔr.
Ɔman No Mu Akandzifo No Hɔn Bɔn Sɛ otsitsir bi ammfa enyidaho na ɔyɛ bɔn, na ɔyɛ EWURADZE ne Nyankopɔn ndzɛmba nyinara a wɔahyɛ dɛ mma wɔnnyɛ no mu kor bi ma odzi so; na sɛ wɔma ohu no bɔn a ɔafom wɔ mu no a, ɔmfa n’ayɛyɛdze a ɔyɛ apɔnkye mbra, onyin a onndzii dzɛm; na ɔmfa ne nsa nto apɔnkye no n’etsifi, na onku no wɔ beebi mbrɛ woku ɔhyew afɔr no wɔ EWURADZE enyim no.
Iyi yɛ bɔn ho afɔr.
Na ɔsɔfo no mfa ne nsatseaba mfa bɔn ho afɔr bɔgyaa no bi, na ɔmfa nkeka ɔhyew afɔr afɔrmbukyia no ne mmbɛn ho, na onhue no bɔgyaa no ngu ɔhyew afɔr afɔrmbukyia no ase.
Na ɔnhyew ne seradze no nyinara wɔ afɔrmbukyia no do, dɛ asomdwee afɔr ayɛyɛdze seradze no: na ɔsɔfo no mpata mma no wɔ no bɔn no ho, na wɔdze bɛkyɛ no.
Ankorankor No Hɔn Bɔn Na sɛ ɔman mba no bi ammfa enyidaho na ɔyɛ bɔn wɔ ndzɛmba nyinara a EWURADZE ahyɛ ho mbra dɛ mma wɔnnyɛ no mu biara a, odzi so.
Sɛ wɔma ohu no bɔn a ɔafom no a ɔno ɔmfa n’ayɛyɛdze, apɔnkyeber a onndzii dzɛm, mbra mbɛma, wɔ no bɔn a ɔayɛ no ntsi.
Na ɔmfa ne nsa nto bɔn ho afɔr no n’etsifi, na onku bɔn ho afɔr no wɔ ɔhyew afɔr bea no do.
Na ɔsɔfo no mfa ne nsatseaba mfa bɔgya no bi, na ɔmfa nkeka ɔhyew afɔr afɔrmbukyia no ne mmbɛn ho, na onhue no bɔgyaa no nyinara ngu afɔrmbukyia no ase.
Na onyi ne seradze no nyinara, dɛ mbrɛ woyi asomdwee afɔr seradze no fi ho no; na ɔsɔfo no nhyew no wɔ afɔrmbukyia no do ma onyi nka huanhuam mma EWURADZE; na ɔsɔfo no mpata mma no, na wɔdze bɛkyɛ no.
Na sɛ ɔdze eguambaa ba dɛ n’ayɛyɛdze wɔ bɔn ho afɔr ntsi a, ɔmfa ɔber a onndzii dzɛm mbra.
Na ɔmfa ne nsa nto bɔn no afɔr abowa no n’etsifi, na onku no bɔn ho afɔr wɔ beebi mbrɛ woku ɔhyew afɔr no.
Na ɔsɔfo no mfa ne nsatseaba mfa bɔn ho afɔr bɔgyaa no bi, na ɔmfa nkeka ɔhyew afɔr afɔrmbukyia no ne mbɛn ho, na onhue no bɔgyaa no nyinara ngu afɔrmbukyia no ase: na onyi ne seradze no nyinara, dɛ mbrɛ woyi asomdwee afɔr eguambaa seradze no fi ho no; na ɔsɔfo no nhyew no wɔ afɔrmbukyia no do, wɔ EWURADZE ogya afɔr no do: na ɔsɔfo no mpata mma no wɔ no bɔn a ɔayɛ no ho, na wɔdze bɛkyɛ no.
Bɔn Ahorow A Ɔgye Bɔn Ho Afɔrbɔ Sɛ obi tse ntanka bi na ɔyɛ ho dasefo, sɛ ohunii o, ɔtsee o, na sɛ ɔannka a, ɔno ɔnsoa no mbusu.
Anaa sɛ obi ka adze fi biara, dɛ abowa bi a no ho nntsew no fun o, fiebowa bi a no ho nntsew no fun o, anaa aweaweabowa bi a no ho nntsew no fun o, na sɛ oennhu mpo na no ho gu fi a, ɔno odzi so: anaa sɛ ɔka nyimpa bi ne fi, wɔ adze fi biara a nyimpa dze gu no ho fi no mu, ber a onnyim mpo na sɛ ekyir yi ohu a, ɔno odzi so: anaa sɛ obi ka ntanhun dɛ ɔbɛyɛ bɔn, anaa ɔbɛyɛ papa, wɔ asɛnhun biara mu, na n’adwen annkɔ do na sɛ ekyir yi n’enyi ba noho do a, ɔno odzi ndzɛmba iyinom mu biara ho so: Na sɛ ɔba dɛ, odzi ndzɛmba iyinom mu biara ho so a, ɔnka dza ɔayɛ mu bɔn no: na no bɔn a ɔayɛ no ntsi ɔmfa n’asodzii ho afɔr mbrɛ EWURADZE, nguan mu ɔber, eguambaa anaa apɔnkye, mfa nyɛ bɔn ho afɔr; na ɔsɔfo no mpata mma no wɔ no bɔn ho.
Na sɛ ne nsa annso eguambaa do a, ɔno ɔmfa ntamram ebien, anaa mborɔnomamba ebien, mbrɛ EWURADZE mbɛyɛ dza ɔayɛ mu bɔn ho n’asodzii ho afɔr; kor nyɛ bɔn ho afɔr, na kor so nyɛ ɔhyew afɔr.
Na ɔmfa mbrɛ ɔsɔfo no, ma ondzi kan mfa dza ɔyɛ bɔn ho afɔr no, na ɔntsew ne tsir wɔ no kɔn do, na mbom mma ɔmmpaa mu koraa: na ɔmfa bɔn ho afɔr bɔgyaa no bi mpetse afɔrmbukyia no nkyɛn; na bɔgya no ne nkaa no ɔnsɔn ngu afɔrmbukyia no ase: ɔyɛ bɔn ho afɔr.
Na ɔmfa dza otsia ebien no nyɛ ɔhyew afɔr, dɛ mbrɛ mbra no tse: na ɔsɔfo no mpata mma no wɔ no bɔn a ɔayɛ no ho, na wɔdze bɛkyɛ no.
Na sɛ ne nsa annso ntamram ebien, anaa mborɔnomamba ebien do a, ɔno ɔmfa isiam pa efa ebupɛn du mu kor nyɛ no bɔn a ɔayɛ no ho ayɛyɛdze mbra mbɛyɛ bɔn ho afɔr; mma ɔmmfa ngo nngu do, nkyii so mma ɔmmfa krɔbɔw bi nnto do: na ɔyɛ bɔn ho afɔr.
Na ɔmfa mbrɛ ɔsɔfo no, na ɔsɔfo no mfa mu ne nsapuw dɛ ne nkaadze, na ɔnhyew no wɔ afɔrmbukyia no do, wɔ EWURADZE ogya afɔr no do; ɔyɛ bɔn ho afɔr.
Na ɔsɔfo no mpata mma no wɔ no bɔn a ɔayɛ no wɔ ndzɛmba iyinom mu biara mu no ho, na wɔdze bɛkyɛ no: na nkaa no nyɛ ɔsɔfo no dze, dɛ edziban afɔr no.
Asodzi Ho Afɔrbɔ Na EWURADZE kasaa kyerɛɛ Moses dɛ, Sɛ obiara to mbra, dɛ ɔannyɛ dza ɔfata, wɔ EWURADZE ndzɛmba krɔnkrɔn no mu wɔ ber a ɔnndze enyidaho a; ɔno ɔmfa n’asodzii ho afɔr mbrɛ EWURADZE, nguan mu oguannyin a onndzii dzɛm, dɛ mbrɛ ebo a etwa wɔ dwetɛbona mu wɔ dwɛɛtɛɛ mu tse, dɛ krɔnkrɔnbea dwetɛbona nyɛ asodzi ho afɔr: na ɔnyɛ ahyɛnanmu mma dza ɔayɛ no bɔn wɔ krɔnkrɔndze mu no, na ɔmfa ebupɛn a otsia enum no nka ho, na ɔmfa mma ɔsɔfo no; na ɔsɔfo no mfa asodzi ho afɔr oguannyin no mpata mma no, na wɔdze bɛkyɛ no.
Na sɛ obiara yɛ bɔn, na ɔyɛ ndzɛmba a EWURADZE ahyɛ ho mbra dɛ mma wɔnnyɛ no mu biara a; kaansa oennhu mpo a, odzi so, na ɔbɔsoa no mbusu.
Na ɔmfa nguan mu oguannyin a onndzii dzɛm dɛ mbrɛ ebo a etwa tse, nyɛ asodzi ho afɔr mbrɛ ɔsɔfo no: na ɔsɔfo no mpata mma no wɔ adze a ɔafom wɔ mu na oennhu no no ho, na wɔdze bɛkyɛ no.
Ɔyɛ asodzi ho afɔr: osiandɛ ampaara odzi EWURADZE enyim so.
Bɔn A Ɔgye Afɔdzi Ho Afɔrbɔ Na EWURADZE kasaa kyerɛɛ Moses dɛ, Sɛ obiara yɛ bɔn, dɛ odzi EWURADZE afomfonsɛm, na odzi akɔhwi wɔ ne nyɛnko adzesiedze ho asɛm mu, anaa ahobadze, anaa afoadze, anaa odzi ne nyɛnko emim; anaa oehu dza ɔyewee na odzi akɔhwi wɔ mu, na ɔka ntanhun a, ɔayɛ bɔn wɔ iyinom mu.
Sɛ ɔba dɛ ɔayɛ bɔn, na odzi so a, ɔmfa adze a ɔfaa no afoadze mu, anaa adze a onyaa no emim mu, anaa adzesiedze a wɔdze hyɛɛ ne nsa, anaa adze a ɔyewee a ohunii, anaa adze biara a ɔaka ho ntanhun no no nsan mbra; na ɔmbɛhyɛ ananmu ara pɛ, na ɔmfa ebupɛn enum mu kor so nto do mfa mma nyia adze no yɛ nedze no, wɔ da a woehu no dɛ odzi so no ara mu.
Na ɔmfa n’asodzii ho afɔr mbrɛ EWURADZE, nguan mu oguannyin a onndzii dzɛm, dɛ mbrɛ ebo a etwa tse, mfa mbrɛ ɔsɔfo no nyɛ asodzi ho afɔr: na ɔsɔfo no mpata mma no wɔ EWURADZE enyim, na wɔdze adze biara a ɔayɛ a odzi ho so no bɛkyɛ no.
Ɔhyew Afɔr Ho Nhyehyɛɛ Na EWURADZE kasaa kyerɛɛ Moses dɛ, Hyɛ Aaron nye ne mbabanyin no dɛ, Iyi nye ɔhyew afɔr ho mbra: ɔhyew afɔr no nko mbukyia no do wɔ afɔrmbukyia no do anadwe araa nkodu anapa; na afɔrmbukyia no do ogya no nsuo mu ndzɛw.
Na ɔsɔfo no nhyɛ no ndwera atar, na ɔnhyɛ no ndwera ntwontwo nkata noho; na ɔnsesaw nso no a ogya a ɔhyeew ɔhyew afɔr no gyae wɔ afɔrmbukyia no do no, na ɔmfa ngu afɔrmbukyia no nkyɛn.
Na onyi ne ntar no, na ɔnhyɛ ntar fofor, na ɔmfa nso no mfir edzi nkɔ nseraban no ekyir nkogu beebi mbrɛ ɔtsew.
Na afɔrmbukyia no do ogya no nda ho ndzɛw wɔ do, mma onndum ara da; na ɔsɔfo no nhyew do nyena anapa daa: na onsiesie ɔhyew afɔr no yie wɔ do, na ɔnhyew asomdwee afɔr no seradze no wɔ do.
Ogya nkɔ do ndzɛw afɔrmbukyia no do daa; mma onndum ara da.
Edziban Afɔr Ho Mbra Na iyi nye edziban afɔr ho mbra: Aaron ne mbabanyin no mfa mbra EWURADZE enyim, wɔ afɔrmbukyia no enyim.
Na ɔmfa mu ne nsapuw, edziban afɔr isiam pa no bi, nye no ngo no bi, nye edziban afɔr no do krɔbɔw no nyinara, na ɔnhyew no wɔ afɔrmbukyia no do, nyi nka huanhuam, dɛ ne nkaadze, mma EWURADZE.
Na ne nkaa no, Aaron nye ne mbabanyin no ndzi: wondzi no epitsi wɔ mbrɛ ɔyɛ krɔnkrɔn; ehyiadzibuw no ne pampamu mu na wondzi.
Mma wɔmmfa mbɔrkaw nnka ho nnto.
Hɔn kyɛfa a medze ama wɔ me gya afɔr mu nye no; ɔyɛ krɔnkrɔndze mu adzekrɔnkrɔn, dɛ bɔn ho afɔr, na asodzi ho afɔr no.
Aaron ne mba mu banyin biara ndzi bi, dɛ EWURADZE ogya afɔr ho daa ahyɛdze, nkodu hom ebusuasantsen do: obiara a ɔka no no nyɛ krɔnkrɔn.
Ngosera Ho Afɔr Na EWURADZE kasaa kyerɛɛ Moses dɛ, Iyi nye Aaron nye ne mbabanyin ayɛyɛdze a wɔmfa mbrɛ EWURADZE wɔ da a wɔasera no ngo no mu; isiam pa efa ebupɛn du mu kor nyɛ daa edziban afɔr, anapa dze, fa, na ewimbir dze, fa.
Wɔmfa ngo nka ho nyɛ no wɔ ɔtosɛn mu; sɛ ɔhon a, fa bra: yɛ no dɛ edziban afɔr a wɔato ebubu mu esinesin bra, ma onyi nka huanhuam mma EWURADZE.
Na ɔsɔfo no a wɔasera no ngo no a ɔbɛhyɛ n’ananmu wɔ ne mbabanyin mu no mfa mbra: wɔnhyew no mu nyɛ EWURADZE daa mmom.
Na ɔsɔfo no n’edziban afɔr biara wɔnhyew no mu: mma wonndzi bi.
Na EWURADZE kasaa kyerɛɛ Moses dɛ, Kasa kyerɛ Aaron nye ne mbabanyin no dɛ, Iyi nye bɔn ho afɔr abowa ho mbra: beebi mbrɛ woku ɔhyew abowa afɔr no hɔ ara na wonku bɔn ho afɔr no wɔ EWURADZE enyim: Ɔyɛ krɔnkrɔndze mu adzekrɔnkrɔn.
Ɔsɔfo a ɔbɔ bɔn ho afɔr no ndzi: wondzi no wɔ mbrɛ ɔyɛ krɔnkrɔn wɔ ehyiadzibuw no ne pampamu.
Biribiara a ɔka ne nam no nyɛ krɔnkrɔn: na sɛ no bɔgyaa petse atar biara do a, hor dza apetse do no wɔ mbrɛ ɔyɛ krɔnkrɔn.
Mbom dɛtsesɛn a wɔanoa no wɔ mu no wɔmbɔ no: na sɛ wɔnoa no boransɛn mu a, wontwuw mu, na wɔmfa nsu nhohor mu.
Banyin biara a ofi asɔfo ebusuakuw mu no ndzi bi: ɔyɛ krɔnkrɔndze mu adzekrɔnkrɔn.
Na bɔn ho afɔr biara a wɔdze no bɔgyaa bi ba ehyiadzibuw no mu bɛpata wɔ bea krɔnkrɔn no, mma wonndzi: wɔmfa ogya nhyew no.
Asodzi Ho Afɔrbɔ (Nsɔwdo) Na iyi nye asodzi ho afɔr ho mbra: ɔyɛ krɔnkrɔndze mu adzekrɔnkrɔn.
Beebi mbrɛ woku ɔhyew afɔr abowa no, hɔ ara so na wonku asodzi ho afɔr abowa no; na ɔmfa no bɔgyaa mpetse afɔrmbukyia no ho nhyia.
Na onyi ne seradze nyinara mbra, seradze dua no, nye seradze a ɔkata ayamudze no ho no, nye nsɛbɛ ebien no, nye seradze a ɔwɔ ho wɔ sisiw mu no, nye berɛbo do ntentan no, nye nsɛbɛ no, onyi mfi hɔ: na ɔsɔfo no nhyew no wɔ afɔrmbukyia do nyɛ ogya afɔr mma EWURADZE: ɔyɛ asodzi ho afɔr.
Asɔfo ebusuakuw no mu ɔbanyin biara ndzi bi: wondzi no wɔ mbrɛ ɔyɛ krɔnkrɔn: ɔyɛ krɔnkrɔndze mu adzekrɔnkrɔn.
Dɛ mbrɛ bɔn ho afɔr tse no, dɛmara na asodzi ho afɔr tse: mbra kor na ɔda ho: ɔsɔfo no a ɔdze pata no, na ɔnyɛ nedze.
Na ɔsɔfo a ɔbɔ nyimpa biara ne hyew afɔr no, ɔhyew afɔr a ɔabɔ no no nwoma no nyɛ ɔsɔfo no dze.
Na edziban afɔr biara a wɔto wɔ fononoo mu, nye dza wɔyɛ no wɔ kyesɛn mu, nye ɔtosɛn mu nyina, nyɛ ɔsɔfo a ɔdze ba no dze.
Na edziban afɔr biara a wɔdze ngo afrɔw, anaa wesee no, nyɛ Aaron ne mbabanyin nyinara dze, baako nya dɛ mbrɛ baako so nya.
Asomdwee Afɔr Na iyi nye asomdwee afɔr a obi bɔ ma EWURADZE no ho mbra.
Sɛ ɔyɛ no aseda afɔr dze ba a, ɔno, aseda afɔr a ɔdze ba no nyɛ epitsi tatar a wɔdze ngo afrɔw.
Mbɔrkaw boodoo tatar na ɔmfa nka n’ayɛyɛdze nye n’asomdwee afɔr ho mbra mbɛyɛ aseda.
Na ɔmfa ayɛyɛdze biara mu kor mbrɛ mbɛyɛ ɔmado afɔr mma EWURADZE; ɔsɔfo a ɔdze asomdwee afɔr bɔgyaa petse no na ɔnyɛ nedze.
Na n’aseda asomdwee afɔr no nam no wondzi no wɔ n’ayɛyɛdze da no ara; mma onngya mu bi ma onnkodu adzekyee.
Mbom sɛ n’ayɛyɛdze yɛ anohoba, anaa ayamuyi afɔr a, wondzi no da no ara a ɔbɔ n’afɔr no: na no mu dza ɔka ma adze kye do no wondzi: na mbom afɔr no ne nam a ɔbɛka ekodu da a otsia ebiasa no, wɔmfa gya nhyew no.
Na sɛ wodzi n’asomdwee afɔr no ne nam biara da a otsia ebiasa no a, wɔremmpen do, nkyii so worummbu mma nyia ɔdze ba no: ɔyɛ ekyiwadze, na ɔkra a obedzi bi no bɔsoa no mbusu.
Na nam a aka biribiara a no ho nntsew no, mma wonndzi; wɔmfa ogya nhyew no.
Na nam no dze, obiara a no ho tsew ndzi bi: na ɔkra a odzi asomdwee afɔr a ɔyɛ EWURADZE dze no ne nam bi, na n’efifidze wɔ no ho no, ɔkra no wobotwa no efi ne man mu akyen.
Na sɛ nyimpa biara ka biribiara a no ho nntsew nyimpa n’efifidze, anaa abowa a no ho nntsew, anaa ekyiwadze biara a no ho nntsew, na odzi asomdwee afɔr a ɔyɛ EWURADZE dze no ne nam bi no, ɔkra no wobotwa no efi ne man mu akyen.
Bɔgya Na Nam Seradze Ho Ekyiwadze Na EWURADZE kasaa kyerɛɛ Moses dɛ, Kasa kyerɛ Israelmba dɛ, Ɔnantwi, anaa ɔkɔsɔw, anaa apɔnkye seradze no, mma hom nndzi.
Na dza noara ewu ne seradze, nye dza abowa atsetsew no ne seradze no, wɔmfa nyɛ edwuma biara: mbom dzi na mma hom nndzi bi.
Na obiara a odzi abowa a adasa dze bi bɔ ogya afɔr ma EWURADZE no ne seradze bi no, mekyerɛ ɔkra a odzi no wobotwa no efi ne man mu akyen.
Na mma hom nndzi bɔgya biara, anoma anaa aketsebowa dze, wɔ hom tsenabew biara, Obiara a odzi bɔgya biara no, no wobotwa no efi ne man mu akyen.
Asɔfo No Kyɛfa Na EWURADZE kasaa kyerɛɛ Moses dɛ, Kasa kyerɛ Israelmba dɛ, Nyia ɔbɔ n’asomdwee afɔr ma EWURADZE no ɔmfa n’asomdwee afɔr no mu ayɛyɛdze mbrɛ EWURADZE: ɔmfa noara ne nsa mfa EWURADZE gya afɔr no mbra: seradze no nye nyan no na ɔmfa mbra, ama nyan no wɔaatow no ayɛ ɔtow afɔr wɔ EWURADZE enyim.
Na ɔsɔfo no nhyew seradze no wɔ afɔrmbukyia no do: na nyan no nyɛ Aaron nye ne mbabanyin dze.
Na aserɛ nyimfa no hom mfa nyɛ hom asomdwee afɔr mu ɔmado afɔr mma ɔsɔfo no.
Aaron ne mbabanyin mu nyia ɔdze asomdwee afɔr no bɔgyaa, nye seradze ba no, nye aserɛ nyimfa no nyɛ ne kyɛfa.
Na ɔtow nyan no nye ɔmado serɛ no mafa wɔ Israelmba hɔn asomdwee afɔr no mu, na medze mama ɔsɔfo Aaron nye ne mbabanyin dɛ daa ahyɛdze a ofi Israelmba hɔ.
Iyi nye Aaron no ngosera kyɛfa, nye ne mbabanyin hɔn ngosera kyɛfa a ofi EWURADZE ogya afɔr mu, wɔ da a ɔdze hɔn bae dɛ wombedzi EWURADZE asɔfoe no a. EWURADZE hyɛɛ dɛ wɔmfa mma hɔn wɔ da a ɔseraa hɔn ngo fii Israelmba mu no.
Ɔyɛ daa ahyɛdze wɔ hɔn ebusuasantsen mu.
Iyi nye mbra a ɔda hɔ ma ɔhyew afɔr, edziban afɔr, nye bɔn ho afɔr, nye asodzi ho afɔr, nye etuhoakyɛ afɔr, nye asomdwee afɔr a EWURADZE hyɛɛ Moses wɔ bepɔw Sinai do, wɔ da a ɔhyɛɛ Israelmba dɛ wɔmfa hɔn ayɛyɛdze mbrɛ EWURADZE, wɔ Sinai sar do no.
Moses Hyɛ Aaron Nye Ne Mba Asɔfo Na EWURADZE kasaa kyerɛɛ Moses dɛ, Fa Aaron nye ne mbabanyin no ka no ho, na ntar no, nye ɔserango no, nye bɔn ho afɔr nantwisaa no, nye nguannyin ebien no, nye epitsi boodoo kɛntsɛn no, na mboanofo no nyinara mbɔ ngua wɔ ehyiadzibuw no n’abowano.
Na Moses yɛɛ dɛ mbrɛ EWURADZE hyɛɛ no no; na mboanofo bɔɔ ngua wɔ ehyiadzibuw no n’abowano.
Na Moses see mboanofo no dɛ, Iyi nye adze a EWURADZE ahyɛ dɛ wɔnyɛ.
Na Moses dze Aaron nye ne mbabanyin no bae, na ɔdze nsu hohoor hɔn ho.
Na ɔdze sortar no hyɛɛ no, na ɔdze abɔyamu no bɔɔ no do, na ɔdze bataker no hyɛɛ no, na ɔdze egugudo no guu no, na ɔdze egugudo ne nkyermu nkyekyermu no bɔɔ no do, na ɔdze kyekyeer no.
Na ɔdze akatabo no hyɛɛ no: na ɔdze Urim nye Tummim (Kan na Emudzi) no hyɛɛ akatabo no mu.
Na ɔdze asɔfokyɛw no hyɛɛ ne tsir: na ɔdze sika abɔtsir, abɔenyim krɔnkrɔn no, bɔɔ asɔfokyɛw no ho, wɔ n’enyim afamu; dɛ mbrɛ EWURADZE hyɛɛ Moses no.
Na Moses faa ɔserango, na ɔdze seraa ntamadan no nye dza ɔwɔ mu nyinara, na ɔyɛɛ no krɔnkrɔn.
Na ɔdze bi petsee afɔrmbukyia no do mpɛn esuon, na ɔseraa afɔrmbukyia no nye no ho ndzɛmba nyinara, nye eguarsɛn no nye ne ntaease no ngo dze yɛɛ no krɔnkrɔn.
Na ohuee ɔserango no bi guu Aaron n’etsifi, na ɔseraa no ngo dze yɛɛ no krɔnkrɔn.
Na Moses dze Aaron mbabanyin no bae, na ɔdze sorntar hyehyɛɛ hɔn, na ɔdze abɔyamu bobɔɔ hɔn do, na ɔdze abɔtsir bobɔɔ hɔn; dɛ mbrɛ EWURADZE hyɛɛ Moses no.
Na ɔdze bɔn ho afɔr nantwisaa no bae: na Aaron nye ne mbabanyin no dze hɔn nsa guu bɔn ho afɔr nantwisaa no n’etsifi.
Na Moses kum no; na ɔdze ne nsatseaba faa mbɔgya no bi, na ɔdze kekaa afɔrmbukyia no ne mmbɛn ho hyiae, na ɔtseew afɔrmbukyia no ho, na ohuee bɔgya no guu afɔrmbukyia no ase, na ɔyɛɛ no krɔnkrɔn, dze yɛɛ mpatadze.
Na ɔfaa seradze a ɔwɔ ayamudze no ho no nyinara, nye berɛbo do ntentan no, nye nsɛbɛ ebien no, nye no ho seradze no, na Moses hyeew no wɔ afɔrmbukyia no do.
Na ɔnantwisaa no, nye no nwoma, nye ne nam, nye n’egyanan, ɔdze ogya hyeew no wɔ nseraban no ekyir; dɛ mbrɛ EWURADZE hyɛɛ Moses no.
Na ɔdze ɔhyew afɔr oguannyin no bae: na Aaron nye ne mbabanyin dze hɔn nsa guu oguannyin no etsifi.
Na Moses kum no: na ɔdze bɔgya no petsee afɔrmbukyia no do hyiae.
Na otwitwaa oguannyin no mu esinesin; na ɔhyeew tsir no, nye esinesin no, nye seradze no.
Na ɔdze nsu hohoor ayamudze nye ntwɛr no ho; na afei ɔhyeew oguannyin mu no nyinara wɔ afɔrmbukyia no do: ɔyɛ ɔhyew afɔr a oyi nka huanhuam: ɔyɛ EWURADZE ogya afɔr; dɛ mbrɛ EWURADZE hyɛɛ Moses no.
Na ɔdze oguannyin kor no so, etuhoakyɛ afɔr oguannyin no, bae: na Aaron nye ne mbabanyin no dze hɔn nsa guu oguannyin no etsifi.
Na Moses kum no; na ɔfaa no bɔgyaa no bi, na ɔdze kaa Aaron n’aso nyimfa ano, na ne nsa nyimfa kokrobetsir, nye ne nan nyimfa kokonyin no ano.
Na ɔdze Aaron mbabanyin no bae, na Moses dze bɔgya no bi kekaa hɔn aso nyimfa ano, nye hɔn nsa nyimfa kokrobetsir, nye hɔn anan nyimfa kokonyin no ano: na Moses dze bɔgya no petsee afɔrmbukyia no do hyiae.
Na ɔfaa seradze no, nye seradze dua no, nye nsɛbɛ ebien no, nye no ho seradze no, nye aserɛ nyimfa no: na ɔfaa epitsi boodoo kɛntsɛn a osi EWURADZE enyim no mu epitsi tatar kor, nye ngo boodoo tatar kor, nye tatar trɛtraba kor, na ɔdze guu seradze no nye aserɛ nyimfa no do: na ɔdze ne nyinara hyɛɛ Aaron na ne mbabanyin no nsa, na ɔtowee yɛɛ ɔtow afɔr wɔ EWURADZE enyim.
Na Moses gyee no wɔ hɔn nsamu, na ɔhyeew no wɔ afɔrmbukyia no do wɔ ɔhyew afɔr no do: dze yɛɛ etuhoakyɛ afɔr a oyi nka huanhuam: ɔyɛ ogya afɔr ma EWURADZE.
Na Moses faa nyan no, na ɔtowee yɛɛ ɔtow afɔr wɔ EWURADZE enyim: ɔyɛ Moses ne kyɛfa wɔ etuhoakyɛ afɔr oguannyin no mu; dɛ mbrɛ EWURADZE hyɛɛ Moses no ara.
Na Moses faa ɔserango no bi, nye afɔrmbukyia no do bɔgya no bi, na ɔdze petsee Aaron, nye ne ntar, nye ne mbabanyin, nye ne mbabanyin ntar do; dze yɛɛ Aaron nye ne ntar, nye ne mbabanyin, nye ne mbabanyin ntar no, krɔnkrɔn.
Na Moses see Aaron, nye ne mbabanyin no dɛ, Hom nnoa nam no wɔ ehyiadzibuw no n’abowano: na hom ndzi no wɔ hɔ ara ɔnye etuhoakyɛ afɔr kɛntsɛn no mu boodoo no.
Na nam no nye boodoo no mu dza ɔbɛka no hom mfa gya nhyew no.
Na mma hom mmfi ehyiadzibuw no n’abowano nda esuon, kyerɛ hom etuhoakyɛ afɔr nda no aso ana: na nda esuon na ɔdze rutu hom akyɛ.
Dɛ mbrɛ wɔayɛ no ndɛ da yi no, dɛmara na EWURADZE ahyɛ dɛ wɔnyɛ mfa mpata mma hom.
Na hom ntsena ehyiadzibuw no n’abowano adzekyee nye adzesaa nda esuon, na hom nhwɛ EWURADZE ahwɛdze no, amma hom eennwuwu: na dɛm na wɔdze ahyɛ me mbra.
Na Aaron nye ne mbabanyin no yɛɛ ndzɛmba a EWURADZE nam Moses nsa do hyɛe no nyinara.
Asɔfo No Hyɛ Hɔn Dwumadzi Ase Na ɔbaa dɛ da a otsia awɔtwe no, Moses frɛɛ Aaron nye ne mbabanyin no, na Israel mpanyimfo no; na ɔsee Aaron dɛ, Fa nantwiba onyin a wɔdze bɛyɛ bɔn ho afɔr, nye oguannyin a wɔdze bɛyɛ ɔhyew afɔr a wonndzii dzɛm, na fa bra EWURADZE enyim.
Na kasa kyerɛ Israelmba no dɛ, Hom mfa apɔnkyenyin mbɛyɛ bɔn ho afɔr; na nantwiba nye eguambaa a hɔn beenu nyina woedzi afrenhyia afrenhyia a wonndzii dzɛm, mbɛyɛ ɔhyew afɔr; na ɔnantwinyin nye oguannyin mbɛyɛ asomdwee afɔr, mfa mbɔ afɔr wɔ EWURADZE enyim; na edziban afɔr a wɔdze ngo afrɔw: na ndɛ na EWURADZE yi noho kyerɛ hom.
Na wɔdze dza Moses hyɛe no baa ehyiadzibuw no enyim: na mboanofo no nyinara twee bɛnee begyinaa EWURADZE enyim.
Na Moses see dɛ, Iyi nye adze a EWURADZE hyɛɛ dɛ hom nyɛ: na EWURADZE enyimnyam nyi noho nkyerɛ hom.
Na Moses see Aaron dɛ, Twe bɛn afɔrmbukyia no ho, na bɔ wo bɔn ho afɔr, nye wo hyew afɔr, na pata ma woho, nye ɔman no: na fa ɔman no hɔn ayɛyɛdze bra, na pata ma hɔn; dɛ mbrɛ EWURADZE hyɛe no.
Nna Aaron twee bɛɛn afɔrmbukyia no ho, na okum bɔn ho afɔr nantwiba no a ɔyɛ nankasa nedze no.
Na Aaron ne mbabanyin no dze bɔgya no kɛmaa no; na ɔdze ne nsatseaba bɔɔ bɔgya no mu, na ɔdze kekaa afɔrmbukyia no ne mmbɛn no, na ohuee bɔgya no guu afɔrmbukyia no ase: na bɔn ho afɔr no mu seradze no, nye nsɛbɛ no, nye berɛbo do ntentan no, ɔhyeew no wɔ afɔrmbukyia no do; dɛ mbrɛ EWURADZE hyɛɛ Moses no.
Na nam no nye nwoma no dze, ɔdze gya hyeew no wɔ nseraban no ekyir.
Na okum ɔhyew afɔr no; na Aaron ne mbabanyin no dze bɔgya no kɛmaa no, na ɔdze petsee afɔrmbukyia no do hyiae.
Na wɔdze ɔhyew afɔr no esinesin, nye tsir no, kɛmaa no: na ɔhyeew no wɔ afɔrmbukyia no do.
Na ɔhohoor ayamudze nye ntwɛr no ho, na ɔhyeew no wɔ ɔhyew afɔr no do wɔ afɔrmbukyia no do.
Na ɔdze ɔman no hɔn ayɛyɛdze kɛmae, na ɔfaa bɔn ho afɔr apɔnkye a ɔyɛ ɔman no dze no, na okum no, na ɔyɛɛ no bɔn ho afɔr, dɛ asɔpɔn dze no.
Na ɔdze edziban afɔr no kɛmae, na ɔyɛɛ no dɛ mbrɛ mbra no tse no ara.
Na ɔdze edziban afɔr no kɛmae, na ɔfaa mu ne nsapuw, na ɔhyeew no wɔ afɔrmbukyia no do, dze kaa anapa ɔhyew afɔr no ho.
Na eso okum nantwinyin nye oguannyin no asomdwee afɔr a ɔyɛ ɔman no dze no: na Aaron mbabanyin no dze bɔgya no kɛmaa no, na ɔdze petsee afɔrmbukyia no do hyiae, na ɔnantwinyin nye oguannyin no seradze no; seradze dua no, nye dza ɔkata ayamudze no ho, nye nsɛbɛ no, nye berɛbo do ntentan no: na wɔdze seradze no guu nyan no do, na ɔhyeew seradze no wɔ afɔrmbukyia no do: na nyan no nye aserɛ nyimfa no Aaron towee dze yɛɛ ɔtow afɔr wɔ EWURADZE enyim; dɛ mbrɛ Moses hyɛe no.
Na Aaron memaa ne nsa do wɔ ɔman no do, na ohyiraa hɔn; na ɔbɔɔ bɔn ho afɔr nye ɔhyew afɔr, nye asomdwee afɔr wiee no, osianee.
Na Moses nye Aaron kɛhɛɛn ehyiadzibuw no mu, na wopuei, na wohyiraa ɔman no; na EWURADZE enyimnyam yii noho kyerɛɛ ɔman no nyinara.
Na ogya fi EWURADZE enyim bae, na ɔbɛhyeew afɔrmbukyia no do hyew afɔr nye seradze no: na ɔman no nyinara hunii no, wɔbɔɔ ose, na wɔdze hɔn enyim butubutuuw famu.
Nadab Na Abihu Hɔn Bɔn Na Aaron ne mbabanyin no, Nadab nye Abihu, fefaa hɔn nduhuamsɛn, na wɔdze ogya guu mu, na wɔdze eduhuam guguu do, na wɔdze ananagya a ɔnnhyɛɛ hɔn ho mbra, baa EWURADZE enyim.
Na ogya fi EWURADZE enyim bae, na ɔbɛmeen hɔn, na wowuwui wɔ EWURADZE enyim.
Nna Moses see Aaron dɛ, Iyi nye dza EWURADZE kae no, dɛ hɔn a wɔtwe bɛn me no mu na mebɛyɛ moho krɔnkrɔn, na ɔman no nyinara enyim na mebɛhyɛ moho enyimnyam.
Na Aaron muaa n’ano.
Na Moses frɛɛ Misael nye Elzafan, Aaron n’egya no nua banyin Uziel ne mbabanyin no, na ɔsee hɔn dɛ, Hom ntwe mbɛn, hom nsoasoa hom nuanom mfi krɔnkrɔnbea no enyim nkɔ nseraban no ekyir.
Nna wɔtwee bɛnee, na wɔsoasoaa hɔn wɔ hɔn sorntar mu kɔr nseraban no ekyir; dɛ mbrɛ Moses kae no.
Na Moses kaa kyerɛɛ Aaron, nye ne mbabanyin Eleazar nye Itamar, dɛ, Mma hom mmbɔ hom tsinhwi mpɛsɛw, nkyii so mma hom nnsunsuan hom ntar mu; amma hom eennwuwu, amma EWURADZE n’ebufuw ammba mboanofo no nyinara do; mbom hom mma hom nuanom, Israel fi nyinara, ngyam ɔhyew a EWURADZE dze gya ahyew hɔn yi.
Na mma hom mmfi ehyiadzibuw no n’abowano, amma hom eennwuwu: na EWURADZE ɔserango no wɔ hom do.
Na wɔyɛɛ dɛ mbrɛ Moses kae no.
Asɔfo No Hɔn Mbra Na EWURADZE kasaa kyerɛɛ Aaron dɛ, Mma nnom wenyin anaa nsa dzendzen, ɔwo nye wo mbabanyin nyinara, aber a hom rokɔ ehyiadzibuw no mu no, amma hom eennwuwu: ɔnyɛ daa ahyɛdze wɔ hom ebusuasantsen nyinara mu: na hom dze he aato adzekrɔnkrɔn nye adze a ɔnnyɛ krɔnkrɔn ntamu, nye adze a no ho nntsew nye dza no ho tsew ntamu; na hom aakyerɛkyerɛ Israelmba ahyɛdze a EWURADZE nam Moses nsa do aka akyerɛ hɔn no nyinara.
Na Moses kasaa kyerɛɛ Aaron, na Eleazar nye Itamar, ne mbabanyin a wɔkae no dɛ, Hom mfa edziban afɔr a ɔka a ofi EWURADZE ogya afɔr do no, na hom nkwetsi mbɔrkaw ndzi no wɔ afɔrmbukyia ho: osiandɛ ɔyɛ krɔnkrɔndze mu adzekrɔnkrɔn: na hom ndzi no wɔ bea krɔnkrɔn do, osiandɛ ɔyɛ w’ahyɛdze, nye wo mbabanyin ahyɛdze, wɔ EWURADZE ogya afɔr do: na dɛm na wɔahyɛ.
Na ɔtow nyan no nye ɔmado aserɛ no hom ndzi no wɔ beebi mbrɛ ɔtsew; ɔwo, nye wo mbabanyin, nye wo mbabaa a wɔka wo ho: na wɔdze ama dɛ ɔyɛ w’ahyɛdze, na wo mbabanyin ahyɛdze a ofi Israelmba hɔn asomdwee afɔr mu.
Ɔmado aserɛ no nye ɔtow nyan no wɔmfa nka ogya afɔr seradze no ho mbra, mbɔtow no ɔtow afɔr wɔ EWURADZE enyim; na ɔnyɛ wodze, nye wo mbabanyin a wɔka wo ho no dze, dɛ daa ahyɛdze; dɛ mbrɛ EWURADZE ahyɛ no.
Na Moses hwehwɛɛ bɔn ho afɔr apɔnkye no enyiberdo, na hwɛ, wɔahyew no: na no bo fuuw Eleazar na ɔnye Itamar, Aaron ne mbabanyin a wɔkae no, dɛ, Ebɛn ntsi na hom enndzi bɔn ho afɔr no wɔ beebi mbrɛ ɔyɛ bea krɔnkrɔn no, osiandɛ ɔyɛ krɔnkrɔndze mu adzekrɔnkrɔn, na ɔdze ama hom dɛ, hom nsoa mboanofo no hɔn mbusu, nyɛ mpata mma hɔn wɔ EWURADZE enyim?
Hwɛ, wɔammfa no bɔgyaa no ammba krɔnkrɔnbea no no mu: ampaara ɔsee dɛ nkyɛ hom ndzi no wɔ krɔnkrɔn bea no do hɔ, dɛ mbrɛ mehyɛe no.
Na Aaron kasaa kyerɛɛ Moses dɛ, Hwɛ, ndɛ da yi na wɔdze hɔn bɔn ho afɔr nye hɔn ɔhyew afɔr aba EWURADZE enyim; na ndzɛmba a ɔtsetse dɛm yi aba mo do yi: na sɛ midzi bɔn ho afɔr ndɛ a, ana nkyɛ ɔbɛyɛ enyisɔ wɔ EWURADZE enyim?
Na Moses tsee no, ɔyɛɛ no abodwe.
Mbowa a Hɔnho Tsew Na Dza Hɔnho Nntsew Na EWURADZE kasaa kyerɛɛ Moses nye Aaron, see hɔn dɛ, hom nkasa nkyerɛ Israelmba dɛ, Iyinom nye mbowa a hom ndzi wɔ asaase do mbowa nyinara mu.
Anansambowa mu biara a wɔapaa n’anansa mu, na ɔyɛ anansapaae koraa, na ɔkosa adzepuwii no, ɔno na hom ndzi.
Naaso iyinom na mma hom nndzi wɔ hɔn a wɔkosa adzepuwii, anaa hɔn a hɔn anansa mu apaa mu: efupɔnkɔ, osiandɛ ɔkosa adzepuwii dze, naaso n’anansa mu mmpaae, ntsi no ho nntsew mma hom.
Na etwabowa, osiandɛ ɔkosa adzepuwii dze, naaso n’anansa mu mmpaae, no ho nntsew mma hom.
Na asoaso, osiandɛ ɔkosa adzepuwii dze, naaso n’anansa mu mmpaae, no ho nntsew mma hom.
Na preko, osiandɛ n’anansa mu apaa, na ɔyɛ anansapaae koraa dze, naaso ɔnnkosa adzepuwii ntsi no ho nntsew mma hom.
Mma hom nndzi hɔn nam bi, na hɔn efun so mma hom nnka; hɔn ho nntsew mma hom.
Iyinom nye dza hom ndzi wɔ dza ɔwɔ nsu mu nyinara mu: biara a ɔwɔ tɛterɛ nye abon wɔ nsu mu, pomu, nye esutsen mu no, iyinom na hom ndzi.
Na dza wonnyi tɛterɛ nye abon a wɔwɔ pomu, nye esutsen mu nyinara, nye dza wɔwɔ nsu mu nyinara a nkwa wɔ hɔn mu no yɛ ekyiwadze ma hom, na ɔnyɛ hom ekyiwadze; mma hom nndzi hɔn nam, na hɔn efun mpo, hom nkyir.
Adze biara a onnyi tɛterɛ anaa abon wɔ nsu mu no, ɔyɛ ekyiwadze ma hom.
Na iyinom na hom nkyir no wɔ ntumbowa mu; mma wonndzi, wɔyɛ ekyiwadze: ɔkɔr, nye ɔkɔrbia, nye nsukɔr; na ɔsansaa, nye ɔkom n’ahorow; akonkoran biara n’ahorow; nye sohor, nye anadwe akrɔma, nye po akokɔ, nye akrɔma n’ahorow; nye patubia, nye po akonkoran, nye patu kɛse; nye ambɛnpatu, nye nantwinoma, nye ɔpɛtɛ: nye esukɔnkɔn, bakanoma n’ahorow, nye esuakokɔ, nye apan.
Ntumbowa ahorow a wɔnantsew anan anan anan do nyinara yɛ ekyiwadze ma hom.
Naaso iyinom na hom ndzi no wɔ ntumbowa menyamenya a wɔnantsew anan anan anan do nyinara mu, hɔn a wɔwɔ aperɛ wɔ hɔn anan do a wɔdze huruw wɔ asaase do no, mekyerɛ hɔn mu iyinom na hom ndzi; mbɛbɛw n’ahorow, akyekyemawe n’ahorow, kukura n’ahorow, ɔhwedɔm n’ahorow.
Na ntumbowa menyamenya nyinara a wɔwɔ anan anan anan no, yɛ ekyiwadze ma hom.
Na iyinom na hom dze gu homho fi: obiara a ɔka hɔn fun no, no ho nntsew ara kodu ewimbir: Na obiara a ɔsoa hɔn fun no ɔnhor ne ntar, osiandɛ no ho nntsew araa kodu ewimbir.
Anansabowa biara a wɔapaa n’anansa mu, na ɔnnyɛ anansapaae koraa, na ɔnnkosa adzepuwii no, no ho nntsew mma hom; obiara a ɔka hɔn no, no ho nntsew.
Na abowa biara a ɔnantsew no werɛw ano no wɔ mbowa a wɔnantsew anan anan do nyinara mu no, hɔn ho nntsew mma hom: obiara a ɔka hɔn fun no, no ho nntsew araa kodu ewimbir.
Na nyia ɔsoa hɔn fun no ɔnhor ne ntar, na no ho nntsew araa kodu ewimbir: hɔn ho nntsew mma hom.
Na iyinom nye hɔn a hɔn ho nntsew mma hom wɔ aweaweambowa a wɔwea wɔ asaase do no mu; obirebi, nye okura, nye ɔketsew n’ahorow, nye ban yer abamba, nye ɔmampam, nye ɔsamanapa, nye anhweaketsew, nye abosomanketsew.
Iyinom nye hɔn a hɔn ho nntsew mma hom wɔ dza wɔwea nyinara mu: sɛ wowu a, obiara a ɔka hɔn no, no ho nntsew araa kodu ewimbir.
Na adze biara a hɔn mu dza oewu atɔ do no, no ho nntsew; dua adze o, atar o, nwoma o, bɔtɔ o, adze biara a wɔdze yɛ edwuma biara, wɔmfa nhyɛ nsu mu, na no ho nntsew araa kodu ewimbir; ansaana no ho atsew.
Na dɛtsesɛn biara a hɔn mu bi bɔtɔ mu no, adze biara a ɔwɔ mu no no ho nntsew, na sɛn no hom mbɔ no.
No mu edziban a wodzi biara a nsu bogu mu no, no ho nntsew: na anondze nyinara a wɔnom wɔ dɛm adze biara mu no, no ho nntsew: Na adze biara a hɔn fun no bi bɔtɔ do no no ho nntsew; fononoo o, mbukyia o, wombubu no esinesin: hɔn ho nntsew, na hɔn ho nntsew mma hom.
Naaso nsubura anaa amona a nsu egyina mu no dze, no ho tsew: mbom dza ɔka hɔn fun no, no ho nntsew.
Na sɛ hɔn fun bi tɔ ekuadze a woedua biara do a, no ho tsew.
Mbom sɛ wɔdze nsu gu ekuadze no do a, na hɔn fun bi tɔ do a, ekuadze no ho nntsew mma hom.
Na sɛ abowa biara a hom dzi wu a, nyia ɔka no fun no, no ho nntsew araa kodu ewimbir.
Na nyia odzi no fun bi no, ɔnhor ne ntar, na no ho nntsew araa kodu ewimbir: onyia so a ɔsoa no fun no, nhor ne ntar, na no ho nntsew araa kodu ewimbir.
Na aweaweabowa biara a ɔwea wɔ asaase do no, yɛ ekyiwadze; mma wonndzi.
Adze biara a ɔnam ɔyafun do, nye adze biara a ɔnam anan anan do, anaa adze biara a ɔwɔ anan pii, mekyerɛ aweaweambowa a wɔwea wɔ asaase do nyinara, mma hom nndzi; na wɔyɛ ekyiwadze.
Mma hom nnyɛ homho ekyiwadze wɔ aweaweabowa biara a ɔwea ho, nkyii so mma hom nnyɛ homho fi a ɔmma hom ho nntsew wɔ hɔn ho.
Na emi nye EWURADZE hom Nyankopɔn: dɛm ntsi hom ntsew homho, na hom nyɛ krɔnkrɔn; osiandɛ meyɛ krɔnkrɔn.
Nkyii so mma hom nngu homho fi wɔ aweaweabowa biara a otwuw noho adze wɔ asaase do no ho.
Na emi nye EWURADZE a miyii hom fii Egypt asaase do bae, dɛ meyɛ hom Nyankopɔn no; dɛm ntsi hom nyɛ krɔnkrɔn, na meyɛ krɔnkrɔn.
Iyi nye anansabowa, nye etubowa, nye abowa biara a ɔwɔ nsu mu na abowa biara a ɔwea wɔ asaase do no ho mbra: ma wɔdze apa adze a no ho nntsew nye dza no ho tsew mu, na adze a nkwa wɔ mu a wodzi nye dza nkwa wɔ mu a wonndzi mu.
Awoo Ho Ahoguar Na EWURADZE kasaa kyerɛɛ Moses dɛ, Kasa kyerɛ Israelmba dɛ, Sɛ ɔbaa bi nyinsen na ɔwo banyimba a, ɔno no ho nntsew araa nda esuon; dɛ mbrɛ no ho nntsew wɔ n’asabu nda no mu no.
Na da a otsia awɔtwe no wontwa ne banyinwer no twatsia.
Na ɔnko ntandan mu adaduasa nda ebiasa wɔ n’ahoguar bɔgya mu; mma ɔnnka adzekrɔnkrɔn biara, nkyii so ɔmmba krɔnkrɔn bea, kyerɛ n’ahoguar nda ewie du ana.
Mbom sɛ ɔwo basiaba a, ɔno no ho nntsew araa adapɛn ebien, dɛ n’asabu mu: na ɔnko ntandan mu adaduosia nda esia wɔ n’ahoguar bɔgya mu.
Na sɛ n’ahoguar nda no wie du, ma ɔbanyin, anaa ɔbabaa a, ɔmfa eguambaa a oedzi afrenhyia a wɔdze bɔbɔ ɔhyew afɔr, nye aborɔnoma ba, anaa atamram a wɔdze bɔbɔ bɔn ho afɔr, mbra ehyiadzibuw no n’abowano mbɛma ɔsɔfo no: na ɔmfa mbɔ afɔr wɔ EWURADZE enyim, na ɔmpata mma no; na no ho ntsew wɔ no bɔgyaagu no ho.
Iyi nye mbra a ɔwɔ hɔ ma nyia ɔwo ɔbanyin anaa ɔbaa.
Na sɛ ne nsa annso eguambaa do a, ɔno ɔmfa ntamram ebien; kor nyɛ ɔhyew afɔr, na kor so nyɛ bɔn ho afɔr: na ɔsɔfo no mpata mma no, na no ho ntsew.
Honam Enyi Nsaayarba Na EWURADZE kasaa kyerɛɛ Moses nye Aaron dɛ, Sɛ nyimpa bi nya no honam wer mu biribi soaa, anaa ntwintwamee, anaa ntokowa ntokowa, anaa odzidzi no honam wer mu yɛ kwata ntsetsewee a, ɔno wɔmfa no mbra ɔsɔfo Aaron, anaa ne mbabanyin asɔfo no mu kor: na ɔsɔfo no nhwɛ honam wer no mu: na sɛ nhwi a ɔwɔ ntsetsewee no mu adan fitaa na ntsetsewee no enyi atotɔ mu asen no honam wer no a, ɔyɛ kwata ntsetsewee; na ɔsɔfo no nhwɛ no, na ɔnka dɛ no ho nntsew.
Na sɛ ntokowa ntokowa no yɛ fitaa wɔ no honam wer no mu, na n’enyi nntotɔɔ mu nnsen wer no, na no nhwi no nndaan fitaa a, ɔno ɔsɔfo no ntow ɔyarfo no mu nda esuon: na da a otsia esuon no ɔsɔfo no nhwɛ no: na ɔhwɛ na sɛ ntsetsewee no esianka wɔ n’enyi do, na ntsetsewee no nntserɛwee wɔ wer no mu a, ɔno asɔfo no ntow no mu nda esuon bio: na da a otsia esuon no ɔsɔfo no nhwɛ no bio: na, hwɛ, sɛ ntsetsewee no enyi edum, na ntsetsewee no nntserɛwee wɔ wer no mu a, ɔno ɔsɔfo no nka dɛ no ho tsew: ɔyɛ ntwintwamee: na ɔnhor ne ntar, na no ho ntsew.
Mbom ɔdze noho akɛkyerɛ ɔsɔfo no wɔ n’ahotsewee ho ekyir no, na sɛ ntwintwamee no tserɛw wɔ wer no mu a, ɔmfa no ho nkɛkyerɛ ɔsɔfo no bio: na sɛ ɔsɔfo no hwɛ na sɛ ntwintwamee no atserɛw wɔ wer no mu a, ɔno ɔsɔfo no nka dɛ no ho nntsew: ɔyɛ kwata.
Sɛ kwata ntsetsewee wɔ nyimpa bi ho a, ɔno wɔmfa no mbra ɔsɔfo no; na ɔsɔfo no nhwɛ, na, hwɛ, sɛ biribi fitaa soaa bi wɔ wer no mu, na ɔadan nhwi no fitaa, na honam momon rupuw wɔ soaa no mu a, ɔyɛ kwata dadaw a ɔwɔ no honam wer no mu, na ɔsɔfo no nka dɛ no ho nntsew: mma ɔnntow no mu: na no ho nntsew.
Na sɛ kwata no epue efi wer no mu, na kwata no akata owuyarfo no no wer nyinara ho fi n’etsifi keka n’ananadze dɛ mbrɛ ɔda edzi ma ɔsɔfo no ara a; ɔno ɔsɔfo no nhwɛ: na, hwɛ, sɛ kwata no akata no honam nyinara do a, ɔnka dɛ owuyarfo no no ho tsew: ne nyinara adan fitaa: no ho tsew.
Mbom aber biara a honam momon ada edzi wɔ no ho no, no ho nntsew.
Na ɔsɔfo no nhwɛ honam momon no, na ɔnka dɛ no ho nntsew: honam momon no ho nntsew: ɔyɛ kwata.
Anaa sɛ honam momon no dan fitaa bio a, ɔno ɔmbra ɔsɔfo no hɔ, na ɔsɔfo no nhwɛ no: na, hwɛ, sɛ ntsetsewee no dan fitaa a, ɔno ɔsɔfo no nka dɛ ɔyarfo no no ho tsew: na no ho atsew.
Na sɛ pɔmpɔ bi bɔ wɔ honam no wer no mu, na ɔsa, na soaa fitaa bi bɔsoa anaa ntokowa ntokowa fitaa, ɔberhoamu, ba pɔmpɔ no ananmu a, ɔno wɔmfa nkɛkyerɛ asɔfo no; na ɔsɔfo no nhwɛ, na, hwɛ, sɛ n’enyi atotɔ mu asen wer no; na no nhwi no adan fitaa a, ɔno ɔsɔfo no nka dɛ no ho nntsew: ɔyɛ kwata ntsetsewee, oepue wɔ pɔmpɔ no mu.
Mbom sɛ ɔsɔfo no hwɛ, na sɛ, nhwi fitaa bi nnyi mu, na ɔnntotɔ mu nnsen wer no, na n’enyi dum a, ɔno ɔsɔfo no ntow no mu nda esuon: na sɛ ɔtserɛw wɔ wer no mu a, ɔno ɔsɔfo no nka dɛ no ho nntsew: ɔyɛ ntsetsewee.
Mbom sɛ ntokowa ntokowa no sianka n’ananmu, na ɔanntserɛw a, ɔyɛ pɔmpɔ no itua; na ɔsɔfo no nka dɛ no ho tsew.
Anaa sɛ gya hyew ano tua bi ba honam no wer no mu, na ɔhyew ano tua no do rupuw yɛ ntokowa ntokowa, ɔberhoamu, anaa fitaa a; ɔno ɔsɔfo no nhwɛ: na, hwɛ, sɛ nhwi a ɔwɔ ntokowa ntokowa no do adan fitaa, na n’enyi atotɔ mu asen wer no a; ɔyɛ kwata, oepue wɔ ɔhyew ano tua no mu: na ɔsɔfo no nka dɛ no ho nntsew: ɔyɛ kwata ntsetsewee.
Mbom sɛ ɔsɔfo no hwɛ, na sɛ nhwi fitaa bi nnyi ntokowa ntokowa no mu, na ɔnntotɔɔ mu nnseen wer no, na n’enyi dum a: ɔno ɔsɔfo no ntow no mu nda esuon: na da a otsia esuon no ɔsɔfo no nhwɛ no: sɛ ɔtserɛw wɔ wer no mu a, ɔno ɔsɔfo no nka dɛ no ho nntsew: ɔyɛ kwata ntsetsewee.
Na sɛ ntokowa ntokowa no sianka wɔ n’ananmu, na ɔanntserɛw wɔ wer no mu, na n’enyi dum a; ɔyɛ ɔhyew ano tua soaa, na ɔsɔfo no nka dɛ no ho tsew: na ɔyɛ ɔhyew ano tua no itua.
Na sɛ ɔbanyin anaa ɔbaa bi nya ntsetsewee wɔ n’etsifi anaa n’abɔdwesa mu a, ɔno ɔsɔfo no nhwɛ ntsetsewee no: na, hwɛ, sɛ n’enyi atotɔ mu asen wer no, na nhwi memen tseatseaba bi wɔ mu a, ɔno ɔsɔfo no nka dɛ no ho nntsew: ɔyɛ ntutui, ɔyɛ tsir anaa abɔdwesa mu kwata.
Na sɛ ɔsɔfo no hwɛ ntutui ne ntsetsewee no, na, hwɛ, n’enyi nntotɔ mu nnsen wer no, na nhwi tuntum bi nnyi mu a, ɔno ɔsɔfo no ntow ntutui ɔyarfo no mu nda esuon: na da a otsia esuon no ɔsɔfo no nhwɛ ntsetsewee no; na, hwɛ, sɛ ntutui no nntserɛwee, na nhwi memen bi nnyi mu, na ntutui no n’enyim nntotɔ mu nnsen wer no a, ɔno wɔntwerɛw nhwi no, mbom ntutui no na mma wɔnntwerɛw; na ɔsɔfo no ntow nyia ɔyar ntutui no mu nda esuon bio: na da a otsia esuon no mu ɔsɔfo no nhwɛ ntutui no: na, hwɛ, sɛ ntutui no nntserɛw wer no do, na n’enyi nntotɔ mu nnsen wer no a; ɔno ɔsɔfo no nka dɛ no ho tsew: na ɔnhor ne ntar, na no ho ntsew.
Mbom n’ahotsewee ekyir no sɛ ntutui no tserɛw wɔ wer no mu a; ɔno ɔsɔfo no nhwɛ no; na, hwɛ, sɛ ntutui no atserɛw wɔ wer no mu a, mma ɔsɔfo no nnhwehwɛ nhwi memen no; no ho nntsew.
Mbom sɛ ntutui no yɛ n’enyiwa do dɛ oesianka, na nhwi tuntum efuw wɔ mu a; ntutui no asa, no ho atsew: na ɔsɔfo no nka dɛ no ho atsew.
Na sɛ ɔbanyin anaa ɔbaa nya ntokowa ntokowa fitaa wɔ no honam wer mu a; ɔno ɔsɔfo no nhwɛ: na, hwɛ, sɛ ntokowa ntokowa a n’enyi dum fitaa na ɔwɔ hɔn honam wer mu a; ɔyɛ ayam na oepue wɔ wer no mu; no ho tsew.
Na sɛ ɔbanyin bi no nhwi pepa wɔ n’etsifi a, ɔyɛ otsipaa; naaso no ho tsew.
Na sɛ no nhwi pepa wɔ n’etsifi enyim afamu a, ɔyɛ pampamu tsipaa; na no ho tsew.
Mbom sɛ ntsetsewee ɔberhoamu bi tow ne tsipaa no mu, anaa ne pampamu paa no mu a; ɔyɛ kwata a orupue ne tsipaa, anaa ne pampamu paa no mu.
Nkyii ɔsɔfo no nhwɛ no: na sɛ ntsetsewee no soaa no yɛ ɔberhoamu wɔ ne tsipaa no mu, anaa ne pampamu paa no mu, dɛ mbrɛ kwata firii tse wɔ honam wer no mu a; ɔyɛ ɔkwatanyi, no ho nntsew: ka ara na ɔsɔfo no nka dɛ no ho nntsew; ne ntsetsewee wɔ n’etsifi.
Na ɔkwatanyi a ɔyar no wɔ no ho no, nsuansuan ne ntar mu, na ɔmbɔ ne tsinhwi mpɛsɛw, na ɔnkata n’anofamfa sor no, na ɔntsea mu dɛ, Ɔho nntsew o, ɔho nntsew o. Nda dodow a yar no wɔ no ho no nyinara no ho renntsew; no ho nntsew: noara nkotoo ntsena; nseraban no ekyir na ɔnyɛ ne tsenabew.
Atar so a kwata ntsetsewee wɔ mu no, sɛ ɔyɛ kuntu atar o, ndwera atar o; sɛ ndwera, anaa kuntu, ne nsa anaa ne mfa mu o; sɛ nwoma, anaa adze biara a wɔdze nwoma ayɛ mu o; sɛ ntsetsewee no yɛ ebunebun anaa ɔberber wɔ atar no mu, anaa nwoma no mu, anaa nsa no mu, anaa mfa no mu, anaa nwoma adze biara mu a; ɔyɛ kwata ntsetsewee, na wɔmfa nkɛkyerɛ ɔsɔfo no: na ɔsɔfo no nhwɛ ntsetsewee no, na ɔntow ntsetsewee adze no mu nda esuon: na da a otsia esuon no ɔnhwɛ ntsetsewee no: sɛ ntsetsewee no atserɛw wɔ atar no mu, anaa nsa no mu, anaa mfa no mu, anaa nwoma no mu, anaa biribiara a wɔdze nwoma ayɛ no mu a; ntsetsewee no yɛ kwata a ɔwewe; no ho nntsew.
Na ɔnhyew atar no, sɛ nsa no o, mfa no o, wɔ kuntu mu, anaa ndwera mu, anaa nwoma adze biara a ntsetsewee no wɔ mu no: na ɔyɛ kwata a ɔwewe; wɔnhyew no wɔ gya mu.
Na sɛ ɔsɔfo no hwɛ, na, hwɛ, ntsetsewee no nntserɛw wɔ atar no mu, wɔ nsa no mu, anaa mfa no mu, anaa nwoma adze biara mu a; ɔno ɔsɔfo no nhyɛ ma wɔnhor adze no a ntsetsewee no wɔ mu no, na ɔntow no mu nda esuon bio: na ɔahor ntsetsewee no ekyir no, ɔsɔfo no nhwɛ: na sɛ ntsetsewee no nnsakyeer n’enyi, na ntsetsewee no nntserɛwee a, no ho nntsew; dza atow mu no wɔ mu o, ekyir o hyew no wɔ ogya mu: osiandɛ ɔyɛ nwewee.
Na sɛ ɔsɔfo no hwɛ, na, hwɛ, ntsetsewee no no hor ekyir no n’enyi edum a, ɔno ɔntsew mfi atar no ho, anaa nwoma no ho, anaa nsa no ho, anaa mfa no ho: Na sɛ ɔda ho pue wɔ atar no mu, anaa nsa no mu, anaa mfa no mu, anaa nwoma adze biara no mu a, na orupue: fa gya hyew dza ntsetsewee no wɔ mu no.
Na atar no, anaa nsa no, anaa mfa no, anaa nwoma adze biara a ebɔhor no, sɛ ntsetsewee no fi mu a, ɔno wɔnhor bio, na no ho atsew.
Iyi nye mbra a ɔwɔ hɔ ma kwata ntsetsewee wɔ kuntu anaa ndwera atar ho, wɔ nsa anaa mfa, anaa nwoma adze biara mu, ma wɔdze aaka dɛ no ho tsew, anaa wɔdze aaka dɛ no ho nntsew.
Honamenyi Yarba Ho Ahosan Na EWURADZE kasaa kyerɛɛ Moses dɛ, Iyi nye mbra a ɔwɔ hɔ ma ɔkwatanyi wɔ n’ahotsewee da no mu: wɔmfa no mbra ɔsɔfo no: na ɔsɔfo no mfir edzi nkɔ nseraban no ekyir: na ɔsɔfo no nhwɛ, na, hwɛ, sɛ kwata ntsetsewee no asa wɔ ɔkwatanyi no mu a; ɔno ɔsɔfo no nhyɛ ma wɔmfa nnoma enyikan a hɔn ho tsew ebien, nye kyindur dua, nye serdaa, nye odwonhataw mma nyia wɔrebɛtsew no ho no mbra: na ɔsɔfo no nhyɛ mma wonku nnoma no mu kor wɔ dɛtsesɛn bi mu wɔ mbasu do: anoma nyikan no dze, ɔmfa ɔno, nye kyindur dua no, nye serdaa no, nye odwonhataw no, na ɔmfa ne nyinara nye anoma nyikan no mbɔ anoma a wokum no wɔ mbasu do no no bɔgyaa mu: na ɔmfa mpetse nyia wɔrebɛtsew no ho efi kwata ho no do mpɛn esuon, na ɔnka dɛ no ho atsew, na ongyaa anoma nyikan no ma ɔnkɔ haban mu.
Na nyia wɔrebɛtsew no ho no, nhor ne ntar, na onyi no nhwi nyinara, na onguar nsu mu, na no ho aatsew: na n’ekyir no ɔmbra nseraban no mu dze, na ɔntsena no buw ekyir nda esuon.
Na ɔmbra dɛ da a otsia esuon no, na onyi no nhwi nyinara wɔ n’etsifi nye n’abɔdwesa nye no ntɔn, mekyerɛ no nhwi nyinara na onyi: na ɔnhor ne ntar, na onguar no honam wɔ nsu mu, na no ho aatsew.
Na da a otsia awɔtwe no ɔmfa nguambaanyin ebien a wonndzii dzɛm, nye nguambaaber kor a oedzi afrenhyia a onndzii dzɛm, na edziban afɔr isiam pa efa ebupɛn du mu ebiasa a wɔdze ngo aforɔw, na ngo toa kor, mbra.
Na ɔsɔfo no a ɔtsew no ho no mfa ɔbanyin a wɔrebɛtsew no ho no, nye ndzɛmba no, mbegyina EWURADZE enyim, wɔ ehyiadzibuw no n’abowano: na ɔsɔfo no mfa nguambaanyin no mu kor, na ɔmfa no mbra dɛ asodzi ho afɔr, nye ngo toa no, na ɔntow no ɔtow afɔr wɔ EWURADZE enyim: na onku eguambaanyin no wɔ beebi mbrɛ woku bɔn ho afɔr nye ɔhyew afɔr abowa no, wɔ ahotseweebea no do hɔ: na dɛ mbrɛ bɔn ho afɔr no yɛ ɔsɔfo no dze no, dɛmara na asodzi ho afɔr no so: ɔyɛ krɔnkrɔndze mu adzekrɔnkrɔn: na ɔsɔfo no mfa asodzi ho afɔr bɔgyaa no bi, na ɔsɔfo no mfa nkeka nyia wɔrebɛtsew no ho no n’aso nyimfa ano, nye ne nsa nyimfa kokrobetsir, nye ne nan nyimfa kokonyin ano: na ɔsɔfo no mfa ngo toa no, na onhue bi ngu nankasa ne nsa bankum mu: na ɔsɔfo no mfa ne nsatseaba nyimfa mbɔ ngo no a ɔwɔ ne nsa bankum mu no mu, na ɔmfa ne nsatseaba mpetse ngo no bi mpɛn esuon wɔ EWURADZE enyim: na ngo no nkaa no a ɔwɔ ne nsamu no ɔsɔfo no mfa bi nkeka nyia wɔrebɛtsew no ho no n’aso nyimfa ano, nye ne nsa nyimfa kokrobetsir, nye ne nan nyimfa kokonyin ano, wɔ asodzi ho afɔr bɔgyaa no do: na ngo nkaa no a ɔwɔ ɔsɔfo ne nsamu no ɔmfa ngu nyia wɔrebɛtsew no ho no etsifi: na ɔsɔfo mpata mma no wɔ EWURADZE enyim.
Na ɔsɔfo no mbɔ bɔn ho afɔr no, na ɔmpata mma nyia wɔrebɛtsew no ho wɔ n’ahoɔfi ntsi; na n’ekyir no onku hyew afɔr abowa no: na ɔsɔfo no mbɔ hyew afɔr no nye edziban afɔr no wɔ afɔrmbukyia no do: na ɔsɔfo no mpata mma no, na no ho ntsew.
Na sɛ odzi hia, na onnkotum enya no dodow dɛm a, ɔno ɔmfa eguambaanyin kor mbɛyɛ asodzi ho afɔr mma wɔntow mfa mpata mma no, na edziban afɔr isiam pa efa ebupɛn du mu kor a wɔdze ngo aforɔw, na ngo toa; na ntamram ebien, anaa mborɔnoma mba ebien, dɛ mbrɛ ne nsa bɔso do ara; na kor nyɛ bɔn ho afɔr, na kor so, nyɛ ɔhyew afɔr.
Na da a otsia awɔtwe no ɔmfa mbrɛ ɔsɔfo no, wɔ ehyiadzibuw no n’abowano, wɔ EWURADZE enyim, wɔ n’ahoguar ntsi.
Na ɔsɔfo no mfa asodzi ho afɔr eguambaa no, nye ngo toa no, na ɔsɔfo no ntow no nyɛ ɔtow afɔr wɔ EWURADZE enyim: na onku asodzi ho afɔr eguambaa no, na ɔsɔfo no mfa asodzi no afɔr bɔgyaa no bi, na ɔmfa nkeka nyia wɔrebɛtsew no ho no n’aso nyimfa ano, nye ne nsa nyimfa kokrobetsir, nye ne nan nyimfa kokonyin ano: na ɔsɔfo no nhue ngo no bi ngu nankasa ne nsa bankum mu: na ɔsɔfo no mfa ne nsatseaba nyimfa mfa ngo no a ɔwɔ ne nsa bankum mu no bi mpetse mpɛn esuon wɔ EWURADZE enyim: na ɔsɔfo no mfa ngo no a ɔwɔ ne nsamu no bi nkeka nyia wɔrebɛtsew no ho no n’aso nyimfa ano, nye ne nsa nyimfa kokrobetsir, nye ne nan nyimfa kokonyin ano wɔ mbrɛ asodzi ho afɔr bɔgyaa no wɔ no: na ngo no ne nkaa no a ɔwɔ ɔsɔfo no nsamu no ɔmfa ngu nyia wɔrebɛtsew no ho no etsifi, mfa nyɛ mpata mma no wɔ EWURADZE enyim.
Na ɔmfa ntamram anaa mborɔnomamba no mu kor, dɛ mbrɛ ne nsa bɔso do no ara mbra; mekyerɛ dɛ mbrɛ ne nsa bɔso do no ara, kor nyɛ bɔn ho afɔr, na kor so nyɛ ɔhyew afɔr nka edziban afɔr no ho: na ɔsɔfo no mpata nyia wɔrebɛtsew no ho no wɔ EWURADZE enyim.
Iyi nye mbra a ɔwɔ hɔ ma nyia kwata ntsetsewee aka no a ne nsa nnso n’ahoguar adze do no.
Adan A Ifi Aka Na EWURADZE kasaa kyerɛɛ Moses nye Aaron dɛ, Sɛ hom du Keenan asaase a medze rema hom dɛ enyadze no do, na sɛ medze kwata ntsetsewee mobɔto hom enyadze asaase do fie bi mu a; ɔno fie no wura no mbra, na ɔmbɛka nkyerɛ ɔsɔfo no dɛ, Ɔyɛ me dɛ biribi tse dɛ ntsetsewee bi esi fie no mu hɔ: na ɔsɔfo no nhyɛ ma wonyi fie no mu ndzɛmba nyinara, ansaana ɔsɔfo no akɔ mu akɔhwɛ ntsetsewee no, amma dza ɔwɔ fie no mu nyinara ho eenngu fi: na n’ekyir no ɔsɔfo no nkɔ mu nkɔhwɛ fie no: na ɔnhwɛ ntsetsewee no, na, hwɛ, sɛ ntsetsewee no wɔ fie no ne fadum ho ntokurntokur mu nkekaa ebunebun anaa mberberee, na n’enyi atotɔ mu asen ɔfadum no a; ɔno ɔsɔfo no mfi fie no mu mpue fie no n’abowano, na ɔntow fie no mu nda esuon: na da a otsia esuon no ɔsɔfo no mbra bio, na ɔmbɔhwɛ: na, hwɛ, sɛ ntsetsewee no atserɛw wɔ fie no ne fadum ho a; ɔno ɔsɔfo no nhyɛ ma wonyiyi abo a ntsetsewee no wɔ ho no, na wɔnkɔtow ngu kurow no n’ekyir mbrɛ hɔ nntsew: na ɔmma wɔntwerɛw fie no mu nhyia, na wɔmfa dɛtse a wɔatwerɛw no nkogu kurow no ekyir mbrɛ hɔ nntsew: na wɔmfa abo fofor na wɔmfa nhyehyɛ abo no n’ananmu; na ɔmfa dɛtse fofor, na ɔmfa ntetar fie no ho.
Na oetutu abo no ekyir, na ɔatwerɛw fie no mu ekyir, na ɔatetar ekyir no, na sɛ ntsetsewee no ba bio, na opue wɔ fie no mu a; ɔno ɔsɔfo no mbra mbɔhwɛ, na hwɛ, sɛ ntsetsewee no atserɛw wɔ fie no mu a, ɔyɛ kwata nwewee wɔ fie no mu: no ho nntsew.
Na ondwuruw fie no ngu famu, n’abo, nye no mpuna, nye fie no ne dɛtse nyinara; na ɔnsoa mfi kurow no mu mpue nkogu mbrɛ hɔ nntsew.
Afei so nyia ɔbɔkɔ fie no mu wɔ aber a wɔatow mu no nyinara mu no, no ho nntsew araa kodu ewimbir.
Na nyia ɔda wɔ fie no mu no nhor ne ntar.
Na sɛ wɔatetar fie no n’ekyir no, ɔsɔfo no ba, na ɔbɔhwɛ, na, hwɛ, ntsetsewee no nntserɛw wɔ fie no mu a; ɔno ɔsɔfo no nka dɛ fie no ho tsew, osiandɛ ntsetsewee no asa.
Na ɔmfa nnoma ebien, nye kyindur dua, nye serdaa, nye odwonhataw ntsew fie no ho: na onku nnoma no mu kor wɔ dɛtsesɛn mu wɔ mbasu do: na ɔmfa kyindur dua no, nye odwonhataw no, nye serdaa no, nye anoma nyikan no, na ɔmfa anoma a woeku no no no bɔgyaa mu, nye mbasu no mu, na ɔmfa mpetse fie no do mpɛn esuon: na ɔmfa anoma no no bɔgyaa, nye mbasu no, nye anoma nyikan no, nye kyindur dua no, nye odwonhataw no, nye serdaa no, ntsew fie no ho: mbom ongyaa anoma nyikan no ma omfi kurow no mu nkɔ haban hantann no mu: ma ɔmpata mma fie no: na no ho ntsew.
Iyi nye mbra a ɔwɔ hɔ ma kwata ntsetsewee ahorow nyinara, nye ntutui; nye ntar nye fie ho kwata; na soaa, nye ntwintwamee, nye ntokowa ntokowa: ma wɔdze akyerɛkyerɛ aber a adze ho nntsew, nye aber a adze ho tsew: iyi nye kwata ho mbra.
Banyin A Ɔwɔ Ahosen Na EWURADZE kasaa kyerɛɛ Moses nye Aaron, dɛ, Hom nkasa nkyerɛ Israelmba, na wɔnse hɔn dɛ, Sɔ ɔbanyin biara nya ahosen ma fie no honam mu gu a, n’ahosen no ntsi no ho nntsew.
Na iyi nye n’ahoɔfi wɔ n’ahosen no mu: sɛ n’ahosen no fi no honam, anaa n’ahosen ma no honam n’ano siw a, ɔyɛ n’ahoɔfi.
Mpa biara a nyia ɔwɔ ahosen no da do no, no ho nntsew: na adze biara a ɔko do no no ho nntsew.
Na obiara a ɔka ne mpa no, nhor ne ntar, na onguar noho wɔ nsu mu, osiandɛ no ho nntsew araa kodu ewimbir.
Na nyia ɔko adze biara a nyia ɔwɔ ahosen no atsena do no, nhor ne ntar, na onguar noho wɔ nsu mu, osiandɛ no ho nntsew araa kodu ewimbir.
Na nyia ɔka nyia ɔwɔ ahosen no no honam no, nhor ne ntar, na onguar noho wɔ nsu mu, na no ho nntsew araa kodu ewimbir.
Na sɛ nyia ɔwɔ ahosen to ntafi gu nyia no ho tsew do a; ɔno ɔnhor ne ntar, na onguar noho wɔ nsu mu, osiandɛ no ho nntsew araa kodu ewimbir.
Na apɔnkɔgua biara a nyia ɔwɔ ahosen no bɛtsena do no, no ho nntsew.
Na obiara a ɔka adze biara a ɔhyɛ n’ase no, no ho nntsew araa kodu ewimbir: na nyia ɔsoa dɛm ndzɛmba no nhor ne ntar, na onguar noho wɔ nsu mu, na no ho nntsew araa kodu ewimbir.
Obiara a nyia ɔwɔ ahosen annhohor ne nsa ho wɔ nsu mu na ɔdze bɛka no no, ɔnhor ne ntar, na onguar noho wɔ nsu mu, osiandɛ no ho nntsew araa kodu ewimbir.
Na dɛtsesɛn a nyia ɔwɔ ahosen no bɛka no, wɔmbɔ no: na dua adze biara dze wɔnhor no wɔ nsu mu.
Na sɛ nyia ɔwɔ ahosen no wɔtsew no ho fi n’ahosen no mu a, ɔno ɔnkan nda esuon wɔ n’ahofir ntsi, na ɔnhor ne ntar, na onguar no honam wɔ mbasu mu, ama no ho aatsew.
Na da a otsia awɔtwe no ɔno noara mfa ntamram ebien, nye mborɔnomamba ebien, na ɔmfa mbra EWURADZE enyim wɔ ehyiadzibuw no n’abowano, na ɔmfa mma ɔsɔfo; na ɔsɔfo no mfa mbɔ afɔr, kor nyɛ bɔn ho afɔr, na kor so nyɛ ɔhyew afɔr; na ɔsɔfo no mpata mma no wɔ EWURADZE enyim wɔ n’ahosen no ntsi.
Na sɛ ɔbanyin bi n’ahoba fi no mu fir a, ɔno onguar no honam nyinara wɔ nsu mu, osiandɛ no ho nntsew araa kodu ewimbir.
Na atar biara, nye nwoma biara a ahoba bogu mu no, wɔmfa nsu nhor, osiandɛ no ho nntsew araa kodu ewimbir.
Ɔbaa so a ɔbanyin dze ahoba nye no da no, hɔn beenu nyinara nguar hɔnho wɔ nsu mu, osiandɛ hɔn ho nntsew araa kodu ewimbir.
Ɔbaa A Ɔwɔ Ahosen Na sɛ ɔbaa nya ahosen, na ahosen yɛ bɔgya fi no honam mu gu a, ɔntsena n’asabu mu nda esuon: na obiara a ɔka no no, no ho nntsew araa kodu ewimbir.
Na adze biara a ɔda do wɔ n’asabu mu no, no ho nntsew, na adze biara so a ɔtsena do no, no ho nntsew.
Na obiara a ɔka ne mpa no, nhor ne ntar, na onguar noho wɔ nsu mu, osiandɛ no ho nntsew araa kodu ewimbir.
Na obiara a ɔka adze biara a ɔtsena do no, nhor ne ntar, na onguar noho wɔ nsu mu, osiandɛ no ho nntsew araa kodu ewimbir.
Na sɛ ɔwɔ mpa no do, anaa adze biara a ɔtsena do no do, na sɛ ɔka a, no ho nntsew araa kodu ewimbir.
Na sɛ ɔbanyin bi nye no da, na n’asabu adze no bi ka no ho a, no ho nntsew araa nda esuon; na mpa biara a ɔda do no so ho nntsew.
Na sɛ ɔbaa nya bɔgya ahosen nda pii a ɔnnyɛ n’asabu aber mu, anaa onya ahosen ma ɔtra n’asabu aber a; n’ahoɔfi ahosen nda no nyinara ɔnyɛ dɛ mbrɛ n’asabu nda no mu tse: no ho nntsew.
Mpa biara a ɔda do wɔ n’ahosen nda nyinara mu no; ɔnyɛ no dɛ mbrɛ n’asabu mpa tse; na adze biara a ɔtsena do no no ho nntsew, dɛ mbrɛ n’asabu mu ahoɔfi tse.
Na obiara a ɔka ndzɛmba no no ho nntsew, na ɔnhor ne ntar, na onguar noho wɔ nsu mu, osiandɛ no ho nntsew araa kodu ewimbir.
Mbom sɛ no ho tsew wɔ n’ahosen ho a, ɔno ɔnkan nda esuon, na n’ekyir no no ho aatsew.
Na da a otsia awɔtwe no ɔmfa ntamram ebien, anaa mborɔnomamba ebien, mbrɛ ɔsɔfo no, wɔ ehyiadzibuw no n’abowano.
Na ɔsɔfo no mfa kor mbɔ bɔn ho afɔr, na kor so mbɔ ɔhyew afɔr; na ɔsɔfo no mpata mma no wɔ EWURADZE enyim wɔ n’ahoɔfi ahosen no ntsi.
Dɛm na hom mfa nyi Israel mfi hɔn ahoɔfi mu; amma woeennwuwu wɔ hɔn ahoɔfi mu, aber a worukogu me ntamadan a ɔwɔ hɔn mu no ho fi no.
Iyi nye mbra a ɔwɔ hɔ ma nyia ɔwɔ ahosen, nye nyia ɔwɔ ahoba a fie no mu gu, ma ɔdze gu noho fi; na nyia ɔyar wɔ n’asabu mu, na ɔbanyin anaa ɔbaa biara a ɔnye obi a no ho nntsew da no.
Mpata Da Na Aaron ne mbabanyin beenu no hɔn wu a wɔtwee bɛɛn EWURADZE enyim, na wowuwui no ekyir no, EWURADZE kasaa kyerɛɛ Moses; na EWURADZE see Moses dɛ, Kasa kyerɛ wo nua Aaron dɛ, Mma ɔnnhɛn bea krɔnkrɔn no mu nnkɔ ntwamutam no mu, wɔ mbɔbɔrhu egua no a ɔwɔ adaka no do no enyim aber nyinara; amma woeennwuwu: na mununkum no mu na mibeyi moho akyerɛ wɔ mbɔbɔrhu egua no do.
Iyi na Aaron mfa mbɛhɛn bea krɔnkrɔn no: ɔnantwisaa eburwa a wɔdze bɔbɔ bɔn ho afɔr, nye oguannyin a wɔdze bɔbɔ ɔhyew afɔr.
Ɔnhyɛ ndwera sortar krɔnkrɔn no, na ndwera ntwontwo no nkata no ho, na ndwera abɔyamu no mbɔ do, na ɔnhyɛ ndwera asɔfokyɛw no: ntar krɔnkrɔn no nye no; onguar no honam wɔ nsu mu, na ɔnhyɛ.
Na ɔngye Israelmba mboanofo no hɔ mpɔnkyenyin ebien mfa mbɔ bɔn ho afɔr, na oguannyin kor mfa mbɔ ɔhyew afɔr.
Na Aaron mfa bɔn ho afɔr nantwisaa no a ɔyɛ nankasa nedze no, mbra, na ɔmfa mpata mma nankasa noho nye ne fie.
Na ɔmfa mpɔnkye ebien no mbegyina EWURADZE enyim wɔ ehyiadzibuw no n’abowano.
Na Aaron ntwe mpɔnkye ebien no ho tonto; tonto kor nyɛ EWURADZE dze, na tonto kor so nyɛ Azazel dze.
Na Aaron mfa apɔnkye a EWURADZE tonto bɔɔ no no mbra, na ɔmfa mbɔbɔ bɔn ho afɔr.
Apɔnkye a Azazel tonto bɔɔ no no dze, ɔmfa no enyikan mbegyina EWURADZE enyim, mfa mpata mma no, dɛ wokegyaa no ma Azazel ma ɔkɔ sar no do.
Na Aaron mfa bɔn ho afɔr nantwisaa no a ɔyɛ nankasa nedze no mbra, ma ɔmfa mpata mma nankasa noho, nye ne fi, na onku bɔn ho afɔr nantwisaa no a ɔyɛ nankasa nedze no: na ɔmfa eduhuamsɛn gyabiriw mfi afɔrmbukyia no do wɔ EWURADZE enyim, na eduhuam a woesiw no mokomoko ne nsa ma, na ɔmfa mbra ntwamutam no mu: na ɔmfa eduhuam no ngu gya no do wɔ EWURADZE enyim, ama eduhuam no no wusiw aakata mbɔbɔrhu egua no a ɔwɔ dase no do no ho, ma oeennwu: na ɔmfa nantwisaa no ho bɔgyaa bi, na ɔmfa ne nsatseaba nka mpetse mbɔbɔrhu egua no do wɔ boka afamu; na ɔmfa ne nsatseaba nka bɔgya no bi mpetse mbɔbɔrhu egua no enyim mpɛn esuon.
Nkyii onku bɔn ho afɔr apɔnkye no a ɔyɛ ɔman no dze no, na ɔmfa no bɔgyaa no mbra ntwamutam no mu, na ɔmfa no bɔgyaa no nyɛ dɛ mbrɛ ɔdze nantwisaa no no bɔgyaa yɛe no, na ɔmfa mpetse mbɔbɔrhu egua no do, na mbɔbɔrhu egua no enyim: na ɔmfa mpata mma bea krɔnkrɔn no, wɔ Israelmba hɔn efifidze, nye hɔn mbrato ntsi, mekyerɛ hɔn bɔn nyinara ho; na dɛm na ɔnyɛ mma ehyiadzibuw no a osi hɔn mu no ɔnam hɔn efifidze no ntsi.
Na mma nyimpa biara nntsena ehyiadzibuw no mu aber a ɔrokɔ mu akɛpata wɔ bea krɔnkrɔn no araa nkodu dɛ obefir edzi, na ɔapata ama nankasa noho, nye ne fifo, nye Israel bagua no nyinara.
Na omfir edzi nkɔ afɔrmbukyia no a ɔwɔ EWURADZE enyim no ho, na ɔmpata mma no; na ɔmfa nantwisaa no no bɔgyaa no bi, nye apɔnkye no no bɔgyaa no bi na ɔmfa nkeka afɔrmbukyia no ne mmbɛn ho nhyia.
Na ɔmfa ne nsatseaba nka bɔgya no bi mpetse do mpɛn esuon, na ɔntsew ho, na ɔnyɛ no krɔnkrɔn mfi Israelmba hɔn efifidze no mu.
Na sɛ owie mpata ma bea krɔnkrɔn no, nye ehyiadzibuw no, nye afɔrmbukyia no a, ɔmfa apɔnkye nyikan no mbra: na Aaron mfa ne nsa ebien nyinara ngu apɔnkye nyikan no etsifi, na ɔnka Israelmba hɔn emumuyɛ nyinara, nye hɔn mbrato nyinara, mekyerɛ hɔn bɔn nyinara, ngu apɔnkye no etsifi, na ɔmfa no nhyɛ ɔbanyin a woeyi no esi hɔ no nsa ma onkegyaa no ma ɔnkɔ sar no do: na apɔnkye no nsoa hɔn emumuyɛ nyinara mfa nkɔ.
Na Aaron mbra ehyiadzibuw no mu, na onyi ndwera ntar no a ɔhyɛe kɔr bea krɔnkrɔn no, na ongyaa no wɔ hɔ: na onguar wɔ nsu mu wɔ beebi a ɔyɛ krɔnkrɔn, na ɔnhyɛ ne ntar, na omfir edzi, na ɔnkɔbɔ ne hyew afɔr nye ɔman no hɔn hyew afɔr no, na ɔmpata mma nankasa noho, nye ɔman no.
Na bɔn ho afɔr seradze no ɔnhyew no wɔ afɔrmbukyia no do.
Na nyia okegyaa apɔnkye no ma Azazel no ɔnhor ne ntar, na onguar no honam wɔ nsu mu, na n’ekyir no ɔmbra nseraban no mu.
Na bɔn ho afɔr nantwisaa no, nye bɔn ho afɔr apɔnkye a wɔdze hɔn bɔgyaa baa bɛpataa wɔ bea krɔnkrɔn no, wɔmfa nkɔ nseraban no ekyir; na wɔnhyew hɔn nwoma, nye hɔn nam, nye hɔn egyanan wɔ gya mu.
Na nyia ɔhyew no no nhor ne ntar, na onguar wɔ nsu mu, na n’ekyir no ɔmbra nseraban no mu.
Na ɔyɛ daa ahyɛdze ma hom: bosoom a otsia esuon no mu no, bosoom no ne da a otsia du no, hom mbrɛ homho adze, na mma wɔnnyɛ edwuma biara, okuromnyi o, ɔhɔho a ɔbɔsoɛ hom mu o, na da yi mu na wɔmpata mma hom, mfa ntsew homho; ama hom ho aatsew efi hom bɔn nyinara mu wɔ EWURADZE enyim.
Ɔyɛ ahomgye mu ahomgye afe ma hom, na hom mbrɛ homho adze; ɔyɛ daa ahyɛdze.
Na ɔsɔfo a wɔasera no ngo a woetu no esi nkyɛn dɛ ondzi sɔfo n’egya n’ananmu no mpata, na ɔnhyɛ ndwera ntar no, mekyerɛ ntar krɔnkrɔn no; na ɔmpata mma ahotseweebea krɔnkrɔn no, na ɔmpata mma ehyiadzibuw no nye afɔrmbukyia no, na ɔmpata mma ɔsɔfo no nye ɔman baguafo no nyinara.
Na iyi nyɛ daa ahyɛdze mma hom, mfa mpata mma Israelmba wɔ hɔn bɔn nyinara ntsi prɛko wɔ afrenhyia mu.
Na ɔyɛɛ dɛ mbrɛ EWURADZE hyɛɛ Moses no.
Wɔmfa Afɔrbɔ Mbɔgya No Mbra Ehyiadzibuw No N’abowano Na EWURADZE kasaa kyerɛɛ Moses dɛ, Kasa kyerɛ Aaron, nye ne mbabanyin no, nye Israelmba nyinara, na se hɔn dɛ: Iyi nye adze a EWURADZE ahyɛ ho mbra no dɛ, Nyimpa biara a ofi Israel fie mu a oku nantwinyin, anaa eguambaa, anaa apɔnkye wɔ nseraban no mu, anaa nseraban no ekyir dɛ ayɛyɛdze a ɔdze rebrɛ EWURADZE na ɔmmfa no mmba ehyiadzibuw no n’abowano wɔ EWURADZE ntamadan no enyim no: wobobu bɔgya no egu nyimpa no do; ɔaka bɔgya egu; na dɛm nyimpa no wobotwa no efi ne man mu akyen: ama Israelmba dze hɔn afɔrbɔdze a woku no wɔ sar no do dɛ wɔdze rebrɛ EWURADZE no aaba ehyiadzibuw no n’abowano, dze abrɛ asɔfo no, na woeeku no abɔ asomdwee afɔr ama EWURADZE.
Na ɔsɔfo no mfa bɔgya no mpetse EWURADZE afɔrmbukyia no do wɔ ehyiadzibuw no n’abowano, na ɔnhyew seradze ma onyi nka huanhuam mma EWURADZE.
Na mma wonnku hɔn afɔrbɔdze mma esunsum bɔn a wodzi hɔn ekyir wɔ sar no do no bio.
Iyi nyɛ daa ahyɛdze mma hɔn wɔ hɔn ebusuasantsen nyinara mu.
Na ɔwo ka kyerɛ hɔn dɛ, Nyimpa biara a ofi Israel mu, anaa ofi ahɔho a wɔabɔsoɛ hɔn mu no mu a ɔbɔ ɔhyew afɔr anaa okum afɔr bi, na ɔmmfa mmba ehyiadzibuw no n’abowano, mmbɔbɔ mma EWURADZE no: wobotwa no efi ne man mu akyen.
Na nyimpa biara a ofi Israel fie mu, anaa ofi ahɔho a wɔabɔsoɛ hɔn mu no mu a odzi bɔgya biara no; m’enyi bɛsa no, na mubotwa no efi ne man mu akyen.
Osiandɛ honam no nkwa wɔ bɔgya no mu: na medze ama hom wɔ afɔrmbukyia no do dɛ wɔmfa mpata mma homho: na bɔgya no na ɔpata ma akra.
Dɛm ntsi na mesee Israelmba dɛ, Mma hom mu ɔkra biara nndzi bɔgya, nkyii so mma ɔhɔho biara a ɔsoɛ hom mu nndzi bɔgya.
Sɛ nyimpa biara a ofi Israelmba mu, anaa ofi ahɔho a wɔabɔsoɛ hɔn mu no mu a ɔyɛ ha no, ku abowa anaa anoma biara a wodzi a, ɔnsɔn no bɔgyaa ngu, na ɔmfa dɛtse nkata do.
Na honam nyinara dze, no bɔgyaa ara nye no nkwa: dɛm ntsi na mesee Israelmba dɛ, Mma hom nndzi honam biara no bɔgyaa: osiandɛ honam nyinara no nkwa nye no bɔgyaa: obiara a odzi no, wobotwa no akyen.
Na nyimpa biara a odzi dza noara ewu no, anaa dza abowa atsetsew no no, sɛ ɔyɛ okuromnyi o, ɔhɔho o, ɔnhor ne ntar, na onguar wɔ nsu mu, osiandɛ no ho nntsew araa kodu ewimbir: ana afei no ho atsew.
Mbom sɛ ɔannhor ne ntar, nkyii so oennguar a, ɔno ɔnsoa no mbusu.
Nda Mu Ekyiwadze Na EWURADZE kasaa kyerɛɛ Moses dɛ, Kasa kyerɛ Israelmba, na se hɔn dɛ, emi nye EWURADZE hom Nyankopɔn.
Egypt asaase a hom tsenaa do no do nyɛe no, mma hom nnyɛ: na Keenan asaase a medze hom rokɔ do no do nyɛe no so, mma hom nnyɛ: nkyii so mma hom nndzi hɔn ahyɛdze do.
Me mbrasɛm na hom ndzi do, na hom nsie m’ahyɛdze, dɛ wobedzi do: emi nye EWURADZE hom Nyankopɔn.
Dɛm ntsi hom nsie m’ahyɛdze, na me mbrasɛm a sɛ nyimpa yɛ a, obenya nkwa wɔ mu no: emi nye EWURADZE.
Mma hom mu biara nnkɔ obiara a ɔyɛ no bɔgyaa a ɔbɛn no nkyɛn nnkeyi n’adagyaw do: emi nye EWURADZE.
W’egya n’adagyaw, mekyerɛ wo na n’adagyaw no, mma nnyi do: wo na nye no; mma nnyi n’adagyaw do.
Mma nnyi w’egya ne yer n’adagyaw do: w’egya n’adagyaw ara nye no.
Mma nnyi w’akyerɛbaa a ɔyɛ w’egya ne babaa, anaa wo na ne babaa, wɔwoo no fie o, wɔwoo no amanandze o, n’adagyaw do, mekyerɛ hɔn adagyaw no mma nnyi do.
Wo babanyin ne babaa n’adagyaw, anaa wo babaa ne babaa dze no, mekyerɛ hɔn adagyaw no mma nnyi do: na hɔndze no ɔyɛ wankasa w’adagyaw.
W’egya ne yer ne babaa n’adagyaw, nyia w’egya awo no no, ɔyɛ w’akyerɛbaa, mma nnyi n’adagyaw do.
Mma nnyi w’egya n’akyerɛbaa n’adagyaw do: ɔyɛ w’egya no bɔgyaa a ɔbɛn no.
Mma nnyi wo na no nuabaa n’adagyaw do: na ɔyɛ wo na no bɔgyaa a ɔbɛn no.
Mma nnyi w’egya no nuabanyin n’adagyaw do, mma nnkɔ ne yer nkyɛn: ɔyɛ wo na nuabaa.
Mma nnyi w’asew n’adagyaw do: ɔyɛ wo babanyin ne yer; mma nnyi n’adagyaw do.
Mma nnyi wo nua ne yer n’adagyaw do: ɔyɛ wo nua n’adagyaw.
Mma nnyi ɔbaa bi nye ne babaa hɔn adagyaw do; mma mmfa ne babanyin ne babaa, anaa ne babaa ne babaa nnyi hɔn adagyaw do; wɔyɛ bɔgya a ɔbɛn: ɔyɛ ebusudze.
Mma mmfa ɔbaa bi nnka n’akyerɛbaa ho, dɛ ɔmbɛyɛ no korafo, nnyi n’adagyaw do, nnka kor no ho wɔ no nkwa ber mu.
Na mma nnkɔ ɔbaa bi nkyɛn nnkeyi n’adagyaw do, aber tsentsen nyina a no ho nntsewee wɔ n’asabu mu no.
Mma nnye wo nyɛnko ne yer nnda mmfa wo ho nsu mma no, mmfa nngu wankasa nye ɔno ho fi.
Na mma mmfa w’asefo mu bi ma ɔnnkɛfa gya mu mma Molek, nkyii so mma nnhura wo Nyankopɔn dzin ho: emi nye EWURADZE.
Mma nnye banyin nnda dɛ mbrɛ enye ɔbaa da: ɔyɛ ekyiwadze.
Na mma nnye abowa biara nnda mmfa nngu woho fi: nkyii so ɔbaa biara nngyina abowa bi enyim nnda hɔ mma no: ɔyɛ sakasakayɛ.
Mma hom nngu homho fi wɔ ndzɛmba iyinom mu biara mu: na iyinom nyinara mu na amanaman a murutu hɔn efi hom enyim no dze egu hɔnho fi; na asaase no do egu fi: dɛm ntsi mohwɛ n’emumuyɛ no wɔ do, na asaase no fe no do atsefo no gu.
Dɛm ntsi hom nsie m’ahyɛdze na me mbrasɛm, na mma hom nnyɛ ekyiwadze yi mu biara, okuromnyi o, ɔhɔho a ɔabɔsoɛ hom mu o: (na ekyiwadze yi nyinara na asaase no do nyimpa a wodzi hom enyim kan no ayɛ, na asaase no do egu fi;) amma asaase no aammfe hom so eenngu, wɔ aber a hom egu do fi no, dɛ mbrɛ ɔfee ɔman a odzii hom enyim kan no.
Na obiara a ɔbɛyɛ ekyiwadze yi mu biara no, mekyerɛ akra no a wɔyɛ no, wobotwa hɔn efi hɔn man mu egu.
Dɛm na hom nhwɛ m’ahwɛdze do, na hom aannyɛ atɔrmuadze nkɔnkɔw yi a wodzii hom enyim kan yɛe no mu biara, na hom eenngu homho fi wɔ mu: emi nye EWURADZE hom Nyankopɔn.
Krɔnkrɔnyɛ Na EWURADZE kasaa kyerɛɛ Moses dɛ, Kasa kyerɛ Israelmba mboanofo no nyinara, na se hɔn dɛ, Hom nyɛ krɔnkrɔn: na emi EWURADZE hom Nyankopɔn meyɛ krɔnkrɔn.
Hom mu nyimpa biara nsuro ne na, nye n’egya, na hom ndzi m’ahomgyenda do: emi nye EWURADZE hom Nyankopɔn.
Mma hom nndan nnkɔ abosom hɔ, nkyii so mma hom nnyɛ ehonyi a woegu no dɛ nyame mma hom ho: emi nye EWURADZE hom Nyankopɔn.
Na sɛ hom dze asomdwee afɔr afɔrbɔdze rebrɛ EWURADZE a, hom mfa mbra ma ɔnsɔ enyi mma hom.
Wondzi no da no ara a hom dze ba no, nye n’adzekyee no: na sɛ bi ka ma okodu da a otsia ebiasa no a, wɔmfa gya nhyew no.
Na sɛ wodzi no da a otsia ebiasa no a, ɔyɛ ekyiwadze; ɔnnsɔ enyi: obiara a odzi no, ɔbɔsoa no mbusu, osiandɛ oegu EWURADZE n’adzekrɔnkrɔn ho fi: na ɔkra no wobotwa no efi ne man mu akyen.
Na sɛ hom twa hom asaase do ndɔbaa a, mma nntwa wo hanoa dze no korakora, nkyii so mma nndzi wo ndɔbaa ne mpɛpɛw no.
Na mma nndzi wo wenyin ture mu mpɛpɛw, nkyii so mma nntase wo wenyin ture mu aba a atotɔ famu; gya no hɔ fa ma ohianyi, nye ɔhɔho: emi nye EWURADZE hom Nyankopɔn.
Mma hom nnwia adze, nkyii so mma hom nndzi nkɔnkɔnsa, na obi nntwa ne nyɛnko nkontompɔ.
Na mma hom nnka me dzin ho ntam akɔhwi mu, amma eennhura wo Nyankopɔn ne dzin ho: emi nye EWURADZE.
Mma nndzi wo nyɛnko emim, na mmbu no: mma mma ɔpaanyi n’akatua nnko wo hɔ anadwe nyinara ma adze nnkye.
Mma nndom otsitsifo, na mmfa fintsidua nnto ofurafo enyim, mbom suro wo Nyankopɔn: emi nye EWURADZE.
Mma hom nnyɛ atsɛmbu mu dza ɔnntsen: mma nnhwɛ ohianyi enyim, anaa nnsuro otumfo enyim: mbom tsenenee mu na bu wo nyɛnko atsɛn.
Mma nnkyin sor nye ase dɛ afakɔafabanyi wɔ wo nkorɔfo mu: nkyii so mma nnsoɛr nntsia wo nyɛnko no bɔgyaa: emi nye EWURADZE.
Mma nntan wo nua wɔ w’akoma mu: ɔka na ka wo nyɛnko enyim, na mma nnsoa bɔn wɔ ɔno ntsi.
Mma nndzi wer, na mma nnya menasepɔw biara wɔ wo nkorɔfo mba ho, mbom dɔ wo nyɛnko dɛ woho: emi nye EWURADZE.
Hom ndzi m’ahyɛdze do.
Mma mma wo fiembowa nndzi aforafora mmfofow hɔnho: mma mmfa aba horow ebien mmfora mu nndua wo haban mu: nkyii so mma atar a wɔdze atam horow ebien aforafora apam nnka woho.
Na obiara a ɔnye ɔbaa bi da dze no ho nsu ma no, na sɛ ɔyɛ afonabaa a wɔdze no ama okun bi awar, na pon na wonnyae mmpoon no, nkyii so wɔmmaa no fahodzi a; wɔntsea hɔn; mma wonnku hɔn, osiandɛ ɔnndze noho.
Na ɔmfa n’asodzi ho afɔr mbra EWURADZE, wɔ ehyiadzibuw no n’abowano, mekyerɛ oguannyin na ɔmfa nyɛ asodzi ho afɔr no.
Na ɔsɔfo no mfa asodzi ho afɔr oguannyin no mpata mma no wɔ EWURADZE enyim wɔ no bɔn a ɔayɛ no ntsi: na wɔdze no bɔn a ɔayɛ no bɛkyɛ no.
Na sɛ hom du asaase no do, na wɔtsetsɛw ndua horow biara a wodzi a, ɔno hom mbu n’aba dɛ monomonomyɛdze: mfe ebiasa na ɔnyɛ dɛ monomonomyɛdze mma hom; mma wonndzi.
Mbom afe a otsia anan no n’aba nyinara nyɛ krɔnkrɔn, mfa mma EWURADZE ayɛyi.
Na afe a otsia enum no hom ndzi n’aba bi, ama wɔaama hom no ndɔbaa: emi nye EWURADZE hom Nyankopɔn.
Mma hom nndzi adze biara nye no bɔgya no: nkyii so mma hom nnkyer nkaber, na wɔnnyɛ akɔmfodze.
Mma hom mmpompon hom tsinhwi ano, nkyii so mma nnsɛɛ w’abɔdwesa ano.
Mma hom mmbobɔ hom honam ho akam biara mma ewufo, na hom nnkyerɛkyerɛw hom ho nkyerɛkyerɛwee biara so: emi nye EWURADZE.
Mma nngu wo babaa ho fi nnyɛ no edwaman; bɛyɛ na asaase no adan ndwamanyɛ, na mbusu abɛyɛ asaase no do ma.
Hom ndzi m’ahomgyeda no, na hom ndzi m’ahotseweebea no nyi: emi nye EWURADZE.
Mma hom nndan nnkɔ hɔn a wɔyɛ adzebisafo, nye esumamfo so hɔ: mma wɔnnhwehwɛ hɔn ekyir kwan mmfa hɔn nngu homho fi: emi nye EWURADZE hom Nyankopɔn.
Fa enyidzi ma tsigon no, nyew, na dzi akɔdaa nyi, na suro wo Nyankopɔn: emi nye EWURADZE.
Na sɛ ɔhɔho bi bɔsoɛ hom asaase do a, mma hom nnyɛ no bɔn.
Ɔhɔho a ɔabɔsoɛ hom no wɔmma ɔnyɛ dɛ hom mu kuromnyi bi, na dɔ no dɛ woho; osiandɛ hom yɛɛ ahɔho wɔ Egypt asaase do: emi nye EWURADZE hom Nyankopɔn.
Mma hom mmbu atsɛnkyew wɔ adzesusu mu, adzeker mu, anaa adzehyɛ mu.
Nsɛn tsenn, abrambo tsenn, efa tsenn, nye hin tsenn, na hom mmfa nsusu: emi nye EWURADZE hom Nyankopɔn a miyii hom fii Egypt asaase do no.
Na hom nhyɛ m’ahyɛdze nyinara, nye me ntsɛmbu nyinara nsew, na wondzi do: emi nye EWURADZE.
Asoɔdzen Ho Asotwe Na EWURADZE kasaa kyerɛɛ Moses dɛ, Afei so se Israelmba dɛ, Obiara a ofi Israelmba mu, anaa ofi ahɔho a wɔabɔsoɛ Israel mu a ɔdze n’asefo mu bi ma Molek no; okum na wonku no: asaase no do nkorɔfo no mfa abo nsiw no.
Mo so mebɛma m’enyi asa nyimpa no, na metwa no efi ne man mu akyen; osiandɛ ɔdze n’asefo mu bi ama Molek, dze egu m’ahotseweebea ho fi, na oehura me dzin krɔnkrɔn no ho.
Na sɛ ɔdze n’asefo mu bi rema Molek no, na asaase no do nkorɔfo nam kwan biara do kata hɔn enyiwa fi nyimpa no do, na woennku no a: ɔno mebɛma m’enyi asa nyimpa no, na asa n’ebusuafo, na mubotwa no, ɔno nye hɔn a wodzi n’ekyir ndwamanyɛ mu, dɛ wɔnye Molek bɛyɛ ndwamandze no, efi hɔn man mu egu.
Na obiara a ɔdan no ho kɔ hɔn a wɔyɛ adzebisafo, na esumamfo hɔ kedzi hɔn ekyir ndwamanyɛ mu no, mebɛma m’enyi asa dɛm nyimpa no, na metwa no efi ne man mu akyen.
Dɛm ntsi hom ntsew homho, na hom nyɛ krɔnkrɔn: na emi nye EWURADZE hom Nyankopɔn.
Na hom ndzi m’ahyɛdze do, na wɔnyɛ: emi nye EWURADZE a metsew hom ho no.
Na obiara a ɔdom n’egya anaa ne na no, oku na wonku no: osiandɛ ɔadom n’egya anaa ne na; no bɔgyaa ngu n’etsifi.
Na ɔbanyin a ɔfa ɔbanyin bi so ne yer no, mekyerɛ nyia ɔfa ne nyɛnko ne yer no, oku na wonku ɔyefafo nye okumfafo no.
Na ɔbanyin a ɔnye n’egya ne yer da no, oeyi n’egya n’adagyaw do, oku na wonku hɔn beenu nyina; hɔn bɔgyaa ngu hɔn etsifi.
Na sɛ ɔbanyin nye n’asew a ɔyɛ ne ba ne yer da a, oku na wonku hɔn beenu nyina: wɔayɛ sakasaka; hɔn bɔgyaa ngu hɔn etsifi.
Na sɛ banyin nye banyin bi da, dɛ mbrɛ ɔnye ɔbaa da a, hɔn beenu nyina ayɛ ekyiwadze: oku na wonku hɔn; hɔn bɔgyaa ngu hɔn etsifi.
Na sɛ banyin bi fa yer nye ne na nyinara a, ɔyɛ ebusudze: wɔmfa gya nhyew hɔn, ɔno nye hɔn nyinara; amma ebusudze aammba hom mu.
Na sɛ ɔbanyin nye abowa bi da a, oku na wonku no: na hom nku abowa no.
Na sɛ ɔbaa bi kɔ abowa biara hɔ, na ɔkɛda hɔ ma no a, ku ɔbaa no, nye abowa no: oku na wonku hɔn; hɔn bɔgyaa ngu hɔn etsifi.
Na sɛ banyin fa n’akyerɛbaa, n’egya ne babaa, anaa ne na ne babaa, na ohu n’adagyaw, na no so hu n’adagyaw a, ɔyɛ enyimguase adze; na wontwitwa hɔn ngu wɔ hɔn man mba enyim: oeyi n’akyerɛbaa n’adagyaw do; ɔnsoa no mbusu.
Na sɛ ɔbanyin bi nye ɔbaa ɔbrafo bi da, na oyi n’adagyaw do a; na oebue no bura ano, na ɔno so oeyi no bɔgyaa bura do; wontwitwa hɔn beenu nyina mfi hɔn man mu ngu.
Na mma nnyi wo na n’akyerɛbaa anaa w’egya n’akyerɛbaa n’adagyaw do: ɔno so oeyi no bɔgyaa a ɔbɛn n’adagyaw do: wɔnsoa hɔn mbusu.
Na sɛ ɔbanyin bi nye no wɔfa ne yer da a, oeyi no wɔfa n’adagyaw do: wɔnsoa hɔn bɔn; wɔronnwo ba na woewu.
Na sɛ ɔbanyin bi fa no nua ne yer a, ɔyɛ adze fi: oeyi no nua n’adagyaw do; worinnya ba.
Dɛm ntsi hom ndzi m’ahyɛdze nyinara, nye me ntsɛmbu nyinara do, na wɔnyɛ: amma asaase no a medze hom rokɔ hɔ akɛtsena do no aammfe hom enngu.
Na mma hom mmfa ɔman a murubotu hɔn wɔ hom enyim no hɔn amambra do: na wɔyɛɛ ndzɛmba iyinom nyinara, na dɛm ntsi hɔn ho yɛɛ me mfon.
Na mese hom dɛ, Hom na wonnya hɔn asaase no ndzi, na medze mema hom dɛ hom enyadze, asaase a numfonsu nye wo pem wɔ do: emi nye EWURADZE hom Nyankopɔn a mapaa hom efi amanaman mu no.
Dɛm ntsi hom mpaa mbowa a hɔn ho tsew nye dza hɔn ho nntsew mu, nye nnoma a hɔn ho nntsew nye dza hɔn ho tsew mu: na mma hom mmfa abowa, anaa anoma, anaa adze biara a ɔwea famu a mapaa no wɔ hom ho dɛ no ho nntsew no nngu hom akra ho fi.
Na hom nyɛ krɔnkrɔn mma me: na emi EWURADZE meyɛ krɔnkrɔn, na mapaa hom efi amanaman mu dɛ hom mbɛyɛ medze.
Ɔbanyin bi so anaa ɔbaa bi a ɔyɛ adzebisafo, anaa ɔyɛ esumamfo no, oku na wonku no: wɔmfa abo nsiw hɔn: hɔn bɔgyaa ngu hɔn etsifi.
Dza Wɔahyehyɛ Ama Asɔfo Na EWURADZE see Moses dɛ, Kasa kyerɛ Aaron ne mbabanyin asɔfo no, na se hɔn dɛ, Mma hɔn mu biara nngu noho fi wɔ fun ho wɔ ne man mu; gyedɛ no bɔgyaa a ɔbɛn no, ne na, nye n’egya, nye ne babanyin, nye ne babaa, nye no nua; nye n’akyerɛbaa a ɔyɛ ɔbaabun a ɔbɛn no a onnyae nnyaa okun no, ɔno ho na ɔmma noho nngu fi.
Mma onngu noho fi wɔ ne nyimpa tsitsir a ɔyɛ wɔ no nkorɔfo mu ntsi, dɛ obohura noho.
Mma wɔnnyɛ hɔn etsifi etsipaa, nkyii so mma wonnyi hɔn abɔdwesa ano, na wɔmmbobɔ hɔn honam mu akam so.
Wɔnyɛ krɔnkrɔn mma hɔn Nyankopɔn, na mma wonnhura hɔn Nyankopɔn ne dzin ho: na EWURADZE gya afɔr no, hɔn Nyankopɔn edziban no, hɔn na wɔdze ba: dɛm ntsi wɔnyɛ krɔnkrɔn.
Mma wɔmmfa ɔbaa a ɔyɛ ohuhunyi, anaa no ho egu fi nnwar no; nkyii so mma wɔmmfa ɔbaa a no kun ako no no nnwar no: na ɔyɛ krɔnkrɔn ma ne Nyankopɔn.
Dɛm ntsi tsew no ho; na ɔno na ɔdze wo Nyankopɔn edziban ba: ɔnyɛ krɔnkrɔn mma wo: na emi EWURADZE a metsew hom ho no, meyɛ krɔnkrɔn.
Na sɛ ɔsɔfo biara ne babaa, dze ehuhubra gu noho fi a, oegu n’egya no ho fi: wɔmfa gya nhyew no.
Na nyia ɔyɛ no nuanom mu ɔsɔfopanyin a woehue ɔserango egu n’etsifi, na woetu no esi nkyɛn dɛ ɔnhyɛ ntar no, mma ɔmmbɔ ne tsinhwi mpɛsɛw, na onnsunsuan ne ntar mu; nkyii so ɔnnkɔ fun biara ho, na onngu noho fi mma n’egya, anaa ne na; nkyii so ommfi ahotseweebea no do, na onnhura ne Nyankopɔn ahotseweebea ho; na ne Nyankopɔn ɔserango abɔtsir no wɔ n’etsifi: emi nye EWURADZE.
Na ɔnodze ɔbaabun na ɔmfa no nwar no.
Okunafo, anaa obi a wɔako no, anaa ɔbaa a no ho egu fi, anaa ohuhunyi, iyinom dze mma ɔnnwar hɔn mu biara: mbom nankasa ne man mu ɔbaabun na ɔmfa no nwar no.
Na mma onnhura n’asefo ho wɔ ne man mu: na emi nye EWURADZE a metsew no ho.
Na EWURADZE kasaa kyerɛɛ Moses dɛ, Kasa kyerɛ Aaron dɛ, Obiara a ofi w’asefo mu wɔ w’ebusuasantsen nyinara mu a odzi dzɛm no mma ɔmmbɛn mmbɛfa ne Nyankopɔn edziban mmba.
Na nyimpa biara a odzi dzɛm no, mma ɔmmbɛn: ofurafo o, apakye o, ahwensin o, nyia no honam ho adze bi bor do o, anansin o, abasin o, efu o, akɔtsia o, onyitɔr o, ntwentwemfo o, konkondedenyi o, nyia no ntɔhwɛbo abɔ o; ɔsɔfo Aaron n’asefo mu nyimpa biara a odzi dzɛm no mma ɔnntwe mmbɛn mmbɛfa EWURADZE ogya afɔr no mmba: odzi dzɛm; eso mma ɔnntwe mmbɛn mmbɛfa ne Nyankopɔn edziban no mmba.
Mbom ondzi ne Nyankopɔn edziban no, krɔnkrɔndze mu adzekrɔnkrɔn no, na krɔnkrɔndze no nyinara bi.
Ntwamutam no mu nkotoo na mma ɔnnkɔ, na ɔmma ɔnntwe mmbɛn afɔrmbukyia no so, osiandɛ odzi dzɛm; amma oeenngu me mbeambea krɔnkrɔn no ho fi: na emi nye EWURADZE a metsew hɔn ho no.
Nna Moses kasaa kyerɛɛ Aaron, nye ne mbabanyin no, nye Israelmba nyinara.
Afɔrbɔdze No Krɔnkrɔnyɛ Na EWURADZE kasaa kyerɛɛ Moses dɛ, Kasa kyerɛ Aaron nye ne mbabanyin no, ma wɔmpaa hɔnho mfi Israelmba hɔn ndzɛmba krɔnkrɔn no ho, wɔ dza wɔtsew ho ma me no ho, amma woeenngu me dzin krɔnkrɔn no ho fi: emi nye EWURADZE.
Se hɔn dɛ, obiara a ofi hom asefo nyinara mu wɔ hom ebusuasantsen mu a, ɔtwe bɛn ndzɛmba krɔnkrɔn a Israelmba tsew ho ma EWURADZE, na ɔwɔ n’ahoɔfi wɔ no ho no, ɔkra no wobotwa no efi m’enyim akyen: emi nye EWURADZE.
Ɔbanyin biara a ofi Aaron n’asefo mu a ɔyɛ kwatanyi, anaa ɔwɔ ahosen no; mma onndzi ndzɛmba krɔnkrɔn no bi nnkodu dɛ no ho bɛtsew.
Na obi a ɔka adze biara a fun egu ho fi, anaa banyin a no ho nsu sen fi no mu; anaa obiara a ɔka adze biara a ɔwea, dze bogu noho fi, anaa banyin bi a n’ahoɔfi biara a ɔwɔ no bɛma ɔafa no ho ahoɔfi no; no ho nntsew araa kodu ewimbir, na mma onndzi ndzɛmba krɔnkrɔn no bi, gyedɛ oguar wɔ nsu mu ansaana.
Na sɛ iwi kɔtɔ a, no ho bɛtsew; na n’ekyir no ondzi ndzɛmba krɔnkrɔn no bi, osiandɛ ɔyɛ n’edziban.
Dza noara ewu, anaa mbowa atsetsew no no, mma onndzi mmfa nngu noho fi: emi nye EWURADZE.
Dɛm ntsi wondzi m’ahyɛdze do, amma woeenngu ho fi na wɔaannsoa bɔn wɔ ho, na woeennwuwu wɔ mu; emi nye EWURADZE a metsew hɔn ho no.
Mma ɔhɔho biara nndzi adzekrɔnkrɔn no bi: ɔsɔfo ne mamforanyi, anaa ɔpaanyi, nndzi adzekrɔnkrɔn no bi: Mbom sɛ ɔsɔfo bi tɔ ɔkra bi a, ne sika enyadze no, ɔno na ondzi bi; na hɔn so a wɔwo hɔn wɔ ne fie no, hɔn na wondzi n’edziban no bi.
Na sɛ ɔsɔfo ne babaa bi wohyia no ma hɔho bi a, mma onndzi ndzɛmba krɔnkrɔn ohim afɔr no bi.
Mbom sɛ ɔsɔfo no ne babaa bi yɛ kunafo, anaa wɔko no, na onnyi ba, na ɔsan kɔ n’egya fie, dɛ ne mbofraber mu a ondzi n’egya edziban no bi: ɔhɔho biara dze, mma onndzi bi.
Na sɛ nyimpa bi dzi adzekrɔnkrɔn no bi ber a onnyim a, ɔno ɔmfa n’ebupɛn enum mu kor nto do, na ɔmfa adzekrɔnkrɔn no mma ɔsɔfo no.
Na mma wonngu Israelmba hɔn ndzɛmba krɔnkrɔn a wɔdze brɛ EWURADZE no ho fi; amma wɔaannsoa asodzi ho mbusu biara, sɛ wodzi hɔn ndzɛmba krɔnkrɔn no a: na emi nye EWURADZE a metsew hɔn ho no.
Na EWURADZE kasaa kyerɛɛ Moses dɛ, Kasa kyerɛ Aaron, nye ne mbabanyin no, nye Israelmba nyinara, na se hɔn dɛ, Obiara a ofi Israel ofi mu no, anaa ofi Israel mu ahɔho mu a ɔdze n’ayɛyɛdze ba, dɛ hɔn anohobadze mu biara, anaa hɔn ayamuyi afɔr mu biara a wɔdze brɛ EWURADZE bɔbɔ ɔhyew afɔr no; nyɛ onyin a onndzii dzɛm; anantwi mu o, nkɔsɔw mu o, anaa mpɔnkye mu o ama aasɔ enyi ama hom.
Mbom adze biara a odzi dzɛm no, mma hom mmfa mmba: na ɔrennyɛ enyisɔdze mma hom.
Na obiara a ɔdze asomdwee afɔr bɛbrɛ EWURADZE dɛ ɔdze rehyɛ anohoba ma, anaa ɔdze reyɛ ayamuyi afɔr no, ofi anantwikuw anaa nguankuw mu no, ɔmma ondzi mu na aasɔ enyi; dzɛm biara nnyi no ho.
Dza n’enyi efura, anaa oebubu, anaa oepira, anaa ɔahohon, anaa ntwem anaa ase egu no ho no, mma hom mmfa iyinom mmbrɛ EWURADZE, na mma mmfa hɔn mu bi mmbɔ ogya afɔr so wɔ afɔrmbukyia no do mma EWURADZE.
Na ɔnantwisaa anaa eguambaa a no ho biribi bor do anaa ɔtɔ sin wɔ ne beebi no, ayamuyi afɔr no fa no bɔ; na ɔyɛ anohobadze a ɔronnsɔ enyi.
Dza no ntɔhwɛbo ebubu, anaa adwerew, anaa abɔ, anaa etwa no, mma hom mmfa mmbrɛ EWURADZE; nkyii so mma hom nnyɛ dɛm wɔ hom asaase do.
Eso mma hom nngye iyinom mu biara wɔ ɔnanaben bi nsamu mmfa nnyɛ hom Nyankopɔn edziban mmba; osiandɛ hɔn sɛɛ wɔ hɔn ho, dzɛm bi wɔ hɔn ho: wɔrennyɛ enyisɔdze mma hom.
Na EWURADZE kasaa kyerɛɛ Moses dɛ, Sɛ wɔwo nantwisaa, ɔkɔsɔw, anaa apɔnkye, a, ɔno ɔnko ne na n’ase nda esuon; na ofi da a otsia awɔtwe no dze rokɔ no, ɔsɔ enyi dɛ ogya afɔr ayɛyɛdze ma EWURADZE.
Na sɛ ɔnantwiber o, oguamber o, mma hom nnku ɔno nye ne ba nyina da kor.
Na sɛ hom bɔ aseda afɔr ma EWURADZE a, hom mbɔ ma ɔnsɔ enyi mma hom.
Da no ara na wondzi; mma hom nngya mu bi mma adze nkye do: emi nye EWURADZE.
Dɛm ntsi hom nsie me mbra, na wondzi do: emi nye EWURADZE.
Na mma hom nngu me dzin krɔnkrɔn no ho fi: na mo ho bɛtsew wɔ Israelmba mu: emi nye EWURADZE a metsew hom ho no a medze hom fi Egypt asaase do bae, dɛ mebɛyɛ hom Nyankopɔn no: emi nye EWURADZE.
Afahyɛ Ahorow Na EWURADZE kasaa kyerɛɛ Moses dɛ, Kasa kyerɛ Israelmba, na se hɔn dɛ, EWURADZE n’afahyɛ a wɔahyehyɛ a, hom mpaa mu dɛ ɔyɛ nhyiamu krɔnkrɔn no, mekyerɛ iyinom nye m’afahyɛ a mahyehyɛ.
Nda esia na wɔnyɛ edwuma: na da a otsia esuon no yɛ ahomgye mu ahomgyeda, nhyiamu krɔnkrɔn a; mma hom nnyɛ edwuma biara: ɔyɛ ahomgyeda ma EWURADZE wɔ hom tsenabew nyina.
Iyinom nye EWURADZE n’afahyɛ a wɔahyehyɛ, mekyerɛ nhyiamu krɔnkrɔn a hom mpaa wɔ ne mber a wɔahyɛ mu no.
Bosoom a odzi kan no ne da a otsia duanan no n’ewimbir no yɛ EWURADZE apaho.
Na bosoom no ara mu da a otsia duenum no yɛ EWURADZE epitsi afahyɛ: nda esuon na hom ndzi epitsi.
Da a odzi kan no nyɛ nhyiamu krɔnkrɔn: mma hom nnyɛ edwumadzen biara.
Mbom hom mbɔ ogya afɔr mma EWURADZE nda esuon: da a otsia esuon no yɛ nhyiamu krɔnkrɔn; mma hom nnyɛ edwumadzen biara.
Na EWURADZE kasaa kyerɛɛ Moses dɛ, Kasa kyerɛ Israelmba, na se hɔn dɛ, Sɛ hom du asaase a medze rema hom no do, na wotwa no do ndɔbaa a, ɔno hom mfa hom ndɔbaa mu nduadzewakan no ifi mbrɛ ɔsɔfo no: na ɔntow ifi no wɔ EWURADZE enyim, ma ɔnsɔ enyi mma hom: ahomgyeda no n’adzekyee na ɔsɔfo no ntow.
Na da a hom tow ifi no, hom mfa eguambaanyin a onndzii dzɛm a oedzi afrenhyia mbɔ ɔhyew afɔr mma EWURADZE.
Na no ho edziban afɔr nyɛ isiam pa efa ebupɛn du mu ebien a wɔdze ngo afrɔw, ogya afɔr a oyi nka huanhuam ma EWURADZE: na no ho nom afɔr nyɛ wenyin, hin ebupɛn anan mu kor.
Na mma hom nndzi boodoo, anaa eburow totoe, anaa nomanoma, kɛpem dɛ hom dze hom Nyankopɔn ayɛyɛdze no bɛba ana: ɔyɛ daa ahyɛdze wɔ hom ebusuasantsen mu wɔ hom tsenabew nyinara mu.
Na hom mfitsi ahomgyeda no n’adzekyee nkan nda, mfa mfi da a hom dze ɔtow afɔr ifi baa no do; ma ahomgyeda esuon nwie du: hom nkan adaduenum ma onkesi ahomgyeda a otsia esuon no n’adzekyee; na hom mfa edziban afɔr fofor mbrɛ EWURADZE.
Hom mfa efa (efah) ebupɛn du mu ebien nyɛ ntɔwntɔwmu mfi hom tsenabew mbra: ɔnyɛ isiam pa, wɔmfa mbɔrkaw nto, ma ɔnyɛ nduadzewakan mma EWURADZE.
Na hom mfa nguambaa esuon a wonndzii dzɛm a woedzi afrenhyia afrenhyia, nye ɔnantwisaa eburwa kor, nye nguannyin ebien nka boodoo no ho mbra: wɔnyɛ ɔhyew afɔr mma EWURADZE, mfa nka hɔn edziban afɔr, nye hɔn ɔnom afɔr ho, mekyerɛ ogya afɔr a oyi nka huanhuam ma EWURADZE.
Na hom mfa apɔnkyenyin kor mbɔ ho afɔr, nye nguambaanyin ebien a woedzi afrenhyia afrenhyia mbɔ asomdwee afɔr.
Na ɔsɔfo no ntow hɔn nye nduadzewakan boodoo no nyɛ ɔtow afɔr wɔ EWURADZE enyim, nka nguambaa ebien no ho: ɔnyɛ krɔnkrɔn mma EWURADZE mfa mma ɔsɔfo no.
Na hom mbɔ dawur da no ara; ɔnyɛ nhyiamu krɔnkrɔn mma hom: mma hom nnyɛ edwumadzen biara: ɔyɛ daa ahyɛdze wɔ hom tsenabew nyinara mu wɔ hom ebusuasantsen mu.
Na sɛ hom twa hom asaase do ndɔbaa a, mma nntwa hanoa dze no korakora, nkyii so mma nndzi wo ndɔbaa no mpɛpɛw: gya no hɔ fa ma ohianyi, nye ɔhɔho: emi nye EWURADZE hom Nyankopɔn.
Na EWURADZE kasaa kyerɛɛ Moses dɛ, Kasa kyerɛ Israelmba dɛ, Bosoom a otsia esuon no ne da a odzi kan no, nyɛ ahomgye pa mma hom; wɔnhɛn totorobɛnto nyɛ nkaa, nhyiamu krɔnkrɔn.
Mma hom nnyɛ edwumadzen biara: na hom mbɔ ogya afɔr, mma EWURADZE.
Na EWURADZE kasaa kyerɛɛ Moses dɛ, Naaso bosoom a otsia esuon yi ara ne da a otsia du no nye mpata da: ɔnyɛ nhyiamu krɔnkrɔn mma hom, na hom mbrɛ homho adze; na hom mbɔ ogya afɔr mma EWURADZE.
Na mma hom nnyɛ edwuma biara wɔ no ara mu: na ɔyɛ mpata da, ma wɔaapata ama hom wɔ EWURADZE hom Nyankopɔn enyim.
Na obiara a ɔnnkɛbrɛ noho adze da no ara mu no, wobotwa no efi ne man mu akyen.
Na obiara a ɔyɛ edwuma biara wɔ dɛm da no ara mu no, wɔbɛsɛɛ no efi ne man mu.
Mma hom nnyɛ edwuma biara: ɔyɛ daa ahyɛdze wɔ hom ebusuasantsen mu wɔ hom tsenabew nyinara.
Ɔnyɛ ahomgye pa mu ahomgyeda mma hom, na hom mbrɛ hom akra adze: bosoom no ne da a otsia akron no n’ewimbir, ofi ewimbir kodu ewimbir, na hom ndzi hom ahomgyeda no.
Na EWURADZE kasaa kyerɛɛ Moses dɛ, Kasa kyerɛ Israelmba dɛ, Bosoom a otsia esuon no yi ara ne da a otsia duenum no ɔyɛ ntamadan afahyɛ nda esuon ma EWURADZE.
Da a odzi kan no yɛ nhyiamu krɔnkrɔn: mma hom nnyɛ edwumadzen biara.
Nda esuon na hom mbɔ ogya afɔr mma EWURADZE: da a otsia awɔtwe no nyɛ nhyiamu krɔnkrɔn mma hom; na hom mbɔ ogya afɔr mma EWURADZE: ɔyɛ nguabɔ ewiei; mma hom nnyɛ edwumadzen biara.
Iyinom nye EWURADZE n’afahyɛ a wɔahyehyɛ a hom mpaa mu dɛ ɔyɛ nhyiamu krɔnkrɔn no, ma wɔmfa ogya afɔr mbrɛ EWURADZE, ɔhyew afɔr, nye edziban afɔr, okum afɔr, nye ɔnom afɔr, kor wɔ nankasa ne da mu: ɔsor EWURADZE n’ahomgyeda no, na ɔsor hom ayɛyɛdze, na ɔsor hom anohoba, na ɔsor hom ayamuyi afɔr nyinara a hom dze ma EWURADZE no.
Naaso bosoom a otsia esuon no ne da a otsia duenum no mu, sɛ hom roboaboa asaase no do nduadzewa ano a, hom nhyɛ EWURADZE fa no nda esuon: da a odzi kan no nyɛ ahomgye pa, na da a otsia awɔtwe no nyɛ ahomgye pa. Na da a odzi kan no hom mfa ndua fɛɛfɛw do nduadzewa, nye menankɔnson, nye ndua wusuww n’abaw, nye esukɔn do ndua; na hom enyi ngye wɔ EWURADZE hom Nyankopɔn enyim nda esuon.
Na hom nhyɛ no fa mma EWURADZE nda esuon wɔ afrenhyia mu: ɔyɛ daa ahyɛdze wɔ hom ebusuasantsen mu: bosoom a otsia esuon no mu na hom nhyɛ.
Hom ntsenatsena asese mu nda esuon; hɔn a wɔyɛ amamba wɔ Israel nyinara ntsenatsena asese mu: ama hom ebusuasantsen eehu dɛ emi na memaa Israelmba tsenatsenaa asese mu wɔ aber a miyii hɔn fii Egypt asaase do no: emi nye EWURADZE hom Nyankopɔn.
Na Moses kaa EWURADZE n’afahyɛ a wɔahyehyɛ no kyerɛɛ Israelmba.
Nkandzea No Do Nhwɛe Na EWURADZE kasaa kyerɛɛ Moses dɛ, Hyɛ Israelmba ma wɔmbrɛ wo olive ngo krɔnkrɔn a woesiw a wɔdze sɔ gya, ma wɔmfa nsɔ kandzea nsi do daa.
Dase ntwamutam no ekyir, wɔ ehyiadzibuw no mu, na Aaron nsiesie mfi ewimbir nkodu anapa wɔ EWURADZE enyim daa: ɔnyɛ daa ahyɛdze wɔ ebusuasantsen mu.
Onsiesie nkandzea no wɔ sika mapa kandzeadua a no ho tsew no do wɔ EWURADZE enyim daa.
Kyerɛ Paanoo No Na fa isiam pa, na fa bi to tatar duebien; efa ebupɛn du mu ebien nyɛ tatar kor.
Na hyehyɛ no akyerɛpɛn ebien, esia nyɛ kyerɛpɛn kor, wɔ sika mapa pon a no ho tsew no do wɔ EWURADZE enyim.
Na fa krɔbɔw gyirengyirenn to kyerɛpɛn kor do, ma ɔnyɛ nkaadze wɔ boodoo no do, mekyerɛ ogya afɔr mma EWURADZE.
Ahomgyeda biara ɔnhyehyɛ no yie wɔ EWURADZE enyim daa: ɔyɛ Israelmba afamu daa ahyɛmu.
Na ɔnyɛ Aaron nye ne mbabanyin dze; na wondzi no wɔ mbrɛ ɔyɛ krɔnkrɔn: na ɔyɛ krɔnkrɔndze mu adzekrɔnkrɔn a ofi EWURADZE ogya afɔr do ma no wɔ daa ahyɛdze do.
Mbusu Ho Asotwe Na Israelnyi ɔbaa bi ne babanyin a n’egya yɛ Egyptnyi, fiir edzi wɔ Israelmba no mu: na Israelnyi ɔbaa no ne babanyin no ɔnye Israelnyi ɔbanyin bi dzii aperper wɔ nseraban no mu; na Israelnyi ɔbaa no ne babanyin no kaa Dzin no ho ebususɛm, na ɔdomee: na wɔdze no brɛɛ Moses.
Na ne na ne dzin dze Selomit, Dibri ne babaa a ofi Dan ebusuakuw mu.
Na wɔdze no siei, ama woeenya EWURADZE n’anomu asɛm ma wɔaaka akyerɛ hɔn ana.
Na EWURADZE kasaa kyerɛɛ Moses dɛ, Fa nyia wɔadom no fir edzi kɔ nseraban no ekyir; na ma hɔn a wɔtsee no nyinara mfa hɔn nsa ngu n’etsifi, na ma mboanofo no nyinara nsiw no abo.
Na kasa kyerɛ Israelmba dɛ, Obiara a ɔdom ne Nyankopɔn no ɔbɔsoa no bɔn.
Na nyia ɔka EWURADZE ne dzin ho ebususɛm no, oku na wonku no; osiw na mboanofo no nyinara nsiw no abo: ɔhɔho o, okuromnyi o, sɛ ɔka EWURADZE ne dzin ho ebususɛm a, wonku no.
Na nyia ɔbɔ nyimpa biara adze ma ɔtɔr no, oku na wonku no; na nyia ɔbɔ abowa adze ma owu no ɔnhyɛ ananmu: nkwa nhyɛ nkwa ananmu.
Na sɛ nyimpa ma ne nyɛnko dzi dzɛm a; dɛ mbrɛ ɔno ɔayɛ no, dɛmara na wɔmfa nyɛ no; Obu nhyɛ obu ananmu, enyiwa nhyɛ enyiwa ananmu, ese nhyɛ ese ananmu: dɛ mbrɛ ɔama nyimpa bi edzi dzɛm no, dɛmara na wɔnyɛ mma no.
Na nyia oku abowa no ɔnhyɛ ananmu: na nyia oku nyimpa no wonku no.
Mbra kor ara nda hɔ mma hom, dɛ mbrɛ ɔtse ma ɔhɔho no, ɔnyɛ dɛmara mma okuromnyi no: na emi nye EWURADZE hom Nyankopɔn.
Na Moses kasaa kyerɛɛ Israelmba, na wɔdze nyia ɔdomee no fiir edzi kɔr nseraban no ekyir, na wosiiw no abo.
Na Israelmba yɛɛ dɛ mbrɛ EWURADZE hyɛɛ Moses no.
Ahomgye Afe No Na EWURADZE kasaa kyerɛɛ Moses wɔ kokwaa Sinai do dɛ, Kasa kyerɛ Israelmba, na se hɔn dɛ, Sɛ hom du asaase a medze rema hom no do a, ɔno asaase no ndzi ahomgye afe mma EWURADZE.
Mfe esia na dua wo haban mu adze, na mfe esia na pempan wo wenyin ture mu ndua ho, na boaboa no mu nduadzewa ano; Mbom afe a otsia esuon no nyɛ ahomgye pa mu ahomgye afe mfa mma asaase no, nyɛ ahomgye afe mma EWURADZE: mma nndua wo haban mu adze, na mmpempan wo wenyin ture mu ndua ho so.
Wo ndɔbaa mu dza nankasa efifir no mma nntwa, na wo wenyindua a ennsiesie ho no mma nntsetsew no do esikyireamba: ɔnyɛ ahomgye pa afe mfa mma asaase no.
Na asaase no n’ahomgye afe no nyɛ edziban mma hom; ɔwo, nye w’akowaa nye w’afonabaa, nye wo paanyi nye wo hɔhoe a ɔabɔsoɛ wo; nye wo fiembowa, nye mbowa a wɔwɔ w’asaase no do, na no do ndɔbaa no nyinara nyɛ hɔn edziban.
Na kan ahomgye afe mfe esuon ma woho, mfe esuon esuon ahorow esuon; na ɔnyɛ ahomgye afe mfe esuon mu nda mma wo, mekyerɛ mfe eduanan akron.
Na nkyii bosoom a otsia esuon no ne da a otsia du no ma totorobɛnto ndze kɛse nkɔ aman do; mpata da no mu na hom mma totorobɛnto no nkɔ aman do ntwa mu wɔ hom asaase nyinara do.
Na hom ntsew afe a otsia eduonum no ho, na wɔmpaa fahodzi wɔ asaase no do mma no do atsefo nyinara: ɔnyɛ ahosɛpɛw afe mma hom; na hom nsan, nyimpa biara nkɔ n’ebusua mu.
Ahosɛpɛw afe na afe a otsia eduonum no nyɛ mma hom: mma hom nndua, nkyii so wonntwitwa dza nankasa efifir wɔ mu no, na wɔnntsetsew no mu wenyinndua a woennsiesie ho no do esikyireamba so.
Na ɔyɛ ahosɛpɛw afe; ɔnyɛ krɔnkrɔn mma hom: hom mfi haban no do ndzi do ndzɛmba a ɔba no.
Ahosɛpɛw afe yi mu no hom nsan, nyimpa biara nkɔ n’egyapadze ho.
Na sɛ etɔn biribi ma wo nyɛnko, anaa etɔ wɔ wo nyɛnko nsamu a, mma hom mu kor nndzi kor no emim: dɛ mbrɛ ahosɛpɛw afe no ekyir mfe dodow tse no na tɔ wɔ wo nyɛnko hɔ, dɛ mbrɛ ndɔbaa mfe dodow tse no na ɔntɔn mma wo.
Dɛ mbrɛ mfe no dɔɔ so pa no na to no bo mu, na dɛ mbrɛ mfe no suar pa no na yi no bo do, wɔ ndɔbaa dodow a ɔtɔn ma wo no ho.
Na mma hom mu kor nndzi kor emim; mbom suro wo Nyankopɔn: na emi nye EWURADZE hom Nyankopɔn.
Dɛm ntsi hom nyɛ m’ahyɛdze, na hom ndzi me mbrasɛm do, na wɔnyɛ; na hom ntsena asaase no do dwudwoodwo.
Na asaase no bɛma no nsowee, na hom edzi amee, na wɔatsena do dwudwoodwo.
Na sɛ hom se dɛ, Ebɛnadze na afe a otsia esuon no yebedzi?
Hwɛ, yerunndua, na yɛrommboaboa hɛn ndɔbaa ano a: ɔno mebɛhyɛ me nhyira wɔ hom do wɔ afe a otsia awɔtwe no mu, na wondzi nduadzewa no bi, akoradze dadaw no; nkodu afe a otsia akron no, hom ndzi akoradze dadaw araa nkodu dɛ no nduadzewa bɛba.
Na asaase no mma wɔnntɔn no korakora; osiandɛ asaase no yɛ medze: na hom yɛ ahɔho nye amamforafo wɔ me nkyɛn.
Egyapadze Mponee Na hom enyadze asaase no nyinara do na hom mma asaase no no mponee ho kwan.
Sɛ ohia wo nua, na ɔtɔn n’egyapadze mu bi a, ɔno no busuanyi a ɔbɛn no no mbra, na ɔmbɔpon dza no nua atɔn no.
Na sɛ nyimpa bi nnyi obi a ɔpon, na ne nsamu ba adze na onya dza ɔso pon a; ɔno wɔmma ombu no ntɔnee mu mfe dodow ano, na ɔnhyɛ dza ɔbor do no ananmu mma nyimpa no a ɔtɔnee maa no no; na ɔnsan nkɔ n’egyapadze ho.
Mbom sɛ orunntum nngye bio mma noho a, ɔno dza wɔatɔn no nko nyia ɔatɔ no nsamu nkodu ahosɛpɛw afe no: na ahosɛpɛw afe no mu na omfi hɔ, na ɔnsan nkɔ n’enyadze ho.
Na sɛ nyimpa bi tɔn ofi a wɔtsena mu wɔ kurow a afadum wɔ ho mu a, ɔno ɔmpon no wɔ no ntɔnee ekyir afrenhyia no mu; na afrenhyia mu na ɔwɔ mponee ho kwan.
Na sɛ wɔammpon no wɔ afrenhyia mu ntamu a, ɔno fie a ɔwɔ kurow a afadum wɔ ho mu no, ɔnko hɔ daa mma nyia ɔtɔe no korakora, wɔ n’ebusuasantsen mu: ommfi hɔ wɔ ahosɛpɛw afe no mu.
Na efiefi a ɔwowɔ nkuroba a onnyi fadum a ehyia ho mu dze, wombu nka ɔman no mu haban ho: wɔropon a wɔmpon, na ahosɛpɛw afe no mu omfi hɔ.
Naaso Levifo nkurow no, hɔn enyadze nkurow mu efi no dze, Levifo no mpon no aber biara.
Na sɛ Levifo mu kor pon a, ɔno fie no a wɔtɔnee, nye n’enyadze kurow no mfi hɔ wɔ ahosɛpɛw afe no mu: na Levifo nkurow mu efiefi no nye hɔn enyadze wɔ Israelmba mu.
Na nkurow no no kurotsia haban dze, mma wɔnntɔn, na ɔyɛ hɔn daa enyadze.
Adɔnkɔfo Ehiafo Mponee Na sɛ ohia wo nua, na ɔpa abaw wɔ wo nkyɛn a; ɔno suo no mu; na ɔntsena wo nkyɛn dɛ ɔhɔho nye ɔmamforanyi.
Mma nngye nsiho anaa ndɔree wɔ no hɔ; mbom suro wo Nyankopɔn: ma wo nua nye wo ntsena.
Mma mmfa wo sika anaa w’edziban mma no nsiho do, wɔ no ndɔree ntsi.
Emi nye EWURADZE hom Nyankopɔn a, miyii hom fii Egypt asaase do, dɛ medze Keenan asaase rema hom, na maayɛ hom Nyankopɔn.
Na sɛ ohia wo nua wɔ wo nkyɛn, na ɔtɔn noho ma wo a; mma mma ɔnnsom wo dɛ ɔdɔnkɔnyi: na ɔnyɛ wo nkyɛn dɛ mbrɛ ɔpaanyi nye ɔmamforanyi tse; ɔnsom wɔ wo nkyɛn araa ma onkodu ahosɛpɛw afe no mu: na nkyii omfi wo nkyɛn nkɔ, ɔno nye ne mba a wɔwɔ wo nkyɛn, na ɔnsan nkɔ nankasa n’ebusua mu, na n’egyanom enyadze ho na ɔnsan nkɔ.
Na wɔyɛ mo nkowaa a miyii hɔn fii Egypt asaase do: mma wɔnntɔn hɔn dɛ adɔnkɔfo.
Mma mmfa egyapadze nnhyɛ no do; mbom suro wo Nyankopɔn.
Na wo nkowaa nye wo mfonabaa a ibenya no; amanaman a woehyia hom ho no, hɔn mu na hom ntotɔ nkowaa nye mfonabaa.
Nkyii so ahɔho a wɔabɔsoɛ hom mu hɔn mba no, hɔn hɔ na hom ntɔ, nye hɔn ebusuafo a wɔwɔ hom nkyɛn a wɔawo hɔn wɔ hom asaase do no hɔ: na wɔnyɛ hom egyapadze.
Na hom nyɛ hɔn egyapadze mma hom mba wɔ hom ekyir, ma woeesuo mu ayɛ egyapadze; na hɔn mu na hom mfa hom adɔnkɔfo daa: hom nuanom Israelmba dze mma hom nnhyɛ hɔn do, mma obiara mmfa egyapadze do nnhyɛ no nua do.
Na sɛ ɔhɔho anaa ɔmamforanyi bi a ɔwɔ hom nkyɛn nya adze, na ohia wo nua a ɔnye no wɔ hɔ no, na ɔtɔn noho ma ɔhɔho no anaa ɔmamforanyi no a ɔwɔ wo nkyɛn no, anaa ɔhɔho no n’ebusua mu nyimpa bi a: no ntɔnee ekyir no wɔmpon no; na no nuanom mu baako mpon no: anaa no wɔfa, anaa no wɔfa ne babanyin mpon no, anaa n’ebusua mu bɔgya biara a ɔbɛn mpon no; anaa sɛ oenya adze a, ɔmpon noho.
Na ɔnye nyia ɔtɔ no no mbubu mfitsi afe a ɔtɔɔn noho maa no no do nkodu ahosɛpɛw afe no do: na no ntɔnee bo no nyɛ dɛ mbrɛ mfe no no dodow tse.
Sɛ mfe no da ho dɔɔ so a, ne tsisika mu mponee bo no a ɔbɛdan ama no so ndɔɔ so dɛmara.
Na sɛ aka mfe kumaabi ma edu ahosɛpɛw afe no do a, ɔno ɔnye no mbubu; dɛ mbrɛ ne mfe no tse no na ɔmfa no mponee sika no ndan mma.
Ɔnye no ntsena dɛ akowaa a wɔbɔ no paa afrenhyia afrenhyia: mma ɔmmfa egyapadze do nnhyɛ no do wɔ w’enyim.
Na sɛ woenndua iyinom do ammpon no a, ɔno omfir edzi nkɔ wɔ ahosɛpɛw afe no mu, ɔno nye ne mba nka no ho.
Osiandɛ Israelmba yɛ nkowaa ma me; wɔyɛ mo nkowaa a miyii hɔn fii Egypt asaase do: emi nye EWURADZE hom Nyankopɔn.
Setsie Mu Nhyira Mma hom nnyɛ abosom, nkyii so wɔnnsen ohonyi, anaa dum bi mma homho, nkyii so mma hom mmfa ɔbo a woedzi no akye nnsi hom asaase mu, mmbɔ hom mu adze mma no: na emi nye EWURADZE hom Nyankopɔn.
Hom ndzi m’ahomgye afe no, na wondzi m’ahotseweebea no nyi: emi nye EWURADZE.
Sɛ hom nantsew m’ahyɛdze mu, na hom sie me mbra, na hom yɛ a; ɔno mebɛma hom nyankom atotɔ wɔ n’aber mu, na asaase no ama no ndɔbaa, na haban mu ndua asow n’aba.
Na hom ewuporow bokodu wenyinaba tsetsew mu, na wenyinaba tsetsew no bokodu odua ber mu: na hom bedzi hom edziban amee, na wɔatsena hom asaase do dwudwoodwo.
Na mebɛma asomdwee aba asaase no do, na hom ada, na obiara rinnyi hom hu: na mebɛma mbowa bɔn tun do etwa wɔ asaase no do, nkyii so nkrantsee remmfa hom asaase do.
Na hom betsiw hom atamfo, na wɔbɔtotɔr hom enyim wɔ nkrantsee ano.
Na hom mu beenu betsiw ɔha, na hom mu ɔha betsiw mpem du: na hom atamfo bɔtotɔr hom enyim wɔ nkrantsee ano.
Na mebɛdan m’enyim ama hom, na mama hom awowo, na hom adɔr, na mama menye hom ahyɛmu no etsim.
Na hom bedzi akoradze dadaw a wɔdze esie ma akyɛr no, na hom beyi dadaw no aba wɔ fofor no ntsi.
Na mibesi me ntamadan wɔ hom mu: na me kra rinnkyir hom.
Na mebɛnantsew hom mu, na mayɛ hom Nyankopɔn, na hom ayɛ me man.
Emi nye EWURADZE hom Nyankopɔn a miyii hom fii Egypt asaase do dɛ mma hom nnyɛ hɔn nkowaa; na mebubu hom kɔndua, na memaa hom sii nkyiremben nantsewee no.
Asoɔdzen Ho Ntsea Mbom sɛ hom enntsie me, na wɔannyɛ me mbrasɛm nyinara a; na sɛ hom pow m’ahyɛdze, na hom kra kyir me mbrasɛm, na hom annyɛ me mbransɛm nyinara, na mbom hom sɛɛ m’ahyɛmu a; mo so mebɛyɛ hom iyi; mebɛma nketsenketse akyer hom, mekyerɛ sasawaw nye etsiridii a ɔbɛsɛɛ enyiwa, na ɔbɛma ɔkra atsetsew: na hom bodua hom nduaba kwa, na hom atamfo bedzi.
Na mebɛma m’enyi asa hom, na hom edzi hom atamfo enyim nkogu: hɔn a wokyir hom bɛhyɛ hom do; na hom boguan aber a obi nntsiw hom.
Na sɛ hom enntsie me wɔ iyinom mpo ntsi a, ɔno mebɛtsea hom mpɛn esuon bio wɔ hom bɔn ntsi.
Na mubobubu hom tum ahokyerɛ no; na mayɛ hom sor dɛ dadze, nye hom asaase dɛ boran: na hom ahoɔdzen bɛsa kwa: na asaase remma ndɔbaa, nkyii so asaase no do ndua ronnsow n’aba.
Na sɛ hom nantsew tsia me, na woenntsie me a; medze ɔhaw mpɛn esuon so mebɛba hom do dɛ mbrɛ hom bɔn tse no.
Na mobɔsoma haban mu mbowa wɔ hom mu a wɔbɛgye hom nsamu mba, na wɔasɛɛ hom fiembowa, na wɔama hom dodow esuar; na hom akwan ayɛ akwamfo.
Na sɛ hom amma iyinom annsakyer hom amma me, na mbom wɔnantsew tsia me a: ɔno mo so mebɛnantsew etsia hom; na emi mara mabɔ hom mpɛn esuon wɔ hom bɔn ntsi.
Na medze awerdzi nkrantsee a obedzi ahyɛmu no ho wer mebɛba hom do; na hom aboaboa hom ano wɔ hom nkurow mu: na mobɔsoma ɔyardɔm wɔ hom mu; na woeyi hom ahyɛ ɔtamfo no nsa.
Sɛ mububu hom edziban dua a, mbaa du bɔto hɔn boodoo wɔ fononoo kor mu, na woeyi hom boodoo ama hom bio wɔ nsɛn do: na hom bedzi, na wɔremmee.
Na sɛ iyi nyinara mu so hom enntsie me, na wɔnantsew tsia me a; ɔno mebɛnantsew etsia hom ebufuw mu; na mo so matsea hom mpɛn esuon wɔ hom bɔn ntsi.
Na hom bedzi hom mbabanyin nam, na hom mbabaa nam so hom edzi.
Na mebɛsɛɛ hom sorɔnsorɔmbea, na metwitwa hom iwihonyi no egu, na matotow hom efun egu hom abosom efun no do; na me kra bekyir hom.
Na mebɛyɛ hom nkurow amamfo, na medze hom ahotseweebea akɔ ɔsɛɛ mu, na merenngye hom nduhuam ne nka.
Na medze asaase no bɔkɔ ɔsɛɛ mu: na hom atamfo a wɔtse do no ayɛ hɔn nwanwa.
Na hom dze mobɔbɔ hom apetse amanaman mu, na matwe nkrantsee no edzi hom ekyir: na hom asaase ayɛ ɔsɛɛ, na hom nkurow ayɛ amamfo.
Ɔno na asaase no benya n’ahomgye mber ho enyigye, mber tsentsen a ɔda hɔ kɔnn no nyinara, na hom wɔ hom atamfo asaase do no; mekyerɛ ɔno na asaase no bɔhom, na woenya n’ahomgye mber ho enyigye.
Mber tsentsen a ɔda hɔ kɔnn no nyinara obenya ahomgye; mekyerɛ ahomgye a woennya no wɔ hom ahomgyenda no mu, aber a hom tsenaa do no.
Na hom mu hɔn a wɔaka no dze, medze abawpa bɛhɛn hɔn akoma mu wɔ hɔn atamfo asaase do; na ahataw a atsew ne ndze etsiw hɔn; na woeguan dɛ obi ruguan nkrantsee ano; na wɔahwehwe ase aber a obi rinntsiw hɔn.
Na wobefintsiw hɔnho nkorkor, dɛ nkrantsee enyim, aber a obi rinntsiw hɔn: na hom rinnya tum nngyina hom atamfo enyim.
Na hom bɛsɛɛ wɔ amanaman mu, na hom atamfo asaase bɛmemen hom.
Na hom mu hɔn a wɔaka no bɛtsetsew wɔ hɔn emumuyɛ mu wɔ hom atamfo asaase do; na eso hɔn egyanom emumuyɛ mu na wɔnye hɔn bɛtsetsew.
Na wɔbɛka hɔn emumuyɛ, nye hɔn egyanom emumuyɛ, wɔ hɔn mfom a wɔfom mu no mu, na eso dɛ wɔanantsew etsia me ntsi, mo so menantsewee tsiaa hɔn, na medze hɔn baa hɔn atamfo asaase do: sɛ nkyii hɔn akoma monomonomyɛ no brɛ adze, na nkyii wɔpen hɔn emumuyɛ ho ntsea do a; ɔno na mebɛkaa menye Jakob ahyɛmu no; na menye Isaak ahyɛmu no so, na menye Abraham ahyɛmu no so mebɛkaa; na mebɛkaa asaase no.
Na asaase no so wobegya no hɔ, na woenya n’ahomgye mber mu enyigye, aber a woekwetsi hɔn ada hɔ kɔnn no; na wɔbɛpen hɔn emumuyɛ ho ntsea do: osiandɛ wɔpoow me mbrasɛm, na hɔn kra kyiir m’ahyɛdze.
Na iyi nyinara so mpo ekyir, sɛ wɔwɔ hɔn atamfo asaase do a morommpow hɔn, nkyii so mirinnkyir hɔn, dɛ meresɛɛ hɔn korakora, na matsetsew menye hɔn ntamu ahyɛmu no mu; na emi nye EWURADZE hɔn Nyankopɔn: mbom hɔn ntsi mebɛkaa hɔn nananom ahyɛmu no, hɔn a miyii hɔn fii Egypt asaase do wɔ amanaman enyim, dɛ mebɛyɛ hɔn Nyankopɔn no: emi nye EWURADZE.
Iyinom nye ahyɛdze nye ntsɛmbu nye mbra a EWURADZE dze nam Moses ne nsa do hyɛe too ɔno nye Israelmba ntamu wɔ kokwaa Sinai do.
EWURADZE Akyɛdze No Mponee Na EWURADZE kasaa kyerɛɛ Moses dɛ, Kasa kyerɛ Israelmba, na se hɔn dɛ, Sɛ nyimpa bi hyɛ anohoba ma a, nkorɔfo no nyɛ EWURADZE dze dɛ mbrɛ w’abotwa tse.
Na w’abotwa wɔ banyin a oedzi mfe eduonu do dze kodu nyia oedzi mfe eduosia do no ho nyɛ dwɛɛtɛɛ dwetɛbona eduonum, dɛ mbrɛ krɔnkrɔnbea dwetɛbona tse.
Na sɛ ɔyɛ ɔbaa a, ɔno w’abotwa nyɛ dwetɛbona eduasa.
Na sɛ ofi nyia oedzi mfe enum do dze kodu nyia oedzi mfe eduonu do a, ɔno w’abotwa wɔ ɔbanyin ho nyɛ dwetɛbona eduonu, na ɔbaa ho so dwetɛbona du.
Na sɛ ofi nyia oedzi bosoom do dze kodu nyia oedzi mfe enum do a, ɔno w’abotwa wɔ ɔbanyin ho nyɛ dwɛɛtɛɛ dwetɛbona enum, na ɔbaa ho so w’abotwa nyɛ dwɛɛtɛɛ dwetɛbona ebiasa.
Na sɛ ofi nyia oedzi mfe eduosia nye ekyir do a; sɛ ɔbanyin a, ɔno w’abotwa nyɛ dwetɛbona duenum, na ɔbaa ho so dwetɛbona du.
Mbom sɛ ɔyɛ ohianyi dodow kyɛn w’abotwa no a, ɔno wɔmfa no mbegyina ɔsɔfo no enyim, na ɔsɔfo no ntwa no bo; dɛ mbrɛ nyia ɔbɔɔ anohoba no ne nsa bɔso do no ara na ɔsɔfo no ntwa no bo.
Na sɛ ɔyɛ abowa a adasa dze bi yɛ ayɛyɛdze brɛ EWURADZE a, dza nyimpa biara dze mu bi ma EWURADZE no nyinara nyɛ krɔnkrɔn.
Mma ɔnndan no, nkyii so ɔnnsakyer no, ɔmmfa papa nnsesa bɔn, anaa ɔmmfa bɔn nnsesa papa: na sɛ koraa ɔdze abowa bɛsesa abowa a, ɔno emu ebien nyina ɔno nye dza wɔdze sesaa no no nyɛ krɔnkrɔn.
Na sɛ ɔyɛ abowa biara a no ho nntsew a wɔmmfa bi nnyɛ ayɛyɛdze mmbrɛ EWURADZE a, ɔno ɔmfa abowa no mbegyina ɔsɔfo no enyim: na ɔsɔfo no ntwa no bo, sɛ oye o, omuo o: dɛ mbrɛ woara ɔsɔfo no botwa no bo no, dɛmara na ɔnyɛ.
Mbom sɛ pon ara na ɔbɔpon no a, ɔno ɔmfa no mu ebupɛn enum mu kor nto wo bo a itwae no do.
Na sɛ nyimpa bi tsew ne fi ho dɛ ɔnyɛ krɔnkrɔn mma EWURADZE a, ɔno ɔsɔfo no ntwa no bo, sɛ oye o, omuo o: dɛ mbrɛ ɔsɔfo no botwa no bo no, dɛmara na ongyina.
Na sɛ nyia ɔtsew ho no bɔpon ne fi a, ɔno ɔmfa wo bo a itwae no ne sika no mu ebupɛn enum mu kor nto do, na ɔnyɛ nedze.
Na sɛ nyimpa bi tsew n’asaase mu haban mu bi ho ma EWURADZE a, ɔno w’abotwa nyɛ dɛ mbrɛ no nduae tse: atoko a woedua no homer kor no bo yɛ dwɛɛtɛɛ dwetɛbona eduonum.
Sɛ ahosɛpɛw afe no do na ɔtsew ne haban ho a, ontua dɛ mbrɛ bo a woetwa no tse no ara.
Mbom sɛ ahosɛpɛw afe no ekyir na ɔtsew ne haban ho a, ɔno ɔsɔfo no mbubu sika no ano mma no dɛ mbrɛ mfe a aka ma akɔso ahosɛpɛw afe no tse no, na wɔntsew bo a itwae no do.
Na sɛ pon ara na nyia ɔtsew haban no ho no bɔpon a, ɔno ɔmfa wo bo a itwae no ne sika no mu ebupɛn enum mu kor nto do, na wonsi no pi mma no.
Na sɛ ɔammpon haban no, anaa sɛ ɔatɔn haban no ama nyimpa bi so a, mma wɔmmpon bio; mbom haban no, sɛ ofir edzi ahosɛpɛw afe no mu kɔ a, ɔnyɛ krɔnkrɔn mma EWURADZE, dɛ haban a woehyira do ama; ɔnyɛ ɔsɔfo no n’enyadze.
Na sɛ ɔtsew haban a ɔatɔ a ɔnnyɛ n’enyadze haban no bi ho ma EWURADZE a; ɔno ɔsɔfo no mbubu w’abotwa a ɔdze kodu ahosɛpɛw afe no do no, no bo a ɔsom no mma no: na ɔmma wo bo a itwae no da no ara, dɛ adzekrɔnkrɔn mma EWURADZE.
Ahosɛpɛw afe no mu haban no nsan nkɔ nyia wɔtɔɔ no no hɔ, mekyerɛ nyia ɔyɛ n’enyadze asaase no no hɔ.
Na w’abotwitwa nyinara nyɛ dɛ mbrɛ krɔnkrɔnbea dwetɛbona no tse: gera eduonu yɛ dwetɛbona kor.
Mbowa mu abakan a wɔayɛ no abakan ama EWURADZE no, noara nkotoo na nyimpa bi nntsew ho; sɛ ɔnantwinyin o, ɔkɔsɔw o, EWURADZE dze a. Na sɛ ɔyɛ abowa a no ho nntsew bi a, ɔno ɔmma n’apondze dɛ mbrɛ w’abotwa tse no, na ɔmfa no mu ebupɛn enum mu kor nto do: anaa sɛ wɔammpon no no a, ɔno wɔntɔn no dɛ mbrɛ w’abotwa tse no.
Naaso ehyiradze biara a nyimpa bi behyira do ama EWURADZE wɔ adze a ɔwɔ nyinara mu no, sɛ nyimpa o, abowa o, n’enyadze mu haban o, mma wɔnntɔn anaa wɔmmpon: ehyiradze biara yɛ krɔnkrɔndze mu adzekrɔnkrɔn ma EWURADZE.
Na mpo, nyimpa biara a woebu no kumfɔ no, mma wɔmmpon no; oku na wonku no.
Na asaase no do ebupɛn du du nyinara, sɛ ofi asaase no do o, nduadzewa mu o, dua n’aba mu o, ɔyɛ EWURADZE dze; ɔyɛ krɔnkrɔn ma EWURADZE.
Na sɛ nyimpa bi bɔpon n’ebupɛn du du no mu bi a, ɔmfa no mu ebupɛn enum mu kor nto do.
Na anantwi anaa nguan mu ebupɛn du du nyinara, adze a ɔfa poma ase nyinara mu dza otsia du du no nyɛ krɔnkrɔn mma EWURADZE.
Mma ɔnnhwehwɛ mu dɛ ɔyɛ papa anaa bɔn, nkyii so mma ɔnnsesa bi: na sɛ koraa ɔbɛsesa bi a, ɔno emu ebien nyina, ɔno nye dza wɔdze sesa no no nyɛ krɔnkrɔn; mma wɔmmpon no.
Iyinom nye mbransɛm a EWURADZE dze hyɛɛ Moses wɔ bepɔw Sinai do ma ɔdze maa Israelmba no.
NHƐNMU Nkanee anaadɛ Sar Do Akwantu nwoma no ka abakɔsɛm a ɔfa Israelmba no hɔn mfe eduanan a wɔdze twaa kwan fii Sinai Bepɔw ho dze kodur anohoba asaase no ne he do wɔ boka afamu no ho asɛm.
Sar Do Akwantu nwoma no ka Israelmba hɔn abakɔsɛm no mu fa tsitsir bi ho asɛm.
Ɔfa kan a Moses kaan Israelmba no hun hɔn dodow wɔ Sinai Bepɔw no ho ana worutu efi hɔ akɔ no ho.
Ɔsanee kaan hɔn bio wɔ Moab asaase do wɔ esutsen Jordan afamu mfe eduasa ekyir.
Israelmba dze mber a ɔda nyimpakan a odzi kan na dza otsia ebien no ntamu no kodur Kades Barnea wɔ Keenan anaafo afamu tɔnn; naaso woenntum ammfa hɔ annkɔ anohoba asaase no do.
Wɔtsenaa Kades Barnea kyɛree ara yie ana worututu do akɔ asaase a ɔda esutsen Jordan no boka afamu no do.
Ha na hɔn mu binom tsenaa afebɔɔ, na hɔn a wɔaka no so boaboaa hɔn ho twaa esutsen no kɔr Keenan.
Sar Do Akwantu nwoma no ka ɔman bi a mpɛn pii wohyiaa amandzehu ma wosuroo yie ma wɔpaa abaw no ho asɛm.
Wɔtseew Nyankopɔn na Moses a Nyankopɔn yii no dɛ ondzi hɔn enyim no do etua.
Israelmba hɔn mberɛwyɛ na asoɔdzen nyina ekyir no, Nyankopɔn dzii nokwar maa hɔn hwɛɛ hɔn do daa nyina.
Ɔka Moses no nokwardzi ho asɛm dɛmara.
Ɔwɔ mu dɛ ɔtɔfabi a, Moses nntum nnya abotar dze, naaso oyii ne yamu soom Nyankopɔn na ne mamfoo wɔ nokwar mu.
Dza Ɔwɔ Mu Israelmba boaboa hɔn ho tu fi Sinai Bepɔw no ho .—.
.
Nyimpakan no .—.
.
Mbra na nhyehyɛɛ ahorow .—.
.
Apaho Afahyɛ a ɔtɔ do ebien .- Ofi Sinai Bepɔw do kɔ Moab .—.
Dza osii wɔ Moab asaase do .—.
Akwantu a ofi Egypt kɔ Moab mu nsɛm no mbubudo .- Dza wɔkyerɛɛ hɔn dɛ wɔnyɛ ana woetwa esutsen Jordan .—.
Israel Nyimpakan A Odzi kan Na Israelfo fii Egypt asaase do firii no n’ekyir afe a otsia ebien no mu bosoom a otsia ebien no ne da a odzi kan no, EWURADZE kasaa kyerɛɛ Moses wɔ Sinai sar do wɔ ehyiadzibuw no mu dɛ, Ɔwo na Aaron mbu Israelmba mboanofo no nyinara ano, dɛ mbrɛ hɔn ebusua ebusua tsetsee, na mbrɛ hɔn egyanom efi tsetsee, na dɛ mbrɛ hɔn banyin biara ne dzin tse nkorkor.
Israel mu hɔn a woedzi mfe eduonu na ekyir a wotum kɔ ɔsa nyinara no hom nkan hɔn dɛ mbrɛ hɔn dɔm no tse.
Na ebusuakuw biara mu banyin bi nka hom ho; kor biara a ɔyɛ n’egyanom fi mu otsitsir.
Na mbanyin a womfo a ebusuakuw no mu mboa hom no hɔn edzin nye yi: Reuben dze; Sedeur ne babanyin Elizur.
Simeon dze; Zurisadai ne babanyin Selumiel.
Juda dze; Amminadab ne babanyin Nahson.
Isakar dze; Zuar ne babanyin Netanel.
Zebulun dze; Helon ne babanyin Eliab.
Josef ne mba no dze; Efraim dze; Ammihud ne babanyin Elisama: Manaasɛ dze; Pedazur ne babanyin Gamaliel.
Benjamin dze; Gideoni ne babanyin Abidan.
Dan dze; Ammisaddai ne babanyin Ahiezer.
Aser dze; Okran ne babanyin Pagiel.
Gad dze; Deutel ne babanyin Eliasaf.
Naftali dze; Enan ne babanyin Ahira.
Iyinom nye hɔn a wɔfrɛɛ hɔn wɔ mboanofo no mu, hɔn egyanom ebusuakuw mu mbapɔmba no; wɔyɛ Israel mpem mpem mu etsitsir.
Na Moses nye Aaron faa mbanyin a wɔabobɔ hɔn edzin yi: na wohyiaa mboanofo no nyinara boaa ano wɔ bosoom a otsia ebien no ne da a odzi kan no mu, na wɔkyerɛɛ hɔn asefo dɛ mbrɛ hɔn ebusua ebusua na hɔn egyanom efi tsetsee, dɛ mbrɛ edzin no no dodow tse, hɔn a woedzi mfe eduonu na ekyir, dɛ mbrɛ wɔtse nkorkor.
Dɛ mbrɛ EWURADZE hyɛɛ Moses no, dɛmara na ɔkaan hɔn wɔ Sinai sar no do.
Na Israel n’abakan Reuben, ne mba, hɔn ebusuasantsen, dɛ mbrɛ hɔn ebusua ebusua na hɔn egyanom efi tsetsee, dɛ mbrɛ edzin no no dodow tse no, ɔbanyin biara a oedzi mfe eduonu na ekyir, na hɔn a wotum kɔ ɔsa a wɔkaan hɔn wɔ Reuben ebusuakuw mu, nyinara yɛ mpemeduanan esia na ahaenum.
Simeon ne mba, hɔn ebusuasantsen, dɛ mbrɛ hɔn ebusua ebusua na hɔn egyanom efi tsetsee, dɛ mbrɛ edzin no no dodow tse no, ɔbanyin biara a oedzi mfe eduonu na ekyir, na hɔn a wotum kɔ ɔsa nyinara; a wɔkaan hɔn wɔ Simeon ebusuakuw mu no, nyinara mpemeduonum akron na ahaasa.
Gad ne mba, hɔn ebusuasantsen, dɛ mbrɛ hɔn ebusua ebusua, na hɔn egyanom efi tsetsee, dɛ mbrɛ edzin no no dodow tse, hɔn a woedzi mfe eduonu na ekyir a wotum kɔ ɔsa a wɔkaan hɔn wɔ Gad ebusuakuw mu, nyinara yɛ mpemeduanan enum ahaesia na eduonum.
Juda ne mba, hɔn ebusuasantsen, dɛ mbrɛ hɔn ebusua ebusua, na hɔn egyanom efi tsetsee, dɛ mbrɛ edzin no no dodow tse, hɔn a woedzi mfe eduonu na ekyir na hɔn a wotum kɔ ɔsa nyinara a wɔkaan hɔn wɔ Juda ebusuakuw mu no nyinara mpemeduosuon anan na ahaesia.
Isakar ne mba, hɔn ebusuasantsen, dɛ mbrɛ hɔn ebusua ebusua na hɔn egyanom efi tsetsee, dɛ mbrɛ edzin no no dodow tse no hɔn a woedzi mfe eduonu na ekyir, hɔn a wotum kɔ ɔsa nyinara a wɔkaan hɔn wɔ Isakar ebusuakuw mu no yɛ mpemeduonum anan na ahaanan.
Zebulun ne mba, hɔn ebusuasantsen, dɛ mbrɛ hɔn ebusua ebusua, na hɔn egyanom efi tsetsee, dɛ mbrɛ edzin no no dodow tse no, hɔn a woedzi mfe eduonu na ekyir a wotum kɔ ɔsa a wɔkaan hɔn wɔ Zebulun ebusuakuw mu nyinara, wɔyɛ mpemeduonum esuon na ahaanan.
Josef n’asefo a wɔyɛ, Efraim ne mba, hɔn ebusuasantsen, dɛ mbrɛ hɔn ebusua ebusua, na hɔn egyanom efi tsetsee, dɛ mbrɛ edzin no no dodow tse no hɔn a woedzi mfe eduonu na ekyir a wotum kɔ ɔsa a wɔkaan hɔn wɔ Efraim ebusuakuw mu no yɛ mpemeduanan na ahaenum.
Manaasɛ ne mba, hɔn ebusuasantsen, dɛ mbrɛ hɔn ebusua ebusua na hɔn egyanom efi tsetsee, dɛ mbrɛ edzin no no dodow tse no, hɔn a woedzi mfe eduonu na ekyir a wotum kɔ ɔsa a wɔkaan hɔn wɔ Manaasɛ ebusuakuw mu nyinara, yɛ mpemeduasa ebien na ahaenu.
Benjamin ne mba, hɔn ebusuasantsen, dɛ mbrɛ hɔn ebusua ebusua na hɔn egyanom efi tsetsee, dɛ mbrɛ edzin no no dodow tse, hɔn a woedzi mfe eduonu na ekyir a wotum kɔ ɔsa nyinara; hɔn a wɔkaan hɔn wɔ Benjamin ebusuakuw mu no, yɛ mpemeduasa enum na ahaanan.
Dan ne mba, hɔn ebusuasantsen, dɛ mbrɛ hɔn ebusua ebusua na hɔn egyanom efi tsetsee, dɛ mbrɛ edzin no no dodow tse no, hɔn a woedzi mfe eduonu na ekyir a wotum kɔ ɔsa a wɔkaan hɔn, wɔ Dan ebusuakuw mu no nyinara yɛ mpemeduosia ebien na ahaesuon.
Aser ne mba, hɔn ebusuasantsen, dɛ mbrɛ hɔn ebusua ebusua, na hɔn egyanom efi tsetsee, dɛ mbrɛ edzin no no dodow tse no hɔn a woedzi mfe eduonu na ekyir a wotum kɔ ɔsa wɔkaan hɔn wɔ Aser ebusuakuw mu no nyinara, wɔyɛ mpemeduanan biako na ahaenum.
Naftali ne mba, hɔn ebusuasantsen, dɛ mbrɛ hɔn ebusua ebusua, na hɔn egyanom efi tsetsee, dɛ mbrɛ edzin no no dodow tse, hɔn a woedzi mfe eduonu na ekyir a wotum kɔ ɔsa nyinara a wɔkaan hɔn wɔ Naftali ebusuakuw mu no nyinara, wɔyɛ mpemeduonum ebiasa na ahaanan.
Iyinom nye hɔn a Moses na Aaron nye Israel mbapɔmba no a wɔyɛ mbanyin duebien no kanee no: wogyinagyinaa hɔn egyanom efi ananmu nkorkor.
Dɛm ntsi hɔn a wɔkaan hɔn wɔ Israelmba mu dɛ mbrɛ hɔn egyanom efi tsetsee nyinara, hɔn a woedzi mfe eduonu na ekyir a wotum kɔ ɔsa wɔ Israel mu a wɔkaan hɔn nyinara no yɛ mpemahaesia na ebiasa na ahaenum eduonum.
Levifo No Hɔn Ahyɛdze Levifo no dze, dɛ mbrɛ hɔn egyanom ebusuakuw tse no, wɔannkan hɔn ammfora hɔn.
Na EWURADZE kasaa kyerɛɛ Moses dɛ, Levi ebusuakuw nkotsee na mma nnkan, nkyii so mma mmbu hɔn dodow ano mmfora Israelmba: mbom woara fa Levifo no si dase ntamadan no na no ho ndzɛmba nyinara na dza odzi wɔ no nyinara do: hɔn na wɔnsoa ntamadan no, na no ho ndzɛmba nyinara; na wɔnyɛ ho edwuma, na wɔmbɔ nseraban nhyia ntamadan no ho.
Na sɛ worutu ntamadan no akɔ kan a, Levifo no na wontutu: na sɛ wɔrekyer ntamadan no nsera a, Levifo no na wonsi: na sɛ ɔhɔho ba ho a wonku no.
Na Israelmba no mbɔ hɔn asesee, nyimpa biara wɔ nankasa ne nseraban do, na nyimpa biara wɔ nankasa ne frankaa ho, dɛ mbrɛ hɔn dɔm no tse.
Levifo no dze wɔnkyer nsera wɔ dase ntamadan no ho nhyia, amma ebufuw bi aammba Israelmba mboanofo no do: na Levifo no nhwɛ dase ntamadan ahwɛdze no do.
Na Israelmba no yɛe; dɛ mbrɛ EWURADZE hyɛɛ Moses no nyinara, dɛmara na wɔyɛe.
Ebusuakuw Nserakyer Ho Nhyehyɛɛ Na EWURADZE kasaa kyerɛɛ Moses na Aaron dɛ, Israelmba no nkyer nsera wɔ nyimpa biara nankasa ne frankaa ho, wɔ hɔn egyanom efi nsɛnkyerɛdze do: ehyiadzibuw no ne tsentsendo na wɔnkyer hɔn nsera no nhyia.
Na hɔn a wɔnkyer nsera wɔ boka afamu a odzi kɔ wipuei no nye hɔn a wɔwɔ Juda nseraban do frankaa ho no dɛ mbrɛ hɔn dɔm no tse: na Amminadab ne babanyin Nason na ɔnyɛ Judamba no hɔn safohen panyin.
Na no dɔm, na hɔn a wɔkaan hɔn wɔ mu no, wɔyɛ mpemeduosuon anan na ahaesia.
Na hɔn a wɔnkyer nsera ntoa no do nye Isakar ebusuakuw.
Zuar ne babanyin Netanel na ɔnyɛ Isakarmba no hɔn safohen panyin: na no dɔm, na hɔn a wɔkaan hɔn wɔ mu no, wɔyɛ mpemeduonum anan na ahaanan.
Zebulun ebusuakuw ntoa do: na Helon ne babanyin Eliab na ɔnyɛ Zebulunmba no hɔn safohen panyin: na no dɔm, na hɔn a wɔkaan hɔn wɔ mu no, wɔyɛ mpemeduonum esuon na ahaanan.
Hɔn a wɔkaan hɔn wɔ Juda nseraban do nyinara yɛ mpem ɔha eduowɔtwe esia na ahaanan, dɛ mbrɛ hɔn dɔm no tse.
Hɔn na wondzi kan ntu.
Pomu afamu na Reuben nseraban do frankaa ndzi dɛ mbrɛ hɔn dɔm no tse: na Sedeur ne babanyin Elizur na ɔnyɛ Reubenmba ɔsafohen panyin.
Na no dɔm, na hɔn a wɔkaan hɔn wɔ mu no yɛ mpemeduanan esia na ahaenum.
Hɔn a wɔnkyer nsera ntoa no do nye Simeon ebusuakuw: na Zurisadai ne babanyin Selumiel na ɔnyɛ Simeonmba no hɔn safohen panyin: na no dɔm a wɔkaan hɔn wɔ mu no, wɔyɛ mpemeduonum akron na ahaasa.
Gad ebusuakuw no ntoa hɔn do: na Reuel ne babanyin Eliasaf na ɔnyɛ Gadmba no hɔn safohen panyin: na no dɔm a wɔkaan hɔn wɔ mu no yɛ mpemeduanan enum na ahaesia eduonum.
Hɔn a wɔkaan hɔn wɔ Reuben nseraban do nyinara wɔyɛ mpem ɔha eduonum biako na ahaanan eduonum, dɛ mbrɛ hɔn dɔm no tse.
Na hɔn na wɔntɔ do ebien ntu.
Nkyii so ehyiadzibuw no, nye Levifo nseraban no ntu ndzi nseraban nseraban no ne finimfin: dɛ mbrɛ wɔbɔ nseraban no, dɛmara na wontu, nyimpa biara wɔ ne dzibew, dɛ mbrɛ hɔn mfrankaa no tse.
Efraim ne nseraban do frankaa ndzi anee afamu dɛ mbrɛ hɔn dɔm no tse: na Ammihud ne babanyin Elisama na ɔnyɛ Efraimmba no hɔn safohen panyin.
Na no dɔm, na hɔn a wɔkaan hɔn wɔ mu no, wɔyɛ mpemeduanan na ahaenum.
Na Manaasɛ ebusuakuw ntoa no do: na Pedazur ne babanyin Gamaliel na ɔnyɛ Manaasɛmba no hɔn safohen panyin.
Na no dɔm, na hɔn a wɔkaan hɔn wɔ mu no yɛ mpemeduasa ebien na ahaenu.
Benjamin ebusuakuw no, Gideoni ne babanyin Abidan na ɔnyɛ hɔn safohen panyin: na no dɔm, na hɔn a wɔkaan hɔn wɔ mu no yɛ mpemeduasa enum na ahaanan.
Hɔn a wɔkaan hɔn wɔ Efraim nseraban do nyinara yɛ mpem ɔha nye awɔtwe na ɔha, dɛ mbrɛ hɔn dɔm no tse.
Na hɔn na wɔntɔ do ebiasa ntu.
Dan ne nseraban do frankaa ndzi kwaamu afamu dɛ mbrɛ hɔn dɔm no tse: na Ammisaddai ne babanyin Ahiezer na ɔnyɛ Danmba no hɔn safohen panyin.
Na no dɔm a wɔkaan hɔn wɔ mu no yɛ mpemeduosia ebien na ahaesuon.
Na hɔn a wɔnkyer nsera ntoa no do nye Aser ebusuakuw: na Okran ne babanyin Pagiel na ɔnyɛ Asermba no hɔn safohen panyin.
No dɔm na hɔn a wɔkaan hɔn wɔ mu no, wɔyɛ mpemeduanan biako na ahaenum.
Naftali ebusuakuw no, Enan ne babanyin Ahira na ɔnyɛ Naftalimba no hɔn safohen panyin: na no dɔm a wɔkaan hɔn wɔ mu no, yɛ mpemeduonum ebiasa na ahaanan.
Hɔn a wɔkaan hɔn wɔ Dan ne nseraban do nyinara yɛ mpem ɔha na eduonum esuon na ahaesia.
Hɔn na wondzi ekyir ntu dɛ mbrɛ hɔn mfrankaa no tse.
Iyinom nye Israelmba mu hɔn a wɔkaan hɔn dɛ mbrɛ hɔn egyanom efi tsetsee: hɔn a wɔkaan hɔn wɔ nseraban nseraban do dɛ mbrɛ hɔn dɔm no tse nyinara yɛ mpemahaesia nye ebiasa na ahaenum eduonum.
Levifo no dze, wɔannkan hɔn ammfora Israelmba no; dɛ mbrɛ EWURADZE hyɛɛ Moses no.
Na Israelmba no yɛɛ dɛ mbrɛ EWURADZE hyɛɛ Moses no nyinara, na wɔkyeer nsera dɛ mbrɛ hɔn mfrankaa no tse, na dɛmara so na wotui, obiara dɛ mbrɛ hɔn ebusua na hɔn egyanom efi tsetsee.
Levi Ebusuakuw Afei iyinom nye Aaron nye Moses hɔn ebusuasantsen wɔ da a EWURADZE nye Moses kasae, wɔ kokwaa Sinai do no.
Na iyinom nye Aaron ne mbabanyin no hɔn edzin; Nadab a ɔyɛ abakan no, nye Abihu, Eleazar, nye Itamar.
Iyinom nye Aaron ne mbabanyin, asɔfo a wɔseraa hɔn ngo a wotuu hɔn sii nkyɛn dɛ wondzi asɔfo no, hɔn edzin.
Na Nadab nye Abihu wuwui wɔ EWURADZE enyim, aber a wɔdze ananagya baa EWURADZE enyim, wɔ Sinai sar do no, na woennya mba ntsi Eleazar nye Itamar nko na wodzii asɔfo wɔ hɔn egya Aaron enyim.
Na EWURADZE kasaa kyerɛɛ Moses dɛ, Fa Levi ebusuakuw no bɛn, na fa hɔn begyina ɔsɔfo Aaron enyim ma wɔnsom me.
Na wɔnhwɛ n’ahwɛdze do, nye mboanofo no nyinara ahwɛdze no do wɔ ehyiadzibuw no enyim, mfa nyɛ ntamadan no ho edwuma no.
Na wɔnhwɛ ehyiadzibuw no ne ndzɛmba no nyinara, nye Israelmba ahwɛdze no do, mfa nyɛ ntamadan no ho edwuma no.
Na fa Levifo no ma Aaron nye ne mbabanyin no: wɔdze hɔn ama no koraa wɔ Israelmba no afamu.
Na yi Aaron nye ne mbabanyin no si hɔ, na wɔnhwɛ hɔn asɔfodzi no do: na sɛ ɔhɔho ba ho a wonku no.
Na EWURADZE kasaa kyerɛɛ Moses dɛ, Hwɛ, emi, mafa Levifo no efi Israelmba mu ahyɛ Israelmba mu mbakan a wobue yafun mu no nyinara no ananmu; na Levifo no nyɛ medze: no mbakan nyinara yɛ medze.
Da a mobobɔɔ Egypt asaase do mbakan nyinara no na metseew Israel mu mbakan nyinara ho maa moho, nyimpa nye abowa nyina: wɔyɛ medze; emi nye EWURADZE.
Levifo No Hɔn Nkanee Na EWURADZE kasaa kyerɛɛ Moses wɔ Sinai sar do dɛ, Kan Levimba no dɛ mbrɛ hɔn egyanom efi, nye hɔn ebusua ebusua tsetsee: banyin biara a oedzi bosoom nye ekyir no kan no.
Na Moses kaan hɔn dɛ mbrɛ EWURADZE n’asɛm a ɔhyɛɛ no no tse.
Na iyinom nye Levi mbabanyin dɛ mbrɛ hɔn edzin no tse; Gerson, Kohat, nye Merari.
Na iyinom nye Gerson ne mbabanyin edzin dɛ mbrɛ hɔn ebusua ebusua tsetsee; Libni nye Simei.
Na Kohat mbabanyin dɛ mbrɛ hɔn ebusua ebusua tsetsee; Amram, Izhar, Hebron, nye Uziel.
Na Merari mbabanyin dɛ mbrɛ hɔn ebusua ebusua tsetsee; Mahili nye Musi.
Iyinom nye Levifo ebusua ebusua no dɛ mbrɛ hɔn egyanom efi no tsetsee.
Gerson dze nye Libnifo, nye Simeifo ebusua: iyinom nye Gersonfo ebusua ebusua no.
Hɔn a wɔkaan hɔn wɔ mu no, dɛ mbrɛ mbanyin no nyinara a woedzi bosoom nye ekyir no hɔn dodow tse no, wɔyɛ mpemesuon nye ahaenum.
Gersonfo ebusua ebusua no nkyer nsera wɔ ntamadan no ekyir anee afamu.
Na Lael ne babanyin Eliasaf na ɔnyɛ Gersonfo egyanom efi mu safohen panyin.
Na Gerson ne mbabanyin no hɔn ahwɛdze wɔ ehyiadzibuw no mu nye ntamadan no, nye Buw no, n’akatado, nye ehyiadzibuw no n’abowano nkataano, nye dampan no ne nsensɛnho, nye dampan no n’abowano nkataano no, dza ɔwɔ ntamadan no ho, na otwa afɔrmbukyia no ho hyia no, nye ne ntampehoma wɔ no ho edwuma nyinara ho.
Na Kohat dze nye Amramfo ebusua, Izharfo ebusua, Hebronfo ebusua, nye Uzielfo ebusua: iyinom nye Kohatfo ebusua ebusua no.
Dɛ mbrɛ mbanyin nyinara a woedzi bosoom nye ekyir no hɔn dodow tse no, wɔyɛ mpemawɔtwe nye ahaesia a wɔhwɛ ahotseweebea ahwɛdodze no do.
Kohat ne mbabanyin ebusua ebusua no nkyer nsera wɔ ntamadan no nkyɛn wɔ pomu afamu.
Na Uziel ne mbabanyin Elizafan na ɔnyɛ ɔsafohen panyin wɔ Kohatfo ebusua ebusua no hɔn egyanom fie mu.
Na ahwɛdze nye adaka no, nye pon no, nye kandzeadua no, nye afɔrmbukyia no, nye ahotseweebea ndzɛmba no a wɔdze som no, nye nkataano no, nye no ho edwuma nyinara.
Na ɔsɔfo Aaron ne babanyin Eleazar na nyɛ ɔsafohen panyin wɔ Levifo asafohemfo mu, na ɔnhwɛ hɔn a wɔhwɛ ahotseweebea no do ahwɛdodze do no do.
Merari dze nye Mahilifo ebusua, nye Musfo ebusua: iyinom nye Merari ebusua ebusua no.
Na hɔn a wɔkaan hɔn wɔ mu no, dɛ mbrɛ mbanyin no nyinara a woedzi bosoom nye ekyir no hɔn dodow tse no, wɔyɛ mpemesia nye ahaenu.
Abihail ne babanyin Zuriel nye Merari ebusua ebusua no mu egyanom fi mu safohen panyin: hɔn na wɔnkyer nsera wɔ ntamadan no nkyɛn wɔ kwaamu afamu.
Na ahwɛdodze a wɔahyɛ ama Merari ne mbabanyin no nye ntamadan no ne ntaabow, nye ne ndaban, nye n’edum, nye ne ntaataase, nye no ho ndzɛmba nyinara, nye no ho edwuma nyinara; na dampan no n’edum a ehyia ho no, nye ne ntaease no, nye no mbɔfondua, nye ne ntampehoma.
Na hɔn a wɔnkyer nsera wɔ ntamadan no enyim wɔ boka afamu, wɔ ehyiadzibuw no enyim a odzi kɔ wipuei no, nye Moses, nye Aaron nye ne mbabanyin a wɔhwɛ ahotseweebea ahwɛdodze no ma Israelmba no; na ɔhɔho biara a ɔbɛba ho no wonku no.
Hɔn a wofi Levifo mu a Moses nye Aaron nam EWURADZE ne mbrasɛm do kaan hɔn nyinara, dɛ mbrɛ hɔn ebusua ebusua no tse no, mbanyin a woedzi bosoom nye ekyir no nyinara, wɔyɛ mpemeduonu ebien.
Wɔdze Levifo Pon Mbakan Na EWURADZE see Moses dɛ, Kan Israelmba mu mbakan mbanyin a woedzi bosoom nye ekyir no nyinara, na bu hɔn edzin no dodow ano.
Na fa Levifo no ma me (emi nye EWURADZE) fa hyɛ Israelmba mu mbakan no nyinara ananmu; nye Levifo fiembowa no hyɛ Israelmba fiembowa mu mbakan no nyinara ananmu.
Na Moses kaan Israelmba mu mbakan no nyinara, dɛ mbrɛ EWURADZE hyɛɛ no no.
Na mbakan mbanyin a woedzidzi bosoom nye ekyir, dɛ mbrɛ edzin dodow no tse wɔ hɔn a wɔkaan hɔn wɔ mu no mu no, wɔyɛ mpemeduonu ebien ahaenu eduosuon ebiasa.
Na EWURADZE kasaa kyerɛ, Moses dɛ, Fa Levifo no hyɛ Israelmba mu mbakan no nyinara ananmu, na fa Levifo fiembowa no hyɛ hɔn fiembowa no ananmu: na Levifo no nyɛ medze; emi nye EWURADZE.
Na Israelmba mbakan ahaenu eduosuon ebiasa a wɔbor Levifo no hɔn dodow do no hɔn apondze no dze, gyegye hɔn tsir sika dwetɛbona enum enum dɛ mbrɛ wɔtse nkorkor; mbrɛ ahotseweebea nhyehyɛɛ tse no na gye hɔn (dwetɛbona yɛ gera enum): na fa sika no a wɔdze poon hɔn a wɔbor hɔn do no ma Aaron nye ne mbabanyin no.
Na Moses gyegyee apondze sika no wɔ hɔn a wɔbor hɔn a Levifo poon hɔn no hɔ: Israelmba mbakan hɔ na ɔgyegyee sika no; dwetɛbona apem ahaasa eduosia enum, dɛ mbrɛ ahotseweebea dwetɛbona tse: na Moses dze apondze sika no maa Aaron nye ne mbabanyin no, dɛ mbrɛ EWURADZE n’asɛm a ɔhyɛɛ Moses no tse no.
Kohatfo No Na EWURADZE kasaa kyerɛɛ Moses nye Aaron dɛ.
Bu Kohat ne mbabanyin no ano fa fi Levi mbabanyin no mu, dɛ mbrɛ hɔn ebusua ebusua, nye hɔn egyanom efi tsetsee, ofi hɔn a woedzi mfe eduasa nye ekyir do kodu hɔn a woedzi mfe eduonum do, hɔn a wɔhɛn ɔsom no mu kɛyɛ edwuma wɔ ehyiadzibuw no mu no nyinara.
Iyi nye Kohat ne mbabanyin no hɔn edwuma wɔ ehyiadzibuw no mu, wɔ krɔnkrɔndze mu adzekrɔnkrɔn ho: sɛ nseraban no rubotu a, Aaron nye ne mbabanyin no na wɔnkɔ mu, na wonkeyi ntwamutam nkataano no, na wɔmfa nkata dasedaka no do: na wɔmfa esukraman nwoma akatado nto do, na wɔmfa tam a ne nyinara yɛ bibir nkata do, na wɔmfa no mpoma no nhyehyɛ mu.
Na wɔmfa tam bibir nkata ɔkyerɛpaanoo pon no do, na wɔmfa nkwansɛn no, nye ntser no, nye nkora, nye nkɔɔpow a wɔdze hue no nsisi do: na daa daa paanoo no nsi do: na wɔmfa tam memen nkata do, na wɔmfa esukraman nwoma akatado nkata ho, na wɔmfa no mpoma no nhyehyɛ mu.
Na wɔmfa tam bibir, nkata kandzea no ne kandzeadua nye ne nkandzea, nye n’adabaa, nye no nsompokuwa no, nye no ngo ntoaba nyinara a wɔdze som no ho: na wɔmfa ɔno nye no ho adze nyinara nhyɛ esukraman nwoma akatado mu, na wɔmfa nto pata no do.
Wɔmfa tam bibir nkata sika afɔrmbukyia no do, na wɔmfa esukraman nwoma akatado nkata do, na wɔmfa no mpoma no nhyehyɛ mu: na wɔmfa ɔsom ho ndzɛmba nyinara a wɔdze som wɔ ahotseweebea no nhyɛ tam bibir mu, na wɔmfa esukraman nwoma akatado nkata ho, na wɔmfa nto pata no do.
Na wɔnsesaw nso no wɔ afɔrmbukyia no do, na wɔmfa tam ɔberdum nkata do: na wɔmfa no ho ndzɛmba nyinara a wɔdze som wɔ ho no ngu do, ogyasɛn, edzinam, nye nsofi, nye mbɛɛsen, afɔrmbukyia no ho ndzɛmba no nyinara; na wɔmfa esukraman nwoma akatado nkata do, na wɔmfa no mpoma no nhyehyɛ mu.
Na sɛ nseraban no rubotu, na Aaron nye ne mbabanyin no wie ahotseweebea no, nye ahotseweebea no ho ndzɛmba no nyinara do kata a; nna nkyii Kohat ne mbabanyin no mbra mbɔsoa: ahotseweebea no dze mma wɔnnka, amma woeennwuwu.
Ndzɛmba yi nye Kohat ne mbabanyin no hɔn adzesoa wɔ ehyiadzibuw no mu.
Na ɔsɔfo Aaron ne babanyin Eleazar n’ahwɛdodze nye kandzea no ho ngo no, nduhuanhuam no, daa daa edziban afɔr no, ɔserango no, ntamadan no nye dza ɔayɛ no krɔnkrɔn a ɔwɔ mu no nyinara.
Na EWURADZE kasaa kyerɛɛ Moses nye Aaron dɛ, Hom nhwɛ ma wontwa Kohatfo ebusua ebusua mu ebusuakuw no mmfi Levifo no mu: na dza hom nyɛ mma hɔn ama woeenya nkwa na woeennwuwu, sɛ wɔbɛn krɔnkrɔndze mu adzekrɔnkrɔn no a: Aaron nye ne mbabanyin no nhɛn mu, na wɔmfa hɔn nsisi obiara n’edwuma nye n’adzesoa ho: na hɔn dze, mma wɔnnhɛn mu nnkɔhwɛ ahotseweebea no dɛ enyi robɔ do mpo, amma woeennwuwu.
Gersonfo Na EWURADZE kasaa kyerɛɛ Moses dɛ, Bu Gerson mbabanyin no so ano, dɛ mbrɛ hɔn egyanom efi, nye hɔn ebusua ebusua tsetsee; ofi hɔn a woedzi mfe eduasa nye ekyir do kodu hɔn a woedzi mfe eduonum do na kan hɔn; hɔn a wɔhɛn mu kɔsom dɛ wɔkɛyɛ edwuma wɔ ehyiadzibuw no mu no nyinara.
Iyi nye Gersonfo ebusua ebusua hɔn som wɔ ɔsom nye ndzesoa soa mu.
Hɔn na wɔnsoa ntamadan no ne nsensɛnho atam no, nye ehyiadzibuw no, ne nkatado, nye esukraman nwoma akatado no a ɔwɔ do wɔ sor no, nye ehyiadzibuw no n’abowano nkataano; nye pampan no ne nsensɛnho no, nye pampan no n’abotsen abowano nkataano, dza etwa ntamadan no nye afɔrmbukyia no ho ehyia no, nye ne ntampehoma, nye no ho edwuma ho ndzɛmba nyinara, nye biribiara a wɔdze bɛyɛ no, no mu na wɔnsom.
Aaron nye ne mbabanyin mbrasɛm do na Gersonfo mbabanyin no nyɛ hɔn edwuma nyinara, wɔ hɔn adzesoa nyinara, nye hɔn edwuma nyinara mu: na hom mfa hɔn adzesoa nyinara nhyɛ hɔn nsa ma wɔnhwɛ do.
Iyi nye Gersonfo mbabanyin ebusua ebusua no hɔn edwuma wɔ ehyiadzibuw no mu: na hɔn ahwɛdodze wɔ ɔsɔfo Aaron ne babanyin Itamar nsamu.
Merarifo Merari ne mbabanyin no dze, kan hɔn dɛ mbrɛ hɔn ebusua ebusua, nye hɔn egyanom efi tsetsee; ofi hɔn a woedzi mfe eduasa nye ekyir do kodu hɔn a woedzi mfe eduonum do no mu, obiara a ɔhɛn ɔsom no mu, dɛ ɔkɛyɛ edwuma wɔ ehyiadzibuw no mu no.
Na iyi nye hɔn adzesoa ahwɛdodze, dɛ mbrɛ hɔn edwuma nyinara tse wɔ ehyiadzibuw no mu; ntamadan no ne ntaabow, nye n’adaban, nye n’edum, nye ne ngyinado na kan hɔn; na pampan no n’edum a etwa ho ehyia no, nye ne ngyinado, nye no mbɔfondua, nye ne ntampehoma, ɔnye no ho ndzɛmba nyinara, na ɔnye n’edwuma nyinara: na hom mfa hɔn adzesoa ahwɛdodze ndzɛmba no mbɔ dzin nhyɛ hɔn nsa.
Iyi nye Merari mbabanyin ebusua ebusua edwuma, dɛ mbrɛ hɔn edwuma nyinara tse, wɔ ehyiadzibuw no mu, wɔ ɔsɔfo Aaron ne babanyin Itamar nsamu.
Na Moses nye Aaron nye mboanofo no mu mbapɔmba no kaan Kohatfo mbabanyin no dɛ mbrɛ hɔn ebusua ebusua, nye hɔn egyanom efi tsetsee, ofi hɔn a woedzi mfe eduasa nye ekyir do kodu hɔn a woedzi mfe eduonum do, dɛ ɔkɛyɛ edwuma wɔ ehyiadzibuw no mu no: na hɔn a wɔkaan hɔn wɔ mu dɛ mbrɛ hɔn ebusua ebusua tsetsee no wɔyɛ mpemebien ahaesuon eduonum.
Iyinom nye hɔn a wɔkaan hɔn wɔ Kohatfo ebusua ebusua mu, hɔn a wɔsoom wɔ ehyiadzibuw no mu nyinara a Moses nye Aaron nam EWURADZE mbrasɛm a ɔwɔ Moses nsamu no do kanee no.
Na hɔn a wɔkaan hɔn wɔ Gerson mbabanyin mu, dɛ mbrɛ hɔn ebusua ebusua, nye hɔn egyanom efi tsetsee, ofi hɔn a woedzi mfe eduasa nye ekyir do kodu hɔn a woedzi mfe eduonum do, obiara a ɔhɛn ɔsom no mu, dɛ ɔkɛyɛ edwuma wɔ ehyiadzibuw no mu no, dɛ mbrɛ hɔn ebusua, nye hɔn egyanom efi tsetsee no, wɔyɛ mpemebien nye ahaesia eduasa.
Iyinom nye hɔn a wɔkaan hɔn wɔ Gerson ne mbabanyin ebusua ebusua mu, hɔn a wɔsomee wɔ ehyiadzibuw no mu nyinara a Moses nye Aaron nam EWURADZE mbrasɛm do kanee no.
Na hɔn a wɔkaan hɔn wɔ Merari mbabanyin ebusua ebusua mu, dɛ mbrɛ ebusua ebusua nye hɔn egyanom efi tsetsee, ofi hɔn a woedzi mfe eduasa nye ekyir kodu hɔn a woedzi mfe eduonum do, obiara a ɔhɛn ɔsom no mu, dɛ ɔkɛyɛ edwuma wɔ ehyiadzibuw no mu no, dɛ mbrɛ hɔn ebusua ebusua tse a wɔkaan hɔn no, wɔyɛ mpemebiasa nye ahaenu.
Iyinom nye hɔn a wɔkaan hɔn wɔ Merari ne mbabanyin ebusua ebusua a Moses nye Aaron nam EWURADZE mbrasɛm a ɔwɔ Moses nsamu no do kanee no.
Hɔn a wɔkaan hɔn wɔ Levifo mu nyinara a Moses nye Aaron nye Israel mbapɔmba no kanee, dɛ mbrɛ hɔn ebusua ebusua, nye hɔn egyanom efi tsetsee, ofi hɔn a woedzi mfe eduasa nye ekyir do kodu hɔn a woedzi mfe eduonum do, obiara a ɔhɛn mu dɛ ɔkɛyɛ ɔsom edwuma, nye ndzesoa soa mu edwuma wɔ ehyiadzibuw no mu a wɔkaan hɔn no, wɔyɛ mpemawɔtwe ahaenum eduawɔtwe.
Dɛ mbrɛ EWURADZE mbrasɛm tse na wɔnam Moses nsa do kaan hɔn, obiara dɛ mbrɛ no som tse, nye mbrɛ n’adzesoa tse no ara: dɛm na kaan hɔn, dɛ mbrɛ EWURADZE hyɛɛ no no.
Nkorɔfo A Hɔn Ho Nntsew Na EWURADZE kasaa kyerɛɛ Moses dɛ, Hyɛ Israelmba ma wontu ɔkwatanyi biara, nye obiara a ɔwɔ ahosen, nye onyia biara a ɔdze fun egu noho fi, mfi nseraban no mu: ɔbanyin o ɔbaa o hom ntu no.
Nseraban no ekyir na hom ntu hɔn nkogu amma woeenngu hɔn nseraban a metse ne finimfin no ho fi.
Na Israelmba no yɛɛ dɛmara, na wotuu hɔn koguu nseraban ekyir: na dɛ mbrɛ EWURADZE kasaa kyerɛɛ Moses no, dɛmara na Israelmba no yɛe.
Mfom Ho Asɛm Na EWURADZE kasaa kyerɛɛ Moses dɛ, Kasa kyerɛ Israelmba dɛ, Sɛ ɔbanyin anaa ɔbaa yɛ bɔn tsia nyimpa bi, dze fom EWURADZE, na ɔkra no dzi so a; ɔno ɔmpaa mu nka hɔn bɔn a wɔayɛ no: na ontua n’asodzidze no imu, na ɔmfa no mu ebupɛn enum mu kor nto do, na ɔmfa mma nyia ɔafom no edzi so no.
Mbom sɛ nyimpa no ewu na onnyi bɔgya bi a ɔbɛn no a wɔdze asodzidze bɛma no wɔ asodzi no ntsi a, asodzi no ho asodzidze no yɛ EWURADZE dze na ɔnyɛ ɔsɔfo no dze; nka mpata oguannyin no a wɔdze rebɛpata ama no no ho.
Na ɔtow afɔr biara a ɔwɔ Israelmba adzekrɔnkrɔn nyinara mu a wɔdze brɛ ɔsɔfo no, nyɛ nedze.
Na nyimpa biara n’adzekrɔnkrɔn a ɔdze ba no yɛ ɔsɔfo no dze: biribiara a nyimpa biara dze ma ɔsɔfo no, nedze ara na ɔnyɛ.
Nyinkun Ho Asɛm Na EWURADZE kasaa kyerɛɛ Moses dɛ, Kasa kyerɛ Israelmba, na se hɔn dɛ, Sɛ ɔbanyin bi ne yer fi ne nkyɛn, na ɔkɔfom no, na ɔbanyin bi nye no da dze no ho nsu ma no, na wɔdze suma no kun, na wosiw do, na ogu noho fi, na no ho ɔdasefo bi nnyi hɔ, nkyii so wɔannkyer no wɔ do; na nyinkun sunsum ba no do, na ɔtwe ne yer no ho nyinkun, na sɛ basia no egu noho fi ampa: anaa sɛ nyinkun sunsum ba no do, na ɔtwe ne yer no ho nyinkun, na sɛ basia no nguu noho fi a: ɔno ɔbanyin no mfa ne yer no mbrɛ ɔsɔfo no, na ɔmfa no ho ayɛyɛdze mbra, atoko isiam efa ebupɛn du mu kor; mma ɔmmfa ngo nngu do, na ɔmmfa krɔbɔw so nnto do; osiandɛ ɔyɛ nyinkun ho edziban afɔr na nkaa ho edziban afɔr, a wɔdze kaa emumuyɛ.
Na ɔsɔfo no mfa no mbɛn, na ɔmfa no mbegyina EWURADZE enyim: na ɔsɔfo no mfa nsu krɔnkrɔn ngu dɛtse kɔɔpow bi mu; na ɔsɔfo no mfa ntamadan no ne daadze huntuma no bi, ngu nsu no mu: na ɔsɔfo no mfa ɔbaa no ngyina EWURADZE enyim, na ontutu ɔbaa no ne tsinhwi ngu do, na ɔmfa nkaa edziban afɔr no a ɔyɛ nyinkun edziban afɔr no nhyɛ ne nsamu: na ɔsɔfo no nkitsa nsu wenwen a ɔdze ndom ba no wɔ ne nsamu.
Na ɔsɔfo no mma ondzi nsew, na ɔnse ɔbaa no dɛ, Sɛ banyin bi nnye wo nndae, na sɛ immfii wo kun nkyɛn nnkoguu woho fi a, wo ho nyɛ tɔtrɔtɔ wɔ nsu wenwen a ɔdze ndom ba yi ho: mbom sɛ efi wo kun nkyɛn, ber a ewar wo kun yi na sɛ ekogu woho fi, na banyin bi nye wo ada ka wo kun ho a: ɔno ɔsɔfo no mma ɔbaa no mfa ndom ntam ndzi nsew, na ɔsɔfo no nse ɔbaa no dɛ, EWURADZE nyɛ wo dzin ndom nye ntam wɔ wo man mu, aber a EWURADZE bɛma w’aserɛ atotɔ mu, na wo yafun ahon.
Na nsu a ɔdze ndom ba yi akɛhɛn wo nson mu, na ɔama wo yafun ahon, na w’aserɛ atotɔ mu: na ɔbaa no nse dɛ, Amen, Amen.
Na ɔsɔfo no nkyerɛw ndom yi wɔ nwoma mu, na ɔmpepa ngu nsu wenwen no mu: na ɔmma ɔbaa no nnom nsu wenwen a ɔdze ndom ba no: na nsu a ɔdze ndom ba no nkɔ no mu nkɛyɛ wenwen.
Na ɔsɔfo no ngye nyinkun ho edziban afɔr no wɔ ɔbaa no nsamu, na ɔntow edziban afɔr no wɔ EWURADZE enyim, na ɔmfa mbra afɔrmbukyia no ho; na ɔsɔfo no mfa edziban afɔr no mu nsapuw, dɛ ne nkaadze, na ɔnhyew no wɔ afɔrmbukyia no do, na n’ekyir no ɔmma ɔbaa no nnom nsu no.
Na ɔbɛba dɛ aber a ɔama ɔanom nsu no, sɛ oegu noho fi na ɔayɛ bɔn etsia no kun a, nsu no a ɔdze ndom ba no bɛhɛn no mu akɛyɛ wenwen, na ne yafun ahon, na n’aserɛ atotɔ mu: na ɔbaa no ayɛ ndom wɔ ne man mu.
Na sɛ ɔbaa no ho enngu fi, na no ho tsew dze a; ɔno no ho bɛyɛ tɔtrɔtɔ, na oenyinsen ɔba.
Iyi nye nyinkun ho mbra, sɛ ɔyer bi fi no kun nkyɛn na okogu noho fi; anaa sɛ nyinkun sunsum ba banyin bi do, na ɔtwe ne yer ho nyinkun a; ɔno ɔmfa ɔbaa no mbegyina EWURADZE enyim, na ɔsɔfo no nyɛ no mbra yi mu adze nyinara.
Na ɔbanyin no ho bɛyɛ tɔtrɔtɔ wɔ emumuyɛ ho, na ɔbaa no asoa n’emumuyɛ.
Nazirinyiyɛ Ho Mbra Na EWURADZE kasaa kyerɛɛ Moses dɛ, Kasa kyerɛ Israelmba, na se hɔn dɛ, Sɛ ɔbanyin anaa ɔbaa bi bɔ anohoba soronko, Nazirinyi anohoba, dɛ orutu noho dze ama EWURADZE a: ɔnkam noho wɔ wenyin nye nsa dzendzen ho: mma ɔnnom wenyin kawee, anaa nsa dzendzen kawee, nkyii so mma ɔnnom esikyireamba nsa biara, na onndzi esikyireamba momon anaa guanee so.
Noho nkamee nda nyinara mu mma onndzi biribiara a wɔdze wenyindua ho biribi ayɛ, no nsowee mu aba o, no ho ahon o. Noho nkamee anohoba nda nyinara mu no mma oyindam bi nnka ne tsir: ɔnyɛ krɔnkrɔn nkodu dɛ nda a ɔkaam noho maa EWURADZE wɔ mu no bɔso, onsie etsimum.
Nda a ɔakam noho ama EWURADZE no nyinara mma ɔnnkɔ nyimpa bi fun ho.
Sɛ n’egya, anaa ne na, no nua anaa n’akyerɛbaa mpo wuwu a, mma onnkogu noho fi: osiandɛ noho nkamee a ɔdze ma Nyankopɔn no wɔ n’etsifi.
Noho nkamee nda nyinara ɔyɛ krɔnkrɔn ma EWURADZE.
Na sɛ nyimpa bi wu awerɛfir mu wɔ ne nkyɛn, na ogu noho nkamee tsir ho fi a; ɔno da a otsia esuon no onyi ne tsir wɔ n’ahoguar da no mu.
Na da a otsia awɔtwe no ɔmfa ntamram ebien, anaa mborɔnomamba ebien, mbrɛ ɔsɔfo no, wɔ ehyiadzibuw no n’abowano: na ɔsɔfo no mfa kor mbɔ bɔn ho afɔr, na kor no so ɔmfa nyɛ ɔhyew afɔr, na ɔmpata mma no, dɛ ɔafom wɔ fun no ho, na ɔntsew ne tsir ho da no ara.
Na ɔnsan nkam noho mma EWURADZE, na ɔmfa eguambaanyin a oedzi afrenhyia mbra mbɔbɔ asodzi ho afɔr: mbom nkan no nda no ayɛ kwa, osiandɛ noho nkamee no ho egu fi.
Na iyi nye Nazirinyi ho mbra, aber a noho nkamee nda ewie du no: wɔmfa no mbra ehyiadzibuw no n’abowano: na ɔmfa ayɛyɛdze mbrɛ EWURADZE, eguambaanyin a oedzi afrenhyia a onndzii dzɛm kor mbɔbɔ ɔhyew afɔr, na eguambaaber a oedzi afrenhyia a onndzii dzɛm kor mbɔbɔ bɔn ho afɔr, nye oguannyin a onndzii dzɛm kor mbɔbɔ asomdwee afɔr, nye epitsi boodoo kɛntsɛn no, nye isiam pa tatar a wɔdze ngo afrɔw, nye epitsi tatar ntrɛtraba a wɔdze ngo egu do, nye n’edziban afɔr, nye no nom afɔr.
Na ɔsɔfo no mfa mbra EWURADZE enyim, na ɔmbɔ no bɔn ho afɔr, nye ne hyew afɔr: na ɔmfa oguannyin no mbɔ asomdwee afɔr mma EWURADZE, nka epitsi boodoo kɛntsɛn no ho: ɔsɔfo no mbɔ n’edziban afɔr, nye no nom afɔr no so.
Na Nazirinyi no nyi ne tsir no wɔ ehyiadzibuw no n’abowano, na ɔmfa ne tsinhwi no ngu ogya no a ɔwɔ asomdwee afɔr ase no mu.
Na oeyi ne tsir no ekyir no, ɔsɔfo no mfa oguannyin abasa a wɔanoa, nye kɛntsɛn no mu epitsi tatar kor, na epitsi tatar ntrɛtraba kor ngu Nazirinyi no nsamu, na ɔsɔfo no ntow no ɔtow afɔr wɔ EWURADZE enyim; iyi yɛ krɔnkrɔn ma ɔsɔfo no dze ka ɔtow nyan nye ohim aserɛ no ho: na ɔno ekyir no Nazirinyi no nnom wenyin.
Iyi nye mbra a ɔwɔ hɔ ma Nazirinyi na mbom sɛ ɔbɔ anohoba bi ka dza Nazirinyi yɛ no ho a, otwar dɛ ɔpon dɛm anohoba no ka dza noho nkamee nhyehyɛɛ no kyerɛ no.
Mbrɛ Asɔfo No Nsi Nhyira Na EWURADZE kasaa kyerɛɛ Moses dɛ, Kasa kyerɛ Aaron nye ne mbabanyin no dɛ, Mbrɛ hom nsi nhyira Israelmba no nye yi; hom nse hɔn dɛ, EWURADZE nhyira wo, na ɔnhwɛ wo do: EWURADZE ntsew n’enyim nkyerɛ wo, na ɔndom wo: EWURADZE mma n’enyi do nhwɛ wo, na ɔmma wo asomdwee.
Na wɔmfa me dzin nto Israelmba do dɛm; na mibehyira hɔn.
Mbapɔmba No Hɔn Ayɛyɛdze Na ɔbaa dɛ da a Moses wiee ntamadan no si, na ɔseraa ho ngo na ɔtseew ɔno, nye no ho ndzɛmba nyinara, nye afɔrmbukyia no no ho ndzɛmba nyinara ho, na ɔseraa ho ngo na ɔtseew ho no; nna Israel mbapɔmba, hɔn egyanom efi mu etsitsir no, bɔɔ afɔr; iyinom nye ebusuakuw ebusuakuw do asafohen mpanyin, iyinom nye hɔn a wɔhwɛɛ hɔn a wɔkaan hɔn no do no: na wɔdze hɔn ayɛyɛdze baa EWURADZE enyim, ntseaseanam a wɔakata do esia, nye anantwi duebien; mbapɔmba beenu dze tseaseanam kor, na ɔbaako ɔnantwi kor: na wɔdze baa ntamadan no enyim.
Na EWURADZE kasaa kyerɛɛ Moses dɛ, Gye no wɔ hɔn nsamu, ma wɔmfa nyɛ ehyiadzibuw no ho edwuma; na fa ma Levifo no, dɛ mbrɛ nyimpa biara n’edwuma tse.
Na Moses gyee ntseaseanam no nye anantwi no na ɔdze maa Levifo no.
Ntseaseanam ebien nye anantwi anan na ɔdze maa Gerson mbabanyin no, dɛ mbrɛ hɔn edwuma tse: na ɔdze ntseaseanam anan nye anantwi awɔtwe maa Merari mbabanyin no, dɛ mbrɛ hɔn edwuma tse, wɔ ɔsɔfo Aaron ne babanyin Itamar nsamu.
Na Kohat mbabanyin no dze ɔamma hɔn bi: osiandɛ ahotseweebea edwuma no yɛ hɔndze; hɔn na wɔsoa no wɔ hɔn mbatsir do.
Na mbapɔmba no dze afɔrmbukyia oyimadze bae wɔ da a wɔseraa ho ngo no mu, mekyerɛ mbapɔmba no dze hɔn ayɛyɛdze baa afɔrmbukyia no enyim.
Na EWURADZE see Moses dɛ, Wɔmfa hɔn ayɛyɛdze mbra, ɔbapɔmba kor biara wɔ ne da mu, mfa mbɛyɛ afɔrmbukyia oyimadze.
Na nyia ɔdze n’ayɛyɛdze baa da a odzi kan no nye Aminadab a ofi Juda ebusuakuw mu no ne babanyin Nahson: na n’ayɛyɛdze nye dwetɛboyaa kor, n’ano tow dwetɛbona ɔha eduasa, dwetɛkora kor a ɔyɛ dwetɛbona eduosuon, dɛ mbrɛ ahotseweebea dwetɛbona tse: na ebien nyina isiam pa a wɔdze ngo afrɔw dze rekɛyɛ edziban afɔr ayeyɛ no amaama; sika atser kor a ɔyɛ dwetɛbona du a eduhuam ayɛ no ma; ɔnantwisaa eburwa kor, oguannyin kor, eguambaanyin kor a oedzi afrenhyia a wɔdze rokɔbɔ ɔhyew afɔr; mpɔnkye mu onyin kor a wɔdze rokɔbɔ bɔn ho afɔr; nye asomdwee afɔr dze, anantwi ebien, nguannyin enum, mpɔnkyenyin enum, nguambaanyin enum a woedzi afrenhyia afrenhyia: iyi nye Aminadab ne babanyin Nahson n’ayɛyɛdze.
Da a otsia ebien no Zuar ne babanyin Netanel, Isakar ɔbapɔmba no, dze n’ayɛyɛdze bae.
N’ayɛyɛdze a ɔdze bae nye dwetɛboyaa kor, n’ano tow dwetɛbona ɔha eduasa, dwetɛkora kor a ɔyɛ dwetɛbona eduosuon, dɛ mbrɛ ahotseweebea dwetɛbona tse; ebien nyina isiam pa a wɔdze ngo afrɔw dze rekɛyɛ edziban afɔr ayeyɛ no amaama; sika atser kor a ɔyɛ dwetɛbona du a eduhuam ayɛ no ma; ɔnantwisaa eburwa kor, oguannyin kor, eguambaanyin kor a oedzi afrenhyia a wɔdze rokɔbɔ ɔhyew afɔr; mpɔnkye mu onyin kor a wɔdze rokɔbɔ bɔn ho afɔr: nye asomdwee afɔr dze, anantwi ebien, nguannyin enum, mpɔnkyenyin enum, na nguambaanyin enum a woedzi afrenhyia afrenhyia: iyi nye Zuar ne babanyin Netanel n’ayɛyɛdze.
Da a otsia ebiasa no Helon ne babanyin Eliab, Zebulunmba mu ɔbapɔmba no dze n’ayɛyɛdze bae.
N’ayɛyɛdze nye dwetɛboyaa kor a n’ano tow dwetɛbona ɔha eduasa, dwetɛkora kor a ɔyɛ dwetɛbona eduosuon, dɛ mbrɛ ahotseweebea dwetɛbona tse: ebien nyina isiam pa a wɔdze ngo afrɔw dze rekɛyɛ edziban afɔr ayeyɛ no amaama; sika atser kor a ɔyɛ dwetɛbona du a eduhuam ayɛ no ma; ɔnantwisaa eburwa kor, oguannyin kor, eguambaanyin kor a oedzi afrenhyia a wɔdze rokɔbɔ ɔhyew afɔr; mpɔnkye mu onyin kor a wɔdze rokɔbɔ bɔn ho afɔr; nye asomdwee afɔr dze, anantwi ebien, nguannyin enum, mpɔnkyenyin enum na nguambaanyin enum a woedzi afrenhyia afrenhyia: iyi nye Helon ne babanyin Eliab n’ayɛyɛdze.
Da a otsia anan no yɛ Sedeur ne babanyin Elizur, Reubenmba mu ɔbapɔmba: n’ayɛyɛdze nye dwetɛboyaa kor, n’ano tow dwetɛbona ɔha eduasa, dwetɛkora a ɔyɛ dwetɛbona eduosuon, dɛ mbrɛ ahotseweebea dwetɛbona tse; n’ebien nyina isiam pa a wɔdze ngo afrɔw dze rekɛyɛ edziban afɔr ayeyɛ no amaama; sika atser kor a ɔyɛ dwetɛbona du a eduhuam ayɛ no ma; ɔnantwisaa eburwa kor, oguannyin kor, eguambaanyin kor a oedzi afrenhyia a wɔdze rokɔbɔ ɔhyew afɔr; mpɔnkye mu onyin kor a wɔdze rokɔbɔ bɔn ho afɔr; nye asomdwee afɔr dze, anantwi ebien, nguannyin enum, mpɔnkyenyin enum na nguambaanyin enum a woedzi afrenhyia afrenhyia: iyi nye Sedeur ne babanyin Elizur n’ayɛyɛdze.
Da a otsia enum no Zurisadai ne babanyin Selumiel, Simeonmba mu ɔbapɔmba na ɔbae: n’ayɛyɛdze nye dwetɛboyaa kor, n’ano tow dwetɛbona ɔha eduasa, dwetɛkora kor a ɔyɛ dwetɛbona eduosuon, dɛ mbrɛ ahotseweebea dwetɛbona tse; na ebien nyina isiam pa a wɔdze ngo afrɔw dze rekɛyɛ edziban afɔr ayeyɛ no amaama; sika atser kor a ɔyɛ dwetɛbona du a eduhuam ayɛ no ma; ɔnantwisaa eburwa kor, oguannyin kor, eguambaanyin kor a oedzi afrenhyia a wɔdze rokɔbɔ ɔhyew afɔr; mpɔnkye mu onyin kor a wɔdze rokɔbɔ bɔn ho afɔr; nye asomdwee afɔr dze, anantwi ebien, nguannyin enum, mpɔnkyenyin enum na nguambaanyin enum a woedzi afrenhyia afrenhyia: iyi nye Zurisadai ne babanyin Selumiel n’ayɛyɛdze.
Da a otsia esia no yɛ Deutel ne babanyin Eliasaf, Gadmba mu ɔbapɔmba no da: n’ayɛyɛdze nye dwetɛboyaa kor a n’ano tow dwetɛbona ɔha eduasa, dwetɛkora kor a ɔyɛ dwetɛbona eduosuon, dɛ mbrɛ ahotseweebea dwetɛbona tse; na ebien nyina isiam pa a wɔdze ngo afrɔw dze rekɛyɛ edziban afɔr ayeyɛ no amaama; sika atser kor a ɔyɛ dwetɛbona du a eduhuam ayɛ no ma; ɔnantwisaa eburwa kor, oguannyin kor, eguambaanyin kor a oedzi afrenhyia a wɔdze rokɔbɔ ɔhyew afɔr; mpɔnkye mu onyin kor a wɔdze rokɔbɔ bɔn ho afɔr; nye asomdwee afɔr dze, anantwi ebien, nguannyin enum, mpɔnkyenyin enum na nguambaanyin enum a woedzi afrenhyia afrenhyia: iyi nye Deutel ne babanyin Eliasaf n’ayɛyɛdze.
Da a otsia esuon no Ammihud ne babanyin Elisama, Efraimmba mu ɔbapɔmba no na ɔbae: n’ayɛyɛdze nye dwetɛboyaa kor, n’ano tow dwetɛbona ɔha eduasa, dwetɛkora kor a ɔyɛ dwetɛbona eduosuon, dɛ mbrɛ ahotseweebea dwetɛbona tse; na ebien nyina isiam pa a wɔdze ngo afrɔw dze rekɛyɛ edziban afɔr ayeyɛ no amaama; sika atser kor a ɔyɛ dwetɛbona du a eduhuam ayɛ no ma; ɔnantwisaa eburwa kor, oguannyin kor, eguambaanyin kor a oedzi afrenhyia a wɔdze rokɔbɔ ɔhyew afɔr; mpɔnkye mu onyin kor a wɔdze rokɔbɔ bɔn ho afɔr; nye asomdwee afɔr dze, anantwi ebien, nguannyin enum, mpɔnkyenyin enum na nguambaanyin enum a woedzi afrenhyia afrenhyia: iyi nye Ammihud ne babanyin Elisama n’ayɛyɛdze.
Da a otsia awɔtwe no Pedazur ne babanyin Gamaliel, Manaasɛmba mu ɔbapɔmba no na ɔbae: n’ayɛyɛdze nye dwetɛboyaa kor, n’ano tow dwetɛbona ɔha eduasa, dwetɛkora kor a ɔyɛ dwetɛbona eduosuon, dɛ mbrɛ ahotseweebea dwetɛbona tse; na ebien nyina isiam pa a wɔdze ngo afrɔw dze rekɛyɛ edziban afɔr ayeyɛ no amaama; sika atser kor a ɔyɛ dwetɛbona du a eduhuam ayɛ no ma; ɔnantwisaa eburwa kor, oguannyin kor, eguambaanyin kor a oedzi afrenhyia a wɔdze rokɔbɔ ɔhyew afɔr; mpɔnkye mu onyin kor a wɔdze rokɔbɔ bɔn ho afɔr; nye asomdwee afɔr dze, anantwi ebien, nguannyin enum, mpɔnkyenyin enum na nguambaanyin enum a woedzi afrenhyia afrenhyia: iyi nye Pedazur ne babanyin Gamaliel n’ayɛyɛdze.
Da a otsia akron no Gideoni ne babanyin Abidan, Benjaminmba mu ɔbapɔmba no na ɔbae: n’ayɛyɛdze nye dwetɛboyaa kor, n’ano tow dwetɛbona ɔha eduasa, dwetɛkora kor a ɔyɛ dwetɛbona eduosuon, dɛ mbrɛ ahotseweebea dwetɛbona tse; ebien nyina isiam pa a wɔdze ngo afrɔw dze rekɛyɛ edziban afɔr ayeyɛ no amaama; sika atser a ɔyɛ dwetɛbona du a eduhuam ayɛ no ma; ɔnantwisaa eburwa kor, oguannyin kor, eguambaanyin kor a oedzi afrenhyia a wɔdze rokɔbɔ ɔhyew afɔr; mpɔnkye mu onyin kor a wɔdze rokɔbɔ bɔn ho afɔr; nye asomdwee afɔr dze, anantwi ebien, nguannyin enum, mpɔnkyenyin enum na nguambaanyin enum a woedzi afrenhyia afrenhyia: iyi nye Gideoni ne babanyin Abidan n’ayɛyɛdze.
Da a otsia du no Ammisaddai ne babanyin Ahiezer, Danmba mu ɔbapɔmba: n’ayɛyɛdze nye dwetɛboyaa kor, n’ano tow dwetɛbona ɔha eduasa, dwetɛkora kor a ɔyɛ dwetɛbona eduosuon, dɛ mbrɛ ahotseweebea dwetɛbona tse; n’ebien nyina isiam pa a wɔdze ngo afrɔw dze rekɛyɛ edziban afɔr ayeyɛ no amaama; sika atser kor a ɔyɛ dwetɛbona du a eduhuam ayɛ no ma; ɔnantwisaa eburwa kor, oguannyin kor, eguambaanyin kor a oedzi afrenhyia a wɔdze rokɔbɔ ɔhyew afɔr; mpɔnkye mu onyin kor a wɔdze rokɔbɔ bɔn ho afɔr; nye asomdwee afɔr dze, anantwi ebien, nguannyin enum, mpɔnkyenyin enum na nguambaanyin enum a woedzi afrenhyia afrenhyia: iyi nye Ammisaddai ne babanyin Ahiezer n’ayɛyɛdze.
Da a otsia dubiako no Okran ne babanyin Pagiel, Asermba mu ɔbapɔmba: n’ayɛyɛdze nye dwetɛboyaa kor, n’ano tow dwetɛbona ɔha eduasa, dwetɛkora kor a ɔyɛ dwetɛbona eduosuon, dɛ mbrɛ ahotseweebea dwetɛbona tse; ebien nyina isiam pa a wɔdze ngo afrɔw dze rekɛyɛ edziban afɔr ayeyɛ no amaama; sika atser kor a ɔyɛ dwetɛbona du a eduhuam ayɛ no ma; ɔnantwisaa eburwa kor, oguannyin kor, eguambaanyin kor a oedzi afrenhyia a wɔdze rokɔbɔ ɔhyew afɔr; mpɔnkye mu onyin kor a wɔdze rokɔbɔ bɔn ho afɔr; nye asomdwee afɔr dze, anantwi ebien, nguannyin enum, mpɔnkyenyin enum na nguambaanyin enum a woedzi afrenhyia afrenhyia: iyi nye Okran ne babanyin Pagiel n’ayɛyɛdze.
Da a otsia duebien no Enam ne babanyin Ahira, Naftalimba mu ɔbapɔmba no ne da a: n’ayɛyɛdze nye dwetɛboyaa kor, n’ano tow dwetɛbona ɔha eduasa, dwetɛkora kor a ɔyɛ dwetɛbona eduosuon, dɛ mbrɛ ahotseweebea dwetɛbona tse; n’ebien nyina isiam pa a wɔdze ngo afrɔw dze rekɛyɛ edziban afɔr ayeyɛ no amaama; sika atser kor a ɔyɛ dwetɛbona du a eduhuam ayɛ no ma; ɔnantwisaa eburwa kor, oguannyin kor, eguambaanyin kor a oedzi afrenhyia a wɔdze rokɔbɔ ɔhyew afɔr; mpɔnkye mu onyin kor a wɔdze rokɔbɔ bɔn ho afɔr; nye asomdwee afɔr dze, anantwi ebien, nguannyin enum, mpɔnkyenyin enum na nguambaanyin enum a woedzi afrenhyia afrenhyia: iyi nye Enam ne babanyin Ahira n’ayɛyɛdze.
Iyi nye afɔrmbukyia no ho oyimadze a ofi Israel mbapɔmba no hɔ bae wɔ da a wɔseraa hɔn ngo no: ndwetɛboyaa duebien, ndwetɛkora duebien, sika ntser duebien: dwetɛboyaa kor n’ano tow dwetɛbona ɔha eduasa, na kora kor biara so yɛ eduosuon: ndzɛmba no no dwetɛ nyinara yɛ dwetɛbona mpemebien ahaanan, dɛ mbrɛ ahotseweebea dwetɛbona tse; sika ntser a eduhuam ayeyɛ no amaama duebien, kor n’ano tow dwetɛbona du, dɛ mbrɛ ahotseweebea dwetɛbona tse: ntser no ne sika nyinara yɛ dwetɛbona ɔha eduonu: ɔhyew afɔr anantwi no nyinara yɛ anantwisaa duebien, nguannyin no duebien, nguambaanyin a woedzi afrenhyia afrenhyia no duebien; mpɔnkye mu enyin a wɔdze rokɔbɔ bɔn ho afɔr duebien: Na asomdwee afɔr anantwi no nyinara yɛ anantwisaa eduonu anan, nguannyin no eduosia, mpɔnkyenyin no eduosia na nguambaanyin a woedzi afrenhyia afrenhyia no eduosia.
Iyi nye afɔrmbukyia no no ngosera ekyir oyimadze.
Na aber a Moses hɛɛn ehyiadzibuw no mu dɛ ɔnye no rekɛkasa no, nna ɔtsee ndze a ɔrekasa kyerɛ no fi mbɔbɔrhu egua a ɔwɔ dasedaka no do no do, wɔ kerobim ebien no ntamu: na ɔkasaa kyerɛɛ no.
Nkandzea No Ne Nsisii Na EWURADZE kasaa kyerɛɛ Moses dɛ, Kasa kyerɛ Aaron na se no dɛ, Sɛ esosɔ nkandzea no a, nkandzea esuon no ngyegye kandzeadua no enyim.
Na Aaron yɛɛ dɛm; ɔsosɔɔ ne nkandzea ma ɔgyegyee kandzeadua no enyim, dɛ mbrɛ EWURADZE hyɛɛ Moses no.
Na iyi nye kandzeadua no ne yɛbea, sika a ɔabor ara nko; fi n’ase dze kodu ne nhyiren do nyinara yɛ ɔbor edwuma: dɛ mbrɛ nsusudo a EWURADZE dze kyerɛɛ Moses no tse no, dɛmara na ɔyɛɛ kandzeadua no.
Levifo No Ho Ntsewee Na EWURADZE kasaa kyerɛɛ Moses dɛ, Yi Levifo no wɔ Israelmba mu, na tsew hɔn ho.
Dɛm na yɛ hɔn fa tsew hɔn ho: fa bɔnyi ho nsu petse hɔn do, na ma wɔmfa oyindam nyiyi hɔnho nyinara, na ma wɔnhor hɔn ntar mfa ntsew hɔnho.
Nna ma wɔmfa ɔnantwisaa eburwa, nye n’edziban afɔr, isiam pa a wɔdze ngo afrɔw, na fa ɔnantwisaa eburwa kor so bɔ bɔn ho afɔr.
Na fa Levifo no bra ehyiadzibuw no enyim: na ma Israelmba mboanofo no nyinara mbɔbɔ ngua: na fa Levifo no bra EWURADZE enyim: na Israelmba mfa hɔn nsa ngu Levifo no do.
Afei Aaron ntu Levifo no nsi hɔ dɛ ɔtow afɔr wɔ EWURADZE enyim, mfa ngyina Israelmba no ananmu, ma wɔntsena hɔ nyɛ EWURADZE n’edwuma.
Na Levifo no mfa hɔn nsa ngu anantwisaa no etsifi: na fa kor bɔ bɔn ho afɔr, na fa kor so bɔ ɔhyew afɔr ma EWURADZE, ma ɔnyɛ mpata mma Levifo no.
Na fa Levifo no gyina Aaron nye ne mbabanyin no enyim, na tu hɔn si hɔ dɛ ɔtow afɔr ma EWURADZE.
Dɛm na tsew Levifo no fi Israelmba mu: na Levifo no mbɛyɛ medze.
Na n’ekyir no Levifo no nkɔ nkɛyɛ ehyiadzibuw no ho edwuma: na tsew hɔn ho, na tu hɔn si hɔ dɛ ɔtow afɔr.
Osiandɛ wɔdze hɔn ama me koraa efi Israelmba no mu; medze hɔn ahyɛ dza obue yafun nyinara, mekyerɛ Israelmba mu mbakan nyinara ananmu mafa.
Na Israelmba mu mbakan nyinara yɛ medze, nyimpa nye mbowa nyina da a mobobɔɔ Egypt asaase do mbakan nyinara no na metseew hɔn ho maa moho.
Na mafa Levifo no ahyɛ Israelmba mu mbakan nyinara ananmu.
Na medze Levifo no ama Aaron nye ne mbabanyin no dɛ akyɛdze a ofi Israelmba mu dɛ wɔnyɛ edwuma wɔ ehyiadzibuw no mu, na wɔmpata mma Israelmba ama sɛ Israelmba no rotwe bɛn ahotseweebea no a, ɔyardɔm bi aammba Israelmba no mu.
Dɛm na Moses, nye Aaron, nye Israelmba mboanofo no nyinara, yɛɛ Levifo no.
Dɛ mbrɛ EWURADZE hyɛɛ Moses wɔ Levifo no ho nyinara no, dɛmara na Israelmba no yɛɛ hɔn.
Na Levifo no tseew hɔnho fii bɔn ho, na wɔhoor hɔn ntar; na Aaron tuu hɔn sii hɔ yɛɛ ɔtow afɔr wɔ EWURADZE enyim; na Aaron patae maa hɔn dze tseew hɔn ho.
Na n’ekyir no Levifo no kɔree kɛyɛɛ hɔn edwuma wɔ ehyiadzibuw no mu wɔ Aaron, nye ne mbabanyin no enyim: na dɛ mbrɛ EWURADZE hyɛɛ Moses wɔ Levifo no ho no, dɛmara na wɔyɛɛ hɔn.
Na EWURADZE kasaa kyerɛɛ Moses dɛ, Dza ɔyɛ Levifo dze no nye yi: hɔn a woedzi mfe eduonu enum nye ekyir no nkɔ nkɔsom wɔ ehyiadzibuw no edwuma no mu: na ofi hɔn a woedzi mfe eduonum do no ngyaa edwuma yɛ, na mma wɔnnkɔsom bio; mbom wɔnye hɔn nuanom nsom wɔ ehyiadzibuw no mu, nhwɛ ahwɛdodze no, na ɔsom edwuma no na mma wɔnnyɛ.
Dɛm na yɛ ma Levifo no wɔ hɔn ahwɛdodze ho afamu.
Apaho A Otsia Ebien No Na EWURADZE kasaa kyerɛɛ Moses wɔ Sinai sar do, wofii Egypt asaase do firii no n’ekyir afe a otsia ebien no no bosoom a odzi kan no mu dɛ, Nkyii so ma Israelmba ndzi apaho no wɔ n’aber a wɔahyɛ mu, bosoom yi ne da a otsia duanan no mu ewimbir, na hom ndzi: dɛ mbrɛ n’ahyɛdze nyinara tse, na mbrɛ no ho mmom nyinara tse no, na hom ndzi.
Na Moses kasaa kyerɛɛ Israelmba no dɛ wondzi apaho no.
Na wodzii apaho no wɔ bosoom a odzi kan no ne da a otsia duanan no mu, ewimbir, wɔ Sinai sar do: dɛ mbrɛ EWURADZE hyɛɛ Moses no nyinara, dɛmara na Israelmba no yɛe.
Na mbanyin bi wɔ hɔ a hɔn ho egu fi wɔ nyimpa bi no fun ho, ma dɛm ntsi woenntum enndzi apaho no da no ara: na mbanyin no see no dɛ, Hɛn ho egu fi wɔ nyimpa bi no fun ho: ɔyɛ dɛn ntsi na wɔakam hɛn, dɛ mma yɛmmfa EWURADZE ayɛyɛdze mmba wɔ n’aber a wɔahyɛ mu wɔ Israelmba no mu?
Na Moses see hɔn dɛ, Hom ngyina hɔ; ma minketsie dza EWURADZE bɛhyɛ wɔ hom ho.
Na EWURADZE kasaa kyerɛɛ Moses dɛ, Kasa kyerɛ Israelmba dɛ, Sɛ nyimpa bi no ho gu fi wɔ fun bi ho, anaa ɔwɔ ekyirekyir akwantu mu, wɔ hom mu, anaa hom ebusuasantsen mu a, ondzi apaho no mma EWURADZE ara: bosoom a otsia ebien no mu da a otsia duanan no ewimbir na wondzi; epitsi boodoo nye fan wenwen na wɔmfa ndzi: mma wonngya mu bi mma onnkodu anapa, na mma wommbu ne biew bi mu so: na dɛ mbrɛ apaho no no ho ahyɛdze no nyinara tse na wondzi.
Mbom nyimpa no a no ho tsew, na orunntu kwan, na ogyaa dɛ odzi apaho no dze, ɔkra no wobotwa no efi ne man mu akyen osiandɛ ɔammfa EWURADZE ayɛyɛdze no ammba wɔ n’aber a wɔahyɛ mu, dɛm nyimpa no nsoa no bɔn.
Na sɛ ɔhɔho bi bɔsoɛ hom mu na oridzi apaho no ama EWURADZE a ɔno dɛ mbrɛ apaho ahyɛdze no tse, na mbrɛ no ho mbra no tse no, na ɔnyɛ: hom nya ahyɛdze kor mfa mma ɔhɔho nye nyia wɔawo no wɔ asaase no do nyina.
Ogya Na Mununkum Fadum No Na da a wɔmaa ntamadan no do sii hɔ no mununkum no bɛkataa ntamadan no do, mekyerɛ dasebuw no: na ewimbir no na ɔwɔ ntamadan no do epue tse dɛ ogya dze kodu anapa.
Dɛm na ɔtse daa: mununkum no kataa do, na ogya no puee anadwe.
Na aber biara a wɔma mununkum no do ma ɔma noho do fi Buw no do no, ɔno n’ekyir no Israelmba tu kwan, na beebi mbrɛ mununkum no gyinae no, hɔ na Israelmba kyeer nsera.
EWURADZE mbrasɛm do na Israelmba nam tuu kwan, na EWURADZE mbrasɛm do na wɔnam kyeer nsera: aber tsentsen biara a mununkum no tsena ntamadan no do no nyinara wɔtsena nserakyer mu.
Na sɛ mununkum no kyinkyim ntamadan no do nda pii a, ɔno Israelmba hwɛ EWURADZE ahwɛdodze no do, na wonntu kwan.
Na ɔtɔfabi a mununkum no dzi nda kakrabaa bi wɔ ntamadan no do; nna dɛ mbrɛ EWURADZE mbrasɛm tse no wɔatsena nsera no mu, na dɛ mbrɛ EWURADZE mbrasɛm tse no, nna wɔnam do etu.
Na ɔtɔfabi so a mununkum no wɔ hɔ araa fi ewimbir kodu anapa; na sɛ mununkum no ma noho do anapa a, na woetu: anaa sɛ ɔwɔw do adzekyee nye adzesaa, na sɛ mununkum no ma no ho do a, na woetu.
Sɛ nda ebien o, bosoom o, afrenhyia o, nna mununkum no kyinkyim wɔ ntamadan no do tsena do a, Israelmba no tsena nsera no mu, na wonntu: na sɛ ɔma no ho do a, nna woetu.
EWURADZE ne mbrasɛm na wɔnam do kyeer nsera, na EWURADZE ne mbrasɛm na wɔnam do tui: wɔhwɛɛ EWURADZE n’ahwɛdodze do, wɔ EWURADZE ne mbrasɛm a ɔnam Moses ne nsa do hyɛɛ no do.
Dwetɛ Ntotorobɛnto No Na EWURADZE kasaa kyerɛɛ Moses dɛ, Yɛ dwetɛ ntotorobɛnto ebien fa ma woho: ɔbor edwuma na fa yɛ: na dze aafrɛ mboanofo no aba, na dze ama woeetutu nseraban no akɔ.
Na sɛ wɔhɛn n’ebien nyina a, mboanofo no nyinara hɔn ano nhyia wo nkyɛn wɔ ehyiadzibuw no n’abowano.
Na sɛ wɔhɛn kor a, ɔno mbapɔmba no, Israel mpempem mu etsitsir no, hɔn ano nhyia wo nkyɛn.
Na sɛ hom hɛn ewubɔ a, nseraban a ɔdeda boka afamu no ntutu nkɔ.
Na sɛ hom hɛn ewubɔ toa do ebien a, nseraban a ɔdeda pomu afamu no ntutu nkɔ: worubotu no, wɔnhɛn ewubɔ.
Mbom sɛ bagua no ribehyia a, hom nhɛn, na mma hom nnhɛn ewubɔ.
Na Aaron ne mbabanyin asɔfo no, na wɔmfa ntotorobɛnto no nhɛn; na ɔnyɛ daa ahyɛdze mma hom wɔ hom ebusuasantsen nyinara mu.
Na sɛ hom rokɔ ɔsa wɔ hom asaase do nye ɔtamfo a ohiahia hom ho akɔko a, ɔno hom mfa ntotorobɛnto no nhɛn ewubɔ; na wɔnkaa hom wɔ EWURADZE hom Nyankopɔn enyim, na wɔngye hom nkwa wɔ hom atamfo nsamu.
Na hom enyigye nda mu, nye hom afahyɛ a wɔahyehyɛ mu, na hom abosoom ahyɛse mu so, hom mfa ntotorobɛnto no nhɛn no wɔ hom ɔhyew afɔr nye hom asomdwee afɔr no do; na ɔnyɛ nkaa mma hom wɔ hom Nyankopɔn enyim: emi nye EWURADZE hom Nyankopɔn.
Israelmba no Tu Fi Sinai Asaase Do Na ɔbaa dɛ afe a otsia ebien no, bosoom a otsia ebien no, wɔ bosoom no ne da a otsia eduonu no mu no, mununkum no maa noho do fii dase ntamadan no do.
Na Israelmba no sii mu fii Sinai sar do dɛ mbrɛ hɔn akwantu no tse: na mununkum no kegyinaa Paran sar do.
Na wodzii kan tuu hɔn akwantu no dɛ mbrɛ EWURADZE mbrasɛm a ɔwɔ Moses nsamu no tse.
Na Judamba nseraban do frankaa na odzii kan tui dɛ mbrɛ hɔn dɔm no tsetsee: na Aminadab ne babanyin Nahson na ɔhwɛɛ no dɔm no do.
Na Zuar ne babanyin Netanel na ɔhwɛɛ Isakarmba ebusuakuw dɔm no do.
Na Helon ne babanyin Eliab na ɔhwɛɛ Zebulunmba ebusuakuw dɔm no do.
Na wɔpaa ntamadan no; na Gerson ne mbabanyin nye Merari ne mbabanyin a wɔsoasoaa ntamadan no tui.
Na Reuben nseraban do frankaa tui dɛ mbrɛ hɔn dɔm no tsetsee: na Sedeur ne babanyin Elizur na ɔhwɛɛ no dɔm no do.
Na Zurisadai ne babanyin Selumiel na ɔhwɛɛ Simeonmba ebusuakuw dɔm no do.
Na Deutel ne babanyin Eliasaf na ɔhwɛɛ Gadmba ebusuakuw dɔm no do.
Na Kohatfo no soasoaa ahotseweebea no dze tui: na binom so sii ntamadan no dze kodur dɛ wɔbae.
Na Efraimmba nseraban do frankaa tui dɛ mbrɛ hɔn dɔm no tsetsee: na Ammihud ne babanyin Elisama na ɔhwɛɛ no dɔm no do.
Na Pedazur ne babanyin Gamaliel na ɔhwɛɛ Manaasɛmba ebusuakuw dɔm no do.
Na Gideoni ne babanyin Abidan na ɔhwɛɛ Benjaminmba ebusuakuw dɔm no do.
Na Danmba nseraban do frankaa a ɔyɛ nseraban nseraban nyinara ne nkyidɔm no, tui dɛ mbrɛ hɔn dɔm no tsetsee: na Ammisaddai ne babanyin Ahiezer na ɔhwɛɛ no dɔm no do.
Na Okran ne babanyin Pagiel na ɔhwɛɛ Asermba ebusuakuw dɔm no do.
Na Enan ne babanyin Ahira na ɔhwɛɛ Naftalimba ebusuakuw dɔm no do.
Israelmba akwantu a wotui dɛ mbrɛ hɔn dɔm no tsetsee no nye yi; na wotui.
Na Moses see Hobab, a ɔyɛ n’asew Midiannyi Reuel ne babanyin no, dɛ, Yerutu akɔ beebi mbrɛ EWURADZE kasaa ho dɛ, Medze mebɛma hom no: bra ma yɛnkɔ, na yɛbɛyɛ wo yie: na EWURADZE aka Israel ho asɛm pa. Na ɔsee no dɛ, Moronnkɔ; mbom mobɔkɔ mankasa m’asaase do, nye m’ebusua mu.
Na ɔsee dɛ, Mepa wo kyɛw, mma nngya hɛn; susuampa dɛ ɔwo inyim mbrɛ yebesi akyer nsera wɔ sar no do ntsi, ɔwo yɛ enyiwa fa ma hɛn.
Na ɔbɛba dɛ, sɛ ɔwo nye hɛn kɔ a, ampa, ɔbɛba dɛ papa kor a EWURADZE dze bɛyɛ hɛn no, ɔnoara na yɛdze bɛyɛ wo.
Na wotutui fii EWURADZE bepɔw no ho tuu ndaansa kwan; na EWURADZE ahyɛmudaka no tui dzii hɔn enyim kɔr ndaansa kwan, dɛ ɔrokɔhwehwɛ ahomgyebea ama hɔn.
Na sɛ wotu fi nseraban no mu a, nna EWURADZE mununkum no wɔ hɔn do adzekyee.
Na ɔbaa dɛ, sɛ adaka no rutu a, Moses ka dɛ, EWURADZE, soɛr ɛ, na ma w’atamfo mbɔ mpetse; na ma hɔn a wokyir wo nguan w’enyim.
Na sɛ ɔsoɛ a, ɔka dɛ, EWURADZE, san bra Israel mpempem no nkyɛn.
Manna Fon Ɔman No Na ɔman no tse dɛ ehwinhwimfo a wɔkasa bɔn wɔ EWURADZE asomu: na EWURADZE tsee no, n’ebufuw dzɛwee; na EWURADZE ogya hyewee wɔ hɔn mu, na ɔmeen nseraban no ano noho.
Na ɔman no sui tɔɔ Moses do; na Moses paa EWURADZE kyɛw, na ogya no dumii.
Na wɔfrɛɛ bea no dzin dɛ Tabera: osiandɛ EWURADZE ogya hyewee wɔ hɔn mu.
Na aforafora nyimpa dodow a wɔwɔ hɔn mu no hɔn kɔn dɔɔ adze: Na Israelmba no so suu bio, na wɔsee dɛ, Woana na ɔbɛma hɛn nam ma yeedzi?
Yɛkaakaa esunam a yedzii no wɔ Egypt no kwa; efer, nye anamuna, nye fan, nye anwew, nye galik no: afei dze hɛn kra etwintwam; biribi biribiara nnyi hɔ: yennyi hwee gyedɛ manna yi ara na yɛahwɛ.
Na manna no tse dɛ korianda aba, na no ho tse dɛ bedula hyɛ ho.
Ɔman no kekyinii, na wɔtasetasee, na wɔnyaam no wɔ nwuyambo do, anaa wosiiw no nwɔdur mu, na wɔnoaa no wɔ asɛn mu, na wɔyɛɛ no tatar: na ne dɛw tse dɛ ngo momon ne dɛw.
Na sɛ ɔbɔsu tɔ gu nseraban no do anadwe a, manna no so tɔ gu do.
Na Moses tsee dɛ ɔman no worususu wɔ hɔn ebusua ebusua mu: nyimpa biara ɔwɔ no buw abowano: na EWURADZE n’ebufuw dzɛɛw kɛsenara; na ɔyɛɛ Moses ahomtsew.
Na Moses see EWURADZE dɛ, Ɔyɛ dɛn ntsi na ɔwo nye w’akowaa edzi no bɔn?
Na ɔyɛ dɛn ntsi na mennya w’enyim enyimnyam, dɛ edze ɔman yi nyinara adzesoa ato mo do yi?
Ana emi na minyinseen ɔman yi nyinara?
Emi na mowoo hɔn, na esee me dɛ Tur hɔn wɔ wo koko do, dɛ mbrɛ egya bagyegyefo tur enumfoanoba, fa kɔ asaase a ekaa ho ntam maa hɔn egyanom no do?
Henfa na minya nam mema ɔman yi nyinara?
Osiandɛ wosu gu mo do, dɛ, Ma hɛn nam, ma yendzi.
Mo nko murunntum nnkora ɔman yi nyinara, osiandɛ ɔyɛ dur dodow ma me.
Na sɛ dɛm na enye me bedzi no a, mepa wo kyɛw, sɛ menya w’enyim enyimnyam a, ɔnodze oku mbom na ku me; na mma munnhu m’awerɛhow.
Moses Pa Akandzifo Eduosuon Na EWURADZE see Moses dɛ, Boa Israel mpanyimfo mu eduosuon ano ma me hɔn a inyim dɛ wɔyɛ ɔman no mpanyimfo, nye hɔn do asafohemfo; na fa hɔn bra ehyiadzibuw no ho, ma wɔnye wo ngyina hɔ.
Na mibesian na menye wo abɛkasa wɔ hɔ: na mebɛfa sunsum a ɔwɔ wo do no bi, na medze egu hɔn do; na wɔnye wo aasoa ɔman no adzesoa no, amma woara nko aannsoa.
Na se ɔman no dɛ, Hom ntsew homho nsie ɔkyena, na hom bedzi nam: osiandɛ hom ekosu egu EWURADZE asomu dɛ, Woana na ɔbɛma hɛn nam ma yeedzi?
Oye ma hɛn wɔ Egypt mbom: dɛm ntsi EWURADZE bɛma hom nam, na hom eedzi.
Nnyɛ da kor na hom bedzi, anaa nda ebien anaa nda enum, nnyɛ dadu, anaa adaduonu.
Mbom bosoom ara mu, ekodu dɛ obefifir hom ahwentokura mu, na ayɛ hom mfon: osiandɛ hom apow EWURADZE a ɔwɔ hom mu no, na hom esu wɔ n’enyim aka dɛ, Ebɛn ntsi na yefii Egypt bae?
Na Moses see dɛ, Ɔman a mowɔ hɔn mu yi yɛ anamɔnmufo mpemahaesia; na ɔwo ese dɛ, Mebɛma hɔn nam ma woeedzi no bosoom ara mu.
Aso wobokuku nguan nye anantwi ama hɔn ma aaso hɔn?
Anaa wɔbɔboaboa po mu nam nyinara ano ama hɔn, ma aaso hɔn?
Na EWURADZE see Moses dɛ, Ana woetwa EWURADZE nsa do a?
Afei na ibohu kyerɛ dɛ m’asɛm bɛba mu ama wo, anaa ɔnnkɛba mu.
Na Moses fiir edzi, na ɔkɛkaa EWURADZE n’asɛm no kyerɛɛ ɔman no: na ɔboaa ɔman mpanyimfo no mu mbanyin eduosuon ano, na ɔdze hɔn begyinaa Buw no ho hyiae.
Na EWURADZE sianee wɔ mununkum no mu, na ɔkasaa kyerɛɛ no, na ɔfaa sunsum a ɔwɔ no do no bi, na ɔdze guu mpanyimfo eduosuon no do: na ɔbaa dɛ, sunsum no baa hɔn do no, wɔhyɛɛ nkɔm, naaso wɔannyɛ dɛm bio.
Mbom ɔkaa mbanyin beenu wɔ nseraban no mu, ɔbaako ne dzin nye Eldad, na kor no so ne dzin dze Medad: na sunsum no baa hɔn do; na wɔfora hɔn a wɔkyerɛɛw hɔn no mu dze, na wonnyae nnkɔr Buw no ho: na wɔhyɛɛ nkɔm wɔ nseraban no mu.
Na aberantsɛ bi tutuu mbirika kɛkaa kyerɛɛ Moses, na ɔsee dɛ, Eldad nye Medad rehyɛ nkɔm wɔ nseraban no mu.
Na Nun ne babanyin Josua, Moses no somfo no, ɔyɛ ne mbanyin mpamufo mu kor no, buae see dɛ, Mo wura Moses, bra hɔn.
Na Moses see no dɛ, Ana emi ntsi erotwe nyinkun a?
Ɔka mo nko a nkyɛ Nyankopɔn aama EWURADZE ne man nyinara ayɛ nkɔnhyɛfo, ma EWURADZE dze no sunsum eegu hɔn do.
Na Moses sanee baa nseraban no mu, ɔno nye Israel mpanyimfo no.
Na mframa fi EWURADZE nkyɛn bɔe, na ɔdze Nkokɔhwerew fi po no ho boguu nseraban no ho, bɛyɛ da kor akwantu wɔ afa ha, nye da kor akwantu wɔ afa ha so, dze hyiaa nseraban no ho, na hɔn krɔn bɛyɛ basafa kor wɔ asaase enyi.
Na ɔman no soɛɛr adzekyee no nyinara, nye anadwe no nyinara, na wɔkɔboaboaa Nkokɔhwerew no ano: nyia ɔboaa kumaabi ano mpo, onyaa homer du: na wɔhatahatae araa dze twaa nseraban no ho hyiae maa hɔnho.
Aber a nam no da ho wowɔ hɔn se mu a wonnyae nnkosae no, EWURADZE ebufuw fraam ɔman no do, na EWURADZE dze ɔyardɔm kɛsenara bobɔɔ ɔman no.
Na wɔfrɛɛ bea no dzin dɛ Kibrot-hataava, osiandɛ hɔ na wosiee ɔman a hɔn kɔn dɔɔ adze no.
Na ɔman no tui fii Kibrot-hataava kɔr Hazerot; na wɔtsenaa Hazerot.
Miriam Nye Aaron Kasa Tsia Moses Na Miriam nye Aaron kasaa tsiaa Moses wɔ Kusnyi ɔbaa bi a ɔawar no no ntsi: osiandɛ nna ɔawar Kusnyi ɔbaa bi.
Na wɔsee dɛ, Ana ampaara dɛ Moses nko na EWURADZE nye no akasa?
Ana ɔnnye hɛn so nnkasae?
Na EWURADZE tsee.
Afei ɔbarimba Moses dze nna ɔdwe dodoodow, ɔbor nyimpa a wɔwɔ asaase do nyinara do.
Na EWURADZE kasaa awerɛfir mu kyerɛɛ Moses, nye Aaron, nye Miriam dɛ, Hom baasa hom mfir edzi mbra ehyiadzibuw no ho.
Na hɔn baasa no fiir edzi bae.
Na EWURADZE sianee wɔ mununkum dum mu, na obegyinaa Buw no n’abowano, na ɔfrɛɛ Aaron nye Miriam: na hɔn beenu no fiir edzi bae.
Na ɔsee dɛ, Afei hom ntsie me nsɛm: sɛ nkɔnhyɛfo bi wɔ hom mu a, emi EWURADZE mibeyi moho akyerɛ no wɔ enyido adzehu mu, adaaso mu na menye no bɛkasa.
M’akowaa Moses nntse dɛm; ɔno na medze me fie nyinara ahyɛ ne nsa.
Ano nye ano na menye no rekasa, mekyerɛ petee mu a, na nnyɛ abɛbu mu a; na ɔbɔhwɛ EWURADZE no su: na ɔyɛ dɛn ntsi na hom ennsuro dɛ hom bɛkasa etsia m’akowaa Moses?
Na EWURADZE ebufuw fraam hɔn do; na ofii hɔ kɔree.
Na mununkum no twee fii Buw no do; na, hwɛ, Miriam ayar kwata, ɔhoa dɛ esukwankyɛba: na Aaron hwɛɛ Miriam no, hwɛ, nna ɔayar kwata.
Na Aaron see Moses dɛ, Ao mo wura, mepa wo kyɛw, mma mmfa bɔn nnto hɛn do, na yɛayɛ nkwaseadze, na ɔno ho yɛayɛ bɔn.
Me kyɛw ara nye yi, mma ɔnnyɛ dɛ obi a oewu fi ne na yamu aba a woedzi no honam fa dada.
Na Moses sui frɛɛ EWURADZE dɛ, Ao Nyankopɔn, meserɛ wo, sa no yarba.
Na EWURADZE see Moses dɛ, Sɛ n’egya hina n’enyi do ntafi a, ana nkyɛ n’enyi nnwu nda esuon bi a?
Ma wɔntow no mu nda esuon wɔ nseraban no ekyir, na n’ekyir no na wɔmfa no mbra mu bio.
Na wɔtoow Miriam mu wɔ nseraban no ekyir nda esuon: na ɔman no enntu araa kodur dɛ wɔfaa Miriam baa mu bio.
Na n’ekyir no na ɔman no tui fii Hazerot, na wɔkɛkyeer nsera wɔ Paran sar do.
Akwanserafo Duebien No Na EWURADZE kasaa kyerɛɛ Moses dɛ, Soma mbanyin ma wɔnkɛsera Keenan asaase a medze rema Israelmba no: hɔn egyanom ebusuakuw biara mu no hom nsoma mu banyin kor, na hɔn nyina nyɛ hɔn mu mbapɔmba no bi.
Na Moses somaa hɔn fi Paran sar do dɛ mbrɛ EWURADZE mbrasɛm tse: hɔn nyinara wɔyɛ mbanyin a wɔyɛ Israelmba mu etsitsir.
Na hɔn edzin nye yi: Reuben ebusuakuw dze, Zakur ne babanyin Sammua.
Simeon ebusuakuw dze, Hori ne babanyin Safat.
Juda ebusuakuw dze, Jefune ne babanyin Kaleb.
Isakar ebusuakuw dze, Josef ne babanyin Igal.
Efraim ebusuakuw dze, Nun ne babanyin Hosea.
Benjamin ebusuakuw dze, Rafu ne babanyin Palti.
Zebulun ebusuakuw dze, Sodi ne babanyin Gaddiel.
Josef ebusuakuw dze, mekyerɛ Manaasɛ ebusuakuw dze, Susi ne babanyin Gaddi.
Dan ebusuakuw dze, Gemali ne babanyin Ammiel.
Aser ebusuakuw dze, Maekɛl ne babanyin Setur.
Naftali ebusuakuw dze, Vofsi ne babanyin Nahibi.
Gad ebusuakuw dze, Maki ne babanyin Geuel.
Iyinom nye mbanyin a Moses somaa hɔn dɛ wɔnkɛsera asaase no hɔn edzin.
Na Moses frɛɛ Nun ne babanyin Hosea no dɛ Josua.
Na Moses somaa hɔn dɛ wɔnkɛsera Keenan asaase no, na ɔsee hɔn dɛ, Hom mfa pomu afamu ɔkwan yi do, na hom nkɔfow mbepɔw no: na wɔnhwɛ asaase no, mbrɛ ɔtse; nye ɔman a wɔtse do no, kyerɛ dɛ wɔyɛ dzen anaa wɔyɛ mberɛw, dɛ wosuar anaa wɔdɔɔ so; nye mbrɛ asaase a wɔtse do no tse, dɛ oye anaa omuo; na mbrɛ nkurow a wɔtsetse mu no tsetsee, dɛ wɔtsetse nseraban mu, anaa akoban mu; na mbrɛ asaase no tse, dɛ ɔyɛ sɔɔsɔɔ anaa etwee, dɛ ndua wɔ do anaa ɔnntse dɛm.
Na hom nnya akokodur, na wɔmfa asaase no do aba bi mbra.
Nna aber no yɛ esikyireamba ababer a odzi kan n’aber.
Nna wosii mu kɔree, na wɔkɛseraa asaase no fi Zin sar do kodur Rehob, wɔ mbrɛ wɔnam kɔ Hamat no.
Na wɔfowee faa Pomu afamu, na wodur Hebron; na hɔ na Anakmba no, Ahiman, Sesai, nye Talmai, wɔwɔ.
(Na Hebron yi wɔkyekyeer no mfe esuon ansaana wɔrekyekyer Zoan a ɔwɔ Egypt.)
Na wodur Eskol ɔbɔn no mu, na wotwaa abaw a esikyireamba siaw kor wɔ do wɔ hɔ, na beenu wuraa no dua soae; na wɔdze pɔmegranate eduaba, nye adɔmba so bi bae.
Wɔfrɛɛ bea no Eskol ɔbɔn no mu, osian siaw no a Israelmba twaa no wɔ hɔ no ntsi.
Na adaduanan soe no, wɔsanee fii asaase no ne nserae mu bae.
Na wosii mu na wɔbaa Moses, nye Aaron, nye Israelmba mboanofo no nyinara nkyɛn, wɔ Paran sar do, wɔ Kades; na wɔbɔɔ hɔn amandzɛɛ kyerɛɛ hɔn, nye mboanofo no nyinara, na wɔdze asaase no do aba no kyerɛɛ hɔn.
Na wɔkaa kyerɛɛ no, na wɔsee dɛ, Yɛkɔr asaase a esomaa hɛn do no do, na numfonsu nye ewo pem wɔ do ampa; na no do aba nye yi.
Naaso ɔman a wɔtse asaase no do no na wɔyɛ dzen, na nkurow no wɔabɔ ho ban, ɔsoso dodow: na nkyii so yehun Anakmba wɔ hɔ.
Amalek tse Pomu afamu asaase no do: na Hitifo, nye Jebusfo, nye Amorifo, tsetse mbepɔw no do: na Keenanfo tse po no ho, nye Jordan nkyɛn.
Na Kaleb dwedwee ɔman no wɔ Moses enyim, na ɔsee dɛ, Hom mma yɛnkɔfow nkɔ prɛko, na yɛnkɛfa, na yebotum edzi hɔn do nyim.
Na mbanyin a wɔnye no kɔree no dze see dɛ, Yerunntum nnkɔfow nnkɔ nnkɛhyɛ ɔman no do; osiandɛ wɔyɛ dzen sen hɛn.
Na wɔdze asaase a wɔkɛserae no ho atsenka bɔn brɛɛ Israelmba no dɛ, Asaase a yɛakɛfa mu akɛsera no, ɔyɛ asaase a odzi no do atsefo no; na nkorɔfo a yehun hɔn wɔ do no nyinara wɔyɛ nyimpa a wɔyɛ akraban.
Na hɔ na yehun abran akɛse no, Anak ne mbabanyin no a wofi Nefilfo mu no: na yɛyɛɛ dɛ mbɛbɛw wɔ hɛnankasa hɛn enyi do, na dɛmara na yɛyɛe wɔ hɔn enyi do.
Ɔman No Hwinhwin Na mboanofo no nyinara memaa hɔn ndze do, na wɔkekaa mu; na ɔman no suu anadwe no.
Na Israelmba no nyinara hwinhwiin Moses nye Aaron ho: na mboanofo no nyinara see hɔn dɛ, Ka hɛn nko a nkyɛ Nyankopɔn maa yewuwui wɔ Egypt asaase do!
Anaa sar yi do ha ara mpo, ka hɛn nko a nkyɛ Nyankopɔn maa yewuwui!
Na ebɛn ntsi na EWURADZE dze hɛn reba asaase yi do, dɛ yɛmbɔtotɔr nkrantsee ano?
Hɛn yernom nye hɛn mbofraba bɛyɛ afonam: ana onnye mma hɛn dɛ yɛbɛsan akɔ Egypt bi a?
Na wɔsesee hɔnho dɛ, Wɔmma yɛnhyɛ ɔpanyin, na yɛnsan nkɔ Egypt.
Nna Moses nye Aaron dze hɔn enyim butubutuuw famu wɔ Israelmba mboanofo bagua no nyinara enyim.
Na Nun ne babanyin Josua nye Jefune ne babanyin Kaleb a wofi hɔn a wɔkɛseraa asaase no mu no, sunsuaan hɔn ntar mu: na wɔkasaa kyerɛɛ Israelmba mboanofo no nyinara dɛ, Asaase a yetwaa mu kɔree kɛserae no, ɔyɛ asaase pa mbordo.
Sɛ yɛsɔ EWURADZE enyi a, ɔno ɔdze hɛn bodu asaase no do, na ɔdze ama hɛn; asaase a numfonsu nye ewo pem do.
EWURADZE do etua ara nko na mma hom nntsew, nkyii so mma hom nnsuro asaase no do nkorɔfo no; na wɔyɛ edziban ma hɛn: hɔn akataman efi hɔn do, na hɛn dze EWURADZE nye hɛn wɔ hɔ: mma wonnsuro hɔn.
Na mboanofo no nyinara kaa dɛ wonsiw Josua na Kaleb abo.
Na EWURADZE enyimnyam puee ehyiadzibuw no mu kyerɛɛ Israelmba no nyinara.
Na EWURADZE see Moses dɛ, Ɔman yi rubu me enyimtsia ekodu dabɛn?
Na dabɛn na wɔrenngye me nndzi, wɔ nsɛnkyerɛdze a mayɛ wɔ hɔn mu nyinara mu no ekodu?
Medze owuyarba mobɔbɔ hɔn, na masɛɛ hɔn, na medze wo mayɛ ɔman kɛse a ɔwɔ dzin sen hɔn.
Na Moses see dɛ, Ɔno Egyptfo bɛtse; na ɔwo dze wo tum na edze eyi ɔman yi efi hɔn mu; na wɔbɛka akyerɛ asaase yi do atsefo: wɔatse dɛ ɔwo EWURADZE ewɔ ɔman yi mu; na ɔwo EWURADZE wohu wo enyim nye enyim, na wo mununkum gyina hɔn do, na ɔwo na idzi hɔn enyim, wɔ mununkum dum mu adzekyee, nye ogya dum mu adzesaa.
Afei sɛ iku ɔman yi dɛ nyimpa kor a, ɔno amanaman a wɔatse wo nka no bɛka dɛ, Osiandɛ EWURADZE enntum dɛ ɔdze ɔman yi kɔ asaase a ɔkaa hɔn ho ntam no do no, ntsi na oeku hɔn wɔ sar no do no.
Na afei, mepa wo kyɛw, ma EWURADZE no tum nyɛ kɛse, dɛ mbrɛ ɔwo aka dɛ, EWURADZE fa ebufuw nyaa, na n’adɔyɛ so, ɔdze emumuyɛ nye mbrato kyɛ, na bem bi na onnkobu ɔfɔdzinyi no; ɔdze egyanom hɔn emumuyɛ hwɛ mba, kodu ebusuasantsen ebiasa nye anan do.
Mepa wo kyɛw, fa ɔman yi hɔn emumuyɛ fir hɔn dɛ mbrɛ w’adɔyɛ ne kɛse tse, na dɛ mbrɛ ɔwo dze efir ɔman yi, efi Egypt araa ebodu sesei.
Na EWURADZE see dɛ, Medze akyɛ dɛ mbrɛ w’asɛm tse no: mbom nokwar ara, dɛ metse ase, na dɛ EWURADZE enyimnyam bɛhyɛ asaase nyinara ma yi; osiandɛ nyimpa nyina a woehu m’enyimnyam, nye me nsɛnkyerɛdze a meyɛe wɔ Egypt nye sar no do no, naaso wɔasɔ me ahwɛ mpɛn du nye yi, na woenntsie me ndze no; ampaara wonnkohu asaase a mekaa ho ntam mekyerɛɛ hɔn egyanom no, nkyii so hɔn mu biara a obu me enyimtsia no runnhu: na m’akowaa Kaleb dze, osiandɛ ɔwɔ sunsum bi so wɔ no mu, na oedzi m’ekyir koraa no ntsi, medze no mubodu asaase a ɔkɔr do no do; na n’asefo afa.
Afei Amalekfo nye Keenanfo tse ɔbɔn no mu: ɔkyena hom ndan, na hom ntu nkɔ sar no do wɔ Mbɛw Po kwan do.
Ehwinhwin No Ho Asehwe Na EWURADZE kasaa kyerɛɛ Moses nye Aaron dɛ, Dabɛn na memma mboanofo bɔn yi a wohwinhwin tsia me yi kwan ma onkodu?
Israelmba hɔn ehwinhwin a wohwinhwin tsia me no matse.
Se hɔn dɛ, Metse ase yi, EWURADZE na ɔse, ampaara dɛ mbrɛ hom akasa wɔ m’asomu no, dɛmara so na mebɛyɛ hom: sar yi do ara na hom efun bɛdeda; nye hɔn a wɔkaan hɔn wɔ hom mu no nyinara, dɛ mbrɛ hom dodow nyina tse, ofi hɔn a woedzi mfe eduonu nye ekyir do no a woehwinhwin etsia me no, ampaara hom runndu asaase a memaa me nsa do mekyerɛɛ dɛ mebɛma hom atsena do no do, gyedɛ Jefune ne babanyin Kaleb, nye Nun ne babanyin Josua.
Mbom hom mbofraba a hom see dɛ wɔbɛyɛ afonam no, hɔn na medze hɔn bɔkɔ do, na wobohu asaase a hom apow no.
Na hom dze, sar yi do ara na hom efun bɛdeda.
Na hom mba ayɛ aworamafo wɔ sar no do mfe eduanan, na wɔasoa hom ndwamanyɛ, ekodu dɛ hom efun bɛsa wɔ sar no do.
Nda a hom dze kɛseraa asaase no, no dodow mbrɛ ɔtse no, mekyerɛ adaduanan na da kor nye afe kor, nna hom nsoa hom emumuyɛ, mekyerɛ mfe eduanan, na hom ehu mbrɛ me pa tse.
Emi EWURADZE na maka, ampaara iyi na medze bɛyɛ mboanofo bɔn yi nyinara a woedzi ehyia etsia me yi: sar yi do ara na wɔbɛsa, na hɔ na wobowuwu.
Na mbanyin no a Moses somaa hɔn ma wɔkɛseraa asaase no a wɔsanee bae, na wɔmaa mboanofo no nyinara hwinhwinii tsiaa me no, dɛ wɔdze asaase no ho atsenka bɔn bae no, mekyerɛ mbanyin no a wɔdze asaase no ho atsenka bɔn bae no, wowuu owuyar wu wɔ EWURADZE enyim.
Mbom Nun ne babanyin Josua, nye Jefune ne babanyin Kaleb, na wonyaa nkwa wɔ mbanyin a wɔkɔree kɛseraa asaase no mu.
Na Moses kaa nsɛm yi kyerɛɛ Israelmba no nyinara: na ɔman no gyaam kɛsenara.
Na wɔsoɛɛr ahanamakye, na wɔfowee kɔr bepɔw no etsifi, dɛ, Hwɛ hɛn nye yi, yɛbɔfow akɔ beebi mbrɛ EWURADZE abɔ ho anohoba no: na yɛayɛ bɔn.
Na Moses see dɛ, Ɔyɛ dɛn ntsi na afei hom to EWURADZE mbrasɛm yi, na iyi dze ɔrennyɛ yie?
Mma hom mmfow nnkɔ, na EWURADZE nnyi hom mu; mma hom aanntotɔr wɔ hom atamfo enyim.
Na Amalekfo nye Keenanfo wɔ hom enyim hɔ, na hom bɔtotɔr wɔ nkrantsee ano: osiandɛ hom asan efi EWURADZE ekyir ntsi EWURADZE so rinndzi hom ekyir.
Na wotsitsii hɔn enyiwa ho ara dɛ wɔrofow akɔ bepɔw no etsifi: naaso EWURADZE n’ahyɛmudaka na Moses dze, woemmfi nseraban no mu emmfi.
Nna Amalekfo, nye Keenanfo a wɔtse bepɔw no do no sianee bae bokunkum hɔn na wɔbɔɔ hɔn petsee araa kodur Horma.
Afɔr Ho Mbra Na EWURADZE kasaa kyerɛɛ Moses dɛ, Kasa kyerɛ Israelmba, na se hɔn dɛ, Sɛ hom du hom tsenabew asaase a medze rema hom no do, na wɔrobɔ ogya afɔr ama EWURADZE, ɔhyew afɔr, anaa okum afɔr, dze ahyɛ anohoba bi ma, anaa dɛ ayamuyi afɔr, anaa hom afahyɛ a wɔahyɛ no mu, dze eyi nka huanhuam ama EWURADZE a ofi anantwi, anaa nguan mu a: ɔno nyia ɔdze n’ayɛyɛdze ba no, ɔmfa edziban afɔr isiam pa efa ebupɛn du mu kor nka ngo hin ebupɛn anan mu kor ho mbrɛ EWURADZE: na ɔnom afɔr wenyin, hin ebupɛn anan mu kor, na fa ka ɔhyew afɔr, anaa okum afɔr eguambaa kor ho siesie.
Na oguannyin dze, fa isiam pa efa ebupɛn du mu ebien a wɔdze ngo hin ebupɛn ebiasa mu kor afrɔw, siesie yɛ edziban afɔr: na ɔnom afɔr no fa wenyin hin ebupɛn ebiasa mu kor bra, ma onyi nka huanhuam mma EWURADZE.
Na sɛ ɔnantwisaa na irisiesie abɔ ɔhyew afɔr, anaa okum afɔr, dze ahyɛ anohoba bi ma, anaa edze robɔbɔ asomdwee afɔr ama EWURADZE a: ɔno edziban afɔr a ɔmfa nka ɔnantwisaa no ho nye isiam pa efa ebupɛn du mu ebiasa a wɔdze ngo hin ɔfa afrɔw.
Na fa wenyin hin ɔfa yɛ ɔnom afɔr no bra bɔbɔ ogya afɔr a oyi nka huanhuam ma EWURADZE.
Dɛm na wɔnyɛ ɔnantwisaa kor, anaa oguannyin kor, anaa nguambaanyin no, anaa mpɔnkyemba no nkorkor.
Dɛ mbrɛ dodow a hom besiesie no tse no, dɛmara na hom nyɛ no nkorkor dɛ mbrɛ hɔn dodow tse.
Ekuromfo nyinara nyɛ ndzɛmba yi dɛm mfa mbɔ ogya afɔr a oyi nka huanhuam mma EWURADZE.
Na sɛ ɔhɔho bi soɛ hom mu, anaa obiara a ɔwɔ hom mu wɔ hom ebusuasantsen nyina mu no, na ɔbɔbɔ ogya afɔr a oyi nka huanhuam ama EWURADZE no; dɛ mbrɛ hom yɛ no, dɛmara so na ɔnyɛ.
Bagua no, ahyɛdze kor na ɔnda hɔ mma hom na ɔhɔho a ɔbɔsoɛ hom mu no, ɔnyɛ daa ahyɛdze wɔ hom ebusuasantsen nyina mu: dɛ mbrɛ hom tse no, dɛmara so na ɔhɔho no nyɛ wɔ EWURADZE enyim.
Mbra kor nye ɔmom kor na ɔnda hɔ mma hom, nye ɔhɔho a ɔabɔsoɛ hom mu nyina.
Na EWURADZE kasaa kyerɛɛ Moses dɛ, Kasa kyerɛ Israelmba, na se hɔn dɛ, Sɛ hom du asaase a medze hom rokɔ do no do a, ɔno ɔba dɛ, sɛ hom ridzi asaase no do edziban no bi a, hom mbɔ ohim afɔr mma EWURADZE.
Hom mbɔrkan no bi ne tatar na hom mfa nyɛ ohim afɔr: dɛ mbrɛ hom yɛ ewuporoweebea ohim afɔr no, dɛmara so na hom nhim no.
Hom mbɔrkan no bi na hom mfa mma EWURADZE dɛ ohim afɔr wɔ hom ebusuasantsen nyina mu.
Na sɛ hom fom, na hom annhyɛ mbransɛm yi a EWURADZE aka akyerɛ Moses no nyinara nsew, mekyerɛ dza EWURADZE nam Moses nsa do ahyɛ hom nyinara, ofi da a EWURADZE hyɛɛ mbra no, na ɔdze ba yi wɔ hom ebusuasantsen nyina mu no a; ɔno ɔba dɛ, sɛ wɔyɛ no ntɔgon mu, dɛ mboanofo no nnyim a, mboanofo no nyinara mfa ɔnantwisaa eburwa kor mbɔ ɔhyew afɔr a oyi nka huanhuam ma EWURADZE, nka n’edziban afɔr, nye no nom afɔr no ho dɛ mbrɛ mbra no tse, nye apɔnkyenyin kor na ɔnyɛ bɔn ho afɔr.
Na ɔsɔfo no mpata mma Israelmba mboanofo no nyina, na wɔdze bɛkyɛ hɔn; na ɔyɛ mfom, na hɔn mfom no ntsi, wɔdze hɔn ayɛyɛdze aba dɛ EWURADZE ogya afɔr, nye hɔn bɔn ho afɔr wɔ EWURADZE enyim: na wɔdze befir Israelmba mboanofo no nyinara, nye ɔhɔho a ɔabɔsoɛ hɔn mu no; na ɔman no nyinara afamu na wɔyɛɛ no ntɔgon mu.
Na sɛ nyimpa kor bi annhyɛ da na ɔyɛ bɔn a, ɔno ɔmfa apɔnkyeber a oedzi afrenhyia mbra mbɔbɔ bɔn ho afɔr.
Na ɔsɔfo no mpata mma ɔkra a ɔfom no, sɛ ɔyɛ bɔn no ber a ɔnndze enyidaho wɔ EWURADZE enyim a, ɔmpata mma no; na wɔdze bɛkyɛ no.
Hom nnya mbra kor nto hɔ mma nyia ɔyɛ biribi a ɔnndze enyidaho dɛ ɔyɛ okuromnyi wɔ Israelmba mu, anaa ɔhɔho a ɔbɔsoɛ hom mu no.
Ɔkra a ɔhyɛ da ara yɛ bɔn no dze, sɛ ɔyɛ okuromnyi bi o, ɔhɔho bi o, oedzi etsia EWURADZE; na dɛm ɔkra no wobotwa no efi ne man mu akyen.
Osiandɛ oebu EWURADZE n’asɛm enyimtsia, na ɔato ne mbra no; otwa ara na wobotwa ɔkra no akyen, n’emumuyɛ nda no do.
Na aber a Israelmba wɔwɔ sar no do no, wohun ɔbanyin bi a ɔrepɛ nyena ahomgyeda.
Na hɔn a wohun no dɛ ɔrepɛ nyena no wɔdze no brɛɛ Moses nye Aaron, nye mboanofo no nyinara.
Na wɔbɔɔ no dua mu, osiandɛ wonnyae nnkyerɛɛ dza wɔmfa nyɛ no.
Na EWURADZE see Moses dɛ, Oku na wonku banyin no: mboanofo no nyinara nsiw no abo wɔ nseraban no ekyir.
Na mboanofo no nyinara dze no baa nseraban no ekyir na wosiiw no abo ma owui; dɛ mbrɛ EWURADZE hyɛɛ Moses no.
Ntar No Ndwow Ho Mbra Na EWURADZE kasaa kyerɛɛ Moses dɛ, Kasa kyerɛ Israelmba, na hyɛ hɔn ma wɔnyɛ hɔn ntar ano ndwow wɔ hɔn ebusuasantsen nyina mu, na wɔmfa bibir ahoma nsusuo n’ano n’ano ndwow no mu: na ɔnyɛ ndwow mma hom, ma hom aahwɛ, na wɔaakaa EWURADZE mbrasɛm nyinara, na wɔaayɛ; na hom eennkekyin enndzi hom akoma nye hom enyiwa ekyir, dza hom tɔ dɛ wodzi ekyir ndwamanyɛ mu no: ama hom aakaa na wɔayɛ me mbransɛm nyinara, na hom ayɛ krɔnkrɔn ama hom Nyankopɔn.
Emi nye EWURADZE hom Nyankopɔn a miyii hom fii Egypt asaase do dɛ mebɛyɛ hom Nyankopɔn no: emi nye EWURADZE hom Nyankopɔn.
Kora, Datan Na Abiram Soɛr Tsia Moses Afei Kora a n’egya nye Izhar a ɔyɛ Kohat a n’egya nye Levi ne babanyin no na Eliab ne mbabanyin Datan na Abiram na Pelet ne babanyin on (Eliab na Pelet yɛ Reuben ne mbabanyin) na wɔsoɛree tsiaa Moses.
Wɔnye Israelmba no mu bi, mboanofo no mu mbapɔmba ahaenu eduonum a wɔfrɛ hɔn bagua mu, nyimpa a wɔwɔ dzin: na wɔpoon hɔnho hyiae bɔɔ Moses nye Aaron do ngua, na wɔsee hɔn dɛ, Hom yɛ dodow, na mboanofo nyinara yɛ krɔnkrɔn, hɔn mu obiara, na EWURADZE wɔ hɔn mu: ɔyɛ dɛn ntsi mbɔ na hom mema hom ho do wɔ EWURADZE ne baguaa do?
Na Moses tsee no, ɔdze n’enyim butuuw famu: na ɔkasaa kyerɛɛ Kora nye no kuw no nyinara dɛ, Anapa EWURADZE bɛkyerɛ hɔn a wɔyɛ nedze, nye nyia ɔyɛ krɔnkrɔn, na ɔbɛma ɔaba ne nkyɛn: mekyerɛ nyia ɔbɛsan mu eyi no no nna ɔbɛma ɔaba ne nkyɛn.
Iyi na hom nyɛ; hom mfa nduhuam asɛn, Kora nye no kuw nyinara; na wɔmfa ogya ngu mu, na wɔmfa eduhuam ngu do wɔ EWURADZE enyim ɔkyena: na ɔbɛba dɛ nyimpa a EWURADZE bɛfa no no, ɔbɛyɛ krɔnkrɔn: hom yɛ dodow, hom Levi mbabanyin.
Na Moses see Kora dɛ, Afei hom ntsie, hom Levi mbabanyin: ana ɔyɛ hom adze ketseaba, dɛ Israel Nyankopɔn no atsew hom efi Israel mboanofo mu dɛ ɔdze hom rebɛn noho; ma hom aayɛ EWURADZE ntamadan no ho edwuma, na hom egyina mboanofo no enyim asom hɔn; Na ɔdze nuanom, Levi ne mbabanyin no nyinara ho abɛn, na hom rohwehwɛ asɔfodzi so yi?
Dɛm ntsi na ɔwo nye wo kuw nyinara ehyia wɔ EWURADZE do: na Aaron dze, woana nye no na hom hwinhwin tsia no?
Na Moses somae ma wɔkɛfrɛɛ Datan nye Abiram, Eliab ne mbabanyin no: na wɔsee dɛ, Yɛremmba: ana ɔyɛ adze ketseaba dɛ eyi hɛn efi asaase a numfonsu nye ewo pem wɔ do do, ruboku hɛn wɔ sar do, na kyenkyennkyen iridzi hɛn do ahenmbasɛm so yi?
Nkyii so emmfaa hɛn mmbaa asaase a numfonsu nye ewo pem wɔ do no do, na emmfaa haban nye wenyin nture enyadze no so mmaa hɛn; ana mbanyin yi enyiwa na irubotutu?
Yɛremmba.
Na Moses no bo fuuw kɛsenara, na ɔsee EWURADZE dɛ, Mma w’enyi nnsɔ hɔn afɔrbɔ: menngyee hɔn nsamu asoaso kor, nkyii so mennyɛɛ hɔn mu kor biara bɔn.
Na Moses see Kora dɛ, Ɔwo nye wo mboanofo no nyinara mbra EWURADZE enyim, ɔwo, nye hɔn, nye Aaron, mbra ɔkyena: na hom mu nyimpa biara mfa n’eduhuamsɛn, na hom mfa eduhuam ngugu mu, na hom mu nyimpa biara mfa n’eduhuamsɛn mbra EWURADZE enyim, nduhuamsɛn ahaenu eduonum; ɔwo so, nye Aaron, obiara mfa n’eduhuamsɛn.
Na wɔfefae, nyimpa biara nye n’eduhuamsɛn, na wɔdze ogya guguu mu, na wɔnye Moses nye Aaron kegyinagyinaa ehyiadzibuw no n’abowano.
Na Kora poon mboanofo no nyinara hyiae bɔɔ hɔn do ngua wɔ ehyiadzibuw no n’abowano: na EWURADZE enyimnyam yii noho edzi kyerɛɛ mboanofo no nyinara.
Na EWURADZE kasaa kyerɛɛ Moses nye Aaron dɛ, Hom ntsew homho mfi mboanofo yi mu, ma menhyew hɔn amon mu.
Na wɔdze hɔn enyim butubutuuw famu, na wɔsee dɛ, Ao Nyankopɔn, honam nyinara hɔn esunsum Nyankopɔn, ana nyimpa kor bɛyɛ bɔn, na wo bo efuw mboanofo no nyinara?
Na EWURADZE kasaa kyerɛɛ Moses dɛ, Kasa kyerɛ mboanofo no dɛ, Hom ntwe hom ho do mfi Kora, Datan, nye Abiram ntamadan ho.
Na Moses soɛree na ɔkɔr Datan nye Abiram nkyɛn; na Israel mpanyimfo no dzii n’ekyir kɔree.
Na ɔkasaa kyerɛɛ ɔman no dɛ, Mepa hom kyɛw, hom ntwe hom ho mfi nyimpa bɔn yi hɔn asesee ho, na mma hom nnka hɔn biribiara, bɛyɛ na hom ahyew wɔ hɔn bɔn nyinara mu.
Nna wɔtwee hɔnho fii Kora, Datan, nye Abiram ntamadan ho wɔ afa nyina: na Datan nye Abiram fiir edzi, na wobegyinagyinaa hɔn asesee abowano, hɔn yernom, nye hɔn mbabanyin, nye hɔn mbɔtoaba so.
Na Moses see dɛ, Iyi na hom dze bohu dɛ EWURADZE na ɔasoma me dɛ mindzi dwuma yi nyinara; na mommbɔɔ mankasa me tsir mu yɛ.
Sɛ nyimpa nyinara wu ara na iyinom bowuwu, anaa sɛ dza ɔto nyimpa nyinara na ɔbɔtɔ hɔn a, ɔnodze na nnyɛ EWURADZE na ɔasoma me.
Na sɛ adze fofor bi dze na EWURADZE bɛyɛ, na asaase bobue n’ano, na ɔamen hɔn, nye dza odzi wɔ hɔn nyinara, na wɔnam enyikan akɔ samanadze a; ɔnodze hom ntse ase dɛ mbanyin yi ebu EWURADZE enyimtsia.
Na ɔbaa dɛ owiee nsɛm yi nyinara ka no, asaase a ɔwɔ hɔn ase no paae: na asaase buee n’ano, na ɔmeen hɔn, nye hɔn efifo, nye nyimpa a wodzi wɔ Kora nyinara, nye hɔn adze nyinara.
Nna hɔn, nye dza odzi wɔ hɔn nyinara, nam enyikan sianee kɔr samanadze: na asaase no seraam hɔn do, na wɔherae wɔ bagua no mu.
Na Israelfo a woetwa hɔnho ehyia no nyinara guanee wɔ hɔn nkekamu no ntsi: na wɔsee dɛ, Bɛyɛ na asaase amen hɛn.
Na ogya fii EWURADZE hɔ bae, na ɔbɛhyeew mbanyin ahaenu eduonum a wɔdze eduhuam bae no.
Na EWURADZE kasaa kyerɛɛ Moses dɛ, Kasa kyerɛ ɔsɔfo Aaron ne babanyin Eleazar dɛ, ɔntase nduhuam asɛn no mfi ogyahyewee no mu, na fa ogya no petsepetse enyim noho; na ɔyɛ krɔnkrɔn: mekyerɛ ndzebɔnyɛfo yi a wɔayɛ hɔnankasa hɔn nkwa ho bɔn nduhuam asɛn no, na ma wɔnyɛ no ɔborntɛrba mfa nyɛ afɔrmbukyia no ho nkataho: osiandɛ wɔdze baa EWURADZE enyim, dɛm ntsi ɔyɛ krɔnkrɔn: na ɔnyɛ asɛnkyerɛdze mma Israelmba.
Na ɔsɔfo Eleazar faa boran nduhuam asɛn no a hɔn a wɔhyewee no dze bae no; na wɔboree dze yɛɛ afɔrmbukyia no ho nkataho: dɛ ɔnyɛ nkaadze mma Israelmba, amma ɔhɔho bi a ommfi Aaron n’asefo mu aammba ho ammbɛhyew eduhuam wɔ EWURADZE enyim; mma ɔaannyɛ dɛ Kora, nye no kuw no: dɛ mbrɛ EWURADZE nam Moses do kaa kyerɛɛ no no.
Na n’adzekyee no Israelmba mboanofo no nyinara hwinhwinii tsiaa Moses nye Aaron dɛ, Hom na hom eku EWURADZE ne man.
Na ɔbaa dɛ, aber a mboanofo no boaboaa hɔn ano tsiaa Moses nye Aaron no, wɔdandaan hɔn enyi wɔ ehyiadzibuw no do: na, hwɛ, mununkum no akata do, na EWURADZE enyimnyam no yii noho edzi.
Na Moses nye Aaron baa ehyiadzibuw no enyim.
Na EWURADZE kasaa kyerɛɛ Moses dɛ, Hom mma hom ho do mfi mboanofo yi mu, ma menhyew hɔn amon mu.
Na wɔdze hɔn enyim butubutuuw famu.
Na Moses see Aaron dɛ, Fa w’eduhuamsɛn, na sɔ afɔrmbukyia no do ogya gu mu, na fa eduhuam to do, na suo mu nantsew ntsɛmara kɔ mboanofo no nkyɛn, na kɛpata ma hɔn: na ebufuhyew efi EWURADZE hɔ efir; ɔyardɔm no ahyɛ ase.
Na Aaron fae dɛ mbrɛ Moses kae no, na otuu mbirika kɔr bagua no finimfin; na, hwɛ, ɔyardɔm no ahyɛ ase wɔ ɔman no mu: na ɔdze eduhuam no gui, na ɔpatae maa ɔman no.
Na ogyinaa ewufo nye enyikamfo no ntamu; na wosiankaa ɔyardɔm no.
Afei hɔn a wowuwui wɔ ɔyardɔm no mu wɔyɛ mpemduanan nye ahaesuon, ɔsor hɔn a Kora asɛm no ntsi wowuwui no.
Na ɔyardɔm no siankaa no, Aaron sanee baa Moses nkyɛn wɔ ehyiadzibuw no n’abowano.
Aaron No Poma No Na EWURADZE kasaa kyerɛɛ Moses dɛ, Kasa kyerɛ Israelmba, na gyegye hɔn hɔ mpoma, egyanom ofi kor mu kor, wɔ hɔn mbapɔmba no nyinara hɔ dɛ mbrɛ hɔn egyanom efi tsetsee, mpoma duebien: kyerɛw nyimpa biara ne dzin wɔ no poma do.
Na kyerɛw Aaron ne dzin wɔ Levi poma do: na poma kor nyɛ hɔn egyanom efi do tsitsir kor dze.
Na gyaa mu gu ehyiadzibuw no mu wɔ Dase no enyim, mbrɛ menye hom hyia no.
Na ɔbɛba dɛ banyin a mibeyi no no, no poma bɛfefɛw: na mebɛma mo ho ehwinhwin a Israelmba hwinhwin tsia hom no egyaa.
Na Moses kasaa kyerɛɛ Israelmba, na hɔn mbapɔmba no nyinara memaa no mpoma, ɔbapɔmba kor nedze kor, dɛ mbrɛ hɔn egyanom efi tsetsee no, mekyerɛ mpoma duebien: na Aaron no poma wɔ hɔn mpoma no mu.
Na Moses gyaa mpoma no mu guu EWURADZE enyim wɔ Dasebuw no mu.
Na ɔbaa dɛ adze kyee no, Moses kɔr Dasebuw no mu no; na, hwɛ, Aaron no poma no a ɔyɛ Levi ofi dze no afefɛw, ayɛ frɔmfrɔm, na egu nhyiren, na asow almɔnd aba beree.
Na Moses dze mpoma no nyinara fi EWURADZE enyim brɛɛ Israelmba no nyinara: na wɔhwɛe, na nyimpa biara faa no poma.
Na EWURADZE see Moses dɛ, Fa Aaron no poma no san to Dase no enyim, ma wɔmfa nsie nyɛ asɛnkyerɛdze mma mba asoɔdzenfo no; ama eetwa hɔn ehwinhwin a wohwinhwin tsia me no do, amma woeennwuwu.
Dɛm na Moses yɛe: dɛ mbrɛ EWURADZE hyɛɛ no no, dɛmara na ɔyɛe.
Na Israelmba no kasaa kyerɛɛ Moses dɛ, Hwɛ yeruwu, yɛreyera, hɛn nyinara rehera.
Obiara a ɔba ho, nyia ɔba EWURADZE ntamadan no ho, owu: ana hɛn nyinara yenwuwu?
Asɔfo Ma Levifo Hɔn Som Ho Kyɛfa Na EWURADZE see Aaron dɛ, Ɔwo nye wo mbabanyin nye w’egyanom fi a wɔka wo ho no nsoa ahotseweebea no ho emumuyɛ: na ɔwo nye wo mbabanyin a wɔka wo ho no nsoa hom asɔfodzi ho emumuyɛ.
Na wo nuanom no so, Levi ebusuakuw no, w’egya n’ebusuakuw no, fa hɔn ka woho bra ho, ma wɔmboa wo wɔ ɔsom no mu: mbom ɔwo nye wo mbabanyin a wɔka wo ho no nsom wɔ dasebuw no enyim.
Na wɔnhwɛ w’ahwɛdodze, nye Buw no nyinara ahwɛdodze no: ahotseweebea ndzɛmba ho nye afɔrmbukyia no ho nko ara na mma wɔmmba, amma woeennwuwu, hɔn o, hom o. Na wɔnka wo ho, na wɔnhwɛ ehyiadzibuw no n’ahwɛdodze, dɛ mbrɛ Buw no no ho edwuma nyinara tse: na mma ɔhɔho bi mmba hom nkyɛn.
Na hom nhwɛ ahotseweebea ahwɛdodze no, nye afɔrmbukyia no ahwɛdodze no: amma ebufuhyew bi aammba Israelmba do bio.
Na mara, hwɛ, mafa wo nuanom Levifo no mefi Israelmba no mu: mama hom dɛ wɔyɛ akyɛdze a wɔdze ama EWURADZE, dɛ wɔnyɛ ehyiadzibuw no ho edwuma.
Na ɔwo nye wo mbabanyin a wɔka wo ho no nhwɛ hom asɔfodzi no wɔ afɔrmbukyia no n’adze biara mu, na ntwamutam no mu dze no mu; na hom mfa nsom: medze asɔfodzi no mema hom dɛ akyɛdze dwuma: na ɔhɔho a ɔba ho no wonku no.
Na EWURADZE kasaa kyerɛɛ Aaron dɛ, Hwɛ, emi dze, medze me mado afɔr ahwɛdodze ama wo, mekyerɛ Israelmba adzekrɔnkrɔn nyinara, medze ama ɔwo nye wo mbabanyin no osian ngosera no ntsi, dɛ daa ahyɛdze.
Iyi na ɔnyɛ wodze wɔ krɔnkrɔndze mu adzekrɔnkrɔn a wɔdze esie efi ogya no mu no mu: hɔn ayɛyɛdze biara, mekyerɛ hɔn edziban afɔr biara, nye hɔn bɔn ho afɔr biara, nye hɔn asodzi ho afɔr biara a wɔdze brɛ me no, ɔnyɛ krɔnkrɔndze mu adzekrɔnkrɔn mma ɔwo nye wo mbabanyin no.
Dzi no wɔ bea a hɔ yɛ krɔnkrɔn: ɔbanyin biara ndzi bi; ɔnyɛ krɔnkrɔn mma wo.
Na iyi nyɛ wodze; hɔn ayɛyɛdze mu ɔmado afɔr, mekyerɛ Israelmba hɔn ohim afɔr nyinara; medze ama ɔwo, nye wo mbabanyin, nye wo mbabaa a wɔka wo ho, dɛ daa ahyɛdze: obiara a no ho tsew wɔ wo fi mu no ndzi bi.
Ngo mu papa nyinara, nye wenyin nye eburow mu papa nyinara no mu nduadzewakan a wɔdze ma EWURADZE no, ɔwo na medze ama wo.
Hɔn asaase do nduadzewa nyinara mu edziban beree a wɔdze brɛ EWURADZE no, ɔnyɛ wodze; obiara a no ho tsew wɔ wo fi mu no ndzi bi.
Israel mu adze biara a woehyira do ama nyɛ wodze.
Adze biara a obue ɔyafun, wɔ honam a wɔdze brɛ EWURADZE no nyinara mu, nyimpa nye abowa nyina, nyɛ wodze: naaso ɔpon na pon nyimpa mbakan, nye abowa a hɔn ho nntsew mbakan so pon hɔn.
Na hɔn a wɔrobɔpon hɔn a woedzi bosoom no, pon hɔn, dɛ mbrɛ w’abotwa tse, sika dwetɛbona enum, dɛ mbrɛ ahotseweebea dwetɛbona a ɔnoara nye gera eduonu.
Na ɔnantwi abakan, anaa apɔnkye abakan dze, mma mmpon; wɔyɛ krɔnkrɔn: fa hɔn bɔgyaa no petse afɔrmbukyia no do, na hyew hɔn seradze yɛ ogya afɔr a oyi nka huanhuam ma EWURADZE.
Na hɔn nam nyɛ wodze, dɛ mbrɛ ohim nyan nye aserɛ nyimfa no yɛ wodze no.
Ndzɛmba krɔnkrɔn mu ɔmado afɔr nyinara a Israelmba dze brɛ EWURADZE no, medze mama ɔwo, nye wo mbabanyin, nye wo mbabaa a wɔka wo ho no, dɛ daa ahyɛdze: ɔyɛ EWURADZE enyim daa nkyen ahyɛmu dze ma ɔwo nye w’asefo a wɔka wo ho no.
Na EWURADZE see Aaron dɛ, Mma nnya egyapadze wɔ hɔn asaase mu, nkyii so mma nnya kyɛfa bi wɔ hɔn mu: emi nye wo kyɛfa nye w’egyapadze wɔ Israelmba mu.
Na Levimba no dze, hwɛ, medze Israel mu ebupɛn du du nyinara ama hɔn dɛ egyapadze, ahyɛ hɔn som a wɔsom no ananmu, mekyerɛ ehyiadzibuw no ho ɔsom no a. Na ɔdzekɔr yi mma Israelmba no mmba ehyiadzibuw no ho, bɛyɛ na wɔasoa bɔn, na woewuwu.
Na Levifo no dze wɔnyɛ ehyiadzibuw no ho ɔsom edwuma, na wɔnsoa no ho mbusu: ɔnyɛ daa ahyɛdze wɔ hom ebusuasantsen nyina mu, na Israelmba mu dze worinnya egyapadze.
Na Israelmba ebupɛn du du a wɔdze ma dɛ ɔmado afɔr ma EWURADZE no, medze ama Levifo no dɛ egyapadze: dɛm ntsi na mase hɔn dɛ, Israelmba mu dze worinnya egyapadze no.
Na EWURADZE kasaa kyerɛɛ Moses dɛ, Afei so kasa kyerɛ Levifo no, na se hɔn dɛ, Sɛ hom regyegye Israelmba no hɔ ebupɛn du du no a medze fi hɔn hɔ ama hom dɛ hom egyapadze no a, ɔno hom mfa no mu ebupɛn du du mu ebupɛn du nyɛ no ɔmado afɔr mma EWURADZE.
Na wombu hom ɔmado afɔr mma hom dɛ ewuporoweebea eburow, nye wenyintwer mayɛ.
Dɛm na hom so mbɔ ɔmado afɔr mma EWURADZE wɔ hom ebupɛn du du a, hom gyegye no wɔ Israelmba hɔ nyinara mu; na hom mfa no mu EWURADZE ɔmado afɔr no mma ɔsɔfo Aaron.
Hom akyɛdze nyinara mu na hom mfa mu EWURADZE ɔmado afɔr biara mbra, no mu papa nyinara, mekyerɛ no mu adzekrɔnkrɔn no.
Dɛm ntsi se hɔn dɛ, Sɛ hom rema no mu papa no do a, ɔno wombu mma Levifo no dɛ ewuporoweebea ndɔree, nye wenyintwer ndɔree.
Na hom ndzi no beebiara, hom nye hom efifo: na ɔyɛ hom akatua a ɔhyɛ hom ehyiadzibuw ho ɔsom edwuma ananmu.
Na sɛ hom ma no mu papa no do a, hom ronnsoa bɔn bi wɔ ne ntsi: na mma hom nnhura Israelmba adzekrɔnkrɔn ho, mma hom eennwuwu.
Ahoguar Nsu No Na EWURADZE kasaa kyerɛɛ Moses nye Aaron dɛ, Iyi nye mbra ahyɛdze a EWURADZE ahyɛ, dɛ, Kasa kyerɛ Israelmba no, ma wɔmfa ɔnantwiber memen a nkekaa nnyi ho a onndzi dzɛm a kɔndua nnkɔr no do pɛn: na hom mfa no mma ɔsɔfo Eleazar, na ɔmfa no mpue mbra nseraban no ekyir, na obi nku no wɔ n’enyim: na ɔsɔfo Eleazar mfa ne nsatseaba mfa no bɔgyaa bi, na ɔmpetse no bɔgyaa no bi ngu ehyiadzibuw no enyim afamu mpɛn esuon: na obi nhyew ɔnantwiber no wɔ n’enyim; no nwoma, nye ne nam, nye no bɔgyaa, nye n’egyanan no: na ɔsɔfo no mfa kyindur dua, nye odwonhataw, nye serdaa, na ɔntow ngu ɔnantwiber a ɔrehyew no do.
Na afei ɔsɔfo no nhor ne ntar, na onguar wɔ nsu mu, na n’ekyir no na ɔmbra nseraban no mu, na ɔsɔfo no ho nntsew araa kodu ewimbir.
Na nyia ɔhyew no no nhor ne ntar wɔ nsu mu, na onguar no honam wɔ nsu mu, na no ho nntsew araa kodu ewimbir.
Na ɔbanyin bi a no ho tsew nsesaw ɔnantwiber no nso no, na ɔmfa nkogu nseraban no ekyir beebi a ɔtsew, na wɔmfa nsie nyɛ Israelmba mboanofo ahoguar nsu: ɔyɛ bɔn ho afɔr.
Na nyia ɔsesaw ɔnantwiber no nso no ɔnhor ne ntar, na no ho nntsew araa kodu ewimbir: na ɔnyɛ Israelmba no, nye ɔhɔho a ɔsoɛ hɔn mu no, daa ahyɛdze.
Nyia ɔka nyimpa biara no fun no no ho nntsew araa nda esuon: ɔnoara na ɔmfa iyi nguar noho da a otsia ebiasa no, na da a otsia esuon no na no ho atsew: na sɛ oennguar noho da a otsia ebiasa no, nye da a otsia esuon no a, no ho renntsew.
Obiara a ɔka nyimpa biara a oewu no fun no, na onnguar noho no, ogu EWURADZE ntamadan no ho fi; na ɔkra no wobotwa no efi Israel akyen: osiandɛ wɔammpetse ahoguar nsu no enngu no do ntsi no ho nntsew; n’ahoɔfi da ho wɔ no do.
Sɛ nyimpa wu asese mu a no ho mbra nye yi: obiara a ɔba asese no mu, na obiara a ɔwɔ asese no mu no, no ho nntsew araa nda esuon.
Na kɔɔpow biara a n’ano da hɔ a onnyi ebuado wɔ do no, no ho nntsew.
Na obiara a ɔka obi a ɔatɔr nkrantsee ano, anaa fun bi, anaa nyimpa biew bi, anaa nda bi wɔ haban mu no, no ho nntsew araa nda esuon.
Na nyia no ho nntsew no wɔmfa bɔn ho afɔr nhyewee no no nso no bi, na wɔmfa mbasu ngu do wɔ kɔɔpow mu mma no: na nyimpa a no ho tsew bi mfa odwonhataw, na ɔmfa mbɔ nsu no mu, na ɔmfa mpetse asese no, nye ndzɛmba no nyinara, nye nyimpa a wɔwɔ hɔ no, nye nyia ɔka biew, anaa ɔtɔfo, anaa fun, anaa nda bi no do: na nyimpa a no ho tsew no mfa mpetse nyia no ho nntsew no do da a otsia ebiasa no, nye da a otsia esuon no: na da a otsia esuon no onguar no; na ɔnhor ne ntar, na onguar wɔ nsu mu, na no ho ntsew ewimbir no.
Na nyimpa a no ho nntsew, na oennguar noho no, ɔkra no wobotwa no efi bagua no mu, osiandɛ oegu EWURADZE krɔnkrɔn bea ho fi: wɔmmpetsee ahoguar nsu no wɔ no do; no ho nntsew.
Na ɔnyɛ daa ahyɛdze mma hɔn: na nyia ɔpetse ahoguar nsu no nhor ne ntar; na nyia ɔka ahoguar nsu no no ho nntsew araa kodu ewimbir.
Na adze biara a nyimpa a no ho nntsew no ka no, no ho nntsew; na ɔkra a ɔka no no ho nntsew araa kodu ewimbir.
Nsɛm A Osisii Wɔ Kades Na Israelmba no, mekyerɛ mboanofo no nyina, baa Zin sar do wɔ bosoom a odzi kan no mu: na ɔman no tsenaa Kades; na Miriam wui wɔ hɔ, na wosiee no wɔ hɔ.
Nna nsu nnyi hɔ mma mboanofo no: na wohyiaa hɔnho hyiae tsiaa Moses nye Aaron.
Na ɔman no nye Moses hamee, na wɔkaa dɛ, Ka hɛn nko a nkyɛ ber a hɛn nuanom wuwui wɔ EWURADZE enyim no hɛn so yewuwui!
Na ebɛn ntsi na hom dze EWURADZE bagua aba sar yi do, dɛ yembowuwu wɔ ha, hɛn nye hɛn mbowa?
Na ɔyɛ dɛn ntsi na hom ayɛ ma yeefi Egypt efir, dɛ hom dze hɛn reba bea bɔn yi do yi?
Ɔnnyɛ abadua, anaa adɔmba, anaa wenyindua, anaa pɔmegranate eduaba bea: nkyii so nsu mpo a wɔnom bi nnyi hɔ.
Na Moses nye Aaron fii bagua no enyim kɔr ehyiadzibuw no n’abowano, na wɔdze hɔn enyim butubutuuw hɔ: na EWURADZE enyimnyam yii noho edzi kyerɛɛ hɔn.
Na EWURADZE kasaa kyerɛɛ Moses dɛ, Fa poma no, na boa mboanofo no ano, ɔwo, nye wo nua Aaron, na hom nkasa nkyerɛ ɔbotan no wɔ hɔn enyim, ma ɔmma no nsu; na yi ɔbotan no mu nsu ma hɔn: ma mboanofo no nye hɔn mbowa nnom.
Na Moses faa poma no fii EWURADZE enyim, dɛ mbrɛ ɔhyɛɛ no no.
Na Moses nye Aaron boaboaa bagua no ano wɔ ɔbotan no enyim, na ɔsee hɔn dɛ, Afei hom ntsie, hom asoɔdzenfo; ana yɛntwe ɔbotan yi mu nsu mma hom?
Na Moses maa ne nsa do, na ɔdze no poma no bɔɔ ɔbotan no mpɛn ebien: na nsu fiir edzi baa pii, na mboanofo no nye hɔn mbowa nomee.
Na EWURADZE see Moses nye Aaron dɛ, Osiandɛ hom anngye me enndzi, ammfa anntsew mo ho wɔ Israelmba enyim mu ntsi, hom remmfa bagua yi nndu asaase a medze ama hɔn no do.
Iyi nye Meriba nsu no; osiandɛ Israelmba nye EWURADZE hamee, na ɔtseew noho wɔ hɔn mu.
Na Moses somaa abɔfo fii Kades kɔr Edomhen hɔ dɛ, Mbrɛ wo nua Israel se nye yi, Woara inyim ɔhaw a aba hɛn do nyinara: mbrɛ hɛn egyanom dze sianee kɔr Egypt, na yɛdze tsenaa Egypt mber tsentsen; na Egyptfo yɛɛ hɛn, nye hɛn egyanom bɔn: na yesui frɛɛ EWURADZE a, otsiee hɛn ndze, na ɔsomaa ɔbɔfo, na oyii hɛn fii Egypt no: na, hwɛ yɛwɔ Kades, kurow a ɔwɔ wo ntoaado noho no mu: meserɛ wo, ma yentwa mu mfa w’asaase do: yerunntwa mu mmfa haban anaa wenyin ture mu, nkyii so yɛronnom bura mu nsu bi: yɛbɛfa ɔhen ne tsempɔn do ara akɔ, yɛremman enyimfa anaa abankum, ekodu dɛ yeetwa mu wɔ wo ntoaado.
Na Edom see no dɛ, Mma mmbɛfa mo mu, bɛyɛ na medze nkrantsee efir edzi ebehyia wo.
Na Israelmba no see no dɛ, Yɛrebɛfa ɔtsempɔn do akɔ: na sɛ hɛn nye hɛn mbowa nom wo nsu bi a, ɔno yebotua kaw: ɔnnyɛ biribiara, ma yɛmfa hɛn anamɔn ara mbotwa mu.
Na ɔsee dɛ, Mma hom nntwa mu.
Na Edom dze nkorɔfo pii, nye nsa a ɔyɛ dzen fiir edzi behyiaa hɔn.
Dɛm na Edom poow dɛ ɔma Israel kwan wɔ no ntoaado: dɛm ntsi Israel danee fii noho.
Na wotui fii Kades: na Israelmba no, mekyerɛ mboanofo no nyina, baa bepɔw Hor ho.
Na EWURADZE kasaa kyerɛɛ Moses nye Aaron wɔ bepɔw Hor ho, wɔ Edom asaase ntoaado dɛ, Ɔnnkɛkyɛr na Aaron akɛka no nkorɔfo ho wɔ nsamankyir: na ɔronnkɔ asaase a medze ama Israelmba no do, osiandɛ hom yɛɛ asoɔdzen wɔ m’asɛm do wɔ Meriba nsu ho.
Fa Aaron nye ne babanyin Eleazar, na fa hɔn fow bepɔw Hor: na pɔr Aaron ne ntar no, na fa hyɛ ne babanyin Eleazar: na onwu wɔ hɔ nkɛka no nkorɔfo ho.
Na Moses yɛɛ dɛ mbrɛ EWURADZE hyɛe no: na wɔfoow bepɔw Hor wɔ mboanofo no nyinara enyim.
Na Moses pɔɔr Aaron ne ntar no, na ɔdze hyɛɛ ne babanyin Eleazar; na Aaron wui wɔ bepɔw no etsifi hɔ: na Moses nye Eleazar fii bepɔw no do sianee.
Na aber a mboanofo no nyinara hun dɛ Aaron ewu no, wosuu Aaron adaduasa, mekyerɛ Israel fi no nyinara.
Israelfo Sɛɛ Keenanfo Na Aradhen, Keenannyi no a, ɔtse Pomu afamu no, tsee dɛ wɔreka dɛ Israel nam Atarim ɔkwan do aba no; nna ɔnye Israel bɔkoe, na ɔfaa hɔn mu binom ndɔmmum.
Na Israelfo bɔɔ EWURADZE anohoba see dɛ, Sɛ ɔwo dze ɔman yi rehyɛ hɛn nsa dze a, nkyɛ yɛbɛsɛɛ hɔn nkurow huntuhuntu.
Na EWURADZE tsiee Israelfo ndze, na oyii Keenanfo no mae; na wɔsɛɛ hɔn nye hɔn nkurow no huntuhuntu: na wɔtoo bea no dzin Horma.
Boran Abowatsena Na wotui fi bepɔw Hor ho dze faa Mbɛw Po kwan do, dɛ wɔrobɔ Edom asaase ho aprɔw akɔ: na ahomtsew kaa ɔman no hɔn kra pii wɔ ɔkwan no ntsi.
Na ɔman no kasaa tsiaa Nyankopɔn, nye Moses, dɛ, Ɔyɛ dɛn ntsi na hom eyi hɛn efi Egypt dɛ yembowuwu wɔ sar do yi?
Na edziban bi nnyi hɔ; na nsu bi nnyi hɔ; na edzibanhun yi afon hɛn kra.
Na EWURADZE somaa mbowatsena a wɔsɔw wɔ ɔman no mu, na wɔkɔsosɔɔw ɔman no; na Israel mu nkorɔfo pii wuwui.
Na ɔman no baa Moses nkyɛn bɛsee dɛ, Yɛayɛ bɔn, osiandɛ yɛakasa etsia EWURADZE, nye ɔwo; pa EWURADZE kyɛw, ma ombeyi mbowatsena no mfi hɛn do.
Na Moses paa kyɛw maa ɔman no.
Na EWURADZE see Moses dɛ, Yɛ boran abowatsena, na fa si dua do: na ɔbɛba dɛ, obiara a abowatsena asɔw no no, sɛ ɔhwɛ a, obenya nkwa.
Na Moses yɛɛ boran abowatsena, na ɔdze sii dua no do: na ɔbaa dɛ, sɛ abowatsena ka nyimpa bi a, ɔhwɛ boran abowatsena no a, onya nkwa.
Israelmba Sow Hɔn Akwantu Do Na Israelmba no tui, na wɔkɛkyeer nsera wɔ Obot.
Na wotui fii Obot, na wɔkɛkyeer nsera wɔ Iye-abarim, wɔ sar a ɔwɔ Moab enyim, wɔ wipuei afamu no do.
Hɔ na wofi tui, na wɔkɛkyeer nsera wɔ Zered bɔnsa mu.
Hɔ na wofi tui, na wɔkɛkyeer nsera wɔ Arnon a ɔwɔ sar do a ofi Amorifo ntoaado ba no, n’egya: na esutsen Arnon Moab ntoaado a, ɔda Moab nye Amorifo ntamu.
Dɛm ntsi wɔka no EWURADZE Akodzi nwoma no mu dɛ, Vaheb wɔ Sufa, Nye Arnon mbɔnsa no, Nye mbɔnsa no a ɔtserew no a Ɔkom kɔ Ar tsenabew afamu no, Na ɔtwer Moab ntoaado ho no.
Na hɔ na wofi tui kɔr Beer, nsubura a EWURADZE kaa ho asɛm kyerɛɛ Moses dɛ, Boa ɔman no ano, na mebɛma hɔn nsu.
Aber no mu na Israel toow ndwom yi dɛ: Nsubura tue ɛ; hom ngye no do: Nsubura a ahenmba tui no, Ɔman no mu ekunyin no fumfunii, Wɔdze ahempoma, ɔnye hɔn mpoma.
Na wofi sar no do tui kɔr Mattana: na wofi Mattana kɔr Nahaliel: na wofi Nahaliel kɔr Bamot: na wofi Bamot kɔr bɔnsa a ɔwɔ Moab haban mu wɔ Pisga etsifi a ɔhwɛ sar yiredede no enyi no mu.
Wodzi Sihon Na Og Do Konyim Na Israel somaa abɔfo ma wɔkɔr Amorifo hen Sihon nkyɛn, dɛ, Ma muntwa mu mfa w’asaase do: yɛremman haban mu, anaa wenyin ture mu; yɛronnom nsubura mu nsu bi: yɛrefa ɔhen tsempɔn do akɔ, ekodu dɛ yeetwa mu wɔ wo ntoaado.
Na Sihon amma Israel kwan ma woeenntwa mu wɔ no ntoaado: na mbom ɔboaa ne man nyinara ano, na ofiir edzi kehyiaa Israel wɔ sar no do, na ɔbaa Jahaz: na ɔnye Israel bɔkoe.
Na Israel dze nkrantsee ano kum no, na ɔfaa n’asaase ofi Arnon do dze kɔ Jabbok do, mekyerɛ okodu Ammonmba ho: osiandɛ Ammonmba ntoaado no ɔyɛ dzen.
Na Israel faa nkurow yi nyinara: na Israel tsenaa Amorifo nkurow no nyinara mu, wɔ Hesbon, nye no ho nkuroba nyinara mu.
Na Hesbon yɛ Amorifo hen Sihon kurow, ɔno na ɔnye nkan no Moabhen no ako, na ɔagye ne nsamu n’asaase nyinara kodu Arnon ho.
Dɛm ntsi hɔn a wɔkasa wɔ mbɛbu mu no ka dɛ, Hom mbra Hesbon, Ma wɔnkyekyer na wontsintsim Sihon kurow no: Na ogya bi efi Hesbon, Ogyaframee efi Sihon kurow mu: Ɔamen Moab Ar, Arnon mbea sorɔnsorɔm do ekunyin no Ɔwo Moab, due!
Kemos ɔman, ɔwo ayera: Oeyi ne mbabanyin ama dɛ eguamfo, Na ne mbabaa akɔ ndɔmmum mu, Wɔ Amorifo hen Sihon hɔ.
Yɛatotow hɔn; Hesbon ayera araa ekodu Dibon, Yɛasɛɛ hɔn araa akɔ Nofa a Ɔdze kodu Medeba.
Na Israel tsenaa Amorifo asaase do.
Na Moses somae ma wɔkɛseraa Jazer, na wɔfaa no nkuroba no, na wotuu Amorifo a wɔwɔ hɔ no.
Na wɔdanee na wɔkɔ fowee kɔr Basan ɔkwan do: na Basanhen Ɔge fiir edzi kehyiaa hɔn, ɔno nye ne man nyinara, dɛ wɔrokɔ ko wɔ Edrei.
Na EWURADZE see Moses dɛ, Mma nnsuro no: na meyi ɔno, nye ne man nyinara, nye n’asaase mahyɛ wo nsa; na yɛ no dɛ mbrɛ eyɛɛ Amorifo hen Sihon a ɔtsenaa Hesbon no.
Nna wokunkum ɔno, nye ne mbabanyin, nye ne man nyinara, kodur dɛ woenngyaa obi amma no: na wɔfaa n’asaase no.
Moabhen Balak Soma Kɔ Balaam Hɔ Na Israelmba no tui, na wɔkɛkyeer nsera wɔ Moab tɛtɛr mu wɔ Jeriko Jordan egya.
Na Zipor ne babanyin Balak hun dza Israel ayɛ Amorifo no nyinara.
Na Moab suroo ɔman no dodow, osiandɛ wɔdɔɔ so: na nketsenketse kitsaa hɔn wɔ Israelmba no ntsi.
Na Moab see Midian mpanyimfo dɛ, Afei nyimpadodow yi bɛsɛɛ dza etwa ehyia hɛn ho nyinara, dɛ mbrɛ ɔnantwi we haban mu efuw.
Na Zipor ne babanyin Balak nna aber no mu ɔyɛ Moabhen.
Na ɔsomaa abɔfo ma wɔkɔr Beor ne babanyin Balaam hɔ, wɔ Petor a ɔwɔ Esutsen no ho wɔ ne man mba asaase do dɛ wonkehyia no, dɛ, Hwɛ, ɔman bi efi Egypt aba: hwɛ, wɔkata asaase enyi, na wogu me tsentsendo: dɛm ntsi afei, meserɛ wo, bra bɛpaa ɔman yi ma me; na wɔyɛ dzen dodow ma me: dɛ bi a mibedzi nyim, ma meekuku hɔn, na maapam hɔn mefi asaase no do: na minyim dɛ nyia ɔwo ihyira no no woehyira no, na nyia ɔwo edom no no wɔadom no.
Na Moab mpanyin nye Midian mpanyin no sii mu dze ebisa no ho akatua no wɔ hɔn nsamu kɔree; na wɔbaa Balaam hɔ, na wɔbɛkaa Balak ne nsɛm no kyerɛɛ no.
Na ɔsee hɔn dɛ, Hom nsoɛ ha anadwe yi, na mebɛbrɛ hom mbuae, dɛ mbrɛ EWURADZE bɛka akyerɛ me no: na Moab mbapɔmba no nye Balaam tsenae.
Na Nyankopɔn baa Balaam nkyɛn, na ɔsee dɛ, Mbanyin bɛn na wɔnye wo wɔ hɔ yi?
Na Balaam see Nyankopɔn dɛ, Zipor ne babanyin Balak, Moabhen no, na ɔasoma ma wɔaba mo hɔ dɛ, Hwɛ, ɔman a woefi Egypt aba no, akata asaase enyi: afei, bra bɛpaa hɔn ma me; dɛ bi a mubotum menye hɔn ako, na mapam hɔn.
Na Nyankopɔn see Balaam dɛ, Mma nnye hɔn nnkɔ, mma mmpaa ɔman no: na woehyira hɔn.
Na Balaam soɛɛr anapa no, na ɔsee Balak mbapɔmba no dɛ, Hom nkɔ hom asaase do: na EWURADZE mmpen dɛ ɔbɛma me kwan ma menye hom akɔ.
Na Moab mbapɔmba no soɛree, na wɔbaa Balak nkyɛn, na wɔsee dɛ, Balaam ammpen dɛ ɔnye hɛn bɛba.
Na Balak somaa mbapɔmba a wɔdɔɔ so, na hɔn enyim wɔ nyam sen hɔn so bio.
Na wɔbaa Balaam nkyɛn, na wɔsee no dɛ, Mbrɛ Zipor babanyin Balak se nye yi, Mepa wo kyɛw, mma biribi nnsiw wo me nkyɛn ba ho kwan: na mebɛhyɛ wo enyimnyam kɛsenara, na biribiara a ebɛse me no mebɛyɛ: dɛm ntsi bra, meserɛ wo, bɛpaa ɔman yi ma me.
Na Balaam buae na ɔsee Balak no nkowaa no dɛ, Sɛ Balak dze dwetɛ nye sika ne fi ma mpo bɛma me a, murunntum mummbu EWURADZE me Nyankopɔn n’asɛm do, mennkɛyɛ biribi, dɛ osuar anaa ɔyɛ kɛse.
Afei dɛm ntsi, mɛserɛ hom, hom so ntsintsim ha anadwe yi, ma munhu dza EWURADZE bɛka akyerɛ me bio.
Na Nyankopɔn baa Balaam nkyɛn anadwe, na ɔsee no dɛ, Sɛ mbanyin no ba behyia wo a, Soɛr, nye hɔn nkɔ; mbom dza meka mekyerɛ wo no nko na yɛ.
Na Balaam soɛɛr anapa no, na ɔhyehyɛɛ n’asoasopɔnkɔ, na ɔnye Moab mbapɔmba no kɔree.
Balaam N’asoasopɔnkɔ Gye No Nkwa Na Nyankopɔn n’ebufuw dzɛwee dɛ ɔkɔree: na EWURADZE bɔfoe begyinaa ɔkwan no do dɛ ɔyɛfo bi a otsia no.
Na ɔnodze ɔtse n’asoaso do reba, na no nkowaa beenu ka no ho.
Na asoaso no hun EWURADZE no bɔfoe no dɛ ogyina ɔkwan no mu, ɔatwe ne nkrantsee kitsa ne nsamu: na asoaso no danee fii ɔkwan no mu faa nkyɛn, na ɔkɔr haban mu: na Balaam bɔɔ asoaso no dɛ ɔdze redan no aba ɔkwan mu.
Nna EWURADZE no bɔfoe no kegyinaa wenyin nture ntamu ɔkwan tokur bi mu, ban wɔ afa ha, na ban wɔ afa ha.
Na asoaso no hun EWURADZE no bɔfoe no, na ɔdze noho miaa ɔfadum no ho, na ɔdze Balaam n’anan miaa ɔfadum no: na ɔbɔɔ no bio.
Na EWURADZE no bɔfoe no kɔr kan, na okegyinaa beebi a ɔmoa, mbrɛ ɔkwan bi nnyi a wɔdan fa enyimfa anaa abankum.
Na asoaso no hun EWURADZE no bɔfoe no, na obutuuw famu wɔ Balaam n’ase: na Balaam n’ebufuw dzɛwee, na ɔdze n’abaa bɔɔ asoaso no.
Na EWURADZE buee asoaso no ano, na ɔsee Balaam dɛ, Ebɛnadze na mayɛ wo, na abɔ me mpɛn ebiasa yi?
Na Balaam see asoaso no dɛ, Osiandɛ esi me atwetwe: kɛtseankyɛ nkrantsee kitsa me nsamu, nkyɛ sisei meku wo.
Na asoaso no see Balaam dɛ, Ana nnyɛ w’asoaso nye me a atsena mo do wo nkwa tsentsen nyinara dze ebodu ndɛ da yi?
Ana menya wo dɛm nyɛe pɛn?
Na ɔsee dɛ, Oho.
Nna EWURADZE buee Balaam n’enyiwa, na ohun EWURADZE no bɔfoe no dɛ ogyina ɔkwan no mu, wɔatwe ne nkrantsee kitsa ne nsamu: na ɔbɔɔ ne tsir adze, na ɔdze n’enyim butuuw famu.
Na EWURADZE no bɔfoe no see no dɛ, Ɔyɛ dɛn ntsi na abɔ w’asoaso mpɛn ebiasa yi?
Hwɛ, emi na mefir edzi abɛyɛ wo ɔyɛfo osiandɛ wo kwan no akyea wɔ m’enyim: na asoaso no hun me, na ɔdanee fii m’enyim mpɛn ebiasa yi: sɛ wɔanndan emmfi m’enyim dze a, nkyɛ wo so sisei meku wo, na magye no nkwa.
Na Balaam see EWURADZE no bɔfoe no dɛ, Mayɛ bɔn; na minnyim dɛ ɔwo na igyinaa ɔkwan no mu tsiaa me: dɛm ntsi afei, sɛ emmpɛ a, mebɛsan m’ekyir bio.
Na EWURADZE no bɔfoe no see Balaam dɛ, Nye mbanyin no nkɔ: na mbom asɛm a mebɛka makyerɛ wo no nko na ka.
Nna Balaam nye Balak mbapɔmba no kɔree.
Na aber a Balak tsee dɛ Balaam reba no, ofiir edzi kehyiaa no wɔ Moab Kurow a ɔda Arnon ntoaado a ɔwɔ ntoaado ano no.
Na Balak see Balaam dɛ, Ana nnyɛ enyiberdo ara na mosomaa dɛ wombehyia wo ma bra?
Ɔyɛ dɛn ntsi na ammba me nkyɛn?
Egye dzi dɛ murunntum mennhyɛ wo enyimnyam a?
Na Balaam see Balak dɛ, Hwɛ, maba wo nkyɛn: ana afei mowɔ tum biara a medze meka asɛm bi?
Asɛm a Nyankopɔn dze bɛhyɛ m’anomu no, ɔno na mebɛka.
Na Balaam nye Balak kɔree, na wɔbaa Kiriat-huzoth.
Na Balak dze anantwi nye nguan bɔɔ okum afɔr, na ɔdze kɛmaa Balaam nye mbapɔmba a wɔnye no wɔ hɔ no.
Na ɔbaa dɛ anapa no, Balak faa Balaam, na ɔdze no fowee kɔr Baal ne mbea sorɔnsorɔm no do, na ofi hɔ hun ɔman no ano.
Balaam Ne Nkɔnhyɛ a Odzi Kan Na Balaam see Balak dɛ, Sisi afɔrmbukyia esuon ma me wɔ ha, na siesie anantwisaa esuon nye nguannyin esuon ma me wɔ ha.
Na Balak yɛɛ dɛ mbrɛ Balaam kae no; na Balak nye Balaam dze ɔnantwisaa kor nye oguannyin kor bobɔɔ afɔr wɔ afɔrmbukyia biara do.
Na Balaam see Balak dɛ, Gyina wo hyew afɔr no ho, na monkɔ, anyanyanbiara EWURADZE bɛba ebehyia me a: na biribiara a ɔdze bɛkyerɛ me no mebɛka makyerɛ wo.
Na osii mu kɔr sorɔnsorɔm pataa bi do.
Na Nyankopɔn behyiaa Balaam: na Balaam see no dɛ, Mesiesie afɔrmbukyia esuon no, na medze ɔnantwisaa nye oguannyin nkorkor abobɔ afɔr wɔ afɔrmbukyia biara do.
Na EWURADZE dze asɛm hyɛɛ Balaam anomu, see dɛ, San kɔ Balak nkyɛn, na dza ka nye yi.
Na ɔsanee kɔr ne nkyɛn, na, hwɛ, ogyina ne hyew afɔr no ho, ɔno nye Moab mbapɔmba no nyinara.
Na ɔkasaa no abɛbu mu see dɛ, Aram na Balak kɛfaa me bae, Moabhen no faa me fi Boka mbepɔw no mu dɛ: Bra, bɛpaa Jakob ma me, Na bra, bɛhyɛ Israel enyimguase.
Meyɛ dɛn na mepaa nyia Nyame mmpaa no?
Na meyɛ dɛn na mehyɛ nyia EWURADZE nnhyɛɛ no enyimguase?
Abotan etsifi na mifi muhun no, Na akoko do na mifi megyeen no: Hwɛ, ɔman a no nko bɛtsena a, Na worummbu no mmfora amanaman.
Woana botum akan Jakob huntuma, Anaa Israel ebupɛn anan mu kor no dodow?
Ma munwu ɔtseneneenyi wu, Na ma m’ewiei nyɛ dɛ nedze!
Na Balak see Balaam dɛ, Ebɛnadze na edze ayɛ me yi?
Mekɛfaa wo dɛ bɔdom m’atamfo, na, hwɛ, ehyira hɔn koraa.
Na obuae see dɛ, Ana onnhia dɛ mohwɛ yie na meka dza EWURADZE dze hyɛɛ m’anomu no bi a?
Balaam Ne Nkɔnhyɛ A Otsia Ebien Na Balak see no dɛ, Mepa wo kyɛw, bra ma yɛnkɔ beebi fofor, mbrɛ ifi bohu hɔn; ibohu hɔn ano nko, na innkohu hɔn nyinara: na paa hɔn ma me wɔ hɔ.
Na ɔfaa no kɔr Zofim haban mu, wɔ Pisga etsifi, na osisii mbukyia esuon, na ɔdze ɔnantwisaa, nye oguannyin bobɔɔ ɔhyew afɔr wɔ afɔrmbukyia biara do.
Na ɔsee Balak dɛ, Gyina wo hyew afɔr ho ha, ber a mirikehyia EWURADZE wɔ enyim noho yi.
Na EWURADZE behyiaa Balaam, na ɔdze asɛm hyɛɛ n’anomu, see dɛ, San kɔ Balak nkyɛn, na mbrɛ ka nye yi.
Na ɔbaa ne nkyɛn, na, hwɛ, ogyina ne hyew afɔr no ho, na Moab mbapɔmba ka no ho.
Na Balak see no dɛ, EWURADZE aka dɛn?
Na ɔkasaa abɛbu mu see dɛ, Soɛr, Balak, na tsie; Yɛ aso ma me, Zipor babanyin: Nyankopɔn nnyɛ nyimpa, na oeedzi ator; Anaaso nyimpa ba, na oeenu noho: Ana ɔase, na ɔrennyɛ?
Ana ɔakasa, na ɔremma onntsim?
Hwɛ, nhyira ho mbra na menya: Na oehyira, na murunntum menndan enyi.
Onnhun emumuyɛ wɔ Jakob mu, Nkyii so onnhun nkontompɔ wɔ Israel mu: EWURADZE ne Nyankopɔn nye no wɔ hɔ, Na ɔhen ho esebɔ wɔ hɔn mu.
Nyame eyi hɔn wɔ Egypt; Ɔwɔ ahoɔdzen dɛ ɔnantwi bɔyafo.
Ampaara nkaber bi nnyi Jakob mu, Nkyii so ebisa bi nnyi Israel mu: Afei na wɔbɛka no wɔ Jakob nye Israel ho dɛ, Ebɛnadze na Nyame ayɛ yi!
Hwɛ, ɔman no soɛr dɛ ogyataber, Na ɔma noho do dɛ ogyata: Orummbutuw gyedɛ oedzi afonam, Na ɔanom ɔtɔfo bɔgyaa ana.
Na Balak see Balaam dɛ, Mpaa na eremmpaa hɔn a, na nhyira so innhyira hɔn.
Na Balaam buae na ɔsee Balak dɛ, Ana mannka mannkyerɛ wo dɛ, dza EWURADZE bɛka no nyinara, nna mebɛyɛ?
Balaam No Nkɔnhyɛ A Otsia Ebiasa Na Balak see Balaam dɛ, Afei bra, ma memfa wo monkɔ beebi fofor; anyanyanbiara ɔbɔsɔ Nyankopɔn enyi ma efi hɔ adom hɔn ama me.
Na Balak faa Balaam kɔr Peor etsifi a ɔhwɛ sar pradada no enyi no.
Na Balaam see Balak dɛ, Sisi afɔrmbukyia esuon ma me wɔ ha, na siesie anantwisaa esuon nye nguannyin esuon ma me wɔ ha.
Na Balak yɛɛ dɛ mbrɛ Balaam see no, na ɔdze ɔnantwisaa nye oguannyin bobɔɔ ɔhyew afɔr wɔ afɔrmbukyia biara do.
Na aber a Balaam hun dɛ asɔ EWURADZE enyi dɛ ohyira Israel no, ɔannkɔ ebisa bio, dɛ nkan no, mbom ɔdze n’enyi kedzii sar no do.
Na Balaam maa n’enyi do, na ohun Israel dɛ wogu hɔ dɛ mbrɛ hɔn ebusuakuw ebusuakuw tsetsee; na Nyankopɔn sunsum baa no do.
Na ɔkasae see dɛ, Beor babanyin Balaam se dɛ, Ɔbanyin a n’enyi hu adze yie no se dɛ: Nyia otsie Nyame ne nsɛm no, Nyia ohu Twerammpon enyido adze no, Ɔrohwe ase a, wɔtseew n’enyi do no, ɔse dɛ: Ao Jakob, mbrɛ wo tsenabea dua yɛ fɛw a, Wo ntamadan no, Ao Israel!
Wɔtserɛw dɛ mbɔnsa, Dɛ esutsen ho nture, Dɛ alɔe ndua a EWURADZE atsetsɛw, Dɛ nsu ho kyindur ndua.
No mbokitsi mu nsu bobu do, Na n’asefo bɛtsena nsu pii mu, Na ne hen bɔkrɔn asen Agag, Na wɔbɛma n’ahendzi do.
Nyame eyi no efi Egypt; Ɔwɔ ahoɔdzen dɛ ɔnantwi bɔyafo: Ɔbɛmen amanaman a wɔyɛ n’atamfo, Na woebubu hɔn mbiew esinesin, Na ɔdze n’egyen menaba ehwirahwira hɔn mu.
Ɔkotowee, ɔdaa famu dɛ ogyata, Na dɛ ogyataber; woana na obopusuw no?
Nhyira nka obiara a ohyira wo, Na mpaa nka obiara a ɔpaa wo.
Balak Gya Balaam Kwan Na Balak n’ebufuw dzɛɛw Balaam do, na ɔbɔɔ ne nsamu: na Balak see Balaam dɛ, Mibehyiaa wo dɛ bɛpaa m’atamfo, na, hwɛ, ɔwo ehyira hɔn mpɛn ebiasa nye yi.
Dɛm ntsi afei guan kɔ mbrɛ ifi: modween dɛ nkyɛ mebɛhyɛ wo enyimnyam kɛse; na, hwɛ, EWURADZE esiw w’enyimnyam ho kwan.
Na Balaam see Balak dɛ, Ana mannka annkyerɛ w’abɔfoe a esomaa hɔn me nkyɛn no so dɛ, Sɛ Balak dze dwetɛ nye sika ne fi ma mpo bɛma me a, murunntum mummbu EWURADZE n’asɛm do mommbɔ me tsir mu nnkɛyɛ papa anaa bɔn: dza EWURADZE bɛka no, ɔno na mebɛka?
Na afei, hwɛ, morokɔ me man mu: bra, na memma hu dza ɔman yi dze bɛyɛ wo man wɔ nda a odzi ekyir no mu.
Na obuu no bɛ see dɛ, Beor babanyin Balaam se dɛ, Ɔbanyin a n’enyi emua no se dɛ: Nyia otsie Nyame ne nsɛm no, Na onyim Abɔso no ho nyimdzee no, Nyia ohu Twerammpon enyido adze no, Ɔrohwe ase a, wɔtseew n’enyi do no ɔse dɛ: Muhu no, nnyɛ sesei dze a: Mohwɛ no, ɔmmbɛn dze: Nworaba bi fi Jakob mu bopue, Na ahempoma befi Israel mu asoɛr, Na wɔabɔ afa Moab nkukuwa mu, Na wɔadwerew ɔko mba gyigyeegye no nyinara.
Na Edom bɛyɛ adzenyadze, Seir so a wɔyɛ n’atamfo bɛyɛ n’adzenyadze; Na Israel bɛyɛ mbanyindze ara.
Na obi fi Jakob mu bedzi tum, Na ɔasɛɛ kurow no mu dza aka no.
Na ɔhwɛɛ Amalek, na ɔsɔɔw ne kasaa no do see dɛ Amalek nye amanaman mu odzikamfo; Na n’ewiei bowie no ɔsɛɛ mu.
Na ɔhwɛɛ Kennyi, na ɔkasaa bio see dɛ, Wo tsenabew si hɔ pintsinn, Na wɔdze wo berɛbuw ahyɛ ɔbotan mu.
Naaso Kain bɔhwer, Ekodu dɛ Assur bɛfa wo ndɔmmum.
Na owiee ne kasaa no obuu no bɛ see dɛ, Ebei, Nyame reyɛ iyi no woana bɛtsena ase?
Na ahɛn befi Kittim mbew do aba, Na wɔabɛhaw Assur, na wɔahaw Eber, Na ɔnoara so ewie no ɔsɛɛ mu.
Na Balaam soɛree, na osii mu sanee kɔr ne tsenabew: na Balak so faa no kwan kɔree.
Israelmba Hɔn Edwamambɔ Na Abosonsɔr Na Israel tsenaa Sittim, na ɔman no hyɛɛ ase nye Moab mbabaa no yɛɛ ehuhudze: na wohyiahyiaa ɔman no kɔr hɔn enyame okum afɔr ho; na ɔman no dzidzii, na wɔbɔɔ hɔn mu adze maa hɔn enyame no.
Na Israel dze noho bɔɔ Baal-peor ho: na EWURADZE ebufuw dzɛɛw Israel do.
Na EWURADZE see Moses dɛ, Fa ɔman no mu etsitsir nyinara, na sensɛn hɔn ma EWURADZE wɔ ewia do, ma EWURADZE ebufuhyew no ndan mfi Israel do.
Na Moses see Israel atsɛmbuafo no dɛ, Hom mu obiara nkuku ne mbanyin a wɔdze hɔnho akɔbɔ Baal-peor ho no.
Na, hwɛ, Israelmba no mu kor dze Midiannyi ɔbaa bi baa no nuanom no nkyɛn wɔ Moses n’enyim, nye Israelmba mboanofo no nyinara enyim, aber a worususu wɔ ehyiadzibuw no n’abowano.
Na aber a ɔsɔfo Aaron ne babanyin Eleazar, ne babanyin Finehas, hunii no, ɔsoɛree fii mboanofo no mu, na ɔfaa nkambaa kitsaa ne nsamu; na odzii Israelnyi no ekyir kɔr pia no mu, na ɔdze wowɔɔ hɔn beenu nyina hwira hwiraa hɔn mu, Israelnyi no, nye ɔbaa no ohwiraa no fur mu.
Nna ɔyardɔm no siankae fii Israelmba no do.
Na hɔn a wowuwui wɔ ɔyardɔm no mu no wɔyɛ mpemeduonu anan.
Na EWURADZE kasaa kyerɛɛ Moses dɛ, Ɔsɔfo Aaron ne babanyin Eleazar, ne babanyin Finehas, adan m’ebufuw efi Israelmba do, wɔ dɛ ɔatwe me nyinkuntwe no nyinkun wɔ hɔn mu, ma mannhyew Israelmba no wɔ me nyinkuntwe mu.
Dɛm ntsi se dɛ, Hwɛ, medze m’asomdwee ahyɛmu mema no: ɔnyɛ ɔno, nye n’asefo a wobedzi n’ekyir no daa asɔfodzi ahyɛmu; osiandɛ ɔatwe ne Nyankopɔn ho nyinkun, na ɔapata ama Israelmba no.
Na Israelnyi no a wokum no no, nyia wokum no kaa Midiannyi ɔbaa no ho no, ne dzin dze Zimri, Salu ne babanyin a, ɔyɛ Simeonfo egyanom ofi mu ɔbapɔmba.
Na Midiannyi ɔbaa no a wokum no no, ne dzin dze Kozbi, Zur a ɔyɛ otsitsir wɔ Midian egyanom ofi bi mu nkorɔfo do no, ne babaa a. Na EWURADZE kasaa kyerɛɛ Moses dɛ, Hom nhiahia Midianfo no ho, na hom nku hɔn: osiandɛ hɔn so wɔdze hɔn ndaadaa a wɔdze tseetsee hom wɔ Peor ho asɛm no mu, nye hɔn akyerɛbaa Kozbi, Midian ɔsafohen no ne babaa no a wokum no wɔ ɔyardɔm da no mu wɔ Peor ho asɛm no mu no, ehiahia hom ho.
Wɔkan Israelmba Na ɔbaa dɛ ɔhaw no ekyir no, EWURADZE kasaa kyerɛɛ Moses nye ɔsɔfo Aaron ne babanyin Eleazar dɛ, Hom nkan Israelmba mboanofo no nyinara, ofi hɔn a woedzi mfe eduonu do dze rokɔ no, dɛ mbrɛ hɔn egyanom efi tsetsee, hɔn a wotum ɔsa kɔ wɔ Israel nyinara.
Na Moses nye ɔsɔfo Eleazar nye hɔn kasae wɔ Moab tɛtɛr mu wɔ Jeriko Jordan nkyɛn dɛ, Hom nkan ɔman no, ofi hɔn a woedzi mfe eduonu do dze rokɔ no; dɛ mbrɛ EWURADZE hyɛɛ Moses nye Israelmba a wofi Egypt asaase do bae no.
Reuben, Israel n’abakan no: Reuben ne mbabanyin; Hanok dze, Hanokfo ebusua: Pallu dze, Pallufo ebusua: Hezron dze, Hezronfo ebusua: Karmi dze, Karmifo ebusua.
Iyinom nye Reubenfo ebusua ebusua: na hɔn a wɔkaan hɔn wɔ mu wɔyɛ mpemeduanan ebiasa nye ahaesuon eduasa.
Na Pallu ne ba; Eliab.
Na Eliab ne mbabanyin; Nemuel, nye Datan, nye Abiram.
Iyinom nye Datan, nye Abiram no a wɔfrɛɛ hɔn wɔ mboanofo no mu no a wɔhaam Moses nye Aaron ho wɔ Kora no kuw no mu, wɔ aber a wɔhaam EWURADZE ho: na asaase buee n’ano, na ɔmemeen hɔn dze kaa Kora ho, aber a kuw no wuwui no; wɔ aber a ogya memeen nyimpa ahaenu eduonum, dze yɛɛ asɛnkyerɛdze no.
Naaso Kora ne mbabanyin no dze, woennwuwu.
Simeon ne mbabanyin dɛ mbrɛ hɔn ebusua tsetsee: Nemuel dze, Nemuelfo ebusua: Jamin dze, Jaminfo ebusua: Jakin dze, Jakinfo ebusua: Zera dze, Zerafo ebusua: Saul dze, Saulfo ebusua.
Iyinom nye Simeonfo ebusua, mpemeduonu ebien nye ahaenu.
Gad ne mbabanyin dɛ mbrɛ hɔn ebusua tsetsee: Zefon dze, Zefonfo ebusua: Hagi dze, Hagifo ebusua: Suni dze, Sunifo ebusua: Ozni dze, Oznifo ebusua: Eri dze, Erifo ebusua: Arod dze, Arodfo ebusua: Areli dze, Arelifo ebusua.
Iyinom nye Gad ne mbabanyin ebusua ebusua dɛ mbrɛ hɔn a wɔkaan hɔn wɔ mu tse, mpemeduanan nye ahaenum.
Juda ne mbabanyin, Er nye Onan: na Er nye Onan wowui wɔ Keenan asaase do.
Na Juda ne mbabanyin dɛ mbrɛ hɔn ebusua tsetsee nye yi; Sela dze, Selafo ebusua: Perez dze, Perezfo ebusua: Zera dze, Zerafo ebusua.
Na Perez ne mbabanyin nye yi; Hezron dze, Hezronfo ebusua: Hamul dze, Hamulfo ebusua.
Iyinom nye Juda ebusua ebusua dɛ mbrɛ hɔn a wɔkaan hɔn wɔ mu tse, mpemeduosuon esia nye ahaenum.
Isakar ne mbabanyin: Tola dze, Tolafo ebusua: Puva dze, Punifo ebusua: Jasub dze, Jasubfo ebusua: Simron dze, Simronfo ebusua.
Iyinom nye Isakar ebusua ebusua dɛ mbrɛ hɔn a wɔkaan hɔn wɔ mu tse, mpemeduosia anan nye ahaasa.
Zebulun ne mbabanyin dɛ mbrɛ hɔn ebusua ebusua tsetsee: Sered dze, Seredfo ebusua: Elon dze, Elonfo ebusua: Jahleel dze, Jahleelfo ebusua.
Iyinom nye Zebulunfo ebusua ebusua dɛ mbrɛ hɔn a wɔkaan hɔn wɔ mu tse, mpemeduosia nye ahaenum.
Josef ne mbabanyin dɛ mbrɛ hɔn ebusua ebusua tsetsee: Manaasɛ nye Efraim.
Manaasɛ ne mbabanyin: Makir dze, Makirfo ebusua: na Makir woo Gilead: Gilead dze, Gileadfo ebusua.
Iyinom nye Gilead ne mbabanyin: Iezer dze, Iezerfo ebusua: Helek dze, Helekfo ebusua: na Asriel dze, Asrielfo ebusua: na Sekem dze, Sekemfo ebusua: na Semida dze, Semidafo ebusua: na Hefer dze, Heferfo ebusua.
Na Hefer ne babanyin Zelofehad ennya mbabanyin, na onyaa mbabaa: na Zelofehad ne mbabaa edzin nye Mahala, nye Noa, Hogla, Milka, nye Tirza.
Iyinom nye Manaasɛ ebusua: na hɔn a wɔkaan hɔn wɔ mu wɔyɛ mpemeduonum ebien nye ahaesuon.
Iyinom nye Efraim ne mbabanyin dɛ mbrɛ hɔn ebusua ebusua tsetsee: Sutela dze, Sutelafo ebusua: Beker dze, Bekerfo ebusua: Tahan dze, Tahanfo ebusua.
Na iyinom nye Sutela ne mbabanyin: Eran dze, Eranfo ebusua.
Iyinom nye Efraim ne mbabanyin ebusua ebusua dɛ mbrɛ hɔn a wɔkaan hɔn wɔ mu tse, mpemeduasa ebien nye ahaenum.
Iyinom nye Josef ne mbabanyin dɛ mbrɛ hɔn ebusua tsetsee.
Benjamin ne mbabanyin dɛ mbrɛ hɔn ebusua ebusua tsetsee: Bela dze, Belafo ebusua: Asbel dze, Asbelfo ebusua: Ahiram dze, Ahiramfo ebusua: Sefufam dze, Sufafo ebusua: Hufam dze, Hufamfo ebusua.
Na Bela ne mbabanyin nye Ard nye Naaman: Ard dze, Ardfo ebusua: Naaman dze, Naamanfo ebusua.
Iyinom nye Benjamin ne mbabanyin dɛ mbrɛ hɔn ebusua ebusua tsetsee: na hɔn a wɔkaan hɔn wɔ mu wɔyɛ mpemeduanan enum nye ahaesia.
Iyinom nye Dan ne mbabanyin dɛ mbrɛ hɔn ebusua ebusua tsetsee: Suham dze, Suhamfo ebusua.
Iyinom nye Dan ebusua dɛ mbrɛ hɔn ebusua ebusua tsetsee.
Suhamfo ebusua nyinara, dɛ mbrɛ hɔn a wɔkaan hɔn wɔ mu tse, wɔyɛ mpemeduosia anan nye ahaanan.
Aser ne mbabanyin dɛ mbrɛ hɔn ebusua ebusua tsetsee: Imna dze, Imnafo ebusua: Isvi dze, Isvifo ebusua: Beria dze, Beriafo ebusua.
Beria ne mbabanyin dze: Heber dze, Heberfo ebusua: Malkiel dze, Malkielfo ebusua.
Na Aser ne babaa ne dzin dze Sera.
Iyinom nye Aser ne mbabanyin ebusua ebusua dɛ mbrɛ hɔn a wɔkaan hɔn wɔ mu tse, mpemeduonum ebiasa nye ahaanan.
Naftali ne mbabanyin dɛ mbrɛ hɔn ebusua ebusua tsetsee: Jahzeel dze, Jahzeelfo ebusua: Guni dze, Gunifo ebusua: Jezer dze, Jezerfo ebusua: Sillem dze, Sillemfo ebusua.
Iyinom nye Naftali ebusua dɛ mbrɛ hɔn ebusua ebusua tsetsee: na hɔn a wɔkaan hɔn wɔ mu wɔyɛ mpemeduanan enum nye ahaanan.
Iyinom nye hɔn a wɔkaan hɔn wɔ Israelmba mu, mpemahaesia nye kor ahaesuon eduasa.
Asaase No Ne Nkyɛɛ Ho Nhyehyɛɛ Na EWURADZE kasaa kyerɛɛ Moses dɛ, Iyinom na wɔnkyɛ asaase no mma hɔn dɛ egyapadze dɛ mbrɛ edzin no no dodow tse.
Nyia ɔso no ma no egyapadze a ɔso, na nyia osuar no ma no egyapadze a osuar: obiara dɛ mbrɛ hɔn a wɔkaan hɔn no mu tse no na wɔmfa n’egyapadze mma no.
Naaso asaase no wɔmfa tonto nkyɛ: dɛ mbrɛ hɔn egyanom ebusuakuw ebusuakuw edzin tsetsee no na wonnya egyapadze no.
Dɛ mbrɛ tonto no tse no na wɔmfa nkyɛ hɔn egyapadze no mma hɔn a wɔso nye hɔn a wosuar.
Levifo Ebusua Na iyinom nye hɔn a wɔkaan hɔn wɔ Levifo mu dɛ mbrɛ hɔn ebusua ebusua tsetsee: Gerson dze, Gersonfo ebusua: Kohat dze, Kohatfo ebusua: Merari dze, Merarifo ebusua.
Iyinom nye Levi ebusua ebusua: Libnifo ebusua, Hebronfo ebusua, Mahilifo ebusua, Korafo ebusua.
Na Kohat woo Amram.
Na Amram ne yer dzin dze Jokebed, Levi ne babaa a wɔwoo no ma Levi wɔ Egypt no a: na ɔwoo Aaron nye Moses nye hɔn akyerɛbaa Miriam maa Amram.
Na Aaron so wɔwoo Nadab nye Abihu, Eleazar nye Itamar maa no.
Na Nadab nye Abihu wuwui, wɔ aber a wɔdze ananagya baa EWURADZE enyim no.
Na hɔn a wɔkaan hɔn wɔ mu wɔyɛ mpemeduonu ebiasa, banyin biara a oedzi bosoom nye ekyir no: na wɔannkan hɔn ammfora Israelmba, osiandɛ wɔamma hɔn egyapadze wɔ Israelmba no mu.
Kaleb Na Josua Iyinom nye hɔn a Moses nye ɔsɔfo Eleazar kaan hɔn no; hɔn a wɔkaan Israelmba wɔ Moab tɛtɛr mu wɔ Jeriko Jordan ho no a. Na iyinom mu dze ɔbanyin biara nnyi mu a ofi hɔn a Moses nye ɔsɔfo Aaron kaan hɔn wɔ aber a wɔkaan Israelmba wɔ Sinai sar do no mu.
Na EWURADZE aka no wɔ hɔn ho dɛ, Owu na wobowuwu wɔ sar no do.
Na hɔn mu nyimpa biara annka, gyedɛ Jefune ne babanyin Kaleb, nye Nun ne babanyin Josua.
Zelofehad Mbabaa Ho Asɛm Nna Zelofehad, Hefer ne babanyin no, Gilead ne babanyin no Makir ne babanyin no, Manaasɛ ne babanyin no, ne mbabaa a wofi Josef ne babanyin Manaasɛ ebusua mu no, twee bɛnee: na ne babaa no hɔn edzin nye yi; Mahala, Noa, nye Hogla, nye Milka, nye Tirza.
Na wobegyinaa Moses, nye ɔsɔfo Eleazar, nye mbapɔmba no nye mboanofo no nyinara enyim, wɔ ehyiadzibuw no n’abowano dɛ, Hɛn egya wui wɔ sar no do, nna onnyi kuw no a wohyiahyiaa hɔnho dze tsiaa EWURADZE wɔ Kora kuw no mu no mu: mbom owui wɔ nankasa no bɔn mu: na oennya mbabanyin.
Ebɛnadze ntsi na hɛn egya ne dzin mpepa mfi n’ebusua mu, dɛ oennya ɔbanyin ntsi?
Ma hɛn egyapadze wɔ hɛn egya no nuanom mu.
Na Moses dze hɔn asɛm no baa EWURADZE enyim.
Na EWURADZE kasaa kyerɛɛ Moses dɛ, Zelofehad ne mbabaa no aka no tsenn: ɔma na ma hɔn egyapadze wɔ hɔn egya no nuanom mu; na ma hɔn egya n’egyapadze no nkɔ hɔn hɔ.
Na kasa kyerɛ Israelmba dɛ, Sɛ ɔbanyin bi wu, na onnyi ɔbabanyin a, ɔno hom mma n’egyapadze nkɔ ne babaa hɔ.
Na sɛ onnyi ɔbabaa a, ɔno hom mfa n’egyapadze mma no nuanom.
Na sɛ onnyi nuanom a, ɔno hom mfa n’egyapadze mma n’egya no nuanom.
Na sɛ n’egya nnyi nuanom a, ɔno hom mfa n’egyapadze mma no bɔgyaa a ɔbɛn no wɔ n’ebusua mu, na ɔmfa: na iyi nyɛ atsɛmbu ahyɛdze mma Israelmba, dɛ mbrɛ EWURADZE hyɛɛ Moses no.
Wɔpa Josua Dɛ Israel Kandzifo Na EWURADZE see Moses dɛ, Fow Abarim bepɔw yi, na kɔhwɛ asaase a medze ama Israelmba no.
Na sɛ inya hu a, wo so akɛka wo nkorɔfo ho, dɛ mbrɛ wo nua Aaron akɛka hɔn ho no: osiandɛ hom yɛɛ asoɔdzen wɔ m’asɛm ho wɔ Zin sar do, wɔ mboanofo ham no mu, dɛ nkyɛ hom tsew mo ho wɔ nsu no ho wɔ hɔn enyim.
(Iyi nye Meriba nsu no wɔ Kades wɔ Sin sar do no.)
Na Moses kasaa kyerɛɛ EWURADZE dɛ, Ma EWURADZE, honam nyinara esunsum Nyankopɔn, nhwehwɛ ɔbanyin bi nsi mboanofo no do a obedzi hɔn enyim efir edzi, na obedzi hɔn enyim aba mu a obegya hɔn epue, na ɔdze hɔn bɛba mu; amma EWURADZE no mboanofo aannyɛ dɛ nguan a wonnyi oguanhwɛfo.
Na EWURADZE see Moses dɛ, Fa Josua, Nun ne babanyin no, ɔbanyin a sunsum no wɔ no mu no, na fa wo nsa gu no do; na fa no gyina ɔsɔfo Eleazar, nye mboanofo no nyinara enyim; na hyɛ no mbra wɔ hɔn enyim.
Na fa w’enyimnyam no bi ma no, ma Israelmba mboanofo no nyinara ntsie no.
Na onkegyina ɔsɔfo Eleazar enyim, ɔno na obebisa Urim a ase nye kan no, atsɛmbu ama no wɔ EWURADZE enyim: na n’asɛm do na womfir edzi, na n’asɛm do na wɔmbra mu, ɔno nye Israelmba nyinara a wɔka no ho nyina, mekyerɛ mboanofo no nyinara.
Na Moses yɛɛ dɛ mbrɛ EWURADZE hyɛɛ no no nyinara: na ɔfaa Josua, na ɔdze no kegyinaa ɔsɔfo Eleazar, nye mboanofo no nyinara enyim: na ɔdze ne nsa guu no do, na ɔhyɛɛ no mbra, dɛ mbrɛ EWURADZE nam Moses do kae no.
Daa Afɔrbɔ Ho Nhyehyɛɛ Na EWURADZE kasaa kyerɛɛ Moses dɛ, Hyɛ Israelmba no, na se hɔn dɛ, M’ayɛyɛdze, me gya afɔr edziban a oyi nka huanhuam ma me no, hom ndwen do mfa mbrɛ me wɔ ne ber mu.
Na se hɔn dɛ, Ogya afɔr a hom mfa mbrɛ EWURADZE nye yi; nguambaanyin a woedzi afrenhyia afrenhyia a wonndzii dzɛm, na wɔmfa ebien da kor mbɔ ɔhyew afɔr daa.
Eguambaa kor na fa bɔ afɔr anapa na eguambaa kor so fa bɔ afɔr ewimbir; na fa isiam pa efa ebupɛn du mu kor yɛ edziban afɔr a wɔdze ngo a woesiw hin ebupɛn anan mu kor afrɔw.
Ɔyɛ daa afɔr a wɔhyehyɛe wɔ bepɔw Sinai do a oyi nka huanhuam a ɔyɛ ogya afɔr ma EWURADZE.
Na no nom afɔr wɔ eguambaa kor ho nyɛ hin ebupɛn anan mu kor: na bea krɔnkrɔn no do na hue ɔnom afɔr nsadzen no ma EWURADZE.
Na eguambaa kor no so fa bɔ afɔr ewimbir no: dɛ mbrɛ anapa edziban afɔr no tse, na mbrɛ no nom afɔr no tse no, na fa bɔ ne gya afɔr a oyi nka huanhuam ma EWURADZE.
Ahomgyeda Afɔrbɔ Ho Nhyehyɛɛ Na ahomgyeda no nguambaanyin ebien a woedzi afrenhyia afrenhyia a wonndzii dzɛm, nye edziban afɔr isiam pa efa ebupɛn du mu ebien a wɔdze ngo afrɔw nye no nom afɔr: iyi nye ahomgyeda biara ne hyew afɔr a ɔka daa ɔhyew afɔr, nye no nom afɔr ho.
Na hom abosoom ahyɛse no hom mbɔ ɔhyew afɔr mma EWURADZE; anantwisaa mburwa ebien, nye oguannyin kor, nguambaanyin esuon a woedzi afrenhyia afrenhyia a wonndzii dzɛm; na edziban afɔr isiam pa efa ebupɛn du mu ebiasa a wɔdze ngo afrɔw, nka ɔnantwisaa kor ho; na edziban afɔr isiam pa ebupɛn du mu ebien a wɔdze ngo afrɔw nka oguannyin kor no ho; na edziban afɔr isiam pa ebupɛn du mu nkorkor a wɔdze ngo afrɔw, nka eguambaa biara ho; nyɛ ɔhyew afɔr a oyi nka huanhuam, ogya afɔr mma EWURADZE.
Na no nom afɔr nyɛ wenyin hin ɔfa nka ɔnantwisaa kor ho, na hin ebupɛn ebiasa mu kor nka oguannyin no ho, na hin ebupɛn anan mu kor nka eguambaa kor ho: iyi nye bosoom biara ne hyew afɔr wɔ afrenhyia abosoom no nyina mu.
Na wɔmfa apɔnkyenyin kor mbɔ bɔn ho afɔr mma EWURADZE; mfa nka daa ɔhyew afɔr no, nye no nom afɔr no ho.
Apaho Afahyɛ Afɔrbɔ Ho Nhyehyɛɛ Na bosoom a odzi kan no mu, bosoom no ne da a otsia duanan no, ɔyɛ EWURADZE apaho.
Na bosoom no ara ne da a otsia duenum no, nyɛ afahyɛ da: nda esuon na wondzi epitsi boodoo.
Da a odzi kan no nyɛ nhyiamu krɔnkrɔn; mma mma hom nnyɛ edwumadzen biara: mbom hom mbɔ ogya afɔr, ɔhyew afɔr mma EWURADZE; anantwisaa mburwa ebien, nye oguannyin kor, nye nguambaanyin esuon a woedzi afrenhyia afrenhyia: wɔnyɛ dza wonndzii dzɛm mma hom: nye n’edziban afɔr, isiam pa a wɔdze ngo afrɔw: ebupɛn du mu ebiasa na hom mfa nka ɔnantwisaa kor ho, na ebupɛn du mu ebien nka oguannyin no ho mbra; ebupɛn du mu nkorkor na fa ka nguambaa esuon no mu eguambaa biara ho bra; na bɔn ho afɔr apɔnkyenyin kor, ma wɔmfa mpata mma hom.
Hom nyɛ iyinom nka anapa ɔhyew afɔr a ɔyɛ daa ɔhyew afɔr no ho.
Dɛm yi ara na hom nyɛ ogya afɔr edziban a oyi nka huanhuam ma EWURADZE no, daa daa, nda esuon: wɔnyɛ nka daa ɔhyew afɔr no, na no nom afɔr no ho.
Na da a otsia esuon no hom nyɛ nhyiamu krɔnkrɔn; mma hom nnyɛ edwumadzen biara.
Eso nduadzewakan da no mu, sɛ hom dze edziban fofor afɔr rebrɛ EWURADZE wɔ hom adapɛn afahyɛ mu a, hom nyɛ nhyiamu krɔnkrɔn; mma hom nnyɛ edwumadzen biara: mbom hom mbɔ ɔhyew afɔr a oyi nka huanhuam mma EWURADZE; anantwisaa mburwa ebien, oguannyin kor, nguambaanyin esuon a woedzi afrenhyia afrenhyia; na n’edziban afɔr, isiam pa a wɔdze ngo afrɔw, ebupɛn du mu ebiasa nka ɔnantwisaa kor ho, ebupɛn du mu ebien nka oguannyin kor no ho, ebupɛn du mu nkorkor nka eguambaa esuon no mu eguambaa biara ho; apɔnkyenyin kor, ma wɔmfa mpata mma hom.
Hom nyɛ mfa nka daa ɔhyew afɔr no, nye n’edziban afɔr no, nye no nom afɔr no ho.
Totorobɛnto Afahyɛ Afɔrbɔ Ho Nhyehyɛɛ Na bosoom a otsia esuon no mu, bosoom no ne da a odzi kan no, hom nyɛ nhyiamu krɔnkrɔn; mma hom nnyɛ edwumadzen edwuma: ɔyɛ totorobɛntohɛn da ma hom.
Na hom mbɔ ɔhyew afɔr a oyi nka huanhuam mma EWURADZE; ɔnantwisaa eburwa kor, oguannyin kor, nguambaanyin esuon a woedzi afrenhyia afrenhyia a wonndzii dzɛm; na n’edziban afɔr, isiam pa a wɔdze ngo afrɔw, ebupɛn du mu ebiasa nka oguannyin no ho, na ebupɛn du mu nkorkor nka eguambaa esuon no mu eguambaa biara ho: na bɔn ho afɔr apɔnkyenyin kor, ma wɔmfa mpata mma hom: mfa nka bosoom fofor ɔhyew afɔr, nye n’edziban afɔr, nye no nom afɔr ho, dɛ mbrɛ no ho mbra tsetsee, nyɛ ogya afɔr a oyi nka huanhuam mma EWURADZE.
Akɔnkyen Afɔrbɔ Ho Nhyehyɛɛ Na bosoom a otsia esuon no ara mu da a otsia du no hom nyɛ nhyiamu krɔnkrɔn; na hom mfa akɔnkyen; eso mma hom nnyɛ edwuma biara: na hom mbɔ ɔhyew afɔr a oyi nka huanhuam mma EWURADZE; ɔnantwisaa eburwa kor, oguannyin kor, nguambaanyin esuon a woedzi afrenhyia afrenhyia; a wonndzii dzɛm: na n’edziban afɔr, isiam pa a wɔdze ngo afrɔw, ebupɛn du mu ebiasa nka ɔnantwisaa no ho, ebupɛn du mu ebien nka oguannyin kor no ho, ebupɛn du mu nkorkor nka nguambaa esuon no mu eguambaa biara ho: bɔn ho afɔr apɔnkyenyin kor; mfa nka mpata bɔn ho afɔr, nye daa ɔhyew afɔr, nye n’edziban afɔr, nye no nom afɔr no ho.
Na bosoom a otsia esuon no ne da a otsia duenum no hom nyɛ nhyiamu krɔnkrɔn; mma hom nnyɛ edwumadzen biara, na hom nhyɛ fa nda esuon mma EWURADZE.
Hom mbɔ ɔhyew afɔr, ogya afɔr a oyi nka huanhuam mma EWURADZE; anantwisaa mburwa duebiasa, nguannyin ebien, nguambaanyin duanan a woedzi afrenhyia afrenhyia; a wonndzii dzɛm: na n’edziban afɔr, isiam pa a wɔdze ngo afrɔw, ebupɛn du mu ebiasa ebiasa nkeka anantwisaa du ebiasa no mu ɔnantwisaa biara ho, ebupɛn du mu ebien ebien nkeka nguannyin ebien no mu kor ho, na ebupɛn du mu nkorkor nka nguambaa duanan no mu eguambaa biara ho: na bɔn ho afɔr apɔnkyenyin kor; mfa nka daa ɔhyew afɔr, n’edziban afɔr, nye no nom afɔr no ho.
Na da a otsia ebien no hom mfa anantwisaa mburwa duebien, nguannyin ebien, nguambaanyin duanan a woedzi afrenhyia afrenhyia a wonndzii dzɛm mbra: na n’edziban afɔr nye no nom afɔr nka anantwisaa, nguannyin nye nguambaa no ho, dɛ mbrɛ hɔn dodow tse, wɔ mbra kwan: nye bɔn ho afɔr apɔnkyenyin kor; mfa nka daa ɔhyew afɔr, nye n’edziban afɔr, nye no nom afɔr no ho.
Na da a otsia ebiasa no anantwisaa dubiako, nguannyin ebien, nguambaanyin duanan a woedzi afrenhyia afrenhyia a wonndzii dzɛm; na n’edziban afɔr nye no nom afɔr nka anantwisaa, nguannyin, nye nguambaa no ho, dɛ mbrɛ hɔn dodow tse, wɔ mbra kwan: nye bɔn ho afɔr apɔnkyenyin kor; mfa nka daa ɔhyew afɔr, nye n’edziban afɔr, nye no nom afɔr no ho.
Na da a otsia anan no anantwisaa du, nguannyin ebien, nguambaanyin duanan a woedzi afrenhyia afrenhyia a wonndzii dzɛm: n’edziban afɔr nye no nom afɔr nka anantwisaa, nguannyin, nye nguambaa no ho, dɛ mbrɛ hɔn dodow tse, wɔ mbra kwan: nye bɔn ho afɔr apɔnkyenyin kor; mfa nka daa ɔhyew afɔr, n’edziban afɔr, nye no nom afɔr no ho.
Na da a otsia enum no anantwisaa akron, nguannyin ebien, nguambaanyin duanan a woedzi afrenhyia afrenhyia a wonndzii dzɛm: na n’edziban afɔr nye no nom afɔr nka anantwisaa, nguannyin, nye nguambaa no ho, dɛ mbrɛ hɔn dodow tse, wɔmbra kwan: nye bɔn ho afɔr apɔnkyenyin kor; mfa nka daa ɔhyew afɔr, n’edziban afɔr, nye no nom afɔr no ho.
Na da a otsia esia no anantwisaa awɔtwe, nguannyin ebien, nguambaanyin duanan a woedzi afrenhyia afrenhyia a wonndzii dzɛm: na n’edziban afɔr nye no nom afɔr nka anantwisaa, nguannyin, nye nguambaa ho, dɛ mbrɛ hɔn dodow tse, wɔ mbra kwan: nye bɔn ho afɔr apɔnkyenyin kor; mfa nka daa ɔhyew afɔr, n’edziban afɔr, nye no nom afɔr no ho.
Na da a otsia esuon no anantwisaa esuon, nguannyin ebien, nguambaanyin duanan a woedzi afrenhyia afrenhyia a wonndzii dzɛm: na n’edziban afɔr nye no nom afɔr nka anantwisaa, nguannyin, nye nguambaa no ho, dɛ mbrɛ hɔn dodow tse, wɔ mbrɛ kwan: nye bɔn ho afɔr apɔnkyenyin kor; mfa nka daa ɔhyew afɔr, n’edziban afɔr, nye no nom afɔr no ho.
Da a otsia awɔtwe no hom mbɔ ngua a no mu yɛ nwin: mma hom nnyɛ edwumadzen biara: mbom hom mbɔ ɔhyew afɔr, ogya afɔr a oyi nka huanhuam mma EWURADZE: ɔnantwisaa kor, oguannyin kor, nguambaanyin esuon a woedzi afrenhyia afrenhyia a wonndzii dzɛm: n’edziban afɔr nye no nom afɔr nka ɔnantwisaa, oguannyin, nye nguambaa no ho, dɛ mbrɛ hɔn dodow tse, wɔ kwan: nye bɔn ho afɔr apɔnkyenyin kor: mfa nka daa ɔhyew afɔr, nye edziban afɔr, nye no nom afɔr no ho.
Iyinom na hom mfa mbrɛ EWURADZE wɔ hom afahyɛ a wɔahyehyɛ no mu, mfa nka hom anohobadze nye hom ayamuyi afɔr ho, wɔ hom ɔhyew afɔr, nye hom edziban afɔr, nye hom ɔnom afɔr, nye hom asomdwee afɔr mu.
Na Moses kaa kyerɛɛ Israelmba no dɛ mbrɛ EWURADZE hyɛɛ Moses no nyinara.
Anohoba Ho Mbra Na Moses kasaa kyerɛɛ Israelmba ebusuakuw ebusuakuw mu etsitsir no dɛ, Iyi nye adze a EWURADZE ahyɛ.
Sɛ nyimpa bi bɔ EWURADZE anohoba, anaa ɔka ntam dze nkyehoma kyekyer ne kra a, mma ommbu n’asɛm do; ɔnyɛ dɛ mbrɛ dza ofi n’anomu nyinara tse.
Eso sɛ ɔbaa bi bɔ anohoba ma EWURADZE, na ɔdze nkyehoma kyekyer noho wɔ n’egya fie, ne nkataasiaber mu; na n’egya tse n’anohoba, nye ne nkyehoma a ɔdze akyekyer ne kra, na n’egya ennsiw no kwam a: ɔno n’anohoba nyinara ntsim hɔ, na nkyehoma biara a ɔdze akyekyer ne kra no ntsim hɔ.
Sɛ da a n’egya bɛtse no osiw no kwan dze a; ɔno n’anohoba, anaa ne nkyehoma a ɔdze akyekyer ne kra no mu biara rinntsim hɔ: na EWURADZE dze bɛkyɛ no, osiandɛ n’egya siiw no kwan.
Na sɛ ɔwɔ kun, wɔ aber a n’anohoba, anaa n’anosɛm hurutuhurutu a ɔdze akyekyer ne kra no, wɔ no do no; na no kun tse, na da a ɔtsee no oennsiw no kwan a: ɔno n’anohoba no ntsim hɔ na ne nkyehoma a ɔdze akyekyer ne kra no ntsim hɔ.
Sɛ no kun siw no kwan da a ɔtsee no dze a; ɔno ɔmma n’anohoba a ɔwɔ no do, nye n’anosɛm hurutuhurutu a ɔdze akyekyer ne kra no nyɛ kwa: na EWURADZE dze bɛkyɛr no.
Na okunafo, anaa nyia woegyaa no awar no n’anohoba dze, mekyerɛ adze biara a ɔdze kyekyer ne kra no, otsim no do.
Na sɛ ɔwɔ no kun fie na ɔbɔɔ anohoba, anaa ɔdze ntam dze nkyehoma kyekyeer ne kra, na no kun tsee, na ɔyɛɛ no komm, na oennsiw no kwan a; ɔno n’anohoba nyinara tsim hɔ, na nkyehoma biara a ɔdze akyekyer ne kra no tsim hɔ.
Sɛ no kun no ma ɔyɛ kwa wɔ da a ɔtsee no dze a; ɔno biribiara a ofii n’anomu do wɔ n’anohoba ho, anaa ne kra nkyehoma ho no, rinntsim hɔ: no kun no ama ayɛ kwa; na EWURADZE dze bɛkyɛ no.
Anohoba biara, nye ntam biara a wɔdze brɛ ɔkra adze no, no kun na ɔma otsintsim, anaa no kun na ɔma ɔyɛ kwa.
Na sɛ no kun yɛ no komm koraa fi da to da a; ɔno otsintsim n’anohoba nyinara, anaa ne nkyehoma nyinara a ɔwɔ no do no: oetsintsim no, osiandɛ ɔyɛɛ no komm wɔ da a ɔtsee no.
Sɛ ɔatse no ɔkyɛr ana ekyir no ɔama ayɛ kwa dze a; ɔno kun no nsoa yer no n’emumuyɛ.
Iyinom nye ahyɛdze a EWURADZE hyɛɛ Moses dɛ ɔnda banyin nye ne yer ntamu, ɔnda egya nye ne babaa a ɔwɔ ne nkataasiaber mu, wɔ n’egya fie ntamu.
Wotu Midianfo Do Sa Na EWURADZE kasaa kyerɛɛ Moses dɛ, Dzi Midianfo wer ma Israelmba ho: na n’ekyir no akɛka wo nkorɔfo ho wɔ nsamankyir.
Na Moses kasaa kyerɛɛ ɔman no dɛ, Hom mma hom mu mbanyin mmia mma ɔsa no, ama woeetu akɔ Midian do, na wɔmfa EWURADZE n’awerdzi nkɔ Midianfo do.
Hom mma Israel ebusuakuw ebusuakuw nyinara mu, ebusuakuw biara mu nyimpa apem nkɔ ɔsa no.
Nna woyiyii Israel mpempem mu mpemduebien a womiae maa ɔsa no, ebusuakuw biara mu apem.
Na Moses somaa hɔn, ebusuakuw biara mu apem no, ma wɔkɔr ɔsa no, hɔn nye ɔsɔfo Eleazar ne babanyin Finehas ɔdze ahotseweebea ndzɛmba no na ewubɔ ntotorobɛnto no wɔ ne nsamu na wɔkɔr ɔsa no.
Na wɔnye Midian kɔkoe dɛ mbrɛ EWURADZE hyɛɛ Moses no; na wokunkum mbanyin no nyinara.
Na wokunkum Midian ahemfo no kaa hɔn atɔfo nkaa no ho.
Evi, Rekem, Zur, Hur, nye Reba Midian ahemfo beenum no; na wɔdze nkrantsee kum Beor ne babanyin Balaam so.
Na Israelmba no faa Midian mbaa no nye hɔn mbofraba no ndɔmmum; na wɔfoom hɔn ofiembowa nyinara, nye hɔn nguankuw nyinara, nye hɔn ahodze nyinara.
Na wɔdze ogya hyehyeew hɔn nkurow nyinara wɔ mbeambea a wɔtsetsee no, nye hɔn nseraban nyinara.
Na wɔfaa asadze no nyinara, nye afonam no nyinara, nyimpa nye abowa nyina.
Na wɔdze ndɔmmum no, nye afonam no, nye asadze no, brɛɛ Moses, nye ɔsɔfo Eleazar, nye Israel mboanofo no; wɔ nseraban no mu wɔ Moab tɛtɛr a ɔda Jeriko Jordan ho no do.
Na Moses, nye ɔsɔfo Eleazar, nye mboanofo no mu mbapɔmba no nyinara fiir edzi kehyiaa hɔn wɔ nseraban no ekyir.
Na Moses no bo fuuw dɔm no hɔn asafohemfo no, apem apem do asafohemfo nye ɔha ɔha do asafohemfo a wofi asayɛ bae no.
Na Moses see hɔn dɛ, Ana hom agye mbaa no nyinara nkwa?
Hwɛ, iyinom, na ɔnam Balaam apam do, wɔmaa Israel yɛɛ bɔn tsiaa EWURADZE wɔ Peor asɛm no mu, na ɔmaa ɔyardɔm baa EWURADZE no mboanofo mu no.
Afei dɛm ntsi hom nkuku mbofraba no mu mbanyin nyinara, na wonku ɔbaa biara a oehu ɔbanyin dɛ ɔnye no ada.
Na mbaa mbofraba a wonnhun ɔbanyin dɛ wɔnye no ada no dze, hom ngye hɔn nkwa mma homho.
Na hom nkyer nsera wɔ nseraban no ekyir nda esuon: obiara a oeku nyimpa bi no, nye obiara a ɔaka ɔtɔfo bi no, hom ntsew homho da a otsia ebiasa no, nye da a otsia esuon no, hom nye hom ndɔmmumfo no.
Na atar biara dze, nye adze a wɔdze nwoma ayɛ nyinara, nye mpɔnkyenhwi edwuma nyinara, nye adze a wɔdze dua ayɛ nyinara, homara hom ntsew ho.
Na ɔsɔfo Eleazar see mbanyin akofo a wɔkɔr akono no dɛ, Iyi nye mbra a EWURADZE dze ahyɛ Moses no mu ahyɛdze: naaso sika nye dwetɛ, boran, dadze, seenyaa, nye sumbui no, adze biara a obotum ogya no, hom mma ɔnkɛfa ogya mu, na no ho ntsew; naaso hom mfa ahoguar nsu no ntsew ho: na adze a onnkotum ogya no nyinara, hom mma ɔnkɛfa nsu mu.
Na hom nhor hom ntar da a otsia esuon no, na hom ho ntsew, na n’ekyir no na hom mbra nseraban no mu.
Na EWURADZE kasaa kyerɛɛ Moses dɛ mbu, Ɔwo nye ɔsɔfo Eleazar nye mboanofo no egyanom efi mu etsitsir no, afonam a wɔfae no ano, nyimpa nye mbowa nyina, na kyɛ afonam no mu akyɛkyɛ ebien; ma mbanyin akofo a wɔkɔr akono no, nye mboanofo no nyinara: na gye mbanyin asayɛfo a wɔkɔr akono no hɔ tow ma EWURADZE: nyimpa, nye anantwi, nye nsoasopɔnkɔ, nye nguankuw mu ahaenum mu nkorkor: gye no wɔ hɔn ɔfa no mu, na fa ma ɔsɔfo Eleazar, dɛ EWURADZE ɔmado afɔr.
Na Israelmba ɔfa mu dze, gye nyimpa, anantwi, nsaso, nye nguankuw no, mekyerɛ ofiembowa nyinara mu eduonum eduonum mu nkorkor, na fa ma Levifo no a wɔhwɛ EWURADZE ntamadan ahwɛdodze do no.
Na Moses nye ɔsɔfo Eleazar yɛɛ dɛ mbrɛ EWURADZE hyɛɛ Moses no.
Afei afonam a ɔbor asadze a mbanyin asayɛfo no fae no do no, ɔyɛ nguan mpemahaesia eduosuon enum, nye anantwi mpemeduosuon ebien, nye nsoasopɔnkɔ mpemeduosia biako, nye nyimpa, mbaa a wonnhun ɔbanyin dɛ wɔnye no ada, nyinara wɔyɛ mpemeduasa ebien.
Na ɔfa no a ɔyɛ hɔn a wotui kɔr ɔsa no hɔn kyɛfa no, no dodow yɛ nguan mpemahaebiasa eduasa esuon nye ahaenum: na nguan no mu ɔtow a woyiyii maa EWURADZE no yɛ ahaesia eduosuon enum.
Na anantwi no yɛ mpemeduasa esia; hɔn mu ɔtow a woyiyii maa EWURADZE yɛ eduosuon ebien.
Na nsoasopɔnkɔ no yɛ mpemeduasa nye ahaenum; hɔn mu ɔtow a woyiyii maa EWURADZE yɛ eduosia biako.
Na nyimpa no yɛ mpemduesia; hɔn mu ɔtow a woyiyii maa EWURADZE yɛ nyimpa eduasa ebien.
Na Moses dze ɔtow a ɔyɛ EWURADZE ɔmado afɔr no maa ɔsɔfo Eleazar, dɛ mbrɛ EWURADZE hyɛɛ Moses no.
Na Israelmba hɔn ɔfa no a Moses gyee no wɔ akofo no hɔ no mu dze, nye Israelmba hɔn ɔfa no mu dze, Moses faa eduonum eduonum mu nkorkor, nyimpa nye mbowa nyina, na ɔdze maa Levifo no a wɔhwɛ EWURADZE ntamadan ahwɛdodze do no; dɛ mbrɛ EWURADZE hyɛɛ Moses no.
Na asafohemfo a wɔhwɛ dɔm mpempem do no, nye apem apem do asafohemfo, nye ɔha ɔha do asafohemfo no, baa Moses nkyɛn: na wɔbɛsee no dɛ, Wo nkowaa yeebu akofo a wɔwɔ hɛn nsamu no ano, na hɛn mu nyimpa kor mpo annyew.
Na yɛdze EWURADZE n’ayɛyɛdze aba, dza nyimpa biara enya no a, sika ndwindze, ananadze ntweaban, nye nsakɔnadze, nsɔwanonkaba, nsowamuadze, nye nkɔnmuadze, dɛ wɔmfa mpata mma hɛn akra wɔ EWURADZE enyim.
Na Moses nye ɔsɔfo Eleazar gyee hɔn hɔ sika no, mekyerɛ edwindze no nyinara.
Na ɔmado afɔr sika nyinara a wɔdze brɛ EWURADZE a ofi apem apem do asafohemfo, nye ɔha ɔha do asafohemfo hɔ no, ɔyɛ dwetɛbona mpemduesia ahaesuon eduonum.
Na akofo no hɔn afom asadze dze, hɔnankasa na wɔfefae.
Na Moses nye ɔsɔfo Eleazar gyee sika no wɔ apem apem nye ɔha ɔha do asafohemfo no hɔ, na wɔdze baa ehyiadzibuw no mu, dɛ ɔnyɛ Israelmba no nkaadze wɔ EWURADZE enyim.
Jordan Esuogya Ebusuakuw Afei Reubenmba nye Gadmba no wɔ ofiembowa dodow a wɔdɔɔ so kɛsenara: na aber a wohun Jazer, nye Gilead asaase no, na hwɛ, bea no fata ofiembowa bea no; Wɔbae bɛkaa kyerɛɛ Moses, nye ɔsɔfo Eleazar, nye mboanofo no mu mbapɔmba no dɛ, Atarot, nye Dibon, nye Jazer, nye Nimra, nye Hesbon, nye Eleale, nye Sebam, nye Nebo, nye Beon, asaase a EWURADZE bɔɔ no wɔ Israel mboanofo no enyim no, yɛ asaase a oye ma mbowanyɛn, na wo nkowaa so wɔ ofiembowa.
Na wɔsee dɛ, Sɛ yeenya w’enyim enyimnyam a, ma wɔmfa asaase yi mma wo nkowaa ma yɛmfa; mma mmfa hɛn nntwa Jordan.
Na Moses see Gadmba nye Reubenmba no dɛ, Aso hom nuanom nkɔ ɔsa, na hom ntsena ha?
Na ɔyɛ dɛn ntsi na hom tu Israelmba akoma dɛ mma wonntwa nnkɔ asaase a EWURADZE dze ama hɔn no do yi?
Dɛm na hom egyanom yɛe, wɔ aber a mosomaa hɔn fii Kades-barnea dɛ wɔnkɔhwɛ asaase no.
Na aber a wɔfowee kɔr Eskol mbɔnsa mu, na wohun asaase no, wobotuu Israelmba no hɔn akoma dɛ mma wɔnnkɔ asaase a EWURADZE dze ama hɔn no do.
Na EWURADZE ebufuw dzɛɛw da no, na ɔkaa ntam dɛ, Ampaara mbanyin a wofi Egypt bae no a woedzi mfe eduonu nye ekyir no mu biara runnhu asaase a mekaa ho ntam mekyerɛɛ Abraham, nye Isaak, nye Jakob no; osiandɛ woennwie m’ekyir dzi: gyedɛ Keniznyi Jefune ne babanyin Kaleb, nye Nun ne babanyin Josua: osiandɛ hɔn na woedzi EWURADZE ekyir nokwar mu.
Na EWURADZE ebufuw dzɛɛw Israel do, na ɔmaa wokekyiin sar no do mfe eduanan, ma okodur dɛ ebusuasantsen no a wɔyɛɛ bɔn wɔ EWURADZE enyim no nyinara hyewee.
Na, hwɛ, hom asoɛr egyina hom egyanom ananmu, ndzebɔnyɛfo asefo, dɛ hom da ho araa dze EWURADZE n’ebufuhyew no reba Israel do.
Na sɛ hom dan fi n’ekyir a, ɔbɛda ho ara adan hɔn egya wɔ sar no do; na hom asɛɛ ɔman yi nyinara.
Na wɔbaa ne nkyɛn bɛsee dɛ, Nguamban na yɛbɛgyegye ama hɛn ofiembowa wɔ ha, na nkurow so yɛbɛkyekyer ama hɛn mbofraba: na hɛnankasa dze hɛn ho bɛyɛ har yeemia edzi Israelmba enyim, ekodu dɛ yɛdze hɔn bɔkɔ ekodu hɔn tsenabew ana: na hɛn mbofraba no ntsenatsena nkurow a wɔagye ho ban mu osian asaase no do atsefo no ntsi.
Yɛrennsan mmba hɛn efiefi, gyedɛ Israelmba ɔbanyin biara enya egyapadze edzi ana.
Na yɛnnye hɔn remmfa enyadze wɔ Jordan egya, ɔdze kɔ no; osiandɛ hɛn egyapadze ebefir hɛn Jordan nkyɛn ha boka afamu.
Na Moses see hɔn dɛ, Sɛ hom bɛyɛ iyi; sɛ hom bemia homho wɔ EWURADZE enyim akɔ ɔsa, na hom mu nyimpa biara a oemia botwa Jordan edzi EWURADZE enyim, ekodu dɛ ɔbɛpam n’atamfo efi n’enyim na wɔabrɛ asaase no adze wɔ EWURADZE enyim a: nna n’ekyir no hom bɛsan na hom edzi bem wɔ EWURADZE nye Israelmba ho; na asaase yi nyɛ hom enyadze wɔ EWURADZE enyim.
Na sɛ hom annyɛ dɛm a, hwɛ hom ayɛ bɔn etsia EWURADZE: na hom nhu dɛ hom bɔn beyi hom ama.
Hom nkyekyer nkurow mma hom mbofraba, na nguamban mma hom nguan; na hom nyɛ dza efi hom anomu epue no.
Na Gadmba nye Reubenmba no kasaa kyerɛɛ Moses dɛ, Wo nkowaa bɛyɛ dɛ mbrɛ mo wura ahyɛ no.
Hɛn mbofraba hɛn yernom hɛn nguankuw, nye hɛn ofiembowa nyinara, bɛtsena Gilead nkurow no mu hɔ: na wo nkowaa dze, ɔbanyin biara a oemia rokɔ ɔsa no, botwa mu wɔ EWURADZE enyim akɔko dɛ mbrɛ mo wura aka no.
Nna Moses dze hɔn ho mbra maa ɔsɔfo Eleazar, nye Nun ne babanyin Josua, nye Israelmba ebusuakuw ebusuakuw mu egyanom efi do etsitsir no.
Na Moses see hɔn dɛ, Sɛ Gadmba nye Reubenmba nye hom twa Jordan, ɔbanyin biara a oemia dzi EWURADZE enyim rokɔko no, na wɔbrɛ asaase no adze wɔ hom enyim a; ɔno hom mfa Gilead asaase mma hɔn ma wɔmfa: na sɛ woemmia nye hom enntwa a, ɔnodze wɔmma wonnya enyadze wɔ hom mu wɔ Keenan asaase do.
Na Gadmba nye Reubenmba no buaa dɛ, Dɛ mbrɛ EWURADZE aka akyerɛ wo nkowaa no, dɛmara na yɛbɛyɛ.
Yebemia wɔ EWURADZE enyim etwa mu akɔ Keenan asaase do, na hɛn egyapadze a yeenya no wɔ Jordan egya ha no ako hɛn hɔ.
Na Moses dze Amorifo hen Sihon n’ahendzi, nye Basanhen Ɔge n’ahendzi, asaase no, dɛ mbrɛ no do nkurow nye no ntoaado tsetsee no, mekyerɛ asaase no do nkurow a ehyia do no, maa hɔn, mekyerɛ Gadmba, nye Reubenmba, nye Josef ne babanyin Manaasɛ n’ebusuakuw ɔfa no a. Na Gadmba no kyekyeer Dibon, nye Atarot, nye Aroer; nye Atroth-sofan, nye Jazer, nye Jogbeha; nye Bɛt-nimra, nye Bɛt-haran: nkurow a wɔagyegye ho ban, nye nguamban.
Na Reubenmba no kyekyeer Hesbon, nye Eleale, nye Kiriataim; nye Nebo, nye Baal-meon, (hɔn edzin no sakyesakyeree), nye Sibma: na wɔdze edzin fofor totoo nkurow a wɔkyekyeree no.
Na Manaasɛ ne babanyin Makir mba no sii mu Gilead, na wɔkɛfae, na wotuu Amorifo a wɔwɔ mu hɔ no.
Na Moses dze Gilead maa Manaasɛ ne babanyin Makir; na ɔtsenaa mu.
Na Manaasɛ ne babanyin Jair sii mu kɛfaa no nkurow no na ɔfrɛɛ no Havot-jair.
Na Noba sii mu kɛfaa Kenat, nye no nkuroba, na ɔfrɛɛ no Noba, dɛ mbrɛ nankasa ne dzin no tse.
Israelfo Akwantu Iyinom nye Israelmba akwantu a wɔnam Moses nye Aaron nsa do fi Egypt asaase do tutui dɛ mbrɛ hɔn dɔm tsetsee.
Na Moses nam EWURADZE mbrasɛm do kyerɛɛw hɔn edzifir dɛ mbrɛ hɔn akwantu mu asoɛe no tse: na iyinom nye hɔn akwantu mu asoɛe dɛ mbrɛ hɔn edzifir tse.
Na bosoom a odzi kan no mu wotui fii Rameses, wɔ bosoom a odzi kan no mu da a otsia duenum no; apaho no ekyir adzekyee na Israelmba no dze ahosɛpɛw kɛse fiir edzi wɔ Egyptfo nyinara enyim, wɔ aber a Egyptfo risie sie hɔn mbakan nyinara a EWURADZE kunkum hɔn wɔ hɔn mu no: na hɔn enyame no so EWURADZE buu hɔn ntsɛn.
Na Israelmba no tui fii Rameses na wɔkɛkyeer nsera wɔ Sukɔt.
Na wotui fii Sukɔt, na wɔkɛkyeer nsera wɔ Etam a ɔwɔ sar no ano no.
Na wotui fii Etam, na wɔdanee baa Pi-hahirot a ɔwɔ Baal-zefon enyim no bio: na wɔkyeer nsera wɔ Migidɔl enyim.
Na wotui fii Hahirot enyim, na wokotwaa mu faa po no ne finimfin kɔr sar no do: na wɔnantseew ndaansa kwan wɔ Etam sar no do, na wɔkɛkyeer nsera wɔ Mara.
Na wotui fii Mara, na wɔbaa Elim: na Elim hɔ na nsunyiwa duebien, nye nkyiresua ndua eduosuon wɔ; na wɔkyeer hɔ nsera.
Na wotui fii Elim, na wɔkɛkyeer nsera wɔ Mbɛw Po a binom frɛ no Po kɔkɔɔ no ho.
Na wotui fii Mbɛw Po no ho, na wɔkɛkyeer nsera wɔ Sin sar do.
Na wotui fii Sin sar do, na wɔkɛkyeer nsera wɔ Dofka.
Na wotui fii Dofka, na wɔkɛkyeer nsera wɔ Alus.
Na wotui fii Alus, na wɔkɛkyeer nsera wɔ Refidim, mbrɛ ɔman no ennya nsu annom no a. Na wotui fii Refidim, na wɔkɛkyeer nsera wɔ Sinai sar do.
Na wotui fii Sinai sar do, na wɔkɛkyeer nsera wɔ Kibrot-hataava.
Na wotui fii Kibrot-hataava, na wɔkɛkyeer nsera wɔ Hazerot.
Na wotui fii Hazerot, na wɔkɛkyeer nsera wɔ Ritma.
Na wotui fii Ritma, na wɔkɛkyeer nsera wɔ Rimmon-perez.
Na wotui fii Rimmon-perez, na wɔkɛkyeer nsera wɔ Libna.
Na wotui fii Libna, na wɔkɛkyeer nsera wɔ Rissa.
Na wotui fii Rissa, na wɔkɛkyeer nsera wɔ Kehelata.
Na wotui fii Kehelata, na wɔkɛkyeer nsera wɔ bepɔw Sefer do.
Na wotui fii bepɔw Sefer do, na wɔkɛkyeer nsera wɔ Harada.
Na wotui fii Harada, na wɔkɛkyeer nsera wɔ Makhelot.
Na wotui fii Makhelot na wɔkɛkyeer nsera wɔ Tahat.
Na wotui fii Tahat, na wɔkɛkyeer nsera wɔ Tera.
Na wotui fii Tera, na wɔkɛkyeer nsera wɔ Mitka.
Na wotui fii Mitka na wɔkɛkyeer nsera wɔ Hasmona.
Na wotui fii Hasmona na wɔkɛkyeer nsera wɔ Maserot.
Na wotui fii Maserot, na wɔkɛkyeer nsera wɔ Bene-jaakan.
Na wotui fii Bene-jaakan, na wɔkɛkyeer nsera wɔ Hor-hagidgad.
Na wotui fii Hor-hagidgad, na wɔkɛkyeer nsera wɔ Jotbata.
Na wotui fii Jotbata, na wɔkɛkyeer nsera wɔ Abrona.
Na wotui fii Abrona, na wɔkɛkyeer nsera wɔ Ezion-geber.
Na wotui fii Ezion-geber, na wɔkɛkyeer nsera wɔ Zin sar do (ɔnoara nye Kades).
Na wotui fii Kades, na wɔkɛkyeer nsera wɔ bepɔw Hor do, wɔ Edom asaase ano.
Na ɔsɔfo Aaron nam EWURADZE mbrasɛm do fowee kɔr bepɔw Hor do na okowui wɔ hɔ, wɔ afe a Israelmba fi Egypt asaase do firii no ekyir dza otsia eduanan no mu, bosoom a otsia enum no mu da a odzi bosoom no ne kan no.
Na aber a Aaron wui wɔ bepɔw Hor do no na oedzi mfe ɔha eduonu ebiasa.
Na Keenannyi, Aradhen no a ɔtse Keenan asaase do wɔ Pomu afamu no tsee dɛ Israelmba no reba.
Na wotui fii bepɔw Hor ho, na wɔkɛkyeer nsera wɔ Zalmona.
Na wotui fii Zalmona, na wɔkɛkyeer nsera wɔ Punon.
Na wotui fii Punon, na wɔkɛkyeer nsera wɔ Obot.
Na wotui fii Obot, na wɔkɛkyeer nsera wɔ Iye-abarim, wɔ Moab ntoaado.
Na wotui fii Iyim, na wɔkɛkyeer nsera wɔ Dibon-gad.
Na wotui fii Dibon-gad, na wɔkɛkyeer nsera wɔ Almon-diblathaim.
Na wotui fii Almon-diblathaim, na wɔkɛkyeer nsera wɔ Abarim mbepɔw do, wɔ Nebo enyim.
Na wotui fii Abarim mbepɔw do, na wɔkɛkyeer nsera wɔ Moab tɛtɛr mu, wɔ Jeriko Jordan ho.
Na wɔkyeer Jordan ho nsera, fi Bɛt-jesimot araa kodur Abel-Sittim wɔ Moab tɛtɛr mu.
Ahyɛdze Wɔ Keenanfo Ho Na EWURADZE kasaa kyerɛɛ Moses wɔ Moab tɛtɛr mu wɔ Jeriko Jordan ho, dɛ, Kasa kyerɛ Israelmba, na se hɔn dɛ, Sɛ hom twa Jordan kɔ Keenan asaase do a, ɔno hom mpam asaase no do atsefo no nyinara mfi hom enyim, na hom nsɛɛ hɔn abo ehonyi nyinara, na hom nsɛɛ hɔn ehonyi a woegu no nyinara, na hom ndwurudwuruw mbea sorɔnsorɔm nyinara: na hom mfa asaase no mfa, na hom ntsena do: na hom na medze asaase no ama hom dɛ hom mfa.
Na hom ntwe tonto mfa nkyɛ asaase no dɛ mbrɛ hom ebusua ebusua tsetsee; hɔn a wɔso no hom mma hɔn egyapadze a ɔso, na hɔn a wosuar no ma hɔn egyapadze a osuar: beebiara mbrɛ tonto no abɔ nyimpa biara no hɔ na ɔnyɛ nedze; dɛ mbrɛ hom egyanom mbusuakuw tsetsee no na hom nyinya hom egyapadze.
Na sɛ hom ammpam asaase no do atsefo no wɔ hom enyim a; ɔno hɔn mu hɔn a hom ama wɔaka no bɛyɛ dɛ awowɔdze wɔ hom enyiwa mu, na ayɛ dɛ nsoɛ, wɔ hom mfe mu, na woehiahia hom ho wɔ asaase a hom tse do no do.
Na ɔbɛba dɛ, dɛ mbrɛ modween dɛ mebɛyɛ hɔn no, dɛmara na mebɛyɛ hom.
Asaase No Do Ahe Na EWURADZE kasaa kyerɛɛ Moses dɛ, Hyɛ Israelmba no mbra, na se hɔn dɛ, Sɛ hom du Keenan asaase no do a, (iyi nye asaase a ɔda hɔ ma hom dɛ egyapadze, mekyerɛ Keenan asaase no dɛ mbrɛ n’ahe tsetsee,) ɔno hom pomu afamu nkyɛn mfi Zin sar do wɔ Edom nkyɛn mu, na hom pomu ɔhe mfi Nkyen Epo ano wɔ boka afamu: na hom ɔhe no ndan mfa Akrabbim mfowee pomu afamu, na ontwa mu nkɔ Zin: na n’edzifir ndu Kades-barnea pomu afamu; na ɔnkɔ Hazar-adar, na ontwa mu nkɛfa Azmon: na ɔhe no mpon mfi Azmon nkɔ Egypt ɔwora ho, na n’edzifir ndu po no ano.
Na anee afamu ɔhe no dze, hom wɔ po kɛse no dze yɛ ne he: iyi na ɔnyɛ hom anee ɔhe.
Na iyi nyɛ hom kwaamu ɔhe: hom mfi po kɛse no ho nsan bepɔw Hor mfa: bepɔw Hor ho na hom mfi nsan mbrɛ wɔfa kɔ Hamat; na ɔhe no n’edzifir ndu Zedad: na ɔhe no mfir edzi nkɔ Zifron, na n’edzifir ndu Hazar-enan: iyi na ɔnyɛ hom kwaamu ɔhe.
Na hom nsan boka he mfa mfi Hazar-enan nkɔ Sefam: na ɔhe no mfi Sefam nsian nkɔ Ribla, wɔ Ain no boka afamu, na ɔhe no nsian araa nkodu Kinneret pomu afamu wɔ boka afamu: na ɔhe no nsian nkodu Jordan do, na n’edzifir ndu Nkyen Po ho: iyi nye hom asaase dɛ mbrɛ no ho ahe tsetsee.
Na Moses hyɛɛ Israelmba no mbra dɛ, Iyi nye asaase a hom ntwe ho tonto mfa nkyɛ no a EWURADZE ahyɛ dɛ wɔmfa mma mbusuakuw akron, nye ebusuakuw ɔfa no; nye Reubenmba ebusuakuw, dɛ mbrɛ hɔn egyanom efi tsetsee nye Gadmba ebusuakuw dɛ mbrɛ hɔn egyanom efi tsetsee, nye Manaasɛ ebusuakuw ɔfa no, woenya hɔn egyapadze: na mbusuakuw ebien no nye ebusuakuw ɔfa no enya hɔn egyapadze wɔ Jeriko Jordan egya wɔ boka afamu ɔdze kɔ wipuei no.
Na EWURADZE kasaa kyerɛɛ Moses dɛ, Iyinom nye mbanyin a wɔnkyɛ asaase no mu mma hom no hɔn edzin: ɔsɔfo Eleazar, nye Nun ne babanyin Josua.
Na hom nyi ebusuakuw biara mu ɔbapɔmba kor ma wɔnkyɛ asaase no mu.
Na mbanyin no hɔn edzin nye yi: Juda n’ebusuakuw mu, Jefune ne babanyin Kaleb.
Simeon ne mba ebusuakuw mu, Ammihud ne babanyin Semuel.
Benjamin n’ebusuakuw mu, Kislon ne babanyin Elidad.
Nye Dan ne mba ebusuakuw mu ɔbapɔmba, Jogli ne babanyin Bukki.
Josef ne mba mu: Manaasɛ ne mba ebusuakuw mu ɔbapɔmba, Efod ne babanyin Hanniel: nye Efraim ne mba ebusuakuw mu ɔbapɔmba, Siftan ne babanyin Kemuel.
Na Zebulun ne mba ebusuakuw mu ɔbapɔmba, Parnak ne babanyin Elizafan.
Na Isakar ne mba ebusuakuw mu ɔbapɔmba, Azzan ne babanyin Paltiel.
Na Aser ne mba ebusuakuw mu ɔbapɔmba, Selomi ne babanyin Ahihud.
Na Naftali ne mba ebusuakuw mu ɔbapɔmba, Ammihud ne babanyin Pedahel.
Iyinom nye hɔn a EWURADZE hyɛɛ hɔn dɛ wɔnkyɛ Keenan asaase no mu mma Israelmba no.
Levifo No Nkurow Na EWURADZE kasaa kyerɛɛ Moses wɔ Moab tɛtɛr mu wɔ Jeriko Jordan do dɛ, Hyɛ Israelmba no ma wɔmfa hɔn enyadze egyapadze no mu nkurow bi mma Levifo no ma wɔntsena mu; na nkurow no ho mfikyisaase no so hom mfa mma Levifo no.
Na nkurow no na wɔntsena mu: na no ho mfikyisaase no ndeda ho mma hɔn fiembowa, nye hɔn ahodze, nye hɔn mbowa nyinara.
Na nkurow no ho mfikyisaase a hom dze bɛma Levifo no, mfi kurow no fasu ekyir nkɔ basafa ahaenum ahaenum ntwa ho nhyia.
Na hom nsusu kurow no ekyir boka afamu basafa apem, nye pomu afamu basafa apem, nye anee afamu basafa apem, nye kwaamu afamu basafa apem, na kurow no nda ne finimfin.
Iyi na ɔnyɛ nkurow no ho mfikyisaase mma hɔn.
Na nkurow no a hom dze bɛma Levifo no nyɛ guansumabew nkurow esia no a, hom dze bɛma dɛ onyimpakumfo nguan nkɔ hɔ no: na hom mfa nkurow eduanan ebien nka ho.
Nkurow a hom dze bɛma Levifo no nyinara nyɛ nkurow eduanan awɔtwe: hom mfa nka ne mfikyisaase no ho mma hɔn.
Na nkurow a hom bɛgye no wɔ Israelmba enyadze mu ama Levifo no ho dze, hɔn a hɔndze dɔɔ so no hɔ na hom ngye dza ɔdɔɔ so: na hɔn a hɔndze suar no hɔ na hom ngye dza osuar: obiara dɛ mbrɛ n’egyapadze a oenya no tse no na ɔmfa no nkurow no mu bi mma Levifo no.
Guansumabew Nkurow Na EWURADZE kasaa kyerɛɛ Moses dɛ, Kasa kyerɛ Israelmba, na se hɔn dɛ, Sɛ hom twa Jordan kɔ Keenan asaase do a, ɔno hom nyiyi nkurow ma ɔnyɛ guansumabew nkurow mma hom; na onyimpakumfo a oku nyimpa bi wɔ ber a ɔannhyɛ da no oeeguan akɔ hɔ.
Na nkurow no nyɛ hom guansumabew wɔ ɔwerdzinyi no nsamu; amma onyimpakumfo no eennwu, ma eekodu dɛ obegyina mboanofo no enyim ma woeebu no atsɛn ana.
Na nkurow a hom beyi ama no nyɛ hom guansumabew nkurow esia.
Hom nyi nkurow ebiasa mma wɔ Jordan egya, na nkurow ebiasa so na hom nyi mma wɔ Keenan asaase do; ɔnyɛ guansumabew nkurow.
Na Israelmba, nye ɔhɔho, nye ɔkwantunyi a ɔwɔ hɔn mu, nye nkurow esia yi nyɛ hɔn guansumabew: na obiara a ne nsa apa no oeeguan akɔ hɔ.
Na sɛ obi dze dadze bi bɔ obi, ma owu a, ɔyɛ onyimpakumfo; oku na wonku onyimpakumfo no.
Na sɛ obi kitsa ɔbo a obotum eku nyimpa na ɔdze bɔ no, ma owu a, ɔyɛ onyimpakumfo: oku na wonku onyimpakumfo no.
Anaa sɛ okitsa dua a obotum eku nyimpa dze bɔ no, ma owu a, ɔyɛ onyimpakumfo: oku na wonku onyimpakumfo no.
Bɔgya ho ɔwerdzinyi no noara na onku onyimpakumfo no: sɛ ɔto no a, onku no.
Na sɛ ɔtan do na osun no, anaa ɔboapa tow biribi dze bɔ no ma owu; anaa enyitan do na ɔdze ne nsa dze bɔ no ma owu a: oku na wonku nyia ɔbɔ no no; ɔyɛ onyimpakumfo: bɔgya ho ɔwerdzinyi no nku onyimpakumfo no, sɛ ɔto no a. Na sɛ osun no awerɛfir mu na nnyɛ enyitan do, anaa ɔtow adze biara ma ɔbɔ no na ɔannhyɛ da, anaa ɔdze ɔbo biara a obotum eku nyimpa, na oennhu no, na ɔtow bɔ no, ma owu, na nnyɛ ne tamfo nkyii so ɔmmpɛ no bɔn bi a: ɔno mboanofo no mbu nyia ɔbɔe nye no bɔgyaa ho ɔwerdzinyi no ntamu atsɛn dɛ mbrɛ ntsɛmbu yi tsetsee: na mboanofo no nyi onyimpakumfo no mfi bɔgya ho ɔwerdzinyi no nsamu, na mboanofo no mfa no nsan nkɔ no guansumabew kurow no mu, mbrɛ oguanee kɔree no: na ɔnkɛtsena hɔ ma onkodu ɔsɔfopanyin a wɔdze ngo krɔnkrɔn asera no no wu.
Na sɛ onyimpakumfo no fir edzi aber biara tra no guansumabew kurow a oguanee kɔr hɔ no ne he do; na bɔgya ho ɔwerdzinyi no hu no wɔ no guansumabew kurow no ne he ekyir, na bɔgya ho ɔwerdzinyi no koku onyimpakumfo no a; onndzi bɔgya bi ho so: osiandɛ no guansumabew kurow no mu na ɔsɛ no dɛ nkyɛ ɔtsena kodu ɔsɔfopanyin no no wu do: na ɔsɔfopanyin no no wu ekyir no dze onyimpakumfo no nsan mbra n’enyadze asaase do bio.
Na iyi nyɛ atsɛmbu ahyɛdze mma hom wɔ hom ebusuasantsen nyina mu wɔ hom tsenabew nyinara mu.
Obiara a oku nyimpa biara no, adasefo enum na wɔmfa do nku onyimpakumfo no: na ɔdasefo kor dze mma onndzi dase nntsia nyimpa biara mma onnwu.
Nkyii so mma hom nngye onyimpakumfo a ɔsɛ owu no nkwa tsir mpata biara: na oku ara na wonku no.
Na mma hom nngye nyia oeguan kɔ no guansumabew kurow mu ne tsir mpata biara dɛ ɔnsan mbɛtsena asaase no do bio, nkodu ɔsɔfo no wu do.
Dɛm ntsi mma hom nngu asaase no a hom tse do no ho fi: na bɔgya ara na ogu asaase no ho fi: na wɔrennyɛ mpatadze biara mma asaase no wɔ bɔgya a woehue egu do no ntsi, gyedɛ nyia ɔkaa bɔgya gui no ara no bɔgyaa mu.
Na mma nngu asaase a hom tse do a mo so metse ne finimfin no do fi: na emi EWURADZE na metse Israelmba finimfin.
Mbabaa Awarfo Egyapadze Ho Na Gilead, Makir ne babanyin, Manaasɛ ne babanyin, a wofi Josef ne mbabanyin ebusua ebusua mu egyanom efi do etsitsir no bae, na wɔbɛkasae wɔ Moses, nye mbapɔmba no, Israelmba egyanom efi do etsitsir no enyim: na wɔsee dɛ, EWURADZE hyɛɛ mo wura dɛ ɔmfa tontotwe nkyɛ asaase no mu mma Israelmba ma wɔnyɛ no egyapadze: na mo wura na EWURADZE hyɛɛ no dɛ ɔmfa hɛn nua Zelofehad n’egyapadze mma ne mbabaa.
Na sɛ wɔwar hɔn ma Israelmba ebusuakuw bi mu mbabanyin biara a, ɔno wonyi hɔn egyapadze no mfi hɛn egyanom egyapadze mu, na wɔmfa nkɛka ebusuakuw kor a wɔakɛyɛ hɔndze no egyapadze ho: dɛm na wonyi mfi hɛn egyapadze kyɛfa no mu.
Na sɛ Israelmba ahosɛpɛw afe no du a, ɔno wɔmfa hɔn egyapadze no nkɛka ebusuakuw kor a wɔakɛyɛ hɔndze no egyapadze ho: ma woeyi hɔn egyapadze efi hɔn egyanom ebusuakuw egyapadze no mu.
Na Moses hyɛɛ Israelmba no dɛ mbrɛ EWURADZE n’asɛm tse, dɛ, Josef ne mbabanyin ebusuakuw no aka no tsenn.
Iyi nye adze a EWURADZE hyɛe wɔ Zelofehad mbabaa no ho no, dɛ, Wɔmma wɔnwarwar hɔn a wɔdwen hɔn dɛ woye no: hɔn egya n’ebusuakuw mu ebusua no ara nko na wɔnwarwar wɔ mu.
Amma Israelmba egyapadze biara eemmfi ebusuakuw kor mu annkɔ ebusuakuw fofor bi mu: na Israelmba no ntakyer hɔn egyanom ebusuakuw egyapadze ho.
Na ɔbabaa biara a onya egyapadze wɔ Israelmba ebusuakuw biara mu no, ɔnyɛ n’egya ebusuakuw mu ebusua no mu obi ne yer, ama Israelmba no eenyinya nyimpa biara n’egyanom egyapadze edzi.
Amma egyapadze biara eemmfi ebusuakuw kor mu annkɔ ebusuakuw kor so mu; na Israelmba ebusuakuw ebusuakuw no ntakyer hɔnankasa hɔn egyapadze ho.
Mekyerɛ dɛ mbrɛ EWURADZE hyɛɛ Moses no, dɛmara na Zelofehad ne mbabaa no yɛe: na Mahala, nye Tirza, nye Hogla, nye Milka, nye Noa, Zelofehad mbabaa no warwaar hɔn egya no nuanom mbabanyin no.
Wɔwarwaar hɔn kɔr Josef ne babanyin Manaasɛ mbabanyin ebusua ebusua mu, na hɔn egyapadze no kaa hɔn egya n’ebusua ebusuakuw no mu.
Iyinom nye mbransɛm nye ntsɛmbu a, EWURADZE nam Moses nsa do hyɛɛ Israelmba wɔ Moab tɛtɛr mu wɔ Jeriko Jordan do.
NHƐNMU Deuteronomi anaadɛ Mbra No Ne Ntsimu nwoma no mu nsɛm fa nsɛm ahorow a Moses kaa kyerɛɛ Israelmba wɔ ber a nna wɔwɔ Moab asaase do no ho.
Moses ne nsɛm ahorow yi wɔaboaboa ano ahyehyɛ no pɛpɛɛpɛr wɔ nwoma yi mu.
Israelfo fi Egypt kodur Moab.
Hɔ na hɔn sardo akwantu tsentsen no dze hɔn kodurii ma wɔgyee hɔn ahom.
Ha so na wofi boaboaa hɔnho dɛ wɔrokɔ akɛfa Keenan asaase no atsena do.
Nsɛm tsitsir a wɔakyerɛw wɔ nwoma no mu no bi nye yi: Moses kaakaa Israelfo no nsɛntsitsir bi a osisii wɔ mfe eduanan bi a etwa mu kɔ no.
Moses tu hɔn fo dɛ wɔmfa hɔn enyi nto dza Nyankopɔn ayɛ ama hɔn wɔ hɔn sardo akwantu no mu no do, na wontsie Nyankopɔn n’asɛm ndzi n’ekyir wɔ nokwar mu.
Moses san tsi mbrasɛm du no mu kyerɛ hɔn.
Ɔkyerɛkyerɛ hɔn mbrasɛm no mu, ne tsitsir nye mbrasɛm a odzi kan no.
Otu hɔn fo so dɛ EWURADZE nkotsee.
Afei otsi mbrasɛm ahorow a Nyankopɔn hyɛɛ hɔn dɛ sɛ wokodu anohoba asaase no do a, wondzi do no mu.
Moses kaa hɔn kyerɛɛ hɔn ahyɛmu a Nyankopɔn nye hɔn dzii no ase, na ɔhyɛɛ hɔn dɛ wɔnhwɛ ndzi n’ahyɛmu no do.
Wɔhyɛ Josua panyin dɛ ɔkandzifo fofor a ondzi Nyankopɔn ne man no enyim.
Moses tow ayɛyindwom dze kamfo Nyankopɔn no nokwardzi na ohyira Israelman no.
Iyi ekyir no, Moses wu wɔ Moab asaase do wɔ esutsen Jordan no boka afamu.
Asɛntsitsir a nwoma no gyina do no nye dɛ Nyankopɔn agye no nkorɔfo a ɔasan mu eyi hɔn na ɔdɔ hɔn no, wɔ ne nhyira a ohyiraa hɔn no ho.
Na ɔhyɛɛ hɔn ase dɛ ne man nkaa iyi, na hɔn so, wɔndɔ Nyankopɔn na wontsie n’asɛm na wondzi do.
Wɔyɛ dɛm a nna wobenya nkwa, na wɔakɔ do so enya nhyira.
Nsɛm a odzi mu wɔ nwoma no mu nye dza ɔwɔ .- mu no.
Ɔno mu na yehu nsɛm a Jesus too no dzin dɛ mbrasɛm no nyina mu kɛse no.
Ɔno na ɔka dɛ, Fa w’akoma nyinara, nye wo kra nyinara, na ɔnye w’ahoɔdzen nyinara dɔ EWURADZE wo Nyankopɔn.
Dza Ɔwɔ Mu Moses ne nsɛm a ɔkae dzii kan .—.
Moses ne nsɛm a ɔkae a ɔtɔ do ebien .—.
.
Mbrasɛm Du no .—.
.
Ahyɛdze, nhyehyɛɛ na kɔkɔbɔ ho nsɛm .—.
Keenan asaase do kɔ ho nhyehyɛɛ .—.
Wɔhyɛ ahyɛmu no mu dzen .—.
Moses ne nsɛm odzi ekyir .—.
Moses no wu .-
Nsɛm A Moses Kae Iyinom nye nsɛm a Moses kaa kyerɛɛ Israel nyinara wɔ Jordan egya sar no do, wɔ Araba Suf tsentsendo, wɔ Paran, nye Tofel, nye Laban, nye Hazerot, nye Di-zahab ntamu.
Ofi Horeb wɔ bepɔw Seir kwan do kɔ Kades-barnea ɔyɛ nda dubiako kwan.
Na ɔbaa dɛ afe a otsia eduanan no mu, bosoom a otsia dubiako no ne da a odzi kan no, Moses kasaa kyerɛɛ Israelmba no dɛ mbrɛ EWURADZE hyɛɛ no dɛ ɔnka nkyerɛ hɔn no nyinara; wɔber a oeku Amorifo hen Sihon a ɔtse Hesbon, nye Basanhen Ɔge a ɔtse Astarot, wɔ Edrei no ekyir no.
Jordan egya wɔ Moab asaase do, na Moses hyɛɛ ase kyerɛkyerɛɛ mbra yi mu dɛ, EWURADZE hɛn Nyankopɔn kasaa kyerɛɛ hɛn wɔ Horeb dɛ, Hom atsena bepɔw yi ho akyɛr dodow: hom ndan homho, na hom ntu nkɔ Amorifo nkokodo nkurow mu, nye mbeambea a ɔbɛn ho hɔ nyinara, wɔ Araba, nkokodo nkurow mu, nye tɛtɛr mu, nye Pomu, nye mpoano, Keenanfo asaase do, nye Lebanon do, nkodu esutsen kɛse Eufrates no ho.
Hwɛ, medze asaase no ato hom enyim: hom nkɔ nkɛfa asaase a EWURADZE kaa ho ntam kyerɛɛ hom egyanom, Abraham, Isaak, nye Jakob, dɛ ɔdze bɛma hɔn nye hɔn asefo a wodzi hɔn ekyir no.
Moses Yiyi Atsɛmbuafo Na mekasaa kyerɛɛ hom aber no mu dɛ, Mara nkotsee runntum monnkora hom: EWURADZE hom Nyankopɔn ama hom adɔr, na hwɛ, ndɛ da yi hom dodow tse dɛ ɔsor nworaba.
EWURADZE hom egyanom Nyankopɔn, nyɛ hom dɛ mbrɛ hom tse yi mbɔho apem so nka ho, na onhyira hom, dɛ mbrɛ ɔabɔ hom anohoba no!
Mebɛyɛ dɛn monko metum asoa hom haw, nye hom adzesoa, nye hom aperper?
Hom nyiyi mbanyin enyansafo, nye enyimdzefo, na wɔda nsew, dɛ mbrɛ hom ebusuakuw no tsetsee, na menyɛ hɔn etsitsir wɔ hom do.
Na hom buaa me see dɛ, Dza aka no oye ma hɛn dɛ yɛyɛ.
Nna mefaa hom ebusuakuw ebusuakuw mu etsitsir no, mbanyin enyansafo wɔda nsew, na meyɛɛ hɔn etsitsir wɔ hom do, apem apem do asafohemfo, nye ɔha ɔha do asafohemfo, nye eduonum eduonum do asafohemfo, nye du du do asafohemfo, nye ahwɛdofo, dɛ mbrɛ hom ebusuakuw tsetsee.
Na mehyɛɛ hom atsɛmbuafo mbra aber no mu dɛ, Hom ntsie hom nuanom ntamu nsɛm, na hom mbu ntsɛn tsenenee wɔ nyimpa nye no nua, nye ɔhɔho a ɔnye no wɔ hɔ ntamu.
Mma hom nnhwɛ nyimpa enyim wɔ atsɛmbu mu; hom ntsie aketseaba nye ɔkɛse nyina pɛ; mma hom nnsuro nyimpa enyim; na atsɛmbu yɛ Nyankopɔn dze: na asɛm a ɔyɛ dzen dodow ma hom no na hom mfa mbrɛ me, na mintsie.
Na mehyɛɛ hom dza hom nyɛ no nyinara ho mbra aber no mu.
Wɔsoma Akwanserafo Fi Kades Na yetui fii Horeb, na yɛnantsewee faa sar kɛse a ɔyɛ hu a hom hunii no nyinara do wɔ Amorifo nkokodo nkurow kwan do, dɛ mbrɛ EWURADZE hɛn Nyankopɔn hyɛɛ hɛn no; na yedur Kades Barnea.
Na mesee hom dɛ, Hom edu Amorifo nkokodo nkurow a EWURADZE hɛn Nyankopɔn dze rema hɛn no ho.
Hwɛ, EWURADZE hom Nyankopɔn dze asaase no ato hom enyim: hom mfow kɔ, nkɛfa, dɛ mbrɛ EWURADZE, hom egyanom Nyankopɔn aka akyerɛ hom no; mma hom nnsuro, nkyii so mma hom akoma nntu.
Na hom baa me nkyɛn, hom nyinara; na wɔsee dɛ, Ma yɛnsoma mbanyin ma wondzi hɛn enyim nkɛsera asaase no mma hɛn, na wɔmbɛka ɔkwan kor a yɛbɛfa do, nye nkurow kor a yebodu do ho asɛm nkyerɛ hɛn.
Na asɛm no yɛɛ me enyisɔ dɛ: na mefaa hom mu nyimpa duebien, ebusuakuw biara mu nyimpa kor: na wɔdanee kɔfoow bepɔw no, na wokodur Eskol ɔbɔn mu, na wɔserae.
Na wɔfaa asaase no do aba bi kitsae, na wɔdze sanee baa hɛn nkyɛn, na wɔbɛkaa hɛn asɛm see dɛ, Asaase a EWURADZE hɛn Nyankopɔn dze rema hɛn no oye.
Naaso hom ammpɛ dɛ hom fow kɔ, na hom tseew EWURADZE hom Nyankopɔn mbrasɛm do etua: na hom hwinhwinii wɔ hom asesee mu see dɛ, Osiandɛ EWURADZE tan hɛn ntsi na oyii hɛn wɔ Egypt asaase do, dɛ ɔdze hɛn rebɛhyɛ Amorifo nsa, ma wɔaasɛɛ hɛn.
Henfa na yɛmfa nkɔ?
Hɛn enuanom etutu hɛn akoma, dɛ, Ɔman no wɔsoso na wɔwowar sen hɛn; nkurow no yɛ akɛse na wɔatotow ho afasu akɔ sor; na nkyii so yehun Anakfo mbabanyin wɔ hɔ.
Nna mesee hom dɛ, Mma hu nnka hom, nkyii so mma hom nnsuro hɔn.
EWURADZE hom Nyankopɔn a odzi hom enyim rokɔ no, ɔno na ɔbɔko ama hom, dɛ mbrɛ ɔyɛe maa hom wɔ Egypt wɔ hom enyiwa mu no nyinara; nye sar no do, beebi a hom hun mbrɛ EWURADZE wo Nyankopɔn sii tuur hom, dɛ mbrɛ nyimpa tur ne babanyin, wɔ kwan a hom nantsewee no nyinara mu araa dze bodur dɛ hom dur ha yi.
Naaso iyi mu hom anngye EWURADZE hom Nyankopɔn enndzi, ɔno a odzii hom enyim wɔ ɔkwan no mu dɛ ɔrokɔhwehwɛ beebi a ma hom abɔ asesee, wɔ gya mu adzesaa, dɛ ɔkyerɛ hom ɔkwan a hom mfa do, nye mununkum mu adzekyee.
EWURADZE N’ebufuw Wɔ Israel Do Na EWURADZE tsee hom nsɛm, na no bo fuwii, na ɔkaa ntam dɛ, Ampaara ebusuasantsen bɔn yi mu nyimpa yi mu biara runnhu asaase pa a mekaa ho ntam dɛ medze bɛma hom egyanom no, gyedɛ Jefune ne babanyin Kaleb, ɔno na obohu; na ɔno na medze asaase a oetsia do no bɛma no, nye ne mba; osiandɛ oedzi EWURADZE ekyir koraa.
Eso hom ntsi EWURADZE nyaa no ho ebufuw, dɛ, Wo so ronnkɔ hɔ: Nun ne babanyin Josua a ogyina w’enyim no, ɔno na ɔbɔkɔ hɔ: hyɛ no dzen; na ɔno na ɔbɛyɛ ma Israel enya edzi.
Nkyii so hom mbofraba no a hom se dɛ wɔbɛyɛ afonam no, nye hom mba no a ndɛ da yi wonnyi papa anaa bɔn ho nyimdzee no, hɔn na wɔbɔkɔ hɔ, na hɔn na medze mebɛma hɔn, na wɔafa.
Na hom dze, hom ndan homho, na hom ntu nkɔ sar no do wɔ Mbɛw Po kwan do.
Nna hom buae na wɔsee me dɛ, Yɛayɛ bɔn etsia EWURADZE, yɛbɔfow akɔ akɔko, dɛ mbrɛ EWURADZE hɛn Nyankopɔn hyɛɛ hɛn no nyinara.
Na hom mu nyimpa biara dze n’akodze miamiae, na wodzii kan dɛ wɔrokɔfow akɔ bepɔw no do.
Na EWURADZE see me dɛ, Se hɔn dɛ, Mma wɔmmfow, nkyii so mma wɔnnko; na minnyi hom mu; bɛyɛ na hom akɔtotɔr wɔ hom atamfo enyim.
Na mekasaa mekyerɛɛ hom, na hom enntsie; na hom tseew EWURADZE mbrasɛm do etua, na hom tsitsii hom enyi ho ara fowee kɔr bepɔw no do.
Na Amorifo a wɔtse bepɔw no do no fiir edzi behyiaa hom, na wotsiiw hom, dɛ mbrɛ ndowa yɛ, na wokunkum hom wɔ Seir araa kodur Horma.
Na hom sanee na wobosui wɔ EWURADZE enyim; na EWURADZE enntsie hom ndze, na eso ɔannyɛ aso amma hom.
Nna hom tsenaa Kades dzii nda pii, dɛ mbrɛ nda a hom dze tsenaa hɔ tse no.
Sardo Akwantu Nna yɛdanee, na yetuu hɛn kwan kɔr sar no do wɔ Mbɛw Po kwan do, dɛ mbrɛ EWURADZE kaa kyerɛɛ me no: na yekyiin Seir bepɔw ho nda pii.
Na EWURADZE kaa kyerɛɛ me dɛ, Hom ekyin bepɔw yi ho akyɛr dodow: hom ndan homho wɔ kwaamu afamu.
Na hyɛ ɔman no dɛ, Hom rubotwa mu wɔ hom nuanom Esau mba a wɔtse Seir no ntoaado; na wobosuro hom: dɛm ntsi hom nhwɛ homho yie papa: mma wɔnnye hɔn nndzi aper; na meremmfa hɔn asaase no memma hom, oho, nnyɛ mbrɛ ɔnamɔn mpo betsia a: osiandɛ medze Seir bepɔw mama Esau dɛ ɔmfa.
Hom mfa sika ntɔ hɔn hɔ edziban, na hom eedzi; na hom mfa sika ntɔ hɔn hɔ nsu so, na hom aanom.
Na EWURADZE wo Nyankopɔn ehyira wo wɔ wo nsaano edwuma nyinara mu: oehu wo nantsew wɔ sar kɛse yi do: mfe eduanan yi EWURADZE wo Nyankopɔn edzi w’ekyir; ennhia wo biribiara.
Nna yetwae fi hɛn nuanom Esaumba a wɔtse Seir no ho, fi Araba kwan do fi Elat nye Ezion-geber.
Na yɛdanee, na yekotwaa mu wɔ Moab sar no do kwan do.
Na EWURADZE see me dɛ, Mma nnhiahia Moab ho, nkyii so mma nnye hɔn nndzi aper nnko: na meremmfa n’asaase mu bi memma wo mma emmfa; osiandɛ medze Ar ama Lotmba dɛ wɔmfa.
Emfo no na wɔtsenaa do nkan no, ɔman kɛse a wɔdɔɔ so, na wɔwowar dɛ Anakfo: iyinom so na wobu hɔn Refafo, dɛ Anakfo; na Moabfo dze wɔfrɛ hɔn Emfo.
Horfo so na nkyɛ nkan no wɔtsenaa Seir, na Esaumba no hyɛɛ hɔn ananmu; na wɔsɛɛ hɔn wɔ hɔn enyim, na wɔtsenaa hɔn ananmu dɛ mbrɛ Israel yɛɛ n’enyadze asaase a EWURADZE dze maa hɔn no.
Afei hom nsoɛr, na hom nkotwa ɔwora Zered.
Na yekotwaa ɔwora Zered.
Na mfe dodow a yɛdze nantsewee fi Kades-barnea bodur dɛ yebotwaa ɔwora Zered no, yɛ mfe eduasa awɔtwe; kodur dɛ akofo ebusuasantsen no nyinara wuwui wɔ nseraban no mu, dɛ mbrɛ EWURADZE kaa ho ntam no.
Nkyii so EWURADZE nsa tsiaa hɔn, dɛ ɔresɛɛ hɔn efi nseraban no mu, ekodu dɛ wɔbɛhyew.
Nna ɔbaa dɛ, aber a akofo no nyinara hyewee na wowuwui fii ɔman no mu no, EWURADZE kaa kyerɛɛ me dɛ, Ndɛ da yi na irubotwa mu wɔ Ar, Moab ntoaado no: na sɛ ikodu Ammonmba tsentsendo a, mma nnhiahia hɔn ho, na nnye hɔn nndzi aper so: na meremmfa Ammonmba asaase mu bi memma wo mma emmfa: osiandɛ medze mama Lotmba dɛ wɔmfa.
Ɔno so wobu no Refafo asaase; Refafo tsenaa do nkan no; na Ammonfo dze wɔfrɛ hɔn Zamzumfo; ɔman kɛse a, wɔdɔɔ so, na wɔwowar dɛ Anakfo; na EWURADZE sɛɛ hɔn wɔ hɔn enyim; na wɔhyɛɛ hɔn ananmu: dɛ mbrɛ ɔyɛe maa Esaumba a wɔtse Seir, aber a ɔsɛɛ Horfo wɔ hɔn enyim; na wɔhyɛɛ hɔn ananmu, na wɔtsenaa hɔn ananmu araa dze bodu ndɛ da yi; na Avifo a wɔtsenatsenaa nkuroba araa dze kodu Gaza mu no, Kaftorfo a, wofi Kaftor bae no, bɛsɛɛ hɔn, na wɔtsenaa hɔn ananmu.
Hom nsoɛr, wontu hom kwan, na wonkotwa Arnon bɔnsa; hwɛ, medze Amorinyi Sihon, Hesbon hen no, nye n’asaase ahyɛ wo nsa: hyɛ ase fa, na nye no ndzi aper nko.
Ndɛ da yi na mebɛhyɛ ase medze wo ho suro nye wo ho hu megu amanaman a wɔwɔ asaase nyina do a wɔbɛtse wo nka do, na hɔn ho apopo, na hɔn ho eguan hɔn wɔ wo ntsi.
Israel Dzi Sihon Do Konyim Na Kedamot sar do na mifi mosomaa abɔfo ma wɔdze asomdwee nsɛm kɔr Hesbon hen Sihon nkyɛn dɛ, Ma muntwa mu wɔ w’asaase do: ɔtsempɔn do ara na mebɛfa akɔ, merenndan mmfa enyimfa anaa abankum.
Tɔn me edziban gye sika, ma mindzi; na ma me nsu gye sika ma monnom: ma memfa m’anan kwa mumbotwa mu; dɛ mbrɛ Esaumba a wɔtse Seir, na Moabfo a wɔtse Ar, yɛɛ me no; ma onkodu dɛ mubotwa Jordan akɔ asaase a EWURADZE hɛn Nyankopɔn dze rema hɛn no do.
Na Hesbonhen Sihon amma hɛn kwan dɛ yentwa mu wɔ ne nkyɛn: osiandɛ EWURADZE wo Nyankopɔn maa no asoɔdzen sunsum, na opiriim n’akoma, ama ɔdze no aahyɛ wo nsa, dɛ mbrɛ ɔtse ndɛ da yi.
Na EWURADZE see me dɛ, Hwɛ, mahyɛ ase meyi Sihon nye n’asaase mama wɔ w’enyim: hyɛ ase fa, na enya n’asaase no edzi.
Nna Sihon fiir edzi behyiaa hɛn, ɔno nye ne man nyinara, dɛ ɔrobɔko wɔ Jahaz.
Na EWURADZE hɛn Nyankopɔn yii no mae wɔ hɛn enyim; na yekunkum ɔno, nye ne mbabanyin, nye ne man nyinara.
Na yɛfaa no nkurow nyinara aber no mu, na yɛsɛɛ kurow biara a nyimpa tse mu no pasapasa, dze kaa mbaa nye mbofraba ho; yeenngyaa biara mma ɔannka: ofiembowa nko na hɛnara yɛfaa no afonam, dze kaa nkurow a yɛfae no mu asadze ho.
Ofi Aroer a ɔwɔ Arnon ɔbɔn no ano, na ofi kurow a ɔwɔ Arnon ɔbɔn no mu no do, araa dze kɔ Gilead, kurow biara nnyi hɔ a ɔyɛɛ dzen dodow maa hɛn: EWURADZE hɛn Nyankopɔn yii ne nyinara mae wɔ hɛn enyim: Ammonmba asaase no nko na ɔwo ammbɛn ho; esutsen Jabbok ne nkyɛn nyinara, nye nkurow a ɔwɔ nkokodo nkurow mu no, nye beebiara a EWURADZE hɛn Nyankopɔn amma hɛn ho kwan no.
Israelfo Dzi Ɔge Do Konyim Nna yɛdanee, na yɛfowee kɔr Basan kwan do: na Basan hen Ɔge fiir edzi behyiaa hɛn, ɔno nye ne man nyinara, dɛ ɔrobɔko wɔ Edrei.
Na EWURADZE see me dɛ, Mma nnsuro no: na meyi ɔno, nye ne man nyinara, nye n’asaase, ahyɛ wo nsa; na yɛ no dɛ mbrɛ ɔyɛɛ Amorifo hen Sihon a ɔtsenaa Hesbon no.
Dɛmara na EWURADZE hɛn Nyankopɔn yii Basanhen Ɔge so, nye ne man nyinara, hyɛɛ hɛn nsa: na yekum no araa kodur dɛ woenngyaa biara mma wɔannka amma no.
Na yɛgyee no nkurow nyinara aber no mu; kurow biara nnyi hɔ a yɛanngye no hɔn hɔ; nkurow eduosia, Argob mbew nyinara, Ɔge n’ahenman a ɔwɔ Basan.
Iyinom nyinara yɛ nkurow a no ho wɔ afasu atsentsen, mbotsen, nye adaban; ɔsor nkurow a ɔdɔɔ so piigyan a no ho nnyi afasu no.
Na yɛsɛɛ hɔn pasapasa, dɛ mbrɛ yɛyɛɛ Hesbonhen Sihon no, yɛsɛɛ kurow biara a nyimpa tse mu no pasapasa, dze kaa mbaa nye mbofraba ho.
Na ofiembowa nyinara, na nkurow no mu asadze no dze, hɛnara yɛfaa no afonam.
Na yɛgyee asaase no wɔ Amorifo ahemfo beenu no a wɔwɔ Jordan egya no nsamu aber no mu, fi Arnon ɔbɔn mu kodur bepɔw Hermon ho; (Hermon no Zidonfo frɛ no Sirion, na Amorifo frɛ no Senir;) tɛtɛr mu nkurow nyinara, nye Gilead nyinara, nye Basan nyinara, kodur Saleka nye Edrei, Ɔge n’ahenman nkurow a ɔwɔ Basan.
(Na Basanhen Ɔge nko na ɔkae wɔ Refafo nkaa no mu; hwɛ, nna ne mpadua ayɛ dadze mpadua; nnda ho nnsi Ammonmba Rabaa bi a?
Ne tsentsen yɛ basafa anan nye fa, na ne tɛtɛr basafa ebien, dɛ mbrɛ nyimpa basafa tse.)
Asaase No Ne Nkyekyɛmu Na asaase yi na yɛfae wɔ aber no mu: ofi Aroer a ɔwɔ Arnon ɔbɔn ho, nye Gilead nkokodo nkurow ɔfa, nye no nkurow, na medze maa Reubenfo nye Gadfo; na Gilead nkaa, nye Basan nyinara, Ɔge n’ahenman no, na medze memaa Manaasɛ ebusuakuw ɔfa no; Argob mbew nyinara, mekyerɛ Basan nyinara.
Na medze Gilead memaa Makir.
Na Reubenfo nye Gadfo na medze ofi Gilead araa dze kodu Arnon ɔbɔn ho, ɔbɔn no ne finimfin, nye no ntoaado memaa hɔn; mekyerɛ dze kodu esutsen Jabbok a ɔyɛ Ammonmba ɔhe no do; Araba so, nye Jordan nye no ntoaado, ofi Kinneret araa dze kodu Araba epo ho, Mbɛw Po no, wɔ Pisga ntserɛwee ase boka afamu.
Na mehyɛɛ hom aber no mu dɛ, EWURADZE hom Nyankopɔn dze asaase yi ama hom dɛ hom mfa: hom mmia ntwa mu ndzi hom nuanom Israelmba enyim, mbanyin a wɔyɛ ndam nyinara.
Hom yernom, nye hom mbofraba, nye hom fiembowa dze (minyim dɛ hom wɔ fiembowa piigyan) wɔntsena hom nkurow a medze mama hom no mu; nkodu dɛ EWURADZE bɛma hom nuanom ahomgye, dɛ hom, na hɔn so wɔaakɛfa asaase a EWURADZE hom Nyankopɔn dze rema hɔn wɔ Jordan egya no: n’ekyir no na hom mu nyimpa biara nsan mbra n’enyadze do, dza medze mama hom no a. Na mehyɛɛ Josua aber no mu dɛ, W’enyiwa ehu dza EWURADZE hom Nyankopɔn dze ayɛ ahemfo beenu yi nyinara: Mma hom nnsuro hɔn: na EWURADZE hom Nyankopɔn, ɔno nye nyia ɔroko ma hom.
Moses N’adzeserɛdze Na meserɛɛ EWURADZE aber no mu dɛ, Ao EWURADZE Nyankopɔn, ɔwo na ahyɛ ase dze wo kɛseyɛ, nye wo nsa dzendzen no akyerɛ w’akowaa: na onyame bɛn na ɔwɔ ɔsor anaa asaase do a obotum ayɛ dɛ mbrɛ wo ndwuma, nye mbrɛ w’akatakyidze tsetsee?
Mepa wo kyɛw, ma muntwa nkɔ, na monkɔhwɛ asaase pa a ɔwɔ Jordan egya no, bepɔw fɛɛfɛw no, nye Lebanon.
Na hom ntsi EWURADZE no bo fuuw me, na oenntsie me: na EWURADZE see me dɛ, Ma ɔndɔɔ wo so; mma nnye me nnkasa asɛm yi ho bio.
Fow kɔ Pisga etsifi, na ma w’enyiwa do wɔ anee afamu, nye kwaamu afamu, nye pomu afamu nye boka afamu, na fa w’enyiwa hwɛ; na ɔwo runntwa Jordan yi.
Mbom hyɛ Josua, na hyɛ no nsi, na hyɛ no dzen: na ɔno na obedzi ɔman yi enyim etwa, na ɔno na ɔbɛyɛ ma woeenya asaase a ibohu no edzi.
Nna yɛtsenaa ɔbɔn no mu wɔ Bɛt-peor tsentsendo.
Setsie Ho Kɔkɔbɔ Na afei, Israel, hom ntsie ahyɛdze nye atsɛmbu a mekyerɛkyerɛ hom dɛ hom nyɛ no; na hom eenya nkwa, na hom akɔ akɛfa asaase a EWURADZE, hom egyanom Nyankopɔn dze rema hom no.
Mma hom mmfa hwee nnka asɛm a merehyɛ hom yi ho, nkyii so mma hom nyi do bi, na hom eedzi EWURADZE hom Nyankopɔn mbransɛm a merehyɛ hom yi do.
Hom enyiwa ehu dza osian Baal-peor ntsi EWURADZE yɛe; na nyimpa a wodzii Baal-peor ekyir no nyinara, EWURADZE wo Nyankopɔn asɛɛ hɔn efi hom mu.
Na hom a hom takyeer EWURADZE hom Nyankopɔn ho no dze, hom nyinara tse ase ndɛ da yi.
Hwɛ makyerɛkyerɛ hom ahyɛdze nye ntsɛmbu, dɛ mbrɛ EWURADZE me Nyankopɔn hyɛɛ me no ara, dɛ hom nyɛ dɛm wɔ asaase a hom rokɔ do akɛfa no mu.
Dɛm ntsi hom ndzi do na hom nyɛ; na iyi nye hom nyansaa nye hom ntseasee wɔ aman a wɔbɛtse ahyɛdze yi nyinara enyim, na wɔbɛse dɛ, Ampaara ɔman kɛse yi yɛ nyansa nye nyimdzee man.
Na ɔman kɛse bɛn na ɔwɔ hɔ a ɔwɔ nyame a ɔbɛn hɔn dɛm, dɛ mbrɛ EWURADZE hɛn Nyankopɔn tse wɔ aber biara a yɛfrɛ no no?
Na ɔman kɛse bɛn na ɔwɔ hɔ a ɔwɔ ahyɛdze nye atsɛmbu tsenenee dɛ mbrɛ mbra yi nyinara a medze risi hom enyim ndɛ da yi tse?
Hom ho yie ara na nhwɛ, na hom nsie hom kra yie, bɛyɛ na hom werɛ efir ndzɛmba a enyiwa hunii no, na bɛyɛ na efi hom akoma mu hom nkwa nda nyinara mu; mbom ma wo mba nye wo mba hɔn mba nhu; da a hom gyinaa EWURADZE hom Nyankopɔn enyim wɔ Horeb, aber a EWURADZE see me dɛ, Boaboa ɔman no ano ma me, na memma wontsie me nsɛm, na woeesuasua dɛ wosuro me wɔ nda a wɔdze tse ase wɔ asaase do nyinara, na wɔdze akyerɛkyerɛ hɔn mba no.
Na hom twee pinii na hom begyinaa bepɔw no ase; ber a bepɔw no dzɛɛw gya kɔr sor tɔnn, sum, mununkum, nye sum kebii.
Na EWURADZE fi gya no mu kasaa kyerɛɛ hom: hom tsee ne nsɛm ndze, na no su dze hom ennhu; ne ndze nko na hom tsee.
Na ɔkaa n’ahyɛmu a ɔhyɛɛ hom dɛ hom nyɛ no kyerɛɛ hom, mekyerɛ mbransɛm du no; na ɔkyerɛɛw no wɔ abopon ebien do.
Na EWURADZE hyɛɛ me aber no mu dɛ menkyerɛkyerɛ hom ahyɛdze nye ntsɛmbu, na hom aayɛ no wɔ asaase a hom rutwa mu akɛfa no do.
Abosonsɔr Ho Kɔkɔbɔ Dɛm ntsi hom nhwɛ homho yie papa; osiandɛ hom ennhu su biara da no a EWURADZE fi ogya no mu kasaa kyerɛɛ hom wɔ Horeb no: bɛyɛ na hom asɛɛ homho, na hom ayɛ ohonyi a wɔasen wɔ adze biara no su mu ama hom ho, ɔbanyin anaa ɔbaa saso, abowa biara a ɔwɔ asaase do ne saso, etubowa biara a otu wɔ wimu ne saso, adze biara a ɔwea famu ne saso, nam biara a ɔwɔ nsu mu wɔ asaase ase ne saso: na bɛyɛ na hom ama hom enyiwa do wɔ sor, na sɛ hom hu ewia nye bosoom, nye nworaba, mekyerɛ sor dɔm no nyinara a, wɔatwe hom ma hom akɔsɔr hɔn, na asom hɔn, dza EWURADZE hom Nyankopɔn ahyehyɛ ama aman nyinara wɔ asaase nyina do no.
Hom dze, EWURADZE afa hom, na oeyi hom efi dadze fononoo mu, efi Egypt dɛ hom mbɛyɛ n’egyapadze mma no, dɛ mbrɛ ɔtse ndɛ da yi.
Nkyii so hom ntsi EWURADZE nyaa me ebufuw, na ɔkaa ntam dɛ murunntwa Jordan, na moronnkɔ asaase pa no a EWURADZE wo Nyankopɔn dze rema wo dɛ egyapadze no do.
Emi dze muruwu wɔ asaase yi do, murunntwa Jordan: na hom dze wobotwa, na wɔakɛfa asaase pa no.
Hom nhwɛ hom ho yie, bɛyɛ na hom werɛ efir EWURADZE hom Nyankopɔn ahyɛmu a ɔnye hom dzii no, na hom ayɛ ohonyi a wɔasen wɔ adze bi a EWURADZE wo Nyankopɔn abra wo no su do ama woho.
Na EWURADZE wo Nyankopɔn yɛ ogya a ɔmen, Nyame nyinkufo a. Sɛ hom wowo mba, na hom mba so wo mba, na hom kyɛr wɔ asaase no do, na hom sɛɛ homho, na wɔyɛ ohonyi a wɔasen wɔ adze biara no su do, na hom yɛ dza omuo wɔ EWURADZE hom Nyankopɔn enyiwa do, dze yi no ebufuw a: mefrɛ sor nye asaase dɛ wondzi hom dase ndɛ da yi, dɛ ɔhera na hom bɛhera ntsɛmara wɔ asaase a hom rutwa Jordan akɛfa no do; hom nda ronnwar wɔ do, mbom ɔsɛɛ na hom bɛsɛɛ pasapasa.
Na EWURADZE bɔbɔ hom apetse aman mu, na ɔbɛka hom nyimpa kakrabaabi wɔ amanaman mu mbrɛ EWURADZE begya hom akɔ no.
Na hɔ na hom bɔsom enyame, nyimpa nsaano edwuma, ndua nye abo a wonnhu, wɔnntse, wonndzidzi, wonnhua.
Na sɛ hom fi hɔ hwehwɛ EWURADZE hom Nyankopɔn a, hom bohu no, sɛ hom dze hom akoma nyinara nye hom kra nyinara hwehwɛ n’ekyir kwan a. Sɛ hom wɔ ahohia mu, na ndzɛmba yi nyinara ba hom do a, nda a odzi ekyir no mu no nsan mbra EWURADZE hom Nyankopɔn nkyɛn, na hom ntsie ne ndze: na EWURADZE hom Nyankopɔn yɛ mbɔbɔrhufo Nyankopɔn; ɔremmpa hom, nkyii so ɔrennsɛɛ hom, no werɛ rimmfir hom egyanom ahyɛmu a ɔkaa ho ntam kyerɛɛ hɔn no so.
Na afei hom nkaa tsetse nda a etwa mu kɔ no, fitsi da a Nyankopɔn bɔɔ nyimpa wɔ asaase do, na ofi ɔsor n’ano kor kodu kor so, kyerɛ dɛ biribi esi a ɔtse dɛ mbrɛ adze kɛse yi tse, anaa wɔatse dza ɔnye no sɛ?
Ana ɔman bi atse Nyankopɔn ndze dɛ ofi gya mu rekasa pɛn, dɛ mbrɛ hom atse no, na woenya nkwa?
Ana Nyankopɔn asɔ ahwɛ dɛ ɔbɔkɔ akɛfa ɔman bi efi ɔman kor so bi mu afa, wɔ nsɔhwɛ, nsɛnkyerɛdze, nye anwanwadze, nye ɔsa, nye nsa a ɔyɛ dzen, nye abasa a wɔatserɛw mu, nye suro akɛse mu, dɛ mbrɛ dza EWURADZE hom Nyankopɔn yɛe maa hom wɔ Egypt wɔ hom enyiwa mu no nyinara tsetsee a?
Hom na wɔdze kyerɛɛ hom, ma hom eehu dɛ EWURADZE nye Nyankopɔn; obi nnyi hɔ bio ka no ho.
Ofi sor maa hom tsee ne ndze, ma ɔaakyerɛkyerɛ hom: na asaase do na ɔmaa hun ne gya kɛse no; na ofi gya no mu na etsee ne nsɛm.
Na osiandɛ ɔdɔɔ hom egyanom ntsi, na ɔpaa hɔn asefo a wodzi hɔn ekyir no na ɔdze n’enyim nye no tum kɛse no, yii hom fii Egypt; dɛ orubotutu amanaman a wɔyɛ akɛse na wɔyɛ dzen sen hom efi enyim, dɛ ɔdze hom rokɔ mu, dze hɔn asaase akɛma hom dɛ ewungyadze, dɛ mbrɛ ɔtse ndɛ da yi.
Dɛm ntsi hom nhu ndɛ da yi, na hom mfa nto hom akoma mu, dɛ EWURADZE nye Nyankopɔn wɔ sor nye asaase do: na obi nnyi hɔ bio.
Na hom ndzi dzi n’ahyɛdze, nye ne mbransɛm a merehyɛ hom ndɛ da yi do, na eesi hom yie, na ɔnye hom mba a wodzi ekyir, na hom nda aawar wɔ asaase a EWURADZE hom Nyankopɔn dze rema hom no do daa.
Moses Yi Wipuei Guansumabew Ebiasa Nna Moses yiyii nkurow ebiasa wɔ Jordan egya a odzi ba wipuei no; dɛ onyimpakumfo a okum no nyɛnko awerɛfir mu, na ɔnntan no dada bi no, nguan nkɔ hɔ; na sɛ oguan kɔ nkurow yi kor mu a, oeenya nkwa: ɔno nye yi, oyii Bezer wɔ sar no do, wɔ ɔman tɛtɛr no mu maa Reubenfo; na Ramot wɔ Gilead, maa Gadfo; na Golan wɔ Basan maa Manaasɛfo.
Na iyi nye mbra a Moses dze too Israelmba enyim: iyinom nye dase, nye ahyɛdze, nye ntsɛmbu a Moses kaa kyerɛɛ Israelmba, wɔ aber a wofii Egypt bae no; wɔ Jordan egya, Bɛt-peor tsentsendo ɔbɔn no mu, wɔ Amorifo hen Sihon a ɔtsenaa Hesbon a Moses nye Israelmba kum no wɔ aber a wofii Egypt bae no, n’asaase do: na wɔfaa n’asaase no yɛɛ hɔndze, na Basan hen Ɔge asaase no Amorifo ahemfo beenu no a wɔwɔ Jordan egya a odzi ba wipuei no; ofi Aroer a ɔwɔ Arnon ano no araa dze kodu bepɔw Sion a ɔnoara nye Hermon no ho, nye Araba nyinara wɔ Jordan egya boka afamu, mekyerɛ ɔdze kodu Araba epo ho, wɔ Pisga ntserɛwee ase.
Mbrasɛm Du No Na Moses frɛɛ Israel nyinara, na ɔsee hɔn dɛ, Israel, hom ntsie ahyɛdze nye atsɛmbu a mereka no hom asomu ndɛ da yi, na hom eesua, na wɔaadwen do ayɛ.
EWURADZE hɛn Nyankopɔn nye hɛn dzii ahyɛmu wɔ Horeb.
Nnyɛ hɛn egyanom na EWURADZE nye hɔn dzii ahyɛmu yi, mbom hɛn a, hɛnara a ndɛ da yi hɛn nyinara tsetse ase ha yi a. EWURADZE fii ogya no mu nye hom kasaa enyim nye enyim wɔ bepɔw no ho.
Emi dze migyinaa EWURADZE nye hom ntamu aber no mu, dɛ merekyerɛ hom EWURADZE asɛm; na osian gya no ntsi hom suroi, na wɔammfow bepɔw no na ɔsee dɛ: Emi nye EWURADZE wo Nyankopɔn a miyii wo fii Egypt asaase do, wɔ nkowaasom ofi mu no.
Mma nnya enyame bi so nnka mo ho.
Mma nnyɛ ohonyi bi, adze a ɔwɔ wimu ɔsor, anaa dza ɔwɔ asaase do famu, anaa dza ɔwɔ nsu mu wɔ asaase ase no su biara ne saso mma woho: mma mmbɔ wo mu adze mma hɔn, na nnsom hɔn: na emi EWURADZE wo Nyankopɔn meyɛ Nyame nyinkufo a medze egyanom hɔn emumuyɛ mohwɛ mba kodu ebusuasantsen ebiasa nye anan a wɔtan me do; na muhu mpempem a wɔdɔ me na wodzi me mbransɛm do no mbɔbɔr.
Mma mmbɔ EWURADZE wo Nyankopɔn dzin gyangyan na EWURADZE nnkɛma nyia ɔbɔ ne dzin gyangyan no afa noho tɔtrɔtɔ.
Dwen ahomgyeda no do sie no krɔnkrɔn, dɛ mbrɛ EWURADZE wo Nyankopɔn hyɛɛ wo no.
Nda esia na yɛ edwuma na dzi wo dwuma nyinara: na da a otsia esuon no yɛ EWURADZE wo Nyankopɔn ahomgyeda: mma nnyɛ edwuma biara wɔ mu, ɔwo o, wo babanyin o, wo babaa o, w’akowaa o, w’afonabaa o, wo nantwi o, w’asoaso o, wo fiembowa mu biara o, wo hɔhoe a ɔwɔ wo kuropon mu o; ama w’akowaa nye w’afonabaa aahom dɛ ɔwo.
Na kaa dɛ ɔwo yɛɛ akowaa wɔ Egypt asaase do, na EWURADZE wo Nyankopɔn dze nsa a ɔyɛ dzen nye abasa a wɔatsɛw mu yii wo fii hɔ: dɛm ntsi na EWURADZE wo Nyankopɔn hyɛɛ wo dɛ sie ahomgyeda no.
Dzi w’egya nye wo na nyi, dɛ mbrɛ wo Nyankopɔn hyɛɛ wo no: na wo nda aawar, na eesi wo yie, wɔ asaase a EWURADZE wo Nyankopɔn dze rema wo no do.
Mma nndzi ewu.
Nkyii so nnto awar.
Nkyii so nnwia adze.
Nkyii so nngye wo nyɛnko ho dasewia.
Nkyii so mma w’enyi mmber wo nyɛnko yer; nkyii so mma wo kɔn nndɔ wo nyɛnko fi, ne haban, anaa n’akowaa, anaa n’afonabaa, ne nantwi, anaa n’asoaso, anaa adze biara a ɔyɛ wo nyɛnko dze.
Nsɛm yi na EWURADZE fi ogya, mununkum nye sum kebii no mu, dze ndze kɛse kaa kyerɛɛ hom baguaa no nyinara wɔ bepɔw no do: na wɔammfa bi annka ho.
Na ɔkyerɛɛw no wɔ abopon ebien do, na ɔdze maa me.
Ɔman No No Suro Na ɔbaa dɛ, aber a hom tsee ndze no wɔ sum no mu, wɔ aber a bepɔw no dzɛɛw gya no, hom twee piin me nkyɛn, mekyerɛ hom ebusuakuw mu etsitsir nyinara, nye hom mpanyimfo; na hom see dɛ, Hwɛ, EWURADZE hɛn Nyankopɔn eyi n’enyimnyam nye ne kɛseyɛ akyerɛ hɛn, na yɛatse ne ndze wɔ gya no mu: ndɛ da yi na yeehu dɛ Nyankopɔn nye nyimpa kasa, naaso ɔtsena ase.
Dɛm ntsi afei ebɛnadze ntsi na yenwu?
Osiandɛ gya kɛse yi rebɛhyew hɛn: sɛ yɛtse EWURADZE hɛn Nyankopɔn ndze bio a, ɔno yebowuwu.
Na honam nyinara mu woana na ɔatse Nyankopɔn tseasefo ndze dɛ ofi ogya mu rekasa, dɛ mbrɛ hɛn yɛatse yi, na ɔtsena ase?
Woara twe pin, na tsie dza EWURADZE hɛn Nyankopɔn bɛse nyinara: na woara bɛka dza EWURADZE hɛn Nyankopɔn bɛka akyerɛ wo nyinara kyerɛ hɛn; na yebetsie, na yɛayɛ.
Na EWURADZE tsee hom nsɛm no ndze, aber a hom kasaa kyerɛɛ me no; na EWURADZE see me dɛ, Matse ɔman yi nsɛm no a wɔaka akyerɛ wo no ndze: dza wɔaka no nyinara, wɔase no yie.
Ao kɛtseankyɛ woeenya dɛm akoma wɔ hɔn mu, dɛ wɔdze bosuro me, na woedzi me mbransɛm nyinara do daa daa, na eesi hɔn na ɔnye hɔn mba yie daa!
Kɔ kɛse hɔn dɛ, Hom nsan nkɔ hom asesee mu.
Na ɔwo dze, gyina me nkyɛn ha, na menka mbrasɛm, nye ahyɛdze, nye atsɛmbu a edze bɛkyerɛkyerɛ hɔn no nyinara menkyerɛ wo, na wɔnyɛ no wɔ asaase a medze rema hɔn dɛ wɔmfa no do.
Dɛm ntsi hom ndwen do nyɛ dɛ mbrɛ EWURADZE hom Nyankopɔn ahyɛ hom no: mma hom nndan mmfa enyimfa anaa abankum.
Hom nnantsew kwan no a EWURADZE hom Nyankopɔn ahyɛ hom no nyinara mu, na hom aatsena ase, na eesi hom yie, na hom nda aawar wɔ asaase a hom rekɛfa no do.
Mbrasɛm Kɛse No Afei iyi nye mbrasɛm, ahyɛdze, nye atsɛmbu a EWURADZE hom Nyankopɔn hyɛɛ dɛ wɔmfa nkyerɛkyerɛ hom, na hom nyɛ no wɔ asaase a hom rutwa mu akɛfa no do: na eesuro EWURADZE wo Nyankopɔn, eedzi n’ahyɛdze nye ne mbransɛm a merehyɛ wo yi nyinara do, ɔwo, nye wo babanyin, nye wo babanyin ne babanyin, wo nkwa nda nyinara; na wo nda aawar.
Dɛm ntsi, Israel tsie, na dwen do yɛ; na eesi wo yie, na hom aadɔr pii, dɛ mbrɛ EWURADZE, w’egyanom Nyankopɔn abɔ wo anohoba no, wɔ asaase a numfonsu nye ewo pem wɔ do no do.
Israel, tsie: EWURADZE hɛn Nyankopɔn yɛ EWURADZE kor: na fa w’akoma nyinara, na ɔnye wo kra nyinara na ɔnye w’ahoɔdzen nyinara dɔ EWURADZE wo Nyankopɔn.
Na nsɛm yi a merehyɛ wo ndɛ da yi, ɔnko w’akoma do; na fa kyerɛkyerɛ wo mba yie, na twetwe ho nkɔmbɔ aber a etse wo fie, nye aber a enam ɔkwan mu, nye aber a ereda, nye aber a erosoɛr.
Na fa yɛ asɛnkyerɛdze bɔ w’abaw do, na ɔnyɛ w’enyiwa ntamu nkaakyekyeree.
Na kyerɛw no wɔ wo fie mpondua ho, nye wo mbobotsen ho.
Asoɔdzen Ho Kɔkɔbɔ Na ɔbɛba dɛ, sɛ EWURADZE wo Nyankopɔn dze wo du asaase a ɔkaa ho ntam kyerɛɛ w’egyanom, Abraham, Isaak nye Jakob, dɛ ɔdze rema wo no do; nkurow akɛse fɛɛfɛw a nnyɛ ɔwo na ekyekyeree, nye adan a ndzepa nyinara ahyɛ no amaama a nnyɛ ɔwo na edze hyɛɛ mu, nye mbura a woetutu a nnyɛ ɔwo na itutui, wenyin nture nye olive ndua a nnyɛ ɔwo na etsetsɛwee, na sɛ idzidzi na emee a; ɔno hwɛ yie bɛyɛ na wo werɛ efir EWURADZE a oyii wo fii Egypt asaase do, wɔ nkowaasom ofi mu no.
Suro EWURADZE wo Nyankopɔn; na ɔno na som no, na ka ne dzin ho ntam.
Mma hom nndzi enyame fofor a wofi aman a woetwa hom ho ehyia no enyame mu ekyir; na EWURADZE wo Nyankopɔn a ɔwɔ wo mu no yɛ Nyame nyinkufo; bɛyɛ na EWURADZE wo Nyankopɔn ebufuw adzɛw wɔ wo do, na ɔasɛɛ wo efi asaase enyi.
Mma hom nnsɔ EWURADZE hom Nyankopɔn nnhwɛ, dɛ mbrɛ hom sɔɔ no hwɛe wɔ Massa no.
Hom ndzi EWURADZE hom Nyankopɔn ne mbransɛm, nye ne dasesɛm, nye n’ahyɛdze a ɔdze ahyɛ wo no do yie.
Na yɛ dza ɔtsen na oye wɔ EWURADZE enyiwa do; na eesi wo yie, na aakɔ akɛfa asaase pa a EWURADZE kaa ho ntam kyerɛɛ w’egyanom no, na eetu w’atamfo nyinara efi w’enyim, dɛ mbrɛ EWURADZE aka no.
Sɛ daakye bi wo babanyin bisa wo dɛ, Dasesɛm nye ahyɛdze, nye atsɛmbu a EWURADZE hɛn Nyankopɔn dze hyɛɛ hom yi ase nye dɛn a?
Ɔno se wo ba no dɛ, Nna yɛyɛ Farao no nkowaa wɔ Egypt; na EWURADZE dze nsa a ɔyɛ dzen yii hɛn fii Egypt: na EWURADZE kyerɛɛ nsɛnkyerɛdze nye anwanwadze, akɛse yayaayaw, wɔ Egypt, Farao, nye ne fi nyinara do, wɔ hɛn enyiwa mu: na oyii hɛn fii hɔ dɛ ɔdze hɛn reba, dze asaase a ɔkaa ho ntam kyerɛɛ hɛn egyanom abɛma hɛn.
Na EWURADZE hyɛɛ hɛn dɛ yɛnyɛ ahyɛdze yi nyinara, yensuro EWURADZE hɛn Nyankopɔn, wɔ hɛn yie ntsi, na ɔaagye hɛn nkwa, dɛ mbrɛ ɔtse ndɛ da yi.
Na ɔbɛyɛ tsenenee ama hɛn, sɛ yɛdwen do dzi mbrasɛm yi nyinara do wɔ EWURADZE hɛn Nyankopɔn enyim, dɛ mbrɛ ɔahyɛ hɛn no a.
EWURADZE Ne Man No No Krɔnkrɔnyɛ Sɛ EWURADZE hom Nyankopɔn dze hom du asaase a hom rokɔ akɛfa no do, na ɔpam amanaman pii wɔ hom enyim, Hitifo, Gergasfo, Amorifo, Keenanfo, Perizfo, Hivifo, nye Jebusfo, amanaman esuon a wɔyɛ akɛse na wɔyɛ dzen sen hom no; na sɛ EWURADZE hom Nyankopɔn yi hɔn ma wɔ hom enyim, na hom ku hɔn a; ɔno hom nsɛɛ hɔn pasapasa; mma hom nnye hɔn nndzi ahyɛmu, na mma hom nnhu hɔn mbɔbɔr so: nkyii so mma hom nnye hɔn nndzi awarwar; mma mmfa hom mbabaa mma hom mbabanyin, mma hom nngye hɔn mbabaa so awar mma hom mbabanyin.
Na wɔbɛdan hom mbabanyin enyi ma woeegyaa m’ekyir dzi, na waakɔsom enyame fofor; ma EWURADZE ebufuw adzɛw hom do, na ɔasɛɛ hom ntsɛm.
Mbom mbrɛ hom nye hɔn ndzi no nye yi; hom ndwuruw hɔn afɔrmbukyia na wombubu hɔn edum mu esinesin, na wontwitwa hɔn abosompɔw Aserim no ngu, na wɔmfa gya nhyew hɔn ehonyi a wɔasen no.
Na hom yɛ ɔman krɔnkrɔn ma EWURADZE hom Nyankopɔn: EWURADZE hom Nyankopɔn asan mu eyi hom dɛ bɛyɛ nankasa no soronko ɔman wɔ aman a wɔwɔ asaase enyi nyinara mu.
Nnyɛ dɛ hom dodow so sen ɔman biara ntsi na EWURADZE dze no dɔ sii hom do, na eso ɔsaan mu yii hom: na hom suar dodow wɔ aman nyinara mu.
Mbom osiandɛ EWURADZE dɔ hom, na ɔpɛ dɛ odzi ne ntam a ɔkaa kyerɛɛ hom egyanom no do ntsi, na EWURADZE dze nsa a ɔyɛ dzen eyi hom, na ɔapon hom efi no mu, wɔ Egypthen Farao nsamu.
Dɛm ntsi hom nhu dɛ EWURADZE hom Nyankopɔn, ɔno nye Nyankopɔn; Nyame nokwafo a osie ahyɛmu nye mbɔbɔrhu ma hɔn a wɔdɔ no na wodzi ne mbransɛm do dze kodu ebusuasantsen apem do; na otua hɔn a wɔtan no kaw dze bɔ hɔn enyim, dze sɛɛ hɔn: ɔrennyɛ nyaa mma nyia ɔtan no, obotua no kaw dze abɔ enyim.
Dɛm ntsi dzi mbrasɛm, nye atsɛmbu a merehyɛ wo ndɛ da yi do, na yɛ.
Setsie Do Nhyira Na ɔbɛba dɛ, osiandɛ hom tsie atsɛmbu yi, na wodzi do, na wɔyɛ no, EWURADZE hom Nyankopɔn so bedzi ahyɛmu nye mbɔbɔrhu a ɔkaa ho ntam kyerɛɛ hom egyanom no do ama hom: na ɔbɔdɔ hom, na oehyira hom, na ɔama hom adɔr: na so oehyira hom honam mu aba na hom asaase mu aba, hom eburow nye hom nsa hom wo ngo, hom anantwi mu ngu mu nye hom nguankuw mu mburwa, wɔ asaase a ɔkaa ho ntam kyerɛɛ hom egyanom dɛ ɔdze bɛma hom no do.
Wobehyira hom asen aman nyinara: ɔbanyin anaa ɔbaa anaa hom fiembowa biar rennyɛ ɔbɔnyin wɔ hom mu.
Na EWURADZE beyi yarba nyinara efi hom do; na ɔremmfa Egypt yarba bɔn a hom nyim no bi nnto hom do, na ɔdze bɔto hɔn a wɔtan hom nyinara do.
Na hom bɛhyew aman a EWURADZE hom Nyankopɔn beyi hɔn ama hom no nyinara; mma hom enyi nnhu hɔn mbɔbɔr: nkyii so mma hom nnsom hɔn enyame; na ɔno bɛyɛ efir ama hom.
Sɛ hom se wɔ hom akoma mu dɛ, Amanaman yi dɔɔ so sen hɛn; na yɛbɛyɛ dɛn na yeetum etu hɔn a, mma nnsuro hɔn: kaa dza EWURADZE hom Nyankopɔn dze yɛɛ Farao, nye Egypt nyinara no yie; nsɔhwɛ akɛse no a hom enyiwa hunii, nye nsɛnkyerɛdze, nye anwanwadze, nye nsa a ɔyɛ dzen, nye abasa a wɔatserɛw mu a EWURADZE wo Nyankopɔn dze yii hom no: dɛmara na EWURADZE hom Nyankopɔn bɛyɛ aman a hom suro hɔn no nyinara.
Nkyii so EWURADZE hom Nyankopɔn bɔsoma nkotokrodo wɔ hɔn mu, ekodu dɛ hɔn a wɔaka, na woesuma hɔnho no, bɛhera wɔ hom enyim.
Mma hɔn ho nnyɛ hom hu: na EWURADZE hom Nyankopɔn wɔ hom finimfin, Nyame kɛse a no ho yɛ hu no a. Na EWURADZE hom Nyankopɔn bɛpam amanaman no efi hom enyim nkakrankakra: mma hom nnhyew hɔn prɛko, bɛyɛ na haban mu mbowa adɔɔ so hom wo do.
Na EWURADZE hom Nyankopɔn beyi hɔn ama wɔ hom enyim, na ɔdze ɔkogu kɛse bɛka hɔn egu, ekodu dɛ wɔbɛsɛɛ.
Na obeyi hɔn ahemfo ahyɛ hom nsa, na hom aama hɔn dzin ayera efi wiadze: nyimpa biara runntum nngyina hom enyim, ekodu dɛ hom asɛɛ hɔn.
Hom mfa gya nhyew hɔn enyame ehonyi a wɔasen no: mma hom enyi mmber hɔn ho dwetɛ anaa sika, na so mma hom nnyiyi mmfa, bɛyɛ na woesua hom efir wɔ mu: na ɔyɛ ekyiwadze ma EWURADZE hom Nyankopɔn: na mma hom mmfa ekyiwadze nnkɔ hom fie, na hom aannyɛ ebusudze dɛ ɔno: ma ɔnyɛ hom tantan koraa, na hom nkyir hɔn koraa: na ɔyɛ ebusudze.
Asetsena mu Ahwɛyie Mbransɛm a merehyɛ wo ndɛ da yi nyinara hom ndwen do nyɛ, na hom aatsena ase, na wɔaadɔr, na wɔaakɔ akɛfa asaase a EWURADZE kaa ho ntam kyerɛɛ hom egyanom no.
Na hom nkaa ɔkwan nyinara a EWURADZE hom Nyankopɔn egya wo wɔ mu mfe eduanan yi wɔ sar no do no, dɛ ɔrebrɛ hom adze, asɔ hom ahwɛ, ehu dza ɔwɔ hom akoma mu, dɛ hom bedzi ne mbransɛm do, anaa oho.
Na ɔbrɛɛ hom adze, na ɔmaa ɔkɔm dzee hom, na ɔdze manna a hom nnyim, na hom egyanom so nnyim maa hom dzii; na ɔaama hom ehu dɛ nnyɛ edziban nko bi na nyimpa nam do tsena ase, na asɛm biara a ofi EWURADZE anomu so nyimpa nam do tsena ase.
Hom nkataho ennsuw wɔ hom ho, nkyii so w’anan annhohon mfe eduanan yi mu.
Na dwen wɔ w’akoma mu dɛ, dɛ mbrɛ nyimpa tsea ne ba no, dɛmara so na EWURADZE hom Nyankopɔn tsea wo.
Na hom ndzi EWURADZE hom Nyankopɔn ne mbransɛm do, dɛ hom bɛnantsew n’akwan do, na hom esuro no.
Na EWURADZE hom Nyankopɔn dze hom rokɔ asaase pa do, asaase a no do wɔ nworansu, nsunyiwa nye ebun a ofifi abɔn nye akoko mu pem no; asaase a ewifua nye atoko, nye wenyinndua nye adɔmbandua nye pɔmegranate ekutu wɔ do; asaase a olive na ewo wɔ do no; asaase a irinndzi edziban a wɔ do, adze biara so rinnhia wo wɔ do; asaase a n’abo yɛ dadze, na n’akokoe mu na hom botu boran.
Na sɛ hom bedzidzi mee a, hom na nhyira EWURADZE hom Nyankopɔn wɔ asaase pa a ɔdze ama hom no ntsi.
Hom nhwɛ yie ɔno bɛyɛ na hom werɛ efir EWURADZE hom Nyankopɔn dɛ hom rinndzi ne mbransɛm, nye ne ntsɛmbu nye n’ahyɛdze a merehyɛ hom ndɛ da yi do: bɛyɛ so na hom edzidzi amee, na hom esisi adan fɛɛfɛw, atsenatsena mu; na sɛ hom anantwikuw nye hom nguankuw adɔr, na hom dwetɛ nye hom sika adɔɔ so, na adze a hom wɔ nyinara adɔɔ so a; nkyɛ hom akoma amema no ho do, na hom werɛ efir EWURADZE hom Nyankopɔn a oyii hom fii Egypt asaase do, wɔ nkowaasom ofi mu no; nyia ogyaa hom faa sar kɛse huhuhuhu no do, mbrɛ mbowatsena a bɔr wɔ hɔn ano nye nyankoma nketsebowa wɔ, nye asaase kwawee mbrɛ nsu nnyi; nyia oyi nsu fii ɔtwerɛbo botan mu maa hom; nyia ɔdze manna a hom egyanom nnyim nyɛɛn hom wɔ sar no do; dɛ ɔdze rebrɛ hom adze, na ɔasɔ hom ahwɛ, na ɔayɛ hom yie wɔ hom ewiei ekyir no mu: na sɛ wɔ hom akoma mu dɛ, Hɛn tum nye hɔn nsa ne dzen na wɔama yenya ahonya yi.
Na hom nkaa EWURADZE hom Nyankopɔn, na ɔno na ɔmaa hom tum dɛ hom mfa nya homho; na ɔaama n’ahyɛmu a ɔkaa ho ntam kyerɛɛ hom egyanom no etsim, dɛ mbrɛ ɔtse ndɛ da yi.
Na ɔbɛba dɛ, sɛ hom werɛ fir EWURADZE hom Nyankopɔn, na hom kedzi enyame fofor ekyir, na esom hɔn, na hom sɔr hɔn a, midzi hom dase ndɛ da yi, dɛ ɔsɛɛ na hom bɛsɛɛ.
Dɛ mbrɛ EWURADZE sɛɛ amanaman fi hom enyim no, dɛmara na hom bɛsɛɛ; osiandɛ hom enntsie EWURADZE hom Nyankopɔn ndze no.
Israelmba Hɔn Asoɔdzen Israel, tsie: rubotwa Jordan ndɛ da yi, akɔ akɛfa amanaman a wɔyɛ akɛse na wɔyɛ dzen sen ɔwoara, nkurow akɛse a wɔatotow ho afasu edu sor, ɔman a wɔyɛ akɛse na wɔwowaree, Anakfo mbabanyin a inyim hɔn, na atse dɛ wɔka no hɔn ho dɛ, Woana na obotum egyina Anak mbabanyin no enyim?
Dɛm ntsi hu ndɛ da yi, dɛ EWURADZE wo Nyankopɔn nye nyia odzi w’enyim rukotwa dɛ ogya a ɔmemen; ɔbɛsɛɛ hɔn, na ɔabrɛ hɔn adze wɔ w’enyim ma eetu hɔn, na ama wɔaasɛɛ ntsɛm, dɛ mbrɛ EWURADZE aka akyerɛ wo no.
EWURADZE wo Nyankopɔn enya etu hɔn efi w’enyim egu no, mma nnka wɔ w’akoma mu dɛ, Me ndzeyɛtsenenee ntsi na EWURADZE dze me aba dɛ mebɛfa asaase yi: naaso na amanaman yi hɔn ndzebɔnyɛ ntsi na EWURADZE wo Nyankopɔn rutu hɔn efi w’enyim.
Nnyɛ wo ndzeyɛtsenenee, anaa w’akoma ne tsenenee ntsi na erokɔ akɛfa hɔn asaase: mbom amanaman yi hɔn ndzebɔnyɛ ntsi na EWURADZE wo Nyankopɔn rutu hɔn efi w’enyim, na ɔaama asɛm a ɔkaa ho ntam kyerɛɛ w’egyanom, Abraham, Isaak, nye Jakob no etsim.
Dɛm ntsi hu dɛ nnyɛ wo ndzeyɛtsenenee bi ntsi na EWURADZE wo Nyankopɔn dze asaase pa yi rema wo dɛ fa; na ɔman akɔnkyefo nye wo.
Kaa, mma wo werɛ mmfir, mbrɛ isii yii EWURADZE wo Nyankopɔn ebufuw wɔ sar no do; ofi da a ifii Egypt asaase do edze bodur dɛ hom baa bea yi do yi, hom atsew etua wɔ EWURADZE do.
Na Horeb so hom yii EWURADZE ebufuw, na EWURADZE no bo fuuw hom dɛ nkyɛ ɔbɛsɛɛ hom.
Aber a mofoow bepɔw no dɛ merekɛgye abopon no, mekyerɛ ahyɛmu a EWURADZE nye hom dzii n’apon no, nna metsenaa bepɔw no do adaduanan adzekyee nye adzesaa; menndzi edziban mannom nsu so.
Na EWURADZE dze abopon ebien a wɔdze Nyankopɔn nsatseaba akyerɛw do no maa me; na no do na wɔakyerɛw nsɛm no nyinara a ofi gya mu wɔ bepɔw no do nye hom kasae wɔ nguabɔ da no mu no.
Na ɔbaa dɛ adaduanan adzekyee nye adzesaa n’ewiei no, EWURADZE dze abopon ebien no, mekyerɛ ahyɛmu apon no, maa me.
Na EWURADZE see me dɛ, Soɛr, fi ha sian ntsɛm; na wo man a ikeyii hɔn wɔ Egypt no asɛɛ hɔnho; wɔadan efi ɔkwan a mehyɛɛ hɔn no do ntsɛm; wɔayɛ ohonyi a woegu ama hɔnho.
Nkyii so EWURADZE kaa kyerɛɛ me dɛ, Mehu ɔman yi, na, hwɛ, wɔyɛ ɔman asoɔdzenfo: gyaa me ma mensɛɛ hɔn, na mempepa hɔn dzin mfi ɔsor ase: na menyɛ wo ɔman a ɔyɛ dzen na ɔso sen hɔn.
Nna medanee na mifii bepɔw no do sianee, na bepɔw no dzɛɛw gya: nna ahyɛmu apon ebien no kitsakitsa me nsamu.
Na mohwɛe, na, hwɛ, hom ayɛ bɔn etsia EWURADZE hom Nyankopɔn; hom ayɛ ɔnantwiba a woegu ama hom ho: hom adan efi ɔkwan a EWURADZE hyɛɛ hom no do afa nkyɛn ntsɛm.
Na musuoo apon ebien no mu, na motowee fii me nsa ebien no mu gui, na mobobɔɔ no wɔ hom enyim.
Na mohwee ase wɔ EWURADZE enyim, dɛ ahyɛse no, adaduanan adzekyee nye adzesaa; menndzi edziban, mannom nsu so; osian hom bɔn nyinara a hom yɛe no ntsi, dɛ wɔyɛɛ dza omuo wɔ EWURADZE enyi do, dze yii no ebufuw.
Na musuroo ebufuw nye ebufuhyew a EWURADZE nyaa no hom ho dɛ ɔdze rebɛsɛɛ hom no.
Na EWURADZE tsiee me aber no mu so.
Na EWURADZE nyaa Aaron ho ebufuw dodoodow dɛ nkyɛ ɔbɛsɛɛ no; na mepaa kyɛw maa Aaron so aber no ara mu.
Na mefaa hom bɔn a ɔyɛ ɔnantwiba no a hom yɛe no, ma medze gya hyeew no, na misiwii, nyaam no mokomoko kodur dɛ ɔyɛɛ fekɔfekɔ dɛ huntuma: na motoow no huntuma no guu ɔwora no a ofi bepɔw no do pem no mu.
Na Tabera, nye Massa, nye Kibrot-hataava so hom yii EWURADZE ebufuw.
Na aber a EWURADZE somaa hom fi Kades-barnea, dɛ, Hom mfow nkɛfa asaase a medze mama hom no, nna hom tseew etua wɔ EWURADZE hom Nyankopɔn mbrasɛm do, na hom anngye no enndzi, na woenntsie ne ndze so.
Hom ayɛ EWURADZE do etuatsewfo ara fi da a muhun hom no.
Dɛm ntsi na mohwee ase wɔ EWURADZE enyim adzekyee nye adzesaa adaduanan; osiandɛ EWURADZE ase dɛ ɔrebɛsɛɛ hom.
Na mepaa EWURADZE kyɛw, see dɛ, Ao EWURADZE Nyankopɔn, mma nnsɛɛ wo man nye w’egyapadze a enam wo kɛseyɛ do apon hɔn a edze nsa a ɔyɛ dzen eyi hɔn wɔ Egypt no.
Kaa wo nkowaa, Abraham, Isaak, nye Jakob; mma nnhwɛ ɔman yi hɔn asoɔdzen, nye hɔn ndzeyɛbɔn, nye hɔn bɔn so: ɔno bɛyɛ na asaase a iyii hɔn fii do no ase dɛ, Osiandɛ EWURADZE enntum ammfa hɔn annkɔ asaase a ɔbɔɔ hɔn ho anohoba no do, na osiandɛ ɔtan hɔn ntsi, na ɔdze hɔn efir edzi dɛ orukokuku hɔn wɔ sar no do.
Naaso wɔyɛ wo man nye w’egyapadze a enam wo tum kɛse nye w’abasa a wɔatsɛw mu do eyi hɔn.
Abopon No Ho Asɛm Aber no mu na EWURADZE see me dɛ, sen abopon ebien a ɔtse dɛ kan dze no ma woho, na fow bra me nkyɛn wɔ bepɔw no do, na yɛ duadaka ma woho.
Na mebɛkyerɛw nsɛm a ɔwɔ nkan no apon a ebobɔɔ no no do no, wɔ apon no do, na fa hyɛ adaka no mu.
Nna meyɛɛ akeesia duadaka, na meseen abopon ebien a ɔtse dɛ kan dze no, na mofoow bepɔw no, na apon ebien no kitsa me nsamu.
Na EWURADZE kyerɛɛw apon no do, dɛ mbrɛ kan no nkyerɛwee no tse, mbransɛm du no a ɔnoara fi gya no mu kaa kyerɛɛ hom wɔ bepɔw no do nguabɔ da no: na ɔdze maa me.
Na medanee fii bepɔw no do sianee, na medze apon no bɛhyɛɛ adaka a meyɛe no mu; na hɔ na ɔwɔ dɛ mbrɛ EWURADZE hyɛɛ me no.
Na Israelmba tui fii Beerot Bene-jaakan kɔr Mosera: hɔ na Aaron wui, na hɔ na wosiee no; na ne babanyin Eleazar hyɛɛ n’ananmu dzii ɔsɔfo.
Wofi hɔ tui kɔr Gudgoda; na wofi Gudgoda kɔr Jotbata, asaase a nworansu wɔ do.
Aber no mu na EWURADZE yii Levi ebusuakuw, dɛ wɔnsoa EWURADZE ahyɛmudaka no, wongyina EWURADZE enyim nsom no, na wonhyira wɔ ne dzin mu, a wɔayɛ araa dze ebodu ndɛ da yi.
Dɛm ntsi na Levi ennya kyɛfa nye egyapadze wɔ no nuanom mu; EWURADZE nye n’egyapadze, dɛ mbrɛ EWURADZE wo Nyankopɔn kaa kyerɛɛ no no.
Na misiankae wɔ bepɔw no do, dɛ asɔpɔn no, adzekyee nye adzesaa adaduanan: na EWURADZE tsiee me aber no mu so; na EWURADZE ammpɛ dɛ ɔsɛɛ wo.
Na EWURADZE see me dɛ, Soɛr, tu wo kwan kedzi ɔman no enyim; ma wɔnkɔ nkɛfa asaase a mekaa ho ntam kyerɛɛ hɔn egyanom dɛ medze mebɛma hɔn no.
EWURADZE N’apɛdze Na afei, Israel, ebɛnadze na EWURADZE wo Nyankopɔn rohwehwɛ wɔ wo hɔ, kyɛn dɛ ibosuro EWURADZE wo Nyankopɔn, ebɛnantsew n’akwan nyinara do, na adɔ no, na edze w’akoma nyinara nye wo kra nyinara asom EWURADZE wo Nyankopɔn, na edzi EWURADZE mbransɛm, nye n’ahyɛdze a merehyɛ wo ndɛ da yi do wɔ wo yieyɛ ntsi?
Hwɛ, ɔsor dzi wɔ EWURADZE wo Nyankopɔn, nye ɔsor no sor, asaase, nye dza ɔwɔ mu nyinara.
W’egyanom nko na EWURADZE nyaa hɔn ho enyika dɛ ɔbɔdɔ hɔn, na ɔsaan mu yii hɔn asefo a wodzi hɔn ekyir no, mekyerɛ homara, wɔ aman nyinara mu, dɛ mbrɛ ɔtse ndɛ da yi.
Dɛm ntsi hom ntwitwa hom akoma twatsia na mma wɔnnyɛ asoɔdzen bio.
Na EWURADZE hom Nyankopɔn, ɔno nye enyame mu Nyame, nye ewuradze mu EWURADZE, Nyame kɛse no, Otumfo a no ho yɛ hu a ɔnnhwɛ nyimpa enyim, na onndzi mboaba.
Odzi egyanka nye okunafo hɔn asɛm, na ɔdɔ ɔhɔho, ɔma no edziban nye akataho.
Dɛm ntsi hom ndɔ ahɔho: osiandɛ ho so hom yɛɛ ahɔho wɔ Egypt asaase do.
Suro EWURADZE wo Nyankopɔn; ɔno na som no; na ɔno na takyer no ho, na ne dzin ho na ka ntam.
Ɔno nye w’ayɛyi, na ɔno nye wo Nyankopɔn a ɔayɛ ndzɛmba akɛse a ɔyɛ hu a w’enyiwa ehu yi ama wo.
Nyimpa eduosuon na w’egyanom dze sianee kɔr Egypt; na afei EWURADZE wo Nyankopɔn ayɛ wo ɔdodow dɛ ɔsor nworaba.
EWURADZE Ne Kɛseyɛ Dɛm ntsi dɔ EWURADZE wo Nyankopɔn, na sie n’ahwɛdodze, nye n’ahyɛdze, nye ne atsɛmbu, nye ne mbransɛm dabaa.
Na hom nhu ndɛ da yi: na mennkasa nnkyerɛ hom mba a wonnyim, na wonnhun EWURADZE hom Nyankopɔn ntsea, ne kɛseyɛ, ne nsa a ɔyɛ dzen, nye n’abasa a wɔatserɛw mu, nye ne nsɛnkyerɛdze, nye no ndwuma a ɔyɛe no wɔ Egypt tsiaa Egypthen Farao, nye n’asaase nyinara; nye dza ɔdze yɛɛ Egyptdɔm, nye hɔn mpɔnkɔ, nye hɔn ntseaseanam; mbrɛ ɔmaa Mbɛw Po nsu praam hɔn do aber a woritsiw hom, na mbrɛ EWURADZE asɛɛ hɔn ebodu ndɛ da yi; nye dza ɔdze yɛɛ hom wɔ sar no do, bodur dɛ hom baa bea yi do; na dza ɔdze yɛɛ Datan nye Abiram, Reuben ne babanyin Eliab mbabanyin no; mbrɛ asaase buee n’ano, na ɔmeen hɔn, nye hɔn efifo, nye hɔn asesee, nye enyikandze biara a odzii hɔn ekyir, wɔ Israel nyinara finimfin no: na hom enyiwa ehu edwuma kɛse a EWURADZE yɛe no nyinara.
Dɛm ntsi hom ndzi mbrasɛm a merehyɛ wo ndɛ da yi nyinara do, na hom ho aayɛ dzen, na hom aakɛfa asaase a hom rutwa mu akɔ do akɛfa no; na hom nda aawar wɔ asaase a EWURADZE kaa ho ntam kyerɛɛ hom egyanom dɛ ɔdze bɛma hɔn na hɔn asefo no do, asaase a numfonsu nye ewo pem wɔ do.
Na asaase no, mbrɛ irutwa mu akɔ do akɛfa no, ɔnntse dɛ Egypt asaase, mbrɛ hom fi bae no, mbrɛ epe w’aba, na edze w’anan petse do nsu, dɛ fan ture no: na asaase no, mbrɛ hom rutwa mu akɛfa no, yɛ akoko nye abɔn asaase, na ɔnom ɔsor nyankom mu nsu; asaase a EWURADZE wo Nyankopɔn hwɛ do; EWURADZE wo Nyankopɔn n’enyiwa wɔ do dabaa, ofi afe n’ahyɛse araa kodu afe n’ewiei.
Na ɔbɛba dɛ, sɛ hom tsie me mbransɛm a merehyɛ hom ndɛ da yi yie, dɛ hom dze hom akoma nyinara nye hom kra nyinara bɔdɔ EWURADZE hom Nyankopɔn, na hom asom no a, ɔno mebɛma hom asaase do nsɔ atɔ wɔ n’aber mu, esusow nye ɔbɛsɛ, ma aaboaboa w’eburow, nye wo nsa, nye wo ngo ano.
Na mebɛma wo haban mu aba nkyɛkyɛr ama wo fiembowa, na eedzidzi amee.
Hom nhwɛ homho yie, ma wɔanndaadaa hom akoma, na hom aanndan ammfa nkyɛn, na hom aannkɔsom enyame fofor, na hom aannsɔr hɔn; na EWURADZE n’ebufuw aanndzɛw wɔ hom do, na ɔaanntow ɔsor mu, dɛ nsu nntɔ, na asaase mma no ndɔbaa; na hom aannhera ntsɛmara wɔ asaase pa a EWURADZE dze rema hom no do.
Dɛm ntsi hom mfa me nsɛm yi nsie hom akoma nye hom kra mu; na hom mfa nyɛ asɛnkyerɛdze mbɔ hom abaw do, na ɔnyɛ nkaakyekyeree wɔ hom enyiwa ntamu.
Na hom mfa nkyerɛkyerɛ hom mba, twetwe ho nkɔmbɔ aber a etse wo fie, nye aber a enam ɔkwan mu, nye aber a ereda, nye aber a erosoɛr.
Na kyerɛw no wɔ wo fi mpondua ho, na wo mbotsen ho: ama hom nda, nye hom mba nda aadɔɔ so wɔ asaase a EWURADZE kaa ho ntam kyerɛɛ hom egyanom dɛ ɔdze bɛma hɔn no do, dɛ ɔsor nda wɔ asaase do.
Na sɛ hom bɔdɔ EWURADZE hom Nyankopɔn, hom anantsew n’akwan nyinara do, na hom atakyer no ho a; ɔnodze EWURADZE botutu amanaman yi nyinara efi hom enyim, na hom afa amanaman akɛse a wɔyɛ dzen sen homara.
Beebiara a hom anamɔn betsia no bɛyɛ homdze: ofi sar no do, nye Lebanon, ofi esutsen Eufrates ho ara kodu ekyirekyir epo no ho bɛyɛ hom he.
Nyimpa biara runntum nngyina hom enyim: EWURADZE hom Nyankopɔn dze hom ho suro nye hom ho hu bogu asaase a hom betsia do nyinara do, dɛ mbrɛ ɔaka akyerɛ hom no.
Nhyira Na Ndom Hwɛ, medze nhyira nye ndom mirisi hom enyim ndɛ da yi; nhyira no, sɛ hom tsie EWURADZE hom Nyankopɔn mbransɛm a merehyɛ hom ndɛ da yi a; na ndom no, sɛ hom enntsie EWURADZE hom Nyankopɔn mbransɛm, na hom dan fi ɔkwan a merehyɛ hom ndɛ da yi do fa nkyɛn dɛ worikedzi enyame fofor a hom nnyim hɔn ekyir a. Na ɔbɛba dɛ, sɛ EWURADZE wo Nyankopɔn dze wo du asaase a erokɔ akɛfa no do a, ibesi nhyira no wɔ bepɔw Gerizim do, na ndom no wɔ bepɔw Ebal do.
Ana wonnyi Jordan egya, witɔree kwan no ekyir, wɔ Keenanfo a wɔtse Araba do no asaase do, Gilgal tsentsendo, wɔ More nsudur ho bi a?
Na hom rubotwa Jordan akɔ akɛfa asaase a EWURADZE hom Nyankopɔn dze rema hom no, na hom bɛfa, na hom atsena do.
Na hom ndwen do nyɛ ahyɛdze nye atsɛmbu a medze mirisi hom enyim ndɛ da yi nyinara.
Beebi a Wɔnsom Nyankopɔn Iyinom nye ahyɛdze nye ntsɛmbu a hom ndwen do nyɛ wɔ asaase a EWURADZE, w’egyanom Nyankopɔn dze ama wo dɛ fa no do, nda a hom dze tse asaase do nyinara.
Ɔsɛɛ na hom nsɛɛ mbeambea nyinara a amanaman a hom rekɛfa no som hɔn enyame, mbepɔw atsentsen do, nye akoko do, nye dua momon biara ase; na hom ndwuruw hɔn afɔrmbukyia, na wombubu hɔn edum mu esinesin, na wɔmfa gya nhyew hɔn Aserim; na hom ntwitwa hɔn enyame ehonyi a woesinsian no mu ngu, na hom nsɛɛ hɔn dzin mfi bea no do.
Mma hom nnyɛ dɛm mma EWURADZE hom Nyankopɔn.
Mbom beebi mbrɛ EWURADZE hom Nyankopɔn bɛsan mu eyi wɔ hom ebusuakuw nyinara mu dɛ ɔdze ne dzin bɔto hɔ no, mekyerɛ ne tsenabew no na hom nhwehwɛ, na hɔ na hom kɔ; na hɔ na hom mfa hom ɔhyew afɔr, nye hom okum afɔr, nye hom ebupɛn du du nye hom nsamu ɔmado afɔr, nye hom anohobadze, nye hom ayamuyi afɔr, nye hom anantwikuw nye hom nguankuw mu mbakan nkɔ: na hɔ na hom ndzidzi wɔ EWURADZE hom Nyankopɔn enyim, na hom nye hom efifo, hom enyi ngye wɔ adze nyinara a hom dze hom nsa ka a EWURADZE wo Nyankopɔn ehyira wo wɔ mu no mu.
Mma hom nnyɛ dɛ mbrɛ ndzɛmba a yɛreyɛ wɔ ha ndɛ da yi mu biara tse yi a nyimpa biara yɛ dza ɔtsen wɔ nankasa n’enyiwa do no: na hom nnyae nndur ahomgye nye egyapadze a EWURADZE hom Nyankopɔn dze rema hom no mu.
Mbom sɛ hom nya twa Jordan, na hom kɛtsena asaase a EWURADZE hom Nyankopɔn rema hom enya edzi no do, na ɔma hom ahomgye fi hom atamfo nyinara a woetwa hom ho ehyia ho, na hom tsena dwudwoodwo a; ɔno ɔbɛba dɛ beebi mbrɛ EWURADZE wo Nyankopɔn bɛsan mu eyi ma ne dzin atsena hɔ no, hɔ na hom mfa dza merehyɛ hom no nyinara nkɔ; hom ɔhyew afɔr, nye hom okum afɔr, hom ebupɛn du du, nye hom nsamu ɔmado afɔr, nye hom soronko anohobadze a hom bɔ ma EWURADZE no nyinara: na hom mma hom enyi ngye wɔ EWURADZE hom Nyankopɔn enyim, hom, nye hom mbabanyin, nye hom mbabaa, nye hom nkowaa, nye hom mfonabaa, nye Levinyi a ɔwɔ hom kuropon mu, susuampa dɛ onnyi kyɛfa anaa egyapadze wɔ hom mu no.
Hom nhwɛ hom ho yie mma hom aammbɔ hom hyew afɔr wɔ beebiara a hom hu; gyedɛ beebi mbrɛ EWURADZE bɛsan mu eyi wɔ hom ebusuakuw kor mu, hɔ na hom mbɔ hom hyew afɔr, na hɔ na hom nyɛ dza merehyɛ hom nyinara.
Naaso ku na dzi nam wɔ wo kuropon nyinara mu, dɛ mbrɛ wo kra no kɔn dɔ nyinara, dɛ mbrɛ nhyira a EWURADZE wo Nyankopɔn dze ehyira wo no tse: nyia no ho nntsew nye nyimpa no ho tsew ndzi bi, dɛ adoa, nye dɛ ɔtrɔm.
Bɔgya no nko na mma hom nndzi; hue gu famu dɛ nsu.
Mma nndzi w’eburow, anaa wo nsa, anaa wo ngo mu ebupɛn du du wɔ wo kuropon mu, anaa w’anantwikuw anaa wo nguankuw mu mbakan, nye w’anohobadze biara a ebɔ ho anohoba, nye w’ayamuyi afɔr, nye wo nsamu ɔmado afɔr: mbom dzi no wɔ EWURADZE wo Nyankopɔn enyim wɔ beebi mbrɛ EWURADZE wo Nyankopɔn bɛsan mu eyi no, ɔwo, nye wo babanyin, nye wo babaa, nye w’akowaa, nye w’afonabaa, nye Levinyi a ɔwɔ wo kuropon mu: na ma w’enyi ngye wɔ EWURADZE wo Nyankopɔn enyim wɔ dza wo nsa ka nyinara ho.
Hwɛ woho yie amma aammpow Levinyi aber tsentsen nyina a edze tse w’asaase do nyinara mu.
Sɛ EWURADZE wo Nyankopɔn trɛw wo he mu, dɛ mbrɛ ɔabɔ wo anohoba no, na ese dɛ, mibedzi nam, osiandɛ wo kra no kɔn dɔ dɛ obedzi nam a, dzi nam, dɛ mbrɛ wo kra no kɔn dɔ nyinara.
Sɛ beebi mbrɛ EWURADZE wo Nyankopɔn bɛsan mu eyi dze ne dzin ato hɔ no ɔnye wo ntamu twe dodow a, ɔno ku w’anantwikuw nye wo nguankuw a EWURADZE dze ama wo no mu bi, dɛ mbrɛ mahyɛ wo no, na dzi wɔ wo kuropon mu, dɛ mbrɛ wo kra no kɔn dɔ nyinara.
Mekyerɛ dɛ mbrɛ wodzi adoa nye ɔtrɔm no, dɛmara so na dzi bi: nyia no ho nntsew nye nyia no ho tsew nyina ndzi bi.
Nsew ara na hyɛ mma enndzi bɔgya no: na mma mmfa nam no nnka bɔgya no ho nndzi.
Mma nndzi; hue gu famu dɛ nsu.
Mma nndzi; ma onsi ɔwo, nye wo mba a wodzi w’ekyir yie, aber a ereyɛ dza ɔtsen wɔ EWURADZE enyiwa do no.
Wo ndzɛmba krɔnkrɔn a ewɔ no nko, nye w’anohobadze, na fa kɔ beebi mbrɛ EWURADZE bɛsan mu eyi no: na bɔ wo hyew afɔr, nam nye bɔgya no, wɔ EWURADZE wo Nyankopɔn afɔrmbukyia no do: na wo kum afɔr bɔgyaa no wonhue ngu EWURADZE wo Nyankopɔn afɔrmbukyia no do, na nam no na dzi.
Dwen do tsie nsɛm a merehyɛ wo yi nyinara, ma eesi ɔwo, nye wo mba a wodzi w’ekyir yie daa, aber a ereyɛ dza oye na ɔtsen wɔ EWURADZE wo Nyankopɔn enyiwa do no.
Sɛ EWURADZE wo Nyankopɔn twitwa amanaman fi w’enyim, mbrɛ erokɔ akɛfa hɔn no, na efa hɔn, na etsena hɔn asaase do a; hwɛ woho yie amma wɔasɛɛ hɔn efi w’enyim n’ekyir no, hɔn ekyirdzi aannyɛ wo efir; na eemmbisa hɔn enyame ekyir kwan, dɛ, Amanaman yi dua dɛn som hɔn enyame, na mo so menyɛ dɛmara?
Mma nnyɛ EWURADZE wo Nyankopɔn dɛm: na EWURADZE n’ekyiwadze a okyir no nyinara na wɔayɛ ama hɔn enyame; na hɔn mbabanyin nye hɔn mbabaa mpo na wɔdze gya hyew hɔn ma hɔn enyame.
Adze biara a merehyɛ hom no, na hom ndwen do nyɛ: mma mmfa bi nnka ho, na mma nnyi do bi so.
Kɔkɔbɔ Wɔ Ehonyisom Ho Sɛ nkɔnhyɛnyi bi, anaa ɔdaasonyi bi soɛr wɔ wo mu, na ɔma wo asɛnkyerɛdze anaa anwanwadze bi, na asɛnkyerɛdze anaa anwanwadze a ɔkasaa ho kyerɛɛ wo no ba mu, dɛ, Ma yɛnkɔ nkedzi enyame fofor a ɔwo nnyim hɔn no ekyir, na yɛnkɔsom no a; mma nntsie nkɔnhyɛnyi no anaa ɔdaasonyi no nsɛm no: na EWURADZE hom Nyankopɔn rosɔ hom ahwɛ, dze ehu kyerɛ dɛ hom dze hom akoma nyinara nye hom kra nyinara dɔ EWURADZE hom Nyankopɔn.
Hom nnantsew ndzi EWURADZE hom Nyankopɔn ekyir, na hom nsuro no, na hom ndzi ne mbransɛm do, na hom ntsie ne ndze, na hom nsom no; na hom ntakyer no ho.
Na nkɔnhyɛnyi no, anaa ɔdaasonyi no, wonku no; osiandɛ wɔaka etuatsew ho asɛm etsia EWURADZE hom Nyankopɔn a oyii hom fii Egypt asaase do, na ɔpoon wo fii nkowaasom ofi mu no, dɛ ɔdze rotwetwe wo efi ɔkwan a EWURADZE wo Nyankopɔn hyɛɛ wo dɛ nantsew mu no do esi nkyɛn.
Ama eetu bɔn no efi wo mu.
Sɛ wo nuabanyin, wo na ne babanyin, anaa wo babanyin, anaa wo babaa, anaa wo yer a ɔda wo bo mu, anaa wo nyɛnko a ɔtse dɛ wankasa wo kra, daadaa wo nsumaa mu, dɛ, Ma yɛnkɔ nkɔsom enyame fofor a ɔwo nye w’egyanom nnyim no; aman a woetwa hom ho ehyia a wɔbɛn wo, anaa wɔnye wo ntamu twe, ofi asaase ano kor ara kodu asaase ano kor so hɔn enyame mu bi a; mma mmpen no, na nntsie no so; nkyii so mma w’enyiwa nnhu no mbɔbɔr, na nkora no do, na nnhuntsa no do so; na oku na ku no; wo nsa na ondzi kan ntɔ no do dɛ woboku no, na n’ekyir no na ɔman no nyinara nsa.
Na siw no abo ma onwu; osiandɛ ɔhwehwɛɛ dɛ ɔtwetwe wo fi EWURADZE wo Nyankopɔn a oyii wo fii Egypt asaase do, wɔ nkowaasom ofi mu no ho.
Na Israel nyinara ntse, na wonsuro, na wɔannda ho ara annyɛ dɛm ndzebɔn a ɔtse dɛ mbrɛ iyi tse yi wɔ wo mu.
Na sɛ etse dɛ wɔreka wɔ wo nkurow a EWURADZE wo Nyankopɔn dze rema wo dɛ tsena mu hɔ no kor bi ho, dɛ, Ebusuyɛfo bi efi wo mu asoɛr, na wɔadaadaa hɔn kurow mu atsefo dɛ, Hom mma yɛnkɔ nkɔsom enyame fofor a hom nnyim hɔn a; ɔno hwehwɛ mu, na bisabisa mu yie; na hwɛ, sɛ ɔyɛ nokwar, na asɛm no yɛ ampa dɛ dɛm ekyiwadze yi wɔayɛ no wɔ wo mu a: oku na fa nkrantsee ano ku kurow no mu atsefo no, na fa nkrantsee ano sɛɛ no, nye dza ɔwɔ mu nyinara nye no mu fiembowa so pasapasa.
Na boaboa no mu asadze nyinara ano wɔ no brɔn finimfin, na fa gya hyew kurow no, nye no mu asadze no nyinara dɛ ɔhyew afɔr mu, fa ma EWURADZE wo Nyankopɔn: na ɔnyɛ ɔmamfo daa; mma wɔnnkyekyer no bio.
Na mma ebusudze no mu bi mmfam wo nsa ho: ama EWURADZE aadan efi n’ebufuhyew no ho, na oeehu wo mbɔbɔr, na oennya ayamuhyehye ama wo, na ɔaama adɔr dɛ mbrɛ ɔaka ntam akyerɛ w’egyanom; sɛ a itsie EWURADZE wo Nyankopɔn ndze, dɛ idzi ne mbransɛm a merehyɛ wo ndɛ da yi nyinara do, na eyɛ dza ɔtsen wɔ EWURADZE wo Nyankopɔn enyiwa do a.
Mbowa A Hom Ndzi Na Dza Mma Hom Nndzi Hom yɛ EWURADZE hom Nyankopɔn ne mba: mma hom mmbobɔ homho akam, na mma hom nnyɛ hom momapɔw do ahyɛnsewdze mma ewufo.
Na ɔwo yɛ ɔman krɔnkrɔn ma EWURADZE wo Nyankopɔn, na EWURADZE asan mu eyi wo dɛ ebɛyɛ noara no soronko ɔman, wɔ aman a wɔwɔ asaase enyi nyinara mu.
Mma nndzi ekyiwadze biara.
Iyinom nye mbowa a hom ndzi: ɔnantwi, ɔkɔsɔw, nye apɔnkye, ɔtrɔm, nye adoa, nye ɔwansan, nye iwi, nye ɔtwe, nye eko, nye ɔwɛr.
Na abowa biara a ɔwɔ anansa a no mu apae, na n’anansa no mu apae ebien koraa, na ɔkosa adzepuwii, wɔ mbowa mu no, ɔno na hom ndzi.
Naaso iyinom na mma hom nndzi wɔ hɔn a wɔkosa adzepuwii mu, anaa hɔn a hɔn anansa mu apae koraa mu: efupɔnkɔ, nye asokɛtɛ, nye etwabowa, osiandɛ wɔkosa adzepuwii dze na hɔn anansa mu mmpaae, hɔn ho nntsew mma hom: na preko, osiandɛ n’anansa mu apae dze na ɔnnkosa adzepuwii, no ho nntsew mma hom: hɔn nam no mma hom nndzi bi, na hɔn efun no mma hom nnka.
Iyinom na hom ndzi wɔ dza ɔwɔ nsu mu nyinara mu: dza ɔwɔ tɛterɛ nye abon no hom ndzi: na biara a onnyi tɛterɛ nye abon no mma hom nndzi; no ho nntsew mma hom.
Nnoma a hɔn ho tsew no nyinara hom ndzi.
Na iyinom nye hɔn a mma hom nndzi bi: ɔkɔr, nye ɔkɔrbia, nye nsukɔr; nye ɔkom pɛtɛ, nye ɔkom, nye ɔsansaa n’ahorow; nye akonkoran biara n’ahorow; nye sohor, na anadwe krɔma, nye epo akokɔ, nye akrɔma n’ahorow; patu ketseaba, nye patu kɛse, nye ambɛn patu; na nantwinoma, nye ɔpɛtɛ, nye epo akonkoran; nye esukɔnkɔn, nye bakanoma n’ahorow, nye esuakwa nye apan.
Na ntumbowa a wɔwea nyinara hɔn ho nntsew mma hom: mma wonndzi.
Ntumbowa a hɔn ho tsew no nyinara hom ndzi.
Mma hom nndzi biribi a noara oewu: fa ma ɔhɔho a ɔwɔ wo kuropon mu ma ondzi; anaa tɔn ma ɔnanaben: na ɔwo yɛ ɔman krɔnkrɔn ma EWURADZE wo Nyankopɔn.
Mma nnoa apɔnkyeba wɔ ne na no numfonsu mu.
Ebupɛn Du Du W’aba a idua no ndɔbaa a ofi wo haban mu ba afrenhyia afrenhyia no, yiyi do ebupɛn du du.
Na dzi wɔ EWURADZE wo Nyankopɔn enyim, wɔ beebi mbrɛ ɔbɛsan mu eyi dɛ ne dzin ntsena hɔ no, w’eburow, nye wo nsa, nye wo ngo do ebupɛn du du, nye w’anantwikuw, nye wo nguankuw mu mbakan; ama eesua dɛ isuro EWURADZE wo Nyankopɔn dabaa.
Na sɛ EWURADZE wo Nyankopɔn hyira wo na sɛ ɔkwan no war dodow ma wo ma irunntum nnsoa, osiandɛ beebi mbrɛ EWURADZE wo Nyankopɔn asan mu eyi dɛ ɔdze ne dzin bɔto no nye wo ntamu twe dodow, ɔno dan no sika mu, na kyekyer sika no kitsa, na kɔ beebi mbrɛ EWURADZE wo Nyankopɔn asan mu eyi no.
Fa sika no tɔ adze biara a wo kra no kɔn dɔ, ɔnantwi, anaa oguan, anaa wenyin, anaa nsa dzendzen, anaa adze biara a wo kra pɛ no: na dzi no wɔ hɔ ara wo EWURADZE wo Nyankopɔn enyim, na ma w’enyi ngye, ɔwo nye wo fifo: na Levinyi a ɔwɔ wo kuropon mu no, mma nngya no ekyir; osiandɛ onnyi kyɛfa nye egyapadze ka wo ho.
Mfe ebiasa biara n’ewiei no, yiyi afe no ara mu ndɔbaa do ebupɛn du du no nyinara, na fa gu wo kuropon mu: na Levinyi, osiandɛ onnyi kyɛfa nye egyapadze biara dɛ mbrɛ ewɔ, na ɔhɔho, nye egyanka, nye okunafo a wɔwɔ wo kuropon mu, mbra, na wombedzidzi mmee; na EWURADZE wo Nyankopɔn eehyira wo wɔ wo nsaano edwuma a eyɛ nyinara mu.
Mfe Esuon Ho Mbra Mfe esuon biara n’ewiei no yɛ akwangya.
Na mbrɛ wonsi ngya kwan nye yi: ɔdzefɛmfo biara dza ɔdze fɛm ne nyɛnko no ɔmfa nkyɛ no; mma ɔnnhyɛ ne nyɛnko nye no nua no nngye.
Ɔnanaben dze hyɛ no gye: na adze biara a ewɔ wɔ wo nua hɔ dze fa kyɛ no.
Naaso mma ohianyi bi mmba wo mu; (na nhyira na EWURADZE behyira wo wɔ asaase a EWURADZE wo Nyankopɔn dze rema wo dɛ egyapadze a kɛfa no do;) sɛ iritsie EWURADZE wo Nyankopɔn ndze ara yie, dɛ erodwen do ayɛ ahyɛdze yi a merehyɛ wo da yi nyinara a. Na EWURADZE wo Nyankopɔn behyira wo, dɛ mbrɛ ɔbɔɔ wo anohoba no: na edze afemfɛm amanaman pii, na ɔwo dze erennkɛfɛm: na ɔwo bɔhom amanaman pii do, na hɔn dze, wɔronnhom wo do.
Sɛ wo nuanom mu obi yɛ ohianyi wɔ wo nkyɛn, wɔ wo kuropon biara mu wɔ asaase a EWURADZE wo Nyankopɔn dze rema wo no do a, mma mmpirim w’akoma, na mma mmua wo nsa so wɔ wo nua ohianyi no do: na obue na bue wo nsa ma no, na ɔfɛm na fɛm no dza ɔbɔso ne hia a ehia no no.
Hwɛ yie ma adwen huhuw ammba w’akoma mu dɛ, Afe a otsia esuon no, akwangya afe no abɛn; na annyɛ bɔn enntsia wo nua ohianyi no, dɛ eremma no hwee; ma ɔaanntsea mu ammfrɛ EWURADZE enntsia wo, na aannyɛ bɔn amma wo.
Ɔma na ma no, na mma ɔnnyɛ w’akoma mu yaw dɛ ebɛma no: osiandɛ dɛm adze yi ntsi na EWURADZE wo Nyankopɔn behyira wo wɔ w’edwuma nyinara mu, nye dza edze wo nsa bosuo mu nyinara mu.
Na ohianyi remmpa wɔ asaase no do: dɛm ntsi na merehyɛ wo dɛ, Bue na bue wo nsa ma wo nua, wo kɔhweaban, nye wo hianyi, wɔ w’asaase do.
Sɛ wɔtɔn wo nua Hebriwnyi ɔbanyin, anaa ɔbaa, ma wo, na ɔsom wo mfe esia a; ɔno afe a otsia esuon no gya no kwan na omfi wo nkyɛn mfa noho ndzi nkɔ.
Na sɛ irigya no kwan ma oeefi wo nkyɛn afa noho edzi akɔ a, mma ɔmmfa nsapan nnkɔ: fa wo nguankuw mu bi, nye w’ewuporoweebea do bi, nye wo wenyintwer mu bi ma no kwa: dɛ mbrɛ EWURADZE wo Nyankopɔn ehyira wo no na ma no.
Na kaa dɛ eyɛɛ akowaa wɔ Egypt asaase do, na EWURADZE wo Nyankopɔn poon wo: dɛm ntsi na merehyɛ wo asɛm yi ndɛ.
Na ɔmbra dɛ, sɛ ɔse wo dɛ, Mirimmfi wo nkyɛn nnkɔ; osiandɛ ɔdɔ wo nye wo fi ntsi, wɔ dɛ ɔtse no yie wɔ wo nkyɛn ntsi a; ɔno fa fitsii, na fa fitsi n’asowa mu suo abow mu, na ɔnyɛ w’akowaa daa.
Na w’afonabaa no so yɛ no dɛmara.
Mma ɔnnyɛ dzen mma wo, dɛ ibegya no kwan ma oeefi wo nkyɛn afa noho edzi akɔ; na ɔasom wo mfe esia ayɛ ɔpaanyi akatua mbɔho ebien ho adze: na EWURADZE wo Nyankopɔn behyira wo wɔ dza eyɛ nyinara mu.
W’anantwikuw nye wo nguankuw mu mbakan enyin a wɔbɔwo hɔn no tu hɔn si nkyɛn ma EWURADZE wo Nyankopɔn: mma mmfa wo nantwi abakan nnyɛ edwuma, na nnsusua wo nguankuw mu abakan ho nhwi so.
Dzi no wɔ EWURADZE wo Nyankopɔn enyim afrenhyia afrenhyia wɔ beebi mbrɛ EWURADZE wo Nyankopɔn bɛsan mu eyi no, ɔwo nye wo fifo.
Na sɛ ɔwɔ dzɛm bi wɔ no ho dɛ ɔyɛ apakye anaa n’enyi efura, dzɛm bɔn biara wɔ no ho a, mma mmfa mmbɔ EWURADZE wo Nyankopɔn afɔr.
Dzi no wɔ wo kuropon mu: nyia no ho nntsew nye nyia no ho tsew nyina ndzi, dɛ mbrɛ wodzi ɔwansan nye ɔforote.
No bɔgyaa nko na mma nndzi; hue gu famu dɛ nsu.
Afahyɛ Ahorow No Ho Mbra Hyɛ bosoom Abib nsew, na dzi apaho no ma EWURADZE wo Nyankopɔn; na bosoom Abib mu na EWURADZE wo Nyankopɔn yii wo wɔ Egypt anadwe.
Na bɔ apaho okum afɔr no ma EWURADZE wo Nyankopɔn, nguankuw nye anantwikuw mu, wɔ beebi mbrɛ EWURADZE bɛsan mu eyi dɛ ne dzin ntsena hɔ no.
Mma mmfa mbɔrkaw boodoo nnka ho nndzi; nda esuon na fa epitsi boodoo ka ho dzi, mekyerɛ amandzehu boodoo no; osiandɛ ɔhar mu na ifiir edzi fii Egypt asaase do: ama aakaa da a edze fiir edzi fii Egypt asaase do no wo nkwa nda nyinara.
Na mma wonnhu wo nkyɛn mbɔrkaw wɔ w’ahe nyinara do nda esuon; nkyii so mma nam a iku hɔn da a odzi kan ewimbir no bi nnka anadwe no nyinara mma onnkodu anapa.
Mma nnku apaho no wɔ wo kuropon a EWURADZE wo Nyankopɔn dze rema wo no biara mu: gyedɛ beebi mbrɛ EWURADZE wo Nyankopɔn bɛsan mu eyi dɛ ne dzin ntsena hɔ no, hɔ na ku apaho no ewimbir, wi rokɔtɔ no, wɔ wo Egypt fi aber no mu.
Na toto na dzi no wɔ beebi mbrɛ EWURADZE wo Nyankopɔn bɛsan mu eyi no: na anapa no san, na kɔ w’asesee mu.
Nda esia na dzi epitsi boodoo: na da a otsia esuon no nyɛ asomdwee nguabɔ mma EWURADZE wo Nyankopɔn; mma nnyɛ edwuma wɔ mu.
Adapɛn esuon na kan ma woho: da a erehyɛ ase dze kantankrankye aka eburow a osisi hɔ no na fi kan adapɛn esuon.
Na hyɛ adapɛn afahyɛ no ma EWURADZE wo Nyankopɔn fa ka wo nsa mu ayamuyi afɔr ntoboa a edze rema no no ho, dɛ mbrɛ EWURADZE wo Nyankopɔn ehyira wo no: na ma w’enyi ngye wɔ EWURADZE wo Nyankopɔn enyim, ɔwo, nye wo babanyin, nye wo babaa, nye w’akowaa, nye w’afonabaa, nye Levinyi a ɔwɔ wo kuropon mu, nye ɔhɔho, nye egyanka, nye okunafo a wɔwɔ wo mu, wɔ beebi mbrɛ EWURADZE wo Nyankopɔn bɛsan mu eyi dɛ ne dzin ntsena hɔ no.
Na kaa dɛ eyɛɛ akowaa wɔ Egypt: na dwen do yɛ ahyɛdze yi.
Hyɛ ntamadan afahyɛ nda esuon, aber a aboaboa w’ewuporoweebea do nye wo wenyintwer mu adze ano no: na ma w’enyi ngye wɔ w’afahyɛ no mu, ɔwo, nye wo babanyin, nye wo babaa, nye w’akowaa, nye w’afonabaa, nye Levinyi, nye ɔhɔho, nye egyanka, nye okunafo a wɔwɔ wo kuropon mu.
Nda esuon na hyɛ fa ma EWURADZE wo Nyankopɔn wɔ beebi mbrɛ EWURADZE bɛsan mu eyi no: osiandɛ EWURADZE wo Nyankopɔn behyira wo wɔ wo ndɔbaa nyinara mu, na wo nsaano edwuma nyinara mu, na w’enyi bɛgye ara.
Afrenhyia kor mu mpɛn ebiasa na wo mbanyin nyinara nkefir EWURADZE wo Nyankopɔn enyim wɔ beebi mbrɛ ɔbɛsan mu eyi no; wɔ epitsi boodoo afahyɛ no mu, nye adapɛn afahyɛ no mu, nye ntamadan afahyɛ no mu: na mma wɔmmfa nsapan mmbefir EWURADZE enyim: nyimpa biara mma dza obotum, dɛ mbrɛ EWURADZE wo Nyankopɔn nhyira a ɔdze ehyira wo no tse.
Atsɛmbuafo Na Atsɛntsenenee Hyɛ ntsɛmbuafo nye mpanyimfo wɔ wo nkuropon a EWURADZE wo Nyankopɔn dze rema wo dɛ mbrɛ w’ebusuakuw tsetsee nyinara mu: na wɔmfa ntsɛn tsenenee mbu ɔman no ntsɛn.
Mma nndan atsɛmbu enyi; mma mmfɛr nyimpa: nkyii so mma nngye akyɛdze; na akyɛdze fura enyansafo enyi, na ɔdan atseneneefo nsɛm enyi.
Dza ɔtsen ara na dzi ekyir, ama eenya nkwa, na eenya asaase a EWURADZE wo Nyankopɔn dze rema wo no edzi.
Mma nntsɛw dua biara mmfa nnyɛ abosompɔw Asera wɔ EWURADZE wo Nyankopɔn afɔrmbukyia a ebɛyɛ ama woho no nkyɛn.
Nkyii so mma nnsi dum a EWURADZE wo Nyankopɔn kyir mma woho.
Mma mmfa ɔnantwi, anaa oguan a no ho wɔ dzɛm, anaa adzebɔn biara, mmbɔ okum afɔr mma EWURADZE wo Nyankopɔn na ɔyɛ ekyiwadze ma EWURADZE wo Nyankopɔn.
Sɛ wohu wɔ wo mu, wɔ wo nkuropon a EWURADZE wo Nyankopɔn dze rema wo no biara mu, ɔbanyin anaa ɔbaa bi a ɔyɛ dza omuo wɔ EWURADZE wo Nyankopɔn enyi do dɛ ɔto n’ahyɛmu, na ɔkɔ kɔsom enyame fofor bi, ɔsɔr dɛ, ewia, bosoom, anaa ɔsor dɔm no mu biara a mennhyɛɛ ho mbra no, na wɔka kyerɛ wo, ma etse a, ɔno hwehwɛ mu yie na hwɛ, sɛ ɔyɛ nokwar, na asɛm no wɔ mu ampa, dɛ ɔayɛ dɛm ekyiwadze yi wɔ Israel a; ɔno fa ɔbanyin anaa ɔbaa no a ɔayɛ dɛm adze bɔn yi fir edzi kɔ wo kuropon ho, na wonsiw no abo ma onwu.
Adasefo beenu, anaa adasefo baasa anomu do na wɔmfa nku nyia ɔsɛ owu no; mma wɔmmfa ɔdasefo kor anomu do nnku no.
Adasefo no nsa na ondzi kan wɔ no do nku no, na n’ekyir no ɔman no nyinara hɔn nsa.
Ama eeyi mbusu no efi wo mu.
Sɛ asɛm bi ho atsɛmbu yɛ dzen dodow ma wo, wɔ ewudzi nye nsa a apa ntamu, mansosɛm mu, na opira no, dɛ ɔyɛ akasakasa bi wɔ wo kuropon mu a, ɔno soɛr, na kɔ beebi mbrɛ EWURADZE wo Nyankopɔn bɛsan mu eyi no; na kɔ asɔfo Levifo, nye nda no mu ɔtsɛmbufo a ɔwɔ do no nkyɛn na kebisa; na wɔnkyerɛ wo asɛm no n’atsɛmbu: na yɛ dɛ mbrɛ asɛm a wɔbɛkyerɛ wo wɔ beebi mbrɛ EWURADZE bɛsan mu eyi no tse no ara; na dwen do yɛ dɛ mbrɛ wɔbɛkyerɛkyerɛ wo no nyinara: dɛ mbrɛ mbra a wɔbɛkyerɛkyerɛ wo, na mbrɛ atsɛmbu a wɔbɛka akyerɛ wo no tse no ara, na yɛ: mma nndan mmfi asɛm a wɔbɛkyerɛ wo no ho nnkɔ enyimfa anaa abankum.
Na nyimpa a obedzi nkontompɔsɛm, dɛ orinntsie ɔsɔfo a ogyina hɔ som wɔ EWURADZE wo Nyankopɔn enyim, anaa ɔtsɛmbufo no, dɛm nyimpa no onwu: na yi mbusu no fi Israel.
Na ɔman no nyinara ntse, na wonsuro, na wonndzi nkontompɔsɛm bio.
Ahensi Na Ɔhen N’asɛdze Sɛ idu asaase a EWURADZE wo Nyankopɔn dze rema wo no do, na efa, na etsena do, na ese dɛ, Mibesi mo do hen, dɛ amanaman a wotwa mo ho hyia nyinara no a; nyia EWURADZE wo Nyankopɔn bɛsan mu eyi no no noara na fa no si wo do hen: wo nuanom mu bi na fa no si wo do hen: mma mmfa ɔnanaben bi a ɔnnyɛ wo nua nnsi wo do.
Mma ɔhen no mma no mpɔnkɔ nndɔɔ so mma no, nkyii so mma ɔmma ɔman no nnsan nnkɔ Egypt, nnkɛpɛ no mpɔnkɔ dodow: mber dodowara a EWURADZE ase hom dɛ ɔdzekɔr yi mma hom nnsan mmfa ɔkwan no do bio no.
Nkyii so mma ɔmma ne yernom nndɔɔ so.
Na ɔmbra dɛ, sɛ ɔtse n’ahendzi ahengua do a, onsusu mbra yi a ɔwɔ asɔfo Levifo no enyim no do nkyerɛw bi wɔ nwoma mu mma noho: na ɔnko ne nkyɛn, na ɔnkenkan mu no nkwa nda nyinara: na oeesua dɛ obosuro EWURADZE no Nyankopɔn, na odzi mbra yi mu nsɛm nyinara nye ahyɛdze yi do, na ɔyɛ: na n’akoma aamma noho do annsen no nuanom, na ɔaanndan emmfi mbrasɛm no ho ammfa enyimfa, anaa abankum: ama ne nda aawar wɔ n’ahendzi mu, ɔno nye ne mba wɔ Israel.
Asɔfo Na Levifo Kyɛfa Levifo Asɔfo nye Levi ebusuakuw nyinara rinnya kyɛfa nye egyapadze wɔ Israel mu: EWURADZE ogya afɔr nye n’egyapadze na wondzi.
Na worinnya egyapadze wɔ hɔn nuanom mu: EWURADZE nye hɔn egyapadze, dɛ mbrɛ ɔaka akyerɛ hɔn no.
Na iyi nyɛ asɔfo no hɔn ndzinoa mfi ɔman no hɔ, mfi hɔn a wɔbɔ afɔr no hɔ, ɔnantwi o, oguan o, wɔmfa abasa, nye adadaw ebien no, nye efur no mma ɔsɔfo no.
W’eburow, wo nsa, nye wo ngo mu nduadzewakan, nye wo nguan ho nhwi a woesusua no kan no, fa ma no.
Osiandɛ ɔno na EWURADZE wo Nyankopɔn asan mu eyi no wɔ w’ebusuakuw nyinara mu, dɛ ongyina nsom wɔ EWURADZE ne dzin mu, ɔno na ne mbabanyin daa nyina.
Na sɛ Levinyi bi fi wo nkuropon no biara mu, fi Israel mu beebiara mbrɛ ɔakɔsoɛ, na ɔdze ne kra ne pɛ nyinara ba beebi mbrɛ EWURADZE asan mu eyi no a; ɔno ɔnsom wɔ EWURADZE ne Nyankopɔn ne dzin mu, dɛ mbrɛ no nuanom Levifo no a wogyina EWURADZE enyim hɔ no nyinara yɛ no.
Wonnya kyɛfa dɛ hɔndze no ndzi, mfa nka dza ofi n’egyanom adzetɔn mu ba no ho.
Amanaman Ndzeyɛɛ A Ɔyɛ Ekyiwadze Sɛ inya du asaase a EWURADZE wo Nyankopɔn dze rema wo no do a, mma nnsua amanaman no hɔn ndzeyɛɛ a ɔyɛ ekyiwadze no yɛ.
Mma wonnhu wo mu obi a ɔma ne babanyin anaa ne babaa fa ogya mu, nyia ɔhyɛ mbusunkɔm, nyia ɔyɛ abayidze, anaa adzebisafo, anaa osumantunyi, anaa kaberkyernyi, anaa nyia ɔfrɛfrɛ esunsum, anaa anyɛn, anaa ɔsamamfrɛnyi.
Osiandɛ obiara a ɔyɛ iyinom no yɛ ekyiwadze ma EWURADZE: na osian ekyiwadze yi ntsi na EWURADZE wo Nyankopɔn tutuu hɔn fii w’enyim yi.
Enye EWURADZE wo Nyankopɔn ntsena no emudzi mu.
Na amanaman yi a erekɛfa yi wotsie hɔn a wɔyɛ abayidze, na mbusunkɔnhyɛfo: na ɔwo dze, EWURADZE wo Nyankopɔn mmaa wo kwan dɛ yɛ dɛm.
Nyankopɔn No Nkɔnhyɛnyi No Nkɔnhyɛnyi a ofi wo mu, ofi wo nuanom mu a ɔtse dɛ emi, na EWURADZE wo Nyankopɔn bɛma no do ama wo; ɔno na hom ntsie no; dɛ mbrɛ dza ibisae wɔ EWURADZE wo Nyankopɔn hɔ wɔ Horeb, wɔ nguabɔ da no tse nyinara, dɛ, Mma menntse EWURADZE me Nyankopɔn ndze bio, nkyii so mma munnhu ogya kɛse yi bio, na meennwu.
Na EWURADZE see me dɛ, Dza wɔaka no, wɔaka no yie.
Mebɛma nkɔnhyɛnyi do ama hɔn wɔ hɔn nuanom mu tse dɛ ɔwo; na medze me nsɛm bɛhyɛ n’anomu, na ɔaka dza mebɛhyɛ no nyinara akyerɛ hɔn.
Na ɔbɛba dɛ obiara a onnketsie me nsɛm a ɔbɛka wɔ me dzin mu no, mibebisa noara.
Na nkɔnhyɛnyi a ɔbɛka asɛm bi nkontompɔ mu wɔ me dzin mu a, mennhyɛɛ no dɛ ɔnka no, anaa nyia ɔbɛkasa wɔ enyame fofor bi dzin mu no, nkɔnhyɛnyi kor no bowu.
Bi a nna ase wɔ w’akoma mu dɛ, Yɛbɛyɛ dɛn bohu asɛm a EWURADZE nnkae no?
Ɔno nye dɛ, sɛ nkɔnhyɛnyi bi kasa wɔ EWURADZE ne dzin mu, na sɛ asɛm no annyɛ hɔ anaa ammba mu so a, nna asɛm a EWURADZE nnkae no nye no: nkɔnhyɛnyi no aka no ator mu, mma nnsuro no.
Guansumabew Nkurow Sɛ EWURADZE wo Nyankopɔn twitwa amanaman a ɔdze hɔn asaase rema wo gu, na itu hɔn, na etsena hɔn nkurow, nye hɔn adan mu a; yiyi nkurow ebiasa si hɔ ma woho wɔ asaase a EWURADZE wo Nyankopɔn dze rema wo dɛ fa no mu.
Siesie ɔkwan no ma woho, na paapaa asaase a EWURADZE wo Nyankopɔn rema enya edzi no n’ahe mu ebiasa na onyimpakumfo biara eeguan akɔ hɔ.
Na onyimpakumfo a onguan nkɔ hɔ na onnya nkwa no n’asɛm nye yi: nyia oku ne nyɛnko awerɛfir mu, na ɔnntan no dada bi; dɛ nyimpa nye ne nyɛnko kɔ kwaa mu rukotwa dua, na ne nsa ma abɔndua do dze eetwa dua no, na ne tsidadze no hɔn fi no kura mu, na ɔka ne nyɛnko no, ma owu a; onguan nkɔ nkurow yi kor mu na onnya nkwa: amma bɔgya ho ɔwerdzinyi no eenntsiw nyimpakumfo no, aber a n’akoma ayɛ hyew no, na osiandɛ ɔkwan no war ntsi ɔaannkɔto no, na ɔaammbɔ no ɔbɔtɔr; naaso na nyimpakumfo no nnsɛ wu, susuampa dɛ ɔnntan no dada bi no.
Dɛm ntsi na merehyɛ wo dɛ yiyi nkurow ebiasa si hɔ ma woho.
Na sɛ EWURADZE wo Nyankopɔn tserɛw wo he mu, dɛ mbrɛ ɔaka ntam akyerɛ w’egyanom, na ɔdze asaase no a ɔbɔɔ anohoba dɛ ɔdze bɛma w’egyanom no nyinara ma wo: sɛ idzi mbrasɛm yi nyinara a merehyɛ wo ndɛ da yi do eyɛ, dɛ ebɔdɔ EWURADZE wo Nyankopɔn, na anantsew n’akwan do daa a; ɔno yiyi nkurow ebiasa so ka ebiasa yi ho si hɔ ma woho: na wɔaannka bɔgya a onndzi so enngu wɔ w’asaase a EWURADZE wo Nyankopɔn dze rema wo dɛ egyapadze no mu, na bɔgya eengu wo do.
Na sɛ nyimpa bi tan ne nyɛnko, na ɔkɔ no atsɛwee, na ɔsoɛr no do, na ɔbɔ no ɔbɔtɔr ma owu; na oguan kɔ nkurow yi kor mu a: ɔno no kurow no mu mpanyimfo nsoma ma wɔnkɛfa no wɔ hɔ na wɔmfa no nhyɛ bɔgya ho ɔwerdzinyi no nsa, ma onwu.
Mma w’enyiwa nnhu no mbɔbɔr, na yi bɔgya a onndzi so fi Israel, na eesi wo yie.
Adasefo Ho Asɛm Mma nntwe wo nyɛnko n’asaasehe a tsetsefo no dze esi, wɔ w’egyapadze a ibenya edzi wɔ asaase a EWURADZE wo Nyankopɔn dze rema wo dɛ fa no do.
Ɔdasefo baako nnsoɛr nntsia nyimpa bi wɔ emumuyɛ biara, anaa bɔn biara ho, wɔ bɔn biara a ɔyɛ ho: adasefo beenu anomu, anaa adasefo baasa anomu na wɔmfa do nsi asɛm gyinae.
Sɛ ɔdasekrumfo bi soɛr tsia nyimpa bi dzi no mfom ho dase a; ɔno nyimpa beenu nyina a ɔham no da hɔn ntamu no, mbegyina EWURADZE enyim, wɔ asɔfo nye ntsɛmbufo a wɔwɔ hɔ nda no mu no enyim; na ntsɛmbufo no nhwehwɛ mu yie: na, hwɛ, sɛ ɔdasefo no yɛ ɔdasekrumfo, na oedzi no nua dasekrum a; ɔno hom nyɛ no dɛ mbrɛ ɔdween dɛ nkyɛ ɔbɛyɛ no nua no: ama eeyi mbusu no efi wo mu.
Na hɔn a wɔaka no ntsi, na wonsuro na ɔdzekɔr yi wɔaammbɔ mbusu biara a ɔtse dɛm wɔ wo mu bio.
Na mma w’enyiwa nnhu mbɔbɔr; nkwa nhyɛ nkwa ananmu, enyiwa nhyɛ enyiwa ananmu, ese nhyɛ ese ananmu, nsa nhyɛ nsa ananmu, anan nhyɛ anan ananmu.
Sɛ itu ɔsa nye w’atamfo aakɔko, na ihu mpɔnkɔ, nye ntseaseanam, nye ɔman a wɔdɔɔ so sen wo a, mma nnsuro hɔn: na EWURADZE wo Nyankopɔn a ɔdze wo fi Egypt asaase do bae no ka wo ho.
Na ɔmbra dɛ sɛ hom rehɛn akono a, ɔsɔfo no ntwe mpin na ɔmbɛkasa nkyerɛ ɔman no, na ɔnse hɔn dɛ, Israel, hom ntsie, hom rebɛn akono ndɛ da yi nye hom atamfo akɔko: mma hom akoma nntu, mma hom nnsuro, na hom ho mmpopo, nkyii so mma hɔn ho nnyɛ hom hu; na EWURADZE hom Nyankopɔn nye nyia ɔnye hom rokɔ, nye hom atamfo rokɔko ama hom, na ɔaagye hom nkwa.
Na ahwɛdofo no nkasa nkyerɛ ɔman no, dɛ, Nyimpa mmuana na oesi dan fofor, na ommbuei?
Wɔmma ɔnsan nkɔ ne fie, ma ɔaanntɔ wɔ ɔko mu, na nyimpa fofor eennkobue.
Na nyimpa mmuana na ɔatsew wenyin ture, na onnyae nnyii n’aba bi?
Wɔmma ɔnsan nkɔ ne fie, na ɔaanntɔ wɔ ɔko mu, na nyimpa fofor eennkeyi n’aba no.
Na nyimpa biara a ɔagye basia bi dɛ yer, na onnyae nnhyiaa no no, wɔmma ɔnsan nkɔ ne fie, ma ɔaanntɔ wɔ ɔko mu, na nyimpa fofor bi annkɛfa no dɛ ɔyer.
Na ahwɛdofo no nwɔw do nkasa nkyerɛ ɔman no, na wɔnse dɛ, Nyimpa mmuana na osuro na n’akoma apa?
Wɔmma ɔnsan nkɔ ne fie, amma no nuanom hɔn akoma eenntu dɛ n’akoma.
Na ɔmbra dɛ, sɛ ahwɛdofo no wie ɔman no kasa kyerɛ a, wɔnhyehyɛ asafohemfo wɔ ɔman no ne tsir.
Sɛ ebɛn kurow bi dɛ enye no rokɔko a, ɔno bɔ asomdwee ho dawur kyerɛ no.
Na ɔmbra dɛ, sɛ ɔma wo asomdwee mbuae, na obue wo a, ɔno, ma nkorɔfo a ibohu hɔn wɔ mu no nyinara mbɛyɛ ɔtowyiman mma wo, na wɔnsom wo.
Na sɛ ɔnnye wo ennsiesie, na otu wo do sa a, ɔno kɔ no ntoa: na sɛ EWURADZE wo Nyankopɔn yi no hyɛ wo nsa a, ɔno fa nkrantsee ano bobɔ no mu mbanyin nyinara: na mbaa nye mbofraba, nye ofiembowa, nye dza ɔwɔ kurow no mu nyinara dze, mekyerɛ no mu asadze nyinara, fa no afonam fa ma woho; na dzi w’atamfo asadze a EWURADZE wo Nyankopɔn dze ama wo no.
Dɛm na yɛ nkurow a wɔnye wo ntamu twe dodow nyinara a wɔnnyɛ amanaman yi nkurow bi no.
Na aman yi nkurow a EWURADZE wo Nyankopɔn dze rema wo dɛ egyapadze no dze, mma nngye biribiara a ogu ahom no nkwa: mbom sɛɛ hɔn pasapasa; Hetfo, nye Amorifo, Keenanfo, nye Perizfo, nye Hivifo, nye Jebusfo; dɛ mbrɛ EWURADZE wo Nyankopɔn ahyɛ wo no: amma wɔaannkyerɛ wo mma aannyɛ hɔn ekyiwadze nyinara a wɔyɛ ma hɔn enyame no bi; na hom aannyɛ bɔn enntsia EWURADZE hom Nyankopɔn.
Sɛ itua kurow bi ma ɔkyɛr, dɛ ereyɛ ho sa afa a, mma mmfa abɔndua nnsɛɛ no ho ndua; na no do aba bi na ibedzi, na mma nntwitwa nngu; ana haban mu dua yɛ nyimpa, na asɛɛ no?
Ndua a inyim dɛ ɔnnyɛ ndua a wodzi no nko, na sɛɛ no na twitwa gu; na sisi nduaban wɔ kurow a ɔnye wo dzi ako no ho araa ma onkodu dɛ ɔbɔhwe ase.
Nsumaa mu Ewudzi Sɛ wohu obi a woeku no da haban mu, wɔ asaase a EWURADZE wo Nyankopɔn dze rema wo dɛ fa no do, na wonnyim nyia okum no a: ɔno wo mpanyimfo nye wo atsɛmbufo mfir edzi, na wonkosusu nkodu nkurow a etwa ehyia nyia woeku no no ho no do: na ɔmbra dɛ, kurow a ɔbɛn nyimpa a woeku no no nkyɛn no, mekyerɛ kurow no mu mpanyimfo no mfa anantwikuw mu ɔnantwiber a wɔmmfaa no nnyɛɛ edwuma, na ɔnntwee kɔndua pɛn; ɔnantwiber no nsian nkɔ ɔbɔn a nsu pem wɔ do a wɔnndɔwee na wonnduaa mu adze mu, na wombu ɔnantwiber no no kɔn wɔ ɔbɔn no mu: na Levi mbabanyin asɔfo no mbra ho; na hɔn na EWURADZE wo Nyankopɔn asan mu eyi hɔn dɛ wɔnsom no, na wonhyira wɔ EWURADZE ne dzin mu; na hɔn anomu asɛm do na wɔmfa ndzi ɔham biara nye ɔbɔ biara ho asɛm: na kurow no mu mpanyimfo a wɔbɛn nyimpa a woku no no, nhohor hɔn nsa ho ngu ɔnantwiber a wobuu no kɔn mu wɔ ɔbɔn no mu no do: na wombua nse dɛ, Nnyɛ hɛn nsa bi kaa bɔgya gui, nkyii so hɛn enyiwa ennhu.
EWURADZE, fa fir wo man Israel a apon hɔn no, na mma bɔgya a onndzi so nnka wo man Israel mu.
Na bɔgya no wɔdze bɛkyɛ hɔn.
Ama eeyi bɔgya a onndzi so no efi wo mu, aber a ereyɛ dza ɔtsen wɔ EWURADZE enyiwa do no.
Mbasiafo A Wɔafa Hɔn Ndɔmmum Sɛ itu sa nye w’atamfo kɔko, na EWURADZE wo Nyankopɔn yi hɔn hyɛ wo nsa, na efa hɔn ndɔmmum, na ihu ndɔmmum no mu ɔbaa fɛɛfɛw bi, na inya no ho akɔndɔ, na epɛ dɛ efa no yɛ wo yer a; ɔno fa no bra fie; na onyi ne tsir na ombubu n’awerɛw; na onyi no ndɔmmum akataho no mfi noho, na ɔnka wo fie, na ongyam n’egya nye ne na bosoom ara mu: na n’ekyir no akɔ ne nkyɛn, na ayɛ no kun, na ɔayɛ wo yer.
Na ɔmbra dɛ, sɛ emmpɛ no a, ɔno ma ɔnkɔ beebi mbrɛ ɔpɛ; na ɔtɔn dze, mma nntɔn no nngye sika, mma nnye no nndzi dɛ afonabaa, osiandɛ abrɛ no adze.
Abakan Ne Ndzinoa Sɛ ɔbanyin bi wɔ yernom beenu na, ɔdɔ kor, na ɔtan kor, na hɔn beenu no nyina awowo mba ama no; na sɛ abakan no nye nyia ɔtan no ne babanyin a: ɔno ɔmbra dɛ, da a ɔkyɛ n’adze a ɔwɔ mu ma ne mbabanyin no mma ɔmmfa nyia ɔdɔ no no ne babanyin nnyɛ abakan nndzi nyia ɔtan no ne babanyin a ɔyɛ abakan no enyim: mbom ɔngye abakan no nto mu, nyia ɔtan no no ne babanyin no, ɔmma no dza ɔwɔ nyinara mu kyɛfa mbɔho ebien: na ɔno nye n’ahoɔdzen ahyɛse; abakan ndzinoa yɛ nedze.
Ɔba Otuatsewnyi Sɛ nyimpa wɔ babanyin ɔsoɔdzennyi nye etuatsewnyi a onntsie n’egya ne ndze, anaa ne na ne ndze, na wɔtsea no so, na onntsie hɔn a: ɔno n’egya nye ne na nkyer no, na wɔmfa no mfir edzi nkɔ no kurow mu mpanyimfo nkyɛn wɔ no kuropon ano; na wɔnse no kurow no mu mpanyimfo no dɛ, Hɛn babanyin yi yɛ ɔsoɔdzennyi nye otuatsewnyi, onntsie hɛn ndze.
Ɔyɛ ɔkɔhwinyi, nye ɔsabokwanyi.
Na no kurow no mu mbanyin nyinara nsiw no abo, ma ɔntɔ: ama eeyi mbusu no efi wo mu; na Israel nyinara ntse, na wonsuro.
Mbra Ahorow Bi So Na sɛ nyimpa bi yɛ bɔn a ɔsɛ owu, na woku no, na edze no sɛn dua bi do a; mma ne nyimpadua no nnka dua no do anadwe no nyinara, na osie na sie no da no ara; na nyia wɔasɛn no no Nyame apa no; amma eenngu w’asaase a EWURADZE wo Nyankopɔn dze rema wo dɛ egyapadze no ho fi.
Mma nnhu wo nua ne nantwi anaa no guan dɛ ɔatɔ gon, na mmfi hɔn ho nnkosuma: fa hɔn san brɛ wo nua.
Na sɛ wo nua no mmbɛn wo, anaa sɛ innyim no a, ɔno fa no bra wo fie wo, na ɔnko wo nkyɛn nkodu dɛ wo nua no bɔhwehwɛ no, na aadan no ama no bio.
Na dɛmara so na fa yɛ n’asoaso; anaa wo nua n’adze biara a ayew no a ehu no: mma nnguan mmfi ho.
Mma nnhu wo nua n’asoaso anaa ne nantwi dɛ ɔahwe ase wɔ ɔkwan mu, na mmfi ho nnkosuma: boa no ma ɔmma hɔn do bio.
Mma ɔbaa nnhyɛ adze a ɔyɛ ɔbanyin dze, nkyii so ɔbanyin nnhyɛ ɔbaa n’atar: na obiara a ɔyɛ iyinom no ɔyɛ ekyiwadze ma EWURADZE wo Nyankopɔn.
Sɛ ikopue anoma ne birebuw bi do awerɛfir mu wɔ ɔkwan mu, wɔ dua biara do anaa famu, mba anaa nkyirefuwa wɔ mu, na na no butuw na mba no, anaa nkyirefuwa no do a, mma nnkyer na no nnka mba no ho; ɔno ma na no nkɔ, na fa mba no; na eesi wo yie, na ama wo nda aawar.
Sɛ isi dan fofor a, ɔno gye wo dan etsifi ban, ama sɛ obi fi do hwe ase a, aammfa bɔgya ammba wo dan no do.
Mma mmfa aba horow ebien nndua wo wenyin ture mu: amma aannhwer nduadzewa no nyina, aba a edua no, nye wenyin ture no ndɔbaa no nyina.
Mma mmfa ɔnantwi nye asoaso mmbɔ mu mmfuntum.
Mma mmfura tam a wɔdze kuntu nye ndwera afora awen.
Tu wo tam a edze kata wo do no ntoado anan no do ndwow.
Sɛ ɔbanyin bi hyia yer, na ɔkɔ ne nkyɛn, na ɔtan no, na ɔdze enyimguasesɛm to no do, na ɔbɔ no dzin bɔn, se dɛ, Mihyiaa ɔbaa yi, na mokɔr ne nkyɛn no, mennhu no ho mbaabunyɛ nsɛnkyerɛdze no a: ɔno akataasia no n’egya nye ne na mfa akataasia no ne mbaabunyɛ nsɛnkyerɛdze no na wɔmfa mbra kurow no mu mpanyimfo nkyɛn wɔ kuropon no mu; na akataasia no n’egya nse mpanyimfo no dɛ, Medze me babaa maa ɔbanyin yi awar, na ɔtan no; na, hwɛ, ɔdze enyimguasesɛm ato no do, dɛ, Mennhu mbaabunyɛ nsɛnkyerɛdze wɔ wo babaa yi ho; naaso me babaa ne mbaabunyɛ nsɛnkyerɛdze nye yi.
Na wɔntserɛw tam no mu wɔ kurow no mu mpanyimfo no enyim.
Na kurow no mu mpanyimfo no mfa ɔbanyin no na wɔntwe n’aso; na wɔngye no mbratodze dwetɛ ɔha, na wɔmfa mma akataasia no n’egya, osiandɛ ɔabɔ Israel ɔbaabun dzin bɔn: na nwar no; mma ɔnnko no wɔ ne nda nyinara mu.
Na sɛ asɛm yi yɛ nokwar, dɛ woennhu mbaabunyɛ nsɛnkyerɛdze wɔ akataasia no ho dze a: ɔno wonyi akataasia no mbra n’egya ne fi abowano, na no kurow no mu mbanyin nsiw no abo ma onwu: osiandɛ ɔayɛ nkwaseadze wɔ Israel, dɛ ɔagor ndwamangor wɔ n’egya fie: ama eeyi mbusu no efi wo mu.
Sɛ wohu ɔbanyin bi dɛ ɔnye ɔbaa a ɔwɔ kun da a, ɔno hɔn beenu nyina nwu, ɔbanyin a ɔnye ɔbaa no dae no, nye ɔbaa no: ama eeyi mbusu no efi Israel.
Sɛ wɔdze akataasia bi a ɔyɛ ɔbaabun ma banyin bi awar, na banyin bi hu no wɔ kurow mu, na ɔnye no da a; ɔno hom mfa hɔn emu ebien nyina mfir edzi nkɔ kurow no n’abotsen ekyir, na hom nsiw hɔn abo ma wonwuwu; akataasia no, dɛ ɔwɔ kurow mu na ɔannkeka mu ntsi; na ɔbanyin no, dɛ ɔabrɛ ne nyɛnko ne yer adze ntsi: ama eeyi mbusu no efi wo mu.
Na sɛ banyin bi hu akataasia ɔwarfo bi yer no wɔ haban mu, na ɔbanyin no kyer no, na ɔnye no da a; ɔno ɔbanyin a ɔnye no dae no nko na onwu: na akataasia no dze mma nnyɛ no hwee; bɔn a ɔsɛ owu nnyi akataasia no do: na dɛ mbrɛ nyimpa soɛr ne nyɛnko do, na oku no no, dɛmara so na asɛm yi tse: na haban mu na ohun no; na akataasia a wɔagye no yer no kekaa mu, na nna obi nnyi hɔ a ɔbɛgye no.
Sɛ banyin bi hu akataasia a ɔyɛ ɔbaabun a wɔnngyee no yer, na ɔkyer no, na ɔnye no da, na wohu hɔn a; ɔno banyin a ɔnye no dae no, mfa dwetɛ dwetɛbona eduonum mma akataasia no n’egya, na ɔnyɛ ne yer, osiandɛ ɔabrɛ no adze; mma ɔnnko no ne nda nyinara.
Ɔbanyin bi nnwar n’egya ne yer, na onnyi n’egya n’akatado.
Nyia Ɔmfata EWURADZE Ne Bagua Nyia no ntɔhwɛbo abɔ, anaa ne banyin etwa no, mma ɔnnhɛn EWURADZE ne baguaa mu.
Nyia wɔawo no wɔ edwaman bi nnhɛn EWURADZE ne baguaa mu; n’ebusuasantsen a otsia du mpo mu biara nnhɛn EWURADZE ne baguaa mu.
Ammonnyi anaa Moabnyi nnhɛn EWURADZE ne baguaa mu; hɔn ebusuasantsen a otsia du mpo mu biara nnhɛn EWURADZE ne baguaa mu ara da: osiandɛ wɔammfa edziban na ɔnye nsu emmbehyia hom wɔ ɔkwan no mu, aber a hom fi Egypt reba no; na dɛ wɔkɔbɔɔ Beer ne babanyin Balaam a ofi Petor a ɔwɔ Mesopotemia no paa dɛ ɔmbɔdom wo ntsi.
Naaso EWURADZE wo Nyankopɔn ammpɛ dɛ otsie Balaam; na EWURADZE wo Nyankopɔn daan ndom no nhyira maa wo, osiandɛ EWURADZE wo Nyankopɔn dɔɔ wo.
Mma nnhwehwɛ hɔn asomdwee nye hɔn eyiedzi wo nda nyinara daa.
Mma nnkyir Edomnyi; na ɔyɛ wo nua: mma nnkyir Egyptnyi; osiandɛ ekɛyɛɛ n’asaase do ɔhɔho.
Ebusuasantsen a otsia ebiasa mba a wɔbɔwo hɔn ama hɔn no na wɔnhɛn EWURADZE ne baguaa mu.
Ahotsew Wɔ Nseraban Mu Sɛ ifir edzi kɛkyer w’atamfo ho nsera a, ɔno sie woho yie wɔ adze bɔn biara ho.
Sɛ ɔbanyin bi wɔ hom mu a no ho nntsew wɔ no ha a ɔsen anadwe bi ntsi a, ɔno omfi nseraban no mu nkɔ ekyir, mma ɔmmba nseraban no mu; na ɔmbra dɛ orudu ewimbir no, onguar noho wɔ nsu mu: na sɛ wi kɔtɔ a, ɔmbra nseraban no mu.
Nya beebi so wɔ nseraban no ekyir, mbrɛ ibefir edzi akɔ: na nya ɔsɔsɔw wɔ wo ndadzedze mu; na ɔmbra dɛ, sɛ ekɔkotow ekyir hɔ a, edze eefun, na aasan ekyir akata dza ofi wo mu ba no do: na EWURADZE wo Nyankopɔn nenam wo nseraban mu, dɛ ɔregye wo, na ɔdze w’atamfo ama wɔ w’enyim; dɛm ntsi wo nseraban nyɛ krɔnkrɔn: amma oeennhu efifidze bi wɔ wo mu, na ɔaanndan emmfi wo nkyɛn.
Mbra Bi So Mma nnyi akowaa a oefi no wura nkyɛn eguan aba wo hɔ mma no wura: ma ɔnye wo ntsena, wɔ wo mu, wɔ beebi mbrɛ ɔbɛsan mu eyi no wɔ wo nkuropon no kor mu, mbrɛ ɔpɛ no dodow no: mma nnhyɛ no do.
Mma Israel mbabaa mu biara nnyɛ edwaman, nkyii so mma Israel mbabanyin mu biara nndan edwaman.
Mma mmfa ɔbaa edwaman apaabɔdze, anaa ɔkraman (banyin edwaman) n’akatua, mmba EWURADZE wo Nyankopɔn fie wɔ anohoba biara mu: na ebien yi nyina yɛ ekyiwadze ma EWURADZE wo Nyankopɔn.
Mma mmbɔ wo nua bosa nngye nsiho: ɔnanaben na bɔ no bosa gye nsiho; na wo nua dze, mma mmbɔ no bosa nngye nsiho: na EWURADZE wo Nyankopɔn eehyira wo adze a edze wo nsa bɛka nyinara mu, wɔ asaase a erokɔ akɛfa no do.
Sɛ ebɔ EWURADZE wo Nyankopɔn anohoba a, mma nnyɛ nyaa dɛ ebɔpon: na ampaara EWURADZE wo Nyankopɔn bɔhwehwɛ no wɔ wo hɔ; na ɔbɛdan wo bɔn.
Na sɛ ema anohoba no ka a, ɔnnyɛ bɔn mma wo.
Dza efi w’anofamfa do epue no dwen do na yɛ; dɛ mbrɛ abɔ EWURADZE wo Nyankopɔn anohoba, ayamuyi afɔr a edze w’ano aka no.
Sɛ idu wo nyɛnko no wenyin ture mu a, ɔno dzi esikyireamba no bi mee; mbom mma mmfa bi nngu w’adze mu.
Sɛ idu wo nyɛnko n’eburow a osisi hɔ mu a, ɔno fa wo nsa pempan mbɛtsem no bi; mbom mma mma dadze do wɔ wo nyɛnko n’eburow a osisi hɔ do.
Awar Na Awargyaa Sɛ ɔbanyin bi fa ɔbaa na ɔwar no, na ɔba dɛ, ɔbaa no nnya n’enyin enyimnyam, osiandɛ oehu no ho enyitodze bi ntsi a, ɔnkyerɛw awargyaa krataa mma no, na ɔmfa nhyɛ ne nsa, na ongya no kwan ma omfi ne fie nkɔ.
Na sɛ ofi ne fie kɔ a, ɔnkɔ nkɛyɛ ɔbanyin fofor bi ne yer.
Na sɛ kun fofor no so tan no, na ɔkyerɛw awargyaa krataa ma no, na ɔdze hyɛ ne nsa, na ogya no kwan ma ofi ne fie kɔ; anaa sɛ ekyir kun no a ɔfaa no yɛɛ ne yer no wu a; mma no kun a odzi kan no a ogyaa no kwan no, mmfa no nnyɛ ne yer bio, wɔ no ho fi a ogui no ekyir no; na ɔyɛ ekyiwadze wɔ EWURADZE enyim: na mma nnyɛ ma asaase a EWURADZE wo Nyankopɔn dze rema wo dɛ egyapadze no do nnyɛ bɔn.
Mbra No Bi So Sɛ ɔbanyin bi hyia yer fofor a, mma ɔnnkɔ sa, nkyii so mma wɔmmfa edwuma biara nnto no do: ondzi noho wɔ fie afrenhyia, na ɔmma ne yer a oehyia no no akomatɔmu.
Mma nyimpa bi nngye ewuyambo anaa ewuyambobaa a ɔda do no ahoba: nna tserɛ ɔregye nyimpa no nkwa dɛ ahoba.
Sɛ wohu nyimpa a owia no nuanom Israel mu bi, na ɔtseetsee no, anaa ɔtɔn no a; ɔno owifo no nwu; ama eeyi mbusu no efi wo mu.
Hwɛ yie wɔ kwata owuyar ho, na aadwen do yie ayɛ dɛ mbrɛ asɔfo Levifo no bɛkyerɛkyerɛ hom no nyi nara: dɛ mbrɛ mehyɛɛ hɔn no, dɛmara so na hom ndwen do nyɛ.
Kaa dza EWURADZE wo Nyankopɔn dze yɛɛ Miriam wɔ ɔkwan no mu aber a hom fi Egypt reba no.
Sɛ ebɔ wo nyɛnko bosa biara a, mma nnkɔ ne fie nnkɛgye n’ahobadze.
Abow enyim na gyina, na nyimpa a ebɔ no bosa no mfa ahobadze no mfir edzi mbrɛ wo wɔ abow enyim.
Na sɛ ɔyɛ ohianyi a, mma mmfa n’ahobadze no nnda: sɛ wi kɔtɔ a, fa ahobadze no san kɛma no, na ɔnda wɔ n’atar mu, na onhyira wo: na ɔnyɛ tsenenee mma wo wɔ EWURADZE wo Nyankopɔn enyim.
Mma nnhyɛ ɔpaanyi a ɔyɛ ɔbɔbɔnyi nye ohianyi no do, sɛ ofi wo nuanom mu o, ofi w’ahɔhoe a wɔwɔ w’asaase do wɔ wo nkuropon mu o: ne da mu na ma no n’apaadze, nkyii so mma wi nnkɔtɔ do; osiandɛ ɔyɛ ɔbɔbɔnyi, na ɔdze n’akoma esi do: amma ɔaannka mu ammfrɛ EWURADZE enntsia wo, na aannyɛ bɔn amma wo.
Mma wonnku egyanom wɔ mba hɔn bɔn ntsi, nkyii so mma wonnku mba wɔ egyanom hɔn bɔn ntsi: nyimpa biara nankasa no bɔn ntsi na wonku no.
Mma nndan ɔhɔho, anaa egyanka n’atsɛmbu enyi na nngye okunafo akataho ahoba: na kaa dɛ eyɛɛ akowaa wɔ Egypt, na EWURADZE wo Nyankopɔn poon wo wɔ hɔ: dɛm ntsi na merehyɛ wo dɛ yɛ iyi yi.
Sɛ itwa wo ndɔbaa wɔ wo haban mu, na wo werɛ fir ifi bi wɔ haban no mu a, mma nnsan nnkɔ nnkɛfa mmba: ma ɔnyɛ ɔhɔho, egyanka, nye okunafo dze: na EWURADZE wo Nyankopɔn eehyira wo wɔ wo nsaano edwuma nyinara mu.
Sɛ eporow wo ngodua a, mma nnkɔ n’abaw no do bio: ma dza aka no nyɛ ɔhɔho, egyanka, nye okunafo dze.
Sɛ etsew wo wenyin ture mu esikyireamba a, mma nnkedzi w’ekyir mpɛpɛw: ma ɔnyɛ ɔhɔho, egyanka, nye okunafo dze.
Na kaa dɛ eyɛɛ akowaa wɔ Egypt asaase do: dɛm ntsi na merehyɛ wo dɛ yɛ iyi yi.
Sɛ ɔham ba mbanyin ntamu, na wɔba asɛndzii, na ntsɛmbuafo rubua hɔn atsɛn a; ɔno wombu ɔtseneneenyi no bem, na wombu ɔdzebɔnyɛnyi no fɔ; na ɔmbra dɛ, sɛ ɔdzebɔnyɛnyi no sɛ hwe a, ɔtsɛmbuafo no mma ɔnda famu, na wɔnhwe no wɔ n’enyim, dodow dɛ mbrɛ no bɔn no tse.
Mbaa eduanan na ɔsɛ no a, mma ɔmmbor: ɔno bɛyɛ na sɛ ɔbor, na ɔhwe no mbaa pii sen iyi a, wo nua no adan w’enyi do ɔhorohoraanyi.
Mma nnkata ɔnantwi ano aber a oritsia ewu.
Onua Asodzii Wɔ Onua Ho Sɛ enuanom bɔ mu tsena, na hɔn mu baako wu, na onnyi ɔbabanyin a, mma owufo no ne yer nnkɔ ehuw mu nnkɔwar ɔhɔho: no kun no no nua na ɔnkɔ ne nkyɛn, na ɔmfa no nyɛ ne yer, na ɔnyɛ okun no nua asɛdze no mma no.
Na ɔmbra dɛ, abakan a ɔbɔwo no no nhyɛ no nua a oewu no ne dzin ananmu, na ne dzin aammpepa emmfi Israel.
Na sɛ ɔbanyin no mmpɛ dɛ ɔfa no nua yer no a, ɔno no nua ne yer no nkɔ mpanyimfo nkyɛn wɔ kuropon no ano, na ɔnse dɛ, Mo kun no nua pow dɛ ɔma dzin do ma no nua wɔ Israel, ɔmmpɛ dɛ ɔyɛ kun no nua asɛdze no ma me.
Ɔno no kurow no mu mpanyimfo no mfrɛ no, na wɔnkasa nkyerɛ no: na sɛ ogyina hɔ, na ɔse dɛ, Memmpɛ dɛ mefa no a; ɔno no nua ne yer no mbra ne nkyɛn wɔ mpanyimfo no enyim, onyi banyin no n’ananadze mpaboa na onhima n’enyi do ntafi; na ɔnse dɛ, Dɛm na wɔnyɛ ɔbanyin a ɔnnkyekyer no nua ne fi.
Na wɔmfrɛ ne dzin wɔ Israel dɛ, Nyia ne mpaboa efi n’ananadze no ne fi.
Sɛ mbanyin beenu roko, na ɔbaako ne yer twe bɛn dɛ ɔrebɛgye no kun efi nyia ɔrohwe no ne nsamu, na basia no tsen ne nsa suo banyin kor no ne banyin mu a: ɔno twa ɔbaa no ne nsa, mma w’enyi nnhu no mbɔbɔr.
Mma nnya wo foto mu abrambo ahorow, kɛse nye kakraba.
Mma nnya wo fi mu esusudze ahorow, kɛse nye kakraba.
Abrambo kwan mu a ɔtsen na nya; esusudze kwan mu a ɔtsen na nya: na wo nda aawar wɔ asaase a EWURADZE wo Nyankopɔn dze rema wo no do.
Na hɔn a wɔyɛ dɛm ndzɛmba nyinara, mekyerɛ hɔn a wɔyɛ dza ɔmmfa kwan mu nyinara, yɛ ekyiwadze ma EWURADZE wo Nyankopɔn.
Wɔnsɛɛ Amalek Kaa dza Amalek dze yɛɛ wo wɔ ɔkwan no mu aber a hom fi Egypt reba no; mbrɛ osii behyiaa wo wɔ ɔkwan no mu, na ɔbɔɔ w’ekyirfo, hɔn a wɔyɛ mberɛw wɔ w’ekyir nyinara, aber a atɔ bahaw na aberɛ; na oennsuro Nyankopɔn.
Dɛm ntsi ɔmbra dɛ, sɛ EWURADZE wo Nyankopɔn ma wo ahomgye fi w’atamfo a woetwa wo ho ehyia nyinara nsamu wɔ asaase a EWURADZE wo Nyankopɔn dze rema wo dɛ fa yɛ egyapadze no do a, pepa Amalek nkaa fi ɔsor ase; mma wo werɛ mmfir.
Nduadzewakan Afɔrbɔ Na ɔmbra dɛ, sɛ idu asaase a EWURADZE wo Nyankopɔn dze rema wo dɛ egyapadze no do, na efa, na etsena do a; fa asaase no do nduadzewa a ibenya no wɔ asaase a EWURADZE wo Nyankopɔn dze rema wo no do no, no nduadzewa a odzi kan no nyinara mu bi; na fa gu kɛntsɛn mu, na fa kɔ beebi mbrɛ EWURADZE wo Nyankopɔn bɛsan mu eyi dɛ ne dzin ntsena hɔ no.
Na kɔ ɔsɔfo a ɔbɛtsena hɔ nda no mu no nkyɛn, na se no dɛ ndɛ da yi mepaa mu meka kyerɛ EWURADZE wo Nyankopɔn, dɛ medu asaase a EWURADZE kaa ho ntam kyerɛɛ hɛn egyanom dɛ ɔdze rema hɛn no do.
Na ɔsɔfo no ngye kɛntsɛn no wɔ wo nsamu, na ɔmfa nsi EWURADZE wo Nyankopɔn n’afɔrmbukyia no enyim.
Na bua na ka no wɔ EWURADZE wo Nyankopɔn enyim dɛ, Sirianyi a ɔreyɛ ahera nye m’egya, na osianee kɔr Egypt, na ɔkɛtsenaa hɔ, ne nyimpa kumaabi; na ɔyɛɛ ɔman kɛse a wɔyɛ dzen, na wɔdɔree wɔ hɔ: na Egyptfo no yɛɛ hɛn bɔn, na wohiahiaa hɛnho, na wɔdze nkowaasom dzendzen too hɛn do: na yɛkekaa mu frɛɛ EWURADZE, hɛn egyanom Nyankopɔn, na EWURADZE tsiee hɛn ndze, na ohun hɛn ahohiahia, nye hɛn fona, nye hɛn su: na EWURADZE dze nsa a ɔyɛ dzen, nye abasa a wɔatserɛw mu, nye suro akɛse, nye nsɛnkyerɛdze, nye anwanwadze yii hɛn fii Egypt firii: na ɔdze hɛn aba bea yi do, na ɔdze asaase yi ama hɛn, asaase a numfonsu nye ewo pem wɔ do.
Na afei, hwɛ, medze asaase a ɔwo, EWURADZE, dze ama me no do nduadzewa a odzi kan no aba.
Na fa si EWURADZE wo Nyankopɔn enyim, na sɔr wɔ EWURADZE wo Nyankopɔn enyim: na gye w’enyi wɔ adzepa a EWURADZE wo Nyankopɔn dze ama ɔwo, nye wo fi nyinara mu, ɔwo, nye Levinyi, nye ɔhɔho a ɔwɔ wo mu no.
Sɛ iwie wo ndɔbaa mu ebupɛn du du nyinara yiyi wɔ afe a otsia ebiasa no a ɔyɛ ebupɛn du du yiyi afe no mu a, ɔno fa ma Levinyi, nye ɔhɔho, nye egyanka, nye ekunafo, ma wondzi wɔ wo kuropon mu, mmee; na se wɔ EWURADZE wo Nyankopɔn enyim dɛ, Meyi ndzɛmba krɔnkrɔn no efi me fie, na afei so medze ama Levinyi, nye ɔhɔho, nye egyanka, nye okunafo, dɛ mbrɛ wo mbrasɛm a edze ahyɛ me no nyinara tse monntoo wo mbransɛm mu biara, nkyii so mo werɛ mmfirii.
Minndzii bi wɔ m’eyiyɛ mu, nkyii so minnyii bi nnkyenee dɛ no ho nntsew ntsi, na memmfaa bi memmaa ewufo so: metsie EWURADZE me Nyankopɔn ndze, mayɛ dɛ mbrɛ edze ahyɛ me no nyinara.
Fi wo tsenabew krɔnkrɔn no, wɔ ɔsor, hwɛ famu, na hyira wo man Israel, nye asaase a edze ama hɛn no, dɛ mbrɛ ekaa ntam kyerɛɛ hɛn egyanom no, asaase a numfonsu nye ewo pem wɔ do no.
Ndɛ da yi EWURADZE wo Nyankopɔn rehyɛ wo dɛ yɛ ahyɛdze nye atsɛmbu yi: dɛm ntsi fa w’akoma nyinara nye wo kra nyinara dzi do na yɛ.
Ndɛ da yi, aka ato gua dɛ edze EWURADZE bɛyɛ wo Nyankopɔn, na anantsew n’akwan mu, na edze n’ahyɛdze, nye ne mbransɛm, nye ne ntsɛmbu do, na etsie ne ndze: na EWURADZE aka ato gua ndɛ da yi dɛ ebɛyɛ nankasa no soronko man, dɛ mbrɛ ɔabɔ wo anohoba no, na eedzi ne mbransɛm nyinara do; na ɔaama wo do akyɛn amanaman a ɔayɛ nyinara, wɔ ayɛyi mu, nye dzin mu, nye enyidzi mu; na aayɛ ɔman krɔnkrɔn ama EWURADZE wo Nyankopɔn, dɛ mbrɛ ɔaka no.
Mbra No Wɔ Abopon Do Na Moses nye Israel mpanyimfo no hyɛɛ ɔman no dɛ, Hom ndzi mbrasɛm a merehyɛ hom ndɛ da yi nyinara do.
Na ɔmbra dɛ, da a hom botwa Jordan akɔ asaase a EWURADZE wo Nyankopɔn dze rema wo no do no, fa abo akɛse sisi hɔ, na fa ntarho tetar ho: na kyerɛw mbra yi mu nsɛm nyinara wɔ do, aber a etwa no; na aakɔ asaase a EWURADZE wo Nyankopɔn dze rema wo no do, asaase a numfonsu nye ewo pem wɔ do no, dɛ mbrɛ EWURADZE, w’egyanom Nyankopɔn, abɔ wo anohoba no.
Na ɔmbra dɛ aber a hom etwa Jordan no, hom mfa abo yi a merehyɛ hom ndɛ da yi, nsisi hɔ wɔ bepɔw Ebal do, na fa ntarho tetar ho.
Na hɔ na si afɔrmbukyia ma EWURADZE wo Nyankopɔn, abo afɔrmbukyia a: mma emma dadze edwindze do wɔ do.
Abo a wonntwae na fa si EWURADZE wo Nyankopɔn afɔrmbukyia no: na bɔ ɔhyew afɔr wɔ do ma EWURADZE wo Nyankopɔn: na bɔ asomdwee afɔr, na dzidzi wɔ hɔ; na gye w’enyi wɔ EWURADZE wo Nyankopɔn enyim.
Na kyerɛw mbra yi mu nsɛm nyinara petee wɔ abo no do.
Na Moses nye Levifo asɔfo no kasaa kyerɛɛ Israel nyinara dɛ, Israel, hom nyɛ dzinn, na hom ntsie; ndɛ da yi abɛyɛ EWURADZE wo Nyankopɔn ne man.
Dɛm ntsi tsie EWURADZE wo Nyankopɔn ne ndze, na dzi ne mbransɛm na n’ahyɛdze a merehyɛ wo ndɛ da yi do.
Koko Ebal Do Mpaa Na Moses hyɛɛ ɔman no da no ara, dɛ, Iyinom na wongyina bepɔw Gerizim do nhyira ɔman no, aber a hom etwa Jordan no; Simeon, Levi, Juda, Isakar Josef, nye Benjamin: na iyinom ngyina bepɔw Ebal do mpaa; Reuben, Gad Aser, Zebulun, Dan, nye Naftali.
Na Levifo no mfa ndze kɛse ntsea mu, na wɔnse Israelfo no nyinara dɛ: Mpaa nka nyimpa a ɔbɛyɛ ohonyi a wɔasen anaa woegu, EWURADZE ekyiwadze, odwimfo nsaano edwuma, na ɔdze besi kokoa mu.
Na ɔman no nyinara mbua nse dɛ, Amen.
Mpaa nka nyia ɔyaw n’egya anaa ne na.
Na ɔman no nyinara nse dɛ, Amen.
Mpaa nka nyia ɔtwe ne nyɛnko n’asaasehe.
Na ɔman no nyinara nse dɛ, Amen.
Mpaa nka nyia ɔma onyifurafo fi ɔkwan do kyin.
Na ɔman no nyinara nse dɛ, Amen.
Mpaa nka nyia ɔdan ɔhɔho, egyanka, nye okunafo atsɛmbu enyi.
Na ɔman no nyinara nse dɛ, Amen.
Mpaa nka nyia ɔnye n’egya yer da; osiandɛ oeyi n’egya n’akataho.
Na ɔman no nyinara nse dɛ, Amen.
Mpaa nka nyia ɔnye abowa biara da.
Na ɔman no nyinara nse dɛ, Amen.
Mpaa nka nyia ɔnye n’akyerɛbaa da, n’egya ne babaa, anaa ne na ne babaa.
Na ɔman no nyinara nse dɛ, Amen.
Mpaa nka nyia ɔnye n’asew da.
Na ɔman no nyinara nse dɛ, Amen.
Mpaa nka nyia ɔbɔ ne nyɛnko adze nsumaa mu.
Na ɔman no nyinara nse dɛ, Amen.
Mpaa nka nyia ɔgye mboaba dɛ oboku nyimpa a odzi bem.
Na ɔman no nyinara nse dɛ, Amen.
Mpaa nka nyia ɔnnhyɛ mbra yi mu nsɛm dzen dɛ ɔbɛyɛ.
Na ɔman no nyinara nse dɛ, Amen.
Setsie Do Nhyira Na ɔbɛba dɛ, sɛ itsie EWURADZE wo Nyankopɔn ne ndze yie, dɛ ebɔdwen do ayɛ ne mbransɛm a merehyɛ wo ndɛ da yi nyinara a, EWURADZE wo Nyankopɔn bɛma wo do akɔ sor asen asaase do amanaman nyinara: na nhyira yi nyinara bɛba wo do, na wɔabɔto wo, osiandɛ itsie EWURADZE wo Nyankopɔn ndze.
Nhyira bɛka wo wɔ kurow mu, na nhyira aka wo wɔ haban mu.
Nhyira bɛka wo honam mu aba, na w’asaase do aba, na wo fiembowa mu aba, w’anantwi ndɔree, nye wo nguankuw mu mburwa.
Nhyira bɛka wo kɛntsɛn nye wo mbɔrkorow.
Nhyira bɛka wo wɔ wo fie ba mu, na nhyira bɛka wo wɔ w’edzifir mu.
EWURADZE bɛma w’atamfo a wɔsoɛr wo do no edzi nkogu wɔ w’enyim: wɔnam ɔkwan kor do bɛba wo do, na wɔnam akwan esuon do eguan wɔ w’enyim.
EWURADZE bɛhyɛ ma nhyira aba wo do wɔ w’asan do, na dza edze wo nsa bɛka nyinara mu; na obehyira wo wɔ asaase a EWURADZE wo Nyankopɔn dze rema wo no do.
Sɛ idzi EWURADZE wo Nyankopɔn ne mbransɛm do, na enantsew n’akwan do a EWURADZE dze wo betsim hɔ ma aayɛ ɔman krɔnkrɔn ama noara, dɛ mbrɛ ɔaka ntam akyerɛ wo no.
Na asaase do aman nyinara bohu dɛ wɔdze EWURADZE dzin afrɛ wo; na wobosuro wo.
Na EWURADZE bɛma yie ebu wo do, wɔ wo honam mu aba mu, nye wo fiembowa aba mu, nye w’asaase aba mu, wɔ asaase a EWURADZE kaa ho ntam kyerɛɛ w’egyanom dɛ ɔdze bɛma wo no do.
EWURADZE bobue ɔsor n’adzepa korabea no ama wo na ɔaama w’asaase do nyankom atɔ wɔ n’aber mu, na oeehyira wo nsaano edwuma nyinara do: na edze bɛfɛm amanaman pii, na ɔwo remmfɛm.
sɛ itsie EWURADZE wo Nyankopɔn ne mbransɛm a merehyɛ wo ndɛ da yi dɛ ebɔdwen do ayɛ a, EWURADZE bɛma akɔ kan na ennkɛka ekyir; na ɔwo bɔbɔ do ara nko, na eremmba ase.
Ne dɛm ntsi mma nndan mmfi nsɛm a merehyɛ wo ndɛ da yi ho, mmfa enyimfa, anaa abankum, nnkɔ nnkedzi enyame fofor ekyir nnkɔsom hɔn.
Asoɔdzen No Nsunsuando Na ɔbɛba dɛ, sɛ enntsie EWURADZE wo Nyankopɔn ne ndze dɛ ebɔdwen do edzi ne mbransɛm nye n’ahyɛdze a merehyɛ wo ndɛ da yi nyinara do a; mpaa yi nyinara bɛba wo do, na wɔabɛmen wo.
Mpaa bɛka wo wɔ kurow mu, na mpaa aka wo wɔ haban mu.
Mpaa bɛka wo kɛntsɛn, nye wo mbɔrkorow.
Mpaa bɛka wo honam mu aba, nye w’asaase mu aba, nye w’anantwi mu ndɔree, nye wo nguankuw mu mburwa.
Mpaa bɛka wo wɔ wo fie ba mu, na mpaa bɛka wo wɔ w’edzifir mu.
EWURADZE bɛma mpaa, nkogu, nye adapaabɔ aba wo do, wɔ dza edze wo nsa bɛka ayɛ nyinara mu, dze ekodu dɛ ebɛsɛɛ, na ayew ntsɛm; osian wo ndzeyɛɛ a enam do apow me ntsi.
EWURADZE bɛma ɔyardɔm afam wo ho, dze ekodu dɛ ɔahyew wo efi asaase a erokɔ do akɛfa no do.
EWURADZE dze asasawaw, nye etsiridii, nye ahohur, nye ahohyehye kɛse, nye nkrantsee, nye ɔhow, nye ɔpo bɔbɔ wo; na wobetsiw wo araa ekodu dɛ ebɛsɛɛ.
Na ɔsor bɛyɛ dɛ boran ama wo, na asaase adan dadze ama wo.
EWURADZE bɛma etudur na huntuma atɔ dɛ nsu egu wo do araa ekodu dɛ wɔbɛsɛɛ wo.
EWURADZE bɛma edzi w’atamfo enyim ɔkogu: enam ɔkwan kor do befir edzi ekehyia hɔn, na enam akwan esuon do eguan wɔ hɔn enyim: na wobedzi wo akɔnaaba wɔ asaase do ahendzi nyinara mu.
Na wo fun bɛyɛ wimu ntumbowa nyinara, nye asaase do mbowa edziban, na obiara rennka hɔn.
EWURADZE dze Egypt pɔmpɔ, tukuruw, satwem, nye ntwem a worunntum wo eduyɛ bɔbobɔ wo.
EWURADZE dze abɔdam, nye enyifura, nye akoma mu ahodwuruw bɔbɔ wo; na ebɛkeka ewiaber ketee, dɛ ofurafo rekeka wɔ sum mu, na w’akwan mu rennyɛ wo yie: na ɔhyɛ nko na wɔbɛhyɛ wo na wɔafow wo dabaa, na obiara renngye wo.
Ebɛgye ayewar, na ɔbanyin fofor bi nye no ada: ibesi dan, na erenntsena mu: ebɛtsɛw wenyin ture, na erenntsew n’aba bi.
Woboku wo nantwi wɔ w’enyim, na irinndzi bi: wɔbɛfa w’asoaso enyimpi do wɔ w’enyim, na wɔrenndan mma wo: wɔdze wo nguan bɛma w’atamfo na innkenya obi ma ɔaagye wo.
Wɔdze wo mbabanyin nye wo mbabaa bɛma ɔman fofor bi na w’enyiwa bɔhwɛ, na hɔn ho enyigyinae egura wo daa nyinara: na tum biara nnyi wo nsamu.
W’asaase do aba, nye w’edwumadze nyinara, na ɔman a innyim hɔn bedzi; na ɔhyɛ nko na wɔbɛhyɛ wo na wɔadwerew wo dabaa: dɛm ntsi w’enyiwa do adze a ibohu no bɔbɔ wo dam.
EWURADZE dze pɔmpɔ bɔn bɔbɔ wo wɔ anankoroma, nye aserɛ do a worunntum wo eduyɛ, efi w’ananadze ekodu w’etsifipampamu.
EWURADZE dze ɔwo, nye wo hen a ibesi no wo do no, bɔkɔ ɔman a ɔwo nye w’egyanom nnyim no mu; na hɔ na ebɔsom enyame fofor, ndua nye abo.
Na ebɛdan ahodwuruwdze, akasabɛbu, nye ifen, wɔ aman a EWURADZE bɛma akɔ no nyinara mu.
Ebɔsoa aba pii akɔ haban mu, na kakrabaabi na ebɔboa ano aba fie; na mbɛbɛw bedzi.
Ebɛtsetsɛw wenyin nture na esiesie mu, na ne nsa dze eronnom, na erenntsew esikyireamba no so; na mbowaba bedzi.
Ibenya ngodua wɔ wo ntoado nyinara, na ngo no dze erennsera woho bi; na wo ngodua no bɔporow n’aba.
Ebɔwo mbabanyin nye mbabaa, na wɔrennyɛ wodze; na wɔbɔkɔ ndɔmmum mu.
Wo ndua nyinara nye w’asaase do aba no mbɛbɛw bɛfa.
Ɔhɔho a ɔwɔ wo mu bɛkyɛn wo akɔ sorsorsor; na ɔwo dze ibesian aba famufamu.
Ɔno na ɔdze bɛfɛm wo, na ɔwo dze, irinnya mmfɛm no: ɔno na ɔbɔkɔ kan, na ɔwo aka ekyir.
Na mpaa yi nyinara bɛba wo do, na woetsiw wo, na wɔamen wo, ekodu dɛ ebɛsɛɛ; osiandɛ enntsie EWURADZE wo Nyankopɔn ndze, dɛ ibedzi ne mbransɛm nye n’ahyɛdze a ɔhyɛ wo no do: na ɔbɛyɛ asɛnkyerɛdze nye anwanwadze, wɔ ɔwo nye w’asefo do daa: osiandɛ ammfa enyigye, nye akoma pa annsom EWURADZE wo Nyankopɔn, wɔ adze nyinara no dodow mu ntsi: dɛm ntsi ebɔsom w’atamfo a EWURADZE bɔsoma hɔn ma wɔaaba wo do no, wɔ ɔkɔm, nsukɔm, adagyaw, nye ndzɛmba nyinara ho hia mu: na ɔdze dadze kɔndua bɔto wo kɔn do, ekodu dɛ ɔbɛsɛɛ wo.
EWURADZE dze ɔman bi befi ekyirekyir efi asaase ano aba wo do, dɛ mbrɛ ɔkɔr tu; ɔman a enntse hɔn kasaa; ɔman a hɔn enyim yɛ hu a wɔmmfɛr akɔdaa enyim, na wɔnnkyerɛ enyimtsewee wɔ aberantsɛ do so: na obedzi wo fiembowa mu aba, na w’asaase do aba, ekodu dɛ wɔbɛsɛɛ wo: eso orinngya wo eburow, nsa, anaa ngo, w’anantwi mu ndɔree, anaa wo nguankuw mu mburwa, ekodu dɛ ɔbɛma asɛe.
Na ɔbɔkɔ wo ntua wɔ wo nkuropon nyinara mu, ekodu dɛ w’afasu atsentsen a ɔyɛ dzen no a edze wo werɛ hyɛ mu no bodwuruw egu famu, wɔ w’asaase nyina do: na ɔbɔkɔ wo ntua wɔ wo nkuropon nyinara a ɔwɔ w’asaase a EWURADZE wo Nyankopɔn dze ama wo no nyinara do.
Na ibedzi woara wo honam mu aba, wo mbabanyin nye wo mbabaa a EWURADZE wo Nyankopɔn dze ama wo no hɔn nam; wɔ ntua nye ahokyer a w’atamfo bɛma wo ho akyer wo no mu.
Ɔbanyin a ɔdwe na ɔwɔ tsema wɔ hom mu no n’enyiwa bɛyɛ bɔn wɔ no nua, nye ne yer a ɔda no bo mu, nye ne mba nkaa a wɔama wɔaka no ho: dɛ ɔremma hɔn mu biara ne mba nam a oridzi no bi, osiandɛ biribiara annka amma no; wɔ ntua nye ahokyer a wo tamfo bɛma wo ho akyer wo wɔ wo nkuropon nyinara mu no mu.
Hom mu ɔbaa so a ɔdwe na ɔsonsɔn no ho na ɔnam mberɛwyɛ ntsi ɔnnsɔe nnhwɛɛ pɛn dɛ ɔdze n’ananadze bɛka famu no, bɛyɛ nyimpa bɔn wɔ no kun a ɔda no bo mu, nye ne babanyin, nye ne babaa ho; na ɔbɔwe ne mba a ɔbɔwo hɔn no nye ekyiradze no wɔ nsumaa mu: wɔ ahohia a ofi ntua nye ahokyer a wo tamfo bɛma aba wo do wɔ wo nkuropon mu no ntsi.
Sɛ eronndwen do nnyɛ mbra yi mu nsɛm nyinara a wɔakyerɛw no wɔ nwoma yi mu, na ennsuro enyimnyam dzin a no ho yɛ hu yi, EWURADZE WO NYANKOPƆN no a, ɔno EWURADZE bɛma wo yardɔm, nye w’asefo yardɔm ayɛ nwanwa; mekyerɛ ɔyardɔm akɛse a ɔkyɛr, nye yarba bɔn a ɔkyɛr.
Na ɔdze Egypt yarba no a isuro no nyinara bɛba wo do bio; na ɔabɛfemfam wo ho.
Eso yarba biara, nye ɔyardɔm biara a wɔnnkyerɛɛw no wɔ mbra yi no nwoma mu no, ɔno na EWURADZE dze bɛba wo do, ekodu dɛ wɔbɛsɛɛ wo.
Na ɔbɛka hom nyimpa kakrabaabi, naaso nna nkyɛ hom dodow tse dɛ ɔsor nworaba; osiandɛ hom enntsie EWURADZE wo Nyankopɔn ne ndze.
Na ɔbɛba dɛ, dɛ mbrɛ EWURADZE n’enyi gye hom ho dɛ ɔbɛyɛ hom yie, na ɔama hom adɔr no; dɛmara so na EWURADZE n’enyi bɛgye hom ho dɛ ɔbɛma hom ase etu, na ɔasɛɛ hom: na wɔbɛpempan hom efi asaase a hom rokɔ do akɛfa no do.
Na EWURADZE bɔbɔ wo apetse aman nyinara mu, efi asaase ano kor araa ekodu asaase ano kor so; na hɔ na ebɔsom enyame fofor a ɔwo nye w’egyanom nnyim hɔn, mekyerɛ ndua nye abo.
Na amanaman iyinom mu irinnya ahotɔ, na w’ananadze rinnya ahomgye: na EWURADZE bɛma wo ahopopo akoma, nye enyiwa a ayɛ siamoo, nye ɔkra a etwintwam wɔ hɔ: na wo nkwa bɛsɛn ehihim wɔ w’enyim; na ibosuro adzesaa nye adzekyee, na irinnya wo nkwa ho gyedzi biara: anapa ebɛse dɛ, Kɛtseankyɛ ewimbir a: na ewimbir so ebɛse dɛ, Kɛtseankyɛ anapa a: wɔ w’akoma mu suro a ibosuro, nye w’enyiwa do adze a ibohu no ntsi.
Na EWURADZE dze ahɛn dze wo bɛsan akɔ Egypt, wɔ ɔkwan a mekaa wo ho asɛm dɛ irunnhu bio no do: na hɔ na hom bɔtontɔn homho ama hom atamfo ayɛ nkowaa nye mfonabaa, na nyimpa biara ronntɔ hom.
EWURADZE Nye Israel Dzi Ahyɛmu Wɔ Moab Iyi nye ahyɛmu a EWURADZE hyɛɛ Moses dɛ ɔnye Israelmba ndzi wɔ Moab asaase do, nka ahyɛmu a ɔnye hɔn dzii wɔ Horeb no ho no, no mu nsɛm.
Na Moses frɛɛ Israel nyinara, na ɔsee hɔn dɛ, Hom ehu adze nyinara a EWURADZE dze yɛɛ Farao, nye no nkowaa nyinara, nye n’asaase nyinara, wɔ hom enyiwa mu, wɔ Egypt asaase do; nsɔhwɛ akɛse a w’enyiwa hunii, nsɛnkyerɛdze, nye anwanwadze akɛse no: naaso obodu ndɛ da yi, EWURADZE mmaa wo dɛm akoma a onyim dze, enyiwa a wɔdze hwɛ, nye asowa a wɔdze tsie.
Na medzi hom enyim ma hom anantsew mfe eduanan wɔ sar no do; hom ntar nnsuwii wɔ hom ho, na wo mpaboa nntsetsewee wɔ w’ananadze.
Hom nndzii paanoo, nkyii so hom nnoom wenyin anaa nsa dzendzen: ama hom eehu dɛ emi nye EWURADZE hom Nyankopɔn.
Na aber a hom dur bea yi do no, Hesbonhen Sihon, nye Basenhen Ɔge, fiir edzi baa hɛn do nye hɛn bɔkoe, na yekum hɔn; na yɛfaa hɔn asaase, na yɛdze maa Reubenfo, nye Gadfo, nye Manaasɛfo ebusuakuw ɔfa no, dɛ egyapadze.
Dɛm ntsi hom ndzi ahyɛmu yi mu nsɛm do, na hom nyɛ, na hom aayɛ prɔmprɔm wɔ dza hom yɛ nyinara mu.
Ndɛ da yi hom nyinara hom ngyina EWURADZE hom Nyankopɔn enyim; hom etsitsir, hom ebusuakuw ebusuakuw, hom mpanyimfo, nye hom ahwɛdofo, mekyerɛ Israel mbanyin nyinara, hom mbofraba, hom yernom, nye wo hɔhoe a ɔwɔ wo nseraban mu, ofi wo duatwafo do dze kodu wo nsusawfo do: ama aahɛn EWURADZE wo Nyankopɔn n’ahyɛmu, nye ne nsew a Ɔnye wo ridzi ndɛ da yi mu: ama ɔdze wo eesi hɔ ndɛ da yi dɛ ɔman ama noho, na ɔno so aayɛ Nyankopɔn ama wo, dɛ mbrɛ ɔkaa kyerɛɛ wo, na dɛ mbrɛ ɔkaa ntam kyerɛɛ w’egyanom, Abraham, Isaak, nye Jakob no.
Nkyii so nnyɛ hom nko na menye hom ridzi ahyɛmu yi nye nsew yi: mbom menye nyia ɔnye hɛn gyina EWURADZE hɛn Nyankopɔn enyim ha ndɛ da yi, na eso menye nyia ɔnnye hɛn nnyi ha ndɛ da yi: Na hom nhwɛ yie amma hom mu ɔbanyin bi, anaa ɔbaa bi, anaa ebusua bi, anaa ebusuakuw bi n’akoma anndan ndɛ da yi emmfi EWURADZE hɛn Nyankopɔn ho, dɛ ɔrokɔ akɔsom amanaman no hɔn enyame no: na ndwow bi aammba hom mu a ɔsow bɔr nye ɔbɔwen; na aammba dɛ, sɛ ɔtse mpaa yi mu nsɛm a, oeennhyira noho wɔ n’akoma mu, dɛ, mibenya asomdwee, kaansa menam m’akoma no sorow mu mpo a, amma wɔaannsɛɛ dza afɔw annka dza awow ho.
EWURADZE remmfa nnkyɛ no, na mbom EWURADZE n’ebufuw nye ne nyinkuntwe bopun nyimpa no, na mpaa a wɔakyerɛw no wɔ nwoma yi mu no nyinara bodwir no do, na EWURADZE bɛpepa ne dzin efi asaase do.
Na EWURADZE beyi no efi Israel ebusuakuw nyinara mu esi hɔ ama mbusu, dɛ mbrɛ ahyɛmu a wɔakyerɛw no wɔ mbra nwoma yi mu mpaa no tse nyinara.
Na ebusuasantsen a wɔbɛba no, hom mba a wɔbɔsoɛr edzi hom ekyir no, nye ɔnanaben a ofi ekyirekyir asaase do bɛba no, sɛ wohu asaase no do yardɔm, nye nyarbanyarba a EWURADZE dze ama wɔayar no a, wɔbɛse dɛ; n’asaase nyinara ayɛ sɔɔfee nye nkyen, nye nkyewee, wonndua do adze, ɔnnsow, nkyɛkyɛr mpo mmfir do, ɔtse dɛ Sodom nye Gomora, Adma nye Zeboim mbutuwii a EWURADZE nam n’ebufuw nye n’ebufuhyew mu butuwii no: mekyerɛ amanaman nyinara bɛse dɛ, Ebɛnadze ntsi na EWURADZE ayɛ asaase yi dɛm yi?
Ebufuw kɛse hyeehyew yi ase nye dɛn?
Nna nkorɔfo bɛse dɛ, Osiandɛ wɔpoow EWURADZE, hɔn egyanom Nyankopɔn ahyɛmu a oyii hɔn wɔ Egypt asaase do no ɔnye hɔn dzii no; na wɔkɔree kɔsoom enyame fofor, na wɔsɔɔr hɔn, enyame a wonnyim hɔn, na ɔammfa hɔn amma hɔn: dɛm ntsi na EWURADZE ebufuw dzɛwee wɔ asaase yi do, ma ɔdze mpaa a wɔakyerɛw no wɔ nwoma yi mu nyinara aba do; na EWURADZE tutuu hɔn ase fii hɔn asaase do wɔ ebufuw, nye ebufuhyew, nye ahohyehye kɛse mu, na wɔatow hɔn egu asaase bi so do, dɛ mbrɛ ɔtse ndɛ da yi.
Ndzɛmba a osuma yɛ EWURADZE hɛn Nyankopɔn dze: na ndzɛmba a wɔada no edzi no dze ɔyɛ hɛn nye hɛn mba dze daa, ama yeedzi mbra yi mu nsɛm nyinara do.
Nnuho Ho Ekyir Nhyira Na ɔbɛba dɛ, sɛ ndzɛmba iyinom nyinara ba wo do, nhyira nye mpaa a, medze esi w’enyim yi, na ekaakaa no wɔ amanaman nyinara mu mbrɛ EWURADZE wo Nyankopɔn apam wo akɔ no, na sɛ ɔwo, nye wo mba san ba EWURADZE wo Nyankopɔn nkyɛn, na edze w’akoma nyinara, na ɔnye wo kra nyinara tsie ne ndze na eyɛ dza merehyɛ wo ndɛ da yi nyinara a; ɔno na EWURADZE wo Nyankopɔn bɛdan wo ndɔmmumkɔ no, na oenya ayamuhyehye ama wo, na ɔasan aboa w’ano efi aman a ɔnoara EWURADZE wo Nyankopɔn abɔ wo apetse mu no nyinara mu.
Sɛ wo nyimpa a wɔapam hɔn no bi wɔ ɔsor ano no ho mpo a, ofitsi hɔ na EWURADZE wo Nyankopɔn bɔboa w’ano, na hɔ na ɔbɛfa wo efi: na EWURADZE wo Nyankopɔn dze wo bɛba asaase a w’egyanom nyaa no do, na aafa; na ɔbɛyɛ wo yie, na ɔama adɔr akyɛn w’egyanom.
Na EWURADZE wo Nyankopɔn bɛma ɔwo nye w’asefo akoma, a ɔdwe, na edze w’akoma nye wo kra nyinara, aadɔ EWURADZE wo Nyankopɔn, na eenya nkwa.
Na EWURADZE wo Nyankopɔn dze mpaa yi nyinara bogu w’atamfo, nye hɔn a wokyir wo a wohiahia wo ho no do.
Na ɔwo dze, ebɛsan ebetsie EWURADZE ndze, na edzi ne mbransɛm a merehyɛ wo ndɛ da yi nyinara do.
Na EWURADZE wo Nyankopɔn bɛma yie ebu wo do wɔ wo nsaano edwuma nyinara mu, wɔ wo honam mu aba mu, nye wo fiembowa aba mu, nye w’asaase do aba mu, wɔ wo yieyɛ ntsi: na EWURADZE n’enyi bɛsan agye wo ho wɔ wo yieyɛ ntsi, dɛ mbrɛ n’enyi gyee w’egyanom ho no: sɛ ibetsie EWURADZE wo Nyankopɔn ndze, dɛ ibedzi ne mbransɛm nye n’ahyɛdze a wɔakyerɛw no wɔ mbra nwoma yi mu no do, dɛ edze w’akoma nyinara, na ɔnye wo kra nyinara bɛsan aba EWURADZE wo Nyankopɔn nkyɛn a. Na mbrasɛm yi a merehyɛ wo ndɛ da yi, ɔnnyɛ dzendzen dodow mma wo, nkyii so onnyi ekyirekyir.
Onnyi sor, na aase dɛ, Woana na ɔbɔfow akɔ sor ama hɛn, na ɔakɛfa abrɛ hɛn, na ɔama yɛatse, na yɛayɛ.
Nkyii so onnyi po n’egya, na aase dɛ, Woana na obotwa po ama hɛn, na ɔakɛfa abrɛ hɛn, na ɔama yɛatse, ma yaayɛ.
Na asɛm no bɛn wo dodoodow, ɔwɔ w’anomu, na ɔwɔ w’akoma mu, ama aayɛ.
Hwɛ, ndɛ da yi medze nkwa nye papa, nye owu nye bɔn, esi w’enyim; wɔ dɛ merehyɛ wo ndɛ da yi dɛ dɔ EWURADZE wo Nyankopɔn, nantsew n’akwan do, na dzi ne mbransɛm nye n’ahyɛdze nye ne ntsɛmbu do, na aatsena ase na aadɔr, na EWURADZE wo Nyankopɔn ehyira wo wɔ asaase a erokɔ do akɛfa no do.
Mbom sɛ w’akoma dan, na enntsie, na ema wɔtwe wo kɔ, na ekɔsɔr enyame fofor, na esom hɔn a; mepaa mu meka kyerɛ hom ndɛ da yi, dɛ ɔsɛɛ na hom bɛsɛɛ; na hom remma hom nda nnwar wɔ asaase mbrɛ irutwa Jordan akɔ do akɛfa no do.
Mefrɛ ɔsor nye asaase dɛ wondzi hom dase ndɛ da yi, dɛ medze nkwa nye owu, nhyira nye mpaa esi w’enyim: dɛm ntsi fa nkwa, ma ɔwo, nye w’asefo nnya nkwa: na dɔ EWURADZE wo Nyankopɔn, tsie ne ndze, na takyer no ho: na ɔno nye wo nkwa, nye wo nda ne tsentsen: ama aatsena asaase a EWURADZE kaa ho ntam kyerɛɛ w’egyanom, Abraham, Isaak, nye Jakob dɛ ɔdze bɛma hɔn no do.
Josua Si Moses N’ananmu Na Moses kɔree kɛkaa asɛm yi kyerɛɛ Israel nyinara.
Na ɔsee hɔn dɛ, Ndɛ yi, medzi mfe ɔha eduonu; emi a munntum nnkɔ, emi so a munntum mmba: na eso EWURADZE ase me dɛ, Irunntwa Jordan yi.
EWURADZE wo Nyankopɔn, ɔno na odzi w’enyim rukotwa; ɔno na ɔbɛsɛɛ amanaman yi efi w’enyim, na afa hɔn: na Josua na oridzi w’enyim ekotwa, dɛ mbrɛ EWURADZE aka no.
Na EWURADZE bɛyɛ hɔn dɛ mbrɛ ɔyɛɛ Amorifo ahemfo, Sihon nye Ɔge a ɔsɛɛ hɔn, nye hɔn asaase no.
EWURADZE beyi hɔn ama wɔ hom enyim, na hom ayɛ hɔn dɛ mbrɛ mbransɛm a mahyɛ hom nyinara tse.
Hom nhyɛ dzen na hom nnya akokodur, mma hom nnsuro, mma hɔn ho nnyɛ hom hu so; na EWURADZE wo Nyankopɔn no, ɔno na ɔnye wo rokɔ, ɔremmpa wo, na ɔrommpow wo so.
Na Moses frɛɛ Josua, na ɔsee no wɔ Israel nyinara enyim dɛ, Hyɛ dzen na nya akokodur; na ɔwo na edze ɔman yi bɔkɔ asaase a EWURADZE aka ho ntam akyerɛ hɔn egyanom dɛ ɔdze bɛma hɔn no do; na ɔwo na ebɛma woenya edzi.
Na EWURADZE, ɔno nye nyia oridzi w’enyim akɔ; obedzi w’ekyir, ɔremmpa wo, nkyii so ɔrommpow wo; mma nnsuro, nkyii so mma w’akoma nntu.
Mfe Esuon Biara Wɔnkenkan Mbra No Na Moses kyerɛɛw mbra yi, na ɔdze maa asɔfo Levi mbabanyin no a wɔsoa EWURADZE ahyɛmudaka no, nye Israel mpanyimfo nyinara.
Na Moses hyɛɛ hɔn dɛ, Mfe esuon biara n’ewiei, akwangya afe n’aber a wɔahyɛ no mu, ntamadan afahyɛ no mu, aber a Israel nyinara rubopue wɔ EWURADZE wo Nyankopɔn enyim wɔ beebi mbrɛ ɔbɛsan mu eyi no, kenkan mbra yi wɔ Israel nyinara enyim ma wɔntse.
Boaboa ɔman no ano, mbanyin nye mbaa nye mbofraba, nye wo hɔhoe a ɔwɔ wo nkuropon mu, ma wontsie, na wonsua, na wonsuro EWURADZE hom Nyankopɔn, na wɔndwen do ndzi mbra yi mu nsɛm nyinara do; na hɔn mba a wonnyim no ntsie, na wonsua dɛ wonsuro EWURADZE hom Nyankopɔn, aber tsentsen nyina a hom tse asaase no do mbrɛ hom rukotwa Jordan akɛfa no.
EWURADZE Ka Asoɔdzen A Israel Bɛyɛ No Ho Asɛm Na EWURADZE see Moses dɛ, Hwɛ, wo nda a ibowu abɛn: frɛ Josua, na wonkeyi homho nkyerɛ wɔ ehyiadzibuw no mu, ma menhyɛ no mbra.
Na Moses nye Josua kɔree, na wokeyii hɔnho kyerɛe wɔ ehyiadzibuw no mu.
Na EWURADZE nam mununkum dum mu yii noho edzi wɔ Buw no mu: na mununkum dum no begyinaa Buw no n’abowano.
Na EWURADZE see Moses dɛ, Hwɛ, ɔwo, iribetsiw wo nananom wɔ samanadze na ɔman yi bɔsoɛr, na woekedzi asaase no do enyame ekyir wɔ ndwamangor mu, wɔ mbrɛ wɔrokɔ akɔforafora hɔn mu no, na wɔbɔpow me na wɔato m’ahyɛmu a menye hɔn edzi no.
Ɔno na m’ebufuw bɛdzɛw wɔ hɔn do wɔ da no mu, na mapow hɔn, na medze m’enyim esuma hɔn, na wɔamen hɔn, na mbusu nye ɔfona pii bɛba hɔn do; ama wɔaaka wɔ da no mu dɛ, Ana nnyɛ hɛn Nyankopɔn a onnyi hɛn mu ntsi na mbusu yi aba hɛn do bi a?
Na suma ara na medze m’enyim mubosuma wɔ da no mu wɔ mbusu a wɔabɔ no nyinara ntsi, wɔ dɛ wɔadan akɔ enyame fofor nkyɛn ntsi.
Dɛm ntsi afei hom nkyerɛw ndwom yi mma hom ho, na fa kyerɛkyerɛ Israelmba: fa hyɛ hɔn anomu, ma ndwom yi ndzi me dase ntsia Israelmba.
Na sɛ minya dze hɔn du asaase a mekaa ho ntam kyerɛɛ hɔn egyanom no a numfonsu nye ewo pem wɔ do no do a wobedzidzi amee, na wɔayɛ abran.
Ɔno nna afei wɔbɛdan akɔ enyame fofor nkyɛn, na wɔakɔsom hɔn, na woebu me enyimtsia, na wɔato m’ahyɛmu.
Na ɔbɛba dɛ, aber a mbusu nye ɔfona pii aba hɔn do no, ndwom yi bɛyɛ dɛ ɔdasefo edzi dase wɔ hɔn enyim; osiandɛ ɔnnkɛpa hɔn asefo anomu: na minyim hɔn adwendwen a wɔrodwendwen no seseiara mpo, ansaana medze hɔn bodu asaase a mekaa ho ntam no do.
Nna Moses kyerɛɛw ndwom yi da no ara, na ɔdze kyerɛkyerɛɛ Israelmba.
Na ɔhyɛɛ Nun ne babanyin Josua mbra, na ɔsee dɛ, Hyɛ dzen na nya akokodur: na ɔwo na edze Israelmba bɔkɔ asaase a mekaa ho ntam kyerɛɛ hɔn no do; na mibedzi w’ekyir.
Moses Dze Mbra No Hyɛ Levifo Nsa Na ɔbaa dɛ aber a Moses wiee mbra yi mu nsɛm kyerɛw wɔ nwoma mu no, Moses hyɛɛ Levifo a wɔsoa EWURADZE n’ahyɛmudaka no, dɛ, Hom mfa mbra nwoma yi, na hom mfa nto EWURADZE hom Nyankopɔn n’ahyɛmudaka no ho, ma ɔnko hɔ nyɛ dase ntsia hom.
Na minyim hom etuatsew, nye hom asoɔdzen: hwɛ, meda ho ara menye hom tse ase ndɛ da yi mpo, na hom ayɛ etuatsewfo wɔ EWURADZE do yi; na afei mo wu ekyir ɛ?
Hom mboaboa hom ebusuakuw ebusuakuw mu mpanyimfo nyinara, nye hom ahwɛdofo ano mbra me nkyɛn, ma menka nsɛm yi wɔ hɔn aso mu, na memfrɛ ɔsor nye asaase ma wondzi hɔn dase.
Na minyim dɛ mo wu ekyir no ɔsɛɛ na hom bɛsɛɛ homho, na hom adan efi ɔkwan a mahyɛ hom no do; na mbusu bɛba hom do nda a odzi ekyir no mu; osiandɛ hom bɛyɛ dza omuo wɔ EWURADZE enyi do, dze nam hom nsaano edwuma do eyi no ebufuw.
Na Moses kaa ndwom yi mu nsɛm wɔ Israel bagua no nyinara asomu dze kodur dɛ owiei.
Moses No Ndwom Ɔsor, hom nyɛ aso, na merebɛkasa; Na wɔmma asaase ntsie m’anomu nsɛm: Me nkyerɛkyerɛ bɔsosɔ dɛ nyankom, Me kasaa bogugu dɛ ɔbɔsu; Dɛ nkyɛkyɛr do nsumpetsema, Nye haban do nsutɔree: Na mobɔbɔ EWURADZE dzin akyerɛ: Hom mfa kɛseyɛ mma hɛn Nyankopɔn, Ɔbotan no, n’edwuma dzi mu; Na n’akwan nyinara yɛ atsɛmbu: Nyankopɔn nokwardzifo a, na onnyi emumuyɛ, Ɔyɛ pɛrpɛr na ɔtsen.
Woedzi no asɛmbɔn, wɔnnyɛ ne mba, hɔn dzɛmdzi a; Ebusuasantsen kɔntɔnkye a wɔakyea a. Ana EWURADZE na hom nye no dzi no dɛm yi, Ɔman nkwasea a wɔnnyɛ enyansafo?
Ana nnyɛ ɔno nye w’egya a ɔawo wo bi a?
Ɔno na ɔayɛ wo na oetsintsim wo.
Kaa tsetsentserdee nda no, Dwen ebusuasantsen pii no hɔn mfe ho: Bisa w’egya, na ɔnkyerɛ wo; Wo mpanyimfo, na wɔnka nkyerɛ wo.
Aber a Ɔsorsornyi no memaa amanaman hɔn egyapadze no, Aber a ɔpaapaa nyimpa mba mu no, Osisii aman hɔn ahe Dɛ mbrɛ Israelmba hɔn dodow tse.
Na EWURADZE ne kyɛfa nye ne man; Jakob nye n’egyapadze kyɛfa.
Ohun no wɔ sar asaase do, Na kwaa tuntum sar predede do nkekabowa mu; Otwaa no ho hyiae, ɔhwɛɛ no do yie, Ɔkoraa no do dɛ n’enyiwa kyesua: Dɛ mbrɛ ɔkɔr huenyan ne birebuw, Na otu bɔ ne ba do faafaa no, Ɔtserɛɛw ne ntsaban mu faa hɔn no, Ɔsoaa hɔn wɔ ne ntɛkyerɛ do: EWURADZE nkotoo na ogyaa no Na onyame fofor bi annka no ho, Ɔmaa ɔfaa asaase mbea sorɔnsorɔm do tutui kɔree, Na odzii haban mu ndɔbaa; Na ɔmaa ohwieew ewo fii ɔbotan mu, Nye ngo fii ɔtwerɛbo botan mu; Anantwi numfonsungo, nye nguan numfonsu, Nye nguambaa seradze, Nye Basan nnyɛmbowa mu nguannyin, nye mpɔnkye, Nye ewifua ntan mu seradze; Na enoom esikyireamba mu bɔgya wenyin.
Na Jesurun yɛɛ ɔbran, na ɔtoow ntsia: Ayɛ bran, ayɛ kɛse, wo mu ayɛ dur: Nna ɔpoow Nyankopɔn a ɔyɛɛ no no, Na obuu no nkwagye botan no tootooba.
Wɔdze enyame nanaben yii no nyinkun, Wɔdze ekyiwadze yii no ebufuw.
Wɔbɔɔ afɔr maa abosom a wɔnnyɛ Nyame, Dze maa enyame a wonnyim hɔn, Dze maa enyame fofor a wɔbaa nkyinkyirii, Dza hom egyanom ennsuro hɔn no.
Ɔbotan a ɔwoo wo no anndwen no ho, Na wo werɛ efir Nyame a ɔkyeem wo no.
Na EWURADZE hunii, na okyiir hɔn, Wɔ ne mbabanyin nye ne mbabaa ho ehi ntsi.
Na ɔsee dɛ, Mibeyi m’enyim esuma hɔn, Mobɔhwɛ mbrɛ hɔn ewiei bɛyɛ: Na wɔyɛ ebusuasantsen kɔntɔnkye, Mba a hɔn mu nnyi gyedzi.
Wɔdze dza ɔnnyɛ Onyame eyi me nyinkun: Wɔdze hɔn egyangyandze eyi me ebufuw: Na medze hɔn a wɔnnyɛ ɔman biara no mibeyi hɔn nyinkun; Medze ɔman nkwasea bi mibeyi hɔn ebufuw.
Na ogya adzɛw wɔ m’ebufuw mu, Na ɔrehyew ekodu samanadze ase, Na ɔremen asaase nye no ndɔbaa, Na ɔato mbepɔw mfapem mu ogya.
Mobɔboa mbusu ano megu hɔn do; Mobɔhwer m’egyen menaba wɔ hɔn do: Ɔkɔm bɔfɔn hɔn, na ahohyehye yaayaw Nye ɔsɛɛ wenwen bɛmen hɔn; Na mobɔsoma mbowa se ma wɔaaba hɔn do, Nye huntuma mu nweaweambowa bɔr.
Abɔntsen do na nkrantsee bohwim, Adankyir so nketsenketse a; Ɔbɛsɛɛ aberantsɛ nye ɔbaabun nyina, Enumfoanoba nye nyimpa a oefuw gon nyina.
Mesee dɛ nkyɛ mobɔbɔ hɔn apetse ekyirekyir, Nkyɛ mebɛma hɔn nkaa tun do etwa efi nyimpa mu: Sɛ nnyɛ ɔtamfo ehiyi na musuroi a, Bɛyɛ na hɔn ayɛfo anntse m’akwan ase, Bɛyɛ na wɔase dɛ, Hɛn nsa na akrɔn, Na nnyɛ EWURADZE na ɔayɛ iyi nyinara.
Na wɔyɛ aman a egyinatu abɔ hɔn, Na ntseasee bi nnyi hɔn mu.
Ao kɛtseankyɛ woeehu nyansa, na wɔaatse iyi ase, Na nkyɛ wɔaadwen hɔn ewiei ekyir no ho!
Ɔbaako bɛyɛ dɛn etsiw apem, Na beenu aka mpemdu egu, Gyedɛ hɔn Ɔbotan atɔn hɔn ana, Na EWURADZE eyi hɔn ama ana?
Na hɔn ɔbotan nntse dɛ hɛn Ɔbotan, Na hɛn atamfo ankasa mpo nye atsɛmbuafo.
Na hɔn wenyindua fi Sodom wenyindua mu, Na ofi Gomora haban mu: Hɔn esikyireamba yɛ bɔr esikyireamba, Hɔn esiaw yɛ wenwen: Hɔn nsa yɛ sasabɔnsam bɔr, Nye nhurutsia owubɔr dzendzen.
Ana wɔnnkora iyi do wɔ me nkyɛn, Wɔnnsɔw ano wɔ m’akoradze mu bi a?
Awerdzi yɛ medze, akatua so, Aber a hɔn anan bɛpatser: Na hɔn mbusu da abɛn, Na ndzɛmba a ɔwɔ dɛ ɔba hɔn do no bɛba ntsɛntsɛm.
Na EWURADZE bobu ne man atsɛn, Na oenu noho wɔ no nkowaa ntsi; Aber a obohu dɛ hɔn ahoɔdzen asa, Na ɔdehye anaa akowaa biara nnyi hɔ bio, Na ɔbɛse dɛ, Henfa na hɔn enyame no wɔ, Ɔbotan a wɔdze hɔn werɛ hyɛɛ mu no; Hɔn a wodzi hɔn okum afɔr seradze, Na wɔnom hɔn ɔnom afɔr nsa no a?
Ma wɔnsoɛr mbɔboa hom, Ma wɔnyɛ hom ntwitwagye.
Afei hom nhu dɛ emi, mara nye no, Na onyame bi nnka mo ho: Emi na muku, na mema nkwa; Mipira, na mesa yarba: Na obi nnyi hɔ a obotum agye efi me nsamu.
Na mema me nsa do wɔ ɔsor, Na mese dɛ, Dɛ metse ase daa yi, Sɛ mesew me nkrantsee nyinamnyinam no, Na me nsa suo atsɛmbu mu a; Mibedzi hɔn a wɔnye me dzi esi do wer, Na metua hɔn a wɔtan me kaw.
Mebɛma bɔgya abow m’egyen menaba, Na me nkrantsee edzi nam; Atɔfo nye ndɔmmumfo bɔgyaa, Ofi ɔtamfo Edzikamfo tsir do.
Amanaman, hom nye ne man ndzi dɛw: Na obedzi no nkowaa bɔgyaa ho wer, Na ɔdze awerdzi etua n’ayɛfo kaw, Na ɔapata ama n’asaase ama ne man.
Na Moses baa bɛkaa ndwom yi mu nsɛm nyinara wɔ ɔman no asomu, ɔno, nye Nun ne babanyin Josua.
Na Moses wiee nsɛm yi nyinara ka kyerɛɛ Israel nyinara: na ɔsee hɔn dɛ, Hom mfa hom akoma nsi nsɛm a miridzi hom ho dase ndɛ da yi nyinara do; ɔno na hom mfa nhyɛ hom mba, dɛ wɔndwen do ndzi mbra yi mu nsɛm nyinara do.
Na mma ɔnnyɛ asɛnhun mma hom; osiandɛ ɔyɛ hom nkwa, na asɛm yi do na hom nam bɛma hom nda awar wɔ asaase a hom rukotwa Jordan akɛfa no do.
Nyankopɔn Soma Moses Wɔ Nebo Na EWURADZE kasaa kyerɛɛ Moses da no ara dɛ, Kɔfow bepɔw Abarim yi, kɔ bepɔw Nebo a ɔwɔ Moab asaase do, wɔ Jeriko tsentsendo no; na hwɛ Keenan asaase a medze merema Israelmba dɛ enyadze no: na wu wɔ bepɔw no a erofow akɔ do no do, na kɛka wo nananom ho wɔ samanadze; dɛ mbrɛ wo nua Aaron wui wɔ bepɔw Horeb do, na ɔkɛkaa ne nananom ho no; osiandɛ hom foom me wɔ Israelmba mu wɔ Meriba nsu a ɔwɔ Kades, wɔ Zin sar do no ho; osiandɛ hom annyɛ me krɔnkrɔn wɔ Israelmba mu.
Na ibohu asaase no wɔ w’enyim; na mbom eronnkɔ asaase a medze rema Israelmba no do hɔ.
Moses Hyira Israel Na iyi nye nhyira a Onyame nyimpa Moses dze hyiraa Israelmba ansaana oruwu.
Na ɔsee dɛ, EWURADZE fi Sinai bae, Na ɔsoɛree fi Seir maa hɔn; Ɔhyerɛɛn fi bepɔw Paran do, Na ofi akrɔnkrɔmfo mpedu mpedu mu bae: Na n’enyimfa wɔ mbra a ɔyɛ ogya ma hɔn.
Nyew, ɔdɔ aman; N’ahotseweefo nyinara wɔ wo nsamu: Na wɔtsenatsenaa famu wɔ w’anan ho; Obiara bɛgye wo nsɛm ato mu.
Moses hyɛɛ hɛn mbra, Jakob bagua egyapadze.
Na ɔyɛɛ ɔhen wɔ Jesurun, Aber a ɔman no mu etsitsir hyiae, Israel ebusuakuw ebusuakuw nyinara bɔ mu no.
Ma Reuben nnya nkwa, na mma onnwu; Na eso mma n’ase nnhyew.
Na iyi nye Juda nhyira: na ɔsee dɛ, EWURADZE, tsie Juda ne ndze, Na fa no kɔ fie no nkorɔfo nkyɛn: Ma ne nsa nso no so, Na yɛ ɔboafo fa tsia n’ayɛfo.
Na Levi ho dze ɔsee dɛ, Wo Tummim nye wo Urim wɔ wo nyamesuronyi no hɔ, Nyia esɔɔ no hwɛe wɔ Massa no, Nye no hamee wɔ Meriba nsu ho no; Nyia ɔsee wɔ n’egya, nye ne na ho dɛ, Munnhun hɔn; Nkyii so ɔammpen no nuanom do no, Na woennhu nankasa ne mba so no: Na wɔadwen w’asɛm do: Na woedzi w’ahyɛmu do.
Wɔdze w’atsɛmbu bɛkyerɛ Jakob, Na wo mbra akyerɛ Israel: Wɔdze eduhuam bɔto w’enyim, Na ɔhyew afɔr mu ato w’afɔrmbukyia do.
EWURADZE, hyira n’ahoɔdzen, Na ma ne nsaano edwuma nsɔ w’enyi: Bobɔ hɔn a wɔsoɛr tsia no no hɔn ndwonku, Na hɔn a wɔtan no, amma wɔaannsoɛr bio.
Benjamin ho dze ɔsee dɛ, EWURADZE no dɔfo bɛtsena ne nkyɛn dwudwoodwo; Ɔkata no do adzekyee tsentsen nyinara, Na ɔtse n’abatsir ntamu.
Na Josef ho dze, ɔsee dɛ EWURADZE nhyira n’asaase; Ɔmma ɔsor ndzepa, ɔbɔsu, Nye bun a ɔda daadzetsirmu ne dze, Nye ewia no nduadzewa mu ndzepa, Nye dza abosoom ma ofifir mu ndzepa, Nye tsetse mbepɔw do adze tsitsir, Nye daa daa nkoko do ndzepa, Nye asaase nye ne mayɛ mu ndzepa, Nye nyia ɔtsenaa kwaa mu n’enyisɔ: Ma nhyira no ɔmbra Josef n’etsifi, Nye no nuanom mu nyia woeyi no esi nkyɛn no n’etsifi pampamu.
Ne nantwisaa abakan, tumdzi dzi wɔ no; Na n’ambɛn yɛ eko ambɛn: Ɔno na ɔdze bosunsun aman nyinara, mekyerɛ asaase n’ano n’ano: Na hɔn nye Efraim mpedu mpedu no, Na hɔn nye Manaasɛ mpempem no, Na Zebulun, ho dze ɔsee dɛ, Zebulun, ma w’enyi ngye wɔ w’edzifir mu; Na, Isakar, wɔ w’asesee mu.
Wɔbɛfrɛ aman akɔ bepɔw do; Hɔ na wɔbɔbɔ tsenenee okum afɔr: Na woehwiew epo no mbordo no, Nye anhwea mu akoradze a ohuntsa no.
Na Gad ho dze ɔsee dɛ, Nhyira aka nyia ɔtserɛw Gad mu: Ɔtsena hɔ dɛ ogyataber, Ɔtsetsew abasa, nyew, etsifi pampamu.
Na osiesiee dza odzi kan no maa noho, Na hɔ na wɔakora mbrahyɛfo ne kyɛfa; Na ɔnye ɔman no mu etsitsir bae, Na ɔyɛɛ EWURADZE ne tseneneedze, Nye ne ntsɛmbu wɔ Israel nkyɛn.
Na Dan ho dze ɔsee dɛ, Dan yɛ ogyata ne ba a Ohuruw fi Basan.
Na Naftali ho dze ɔsee dɛ, Naftali a enyisɔ amee no, EWURADZE ne nhyira ahyɛ no ma: Fa anee nye pomu afamu asaase no fa, Na Aser ho dze ɔsee dɛ, Wɔmfa mba nhyira Aser; Wɔmma ɔnyɛ nyia ɔsɔ enyi mma no nuanom, Na wɔmma ɔmfa n’anan mbɔ ngo mu.
W’adaban nyɛ dadze nye boran; Na dɛ mbrɛ wo nda tse no, dɛmara so na w’ahoɔdzen nyɛ.
Jesurun, obi nnyi hɔ a ɔtse dɛ Onyame a Otutu nam sor dzi boa wo, Na n’akɛseyɛ wɔ wimu.
Ɔdomankoma Nyankopɔn nye wo tsenabew: Na n’ase na daa daa abasa wɔ: Na ɔpaam ɔtamfo no wɔ w’enyim, Na ɔsee dɛ, Sɛɛ hɔn.
Na Israel retsena dwudwoodwo, Jakob nsubura no nkotoo, Wɔ eburow nye nsa asaase do; Nyew, no sor so sosɔw ɔbɔsu.
Osiarfo nye wo, Israel: Woana na ɔnye wo sɛ, ɔman a EWURADZE agye no nkwa, Wo mboa akokyɛm, Na ɔno nye wo kɛseyɛ nkrantsee!
Na w’atamfo bɛbrɛ hɔnho adze ama wo; Na ibetsiatsia hɔn mbea sorɔnsorɔm no do.
Moses No Wu Na Moses fii Moab tɛtɛr mu fowee kɔr bepɔw Nebo do, wɔ Pisga etsifi a ɔwɔ Jeriko tsentsendo.
Na EWURADZE kyerɛɛ no Gilead asaase nyinara, ɔdze kodu Dan: nye Naftali nyinara, nye Efraim nye Manaasɛ asaase, nye Juda asaase nyinara, ɔdze kodu ekyirekyir epo no ho; nye Epomu, nye Tɛtɛrmu, nkyiresua kurow Jeriko ɔbɔn no, ɔdze kodu Zoar.
Na EWURADZE see no dɛ, Iyi nye asaase a mekaa ho ntam mekyerɛɛ Abraham, Isaak, nye Jakob dɛ, W’asefo na medze mebɛma hɔn no: mama wo kwan dɛ fa w’enyiwa hwɛ, na hɔ dze eronnkɔ.
Nna EWURADZE n’akowaa Moses wuu hɔ wɔ Moab asaase do, dɛ mbrɛ EWURADZE n’asɛm tse.
Na osiee no wɔ ɔbɔn no mu wɔ Moab asaase do wɔ Bɛt-peor tsentsendo na n’adakamona dze nyimpa biara nnyim dze bodu ndɛ da yi.
Na aber a Moses wui no na oedzi mfe ɔha eduonu: n’enyiwa annyɛ kusukusu, na n’ahoɔdzen so do ennhuan.
Na Israelmba sui maa Moses wɔ Moab tɛtɛr mu adaduasa: nna Moab n’eyiyɛ mu osu nda no bɔɔ adze.
Na nyansa sunsum hyɛɛ Nun ne babanyin Josua ma: na Israelmba tsiee no, na wɔyɛɛ dɛ mbrɛ EWURADZE hyɛɛ Moses no.
Na ofitsi aber no nkɔnhyɛnyi biara nnsoɛree wɔ Israel mu bio a ɔtse dɛ Moses a EWURADZE nye no nyaa nkitahodzi a no mu dɔ yie Dɛm Moses yi ara so na EWURADZE somaa no wɔ nsa a ɔyɛ dzen do kɔr Egypt ma ɔkɛyɛɛ nsɛnkyerɛdze nye anwanwadze pii wɔ Farao nye no nkowaa nye n’asaase nyinara do no.
Afei so, ɔnam Moses do na ndzɛmba akɛse a ɔyɛ hu na tum wɔ mu daa edzi wɔ Israel nyinara enyim.
NHƐNMU Josua nwoma no mu nsɛm no fa dzi a odzii Israelmba no enyim kɔtoaa Keenanfo nye hɔn kɔkoe no.
Dɛm Josua yi na odzii Moses n’adze.
Nsɛm tsitsir a wɔka ho asɛm no bi nye esutsen Jordan no ntwae, Jeriko ne nsɛe, Ai ko no na Nyankopɔn n’ahyɛmu a ɔnye ne mamfoo dzii no ne ntsimu no.
Asɛm a wonyim no yie papaapa wɔ dɛm nwoma yi mu nye, “Ndɛ da yi, hom nsan mu nyi nyia hom bɔsom no; sɛ enyame a hom egyanom somee a wɔwɔ Esu no egya no o, Amorifo a hom tse hɔn asaase do yi enyame o: na emi na me fi dze yɛbɔsom EWURADZE”.
Dza Ɔwɔ Mu Wodzi Keenanfo do konyim .—.
Wɔkyɛ asaase no mu .—.
.
Asaase a ɔda Jordan boka afamu .- .
Asaase a ɔda Jordan anee afamu .—.
.
Guansumabew nkurow no .- .
Levifo nkurow .- Ebusuakuw a wɔwɔ boka afamu no san kɔ hɔn asaase do .- Josua ne nkradzi nsɛm .- Wɔhyɛ ahyɛmu no mu dzen wɔ Sekem .-
EWURADZE Kyerɛ Josua Dza Ɔnyɛ EWURADZE n’akowaa Moses wui n’ekyir no, EWURADZE kasaa kyerɛɛ Nun ne babanyin Josua a nna ɔyɛ Moses no somfo no dɛ, M’akowaa Moses ewu; dɛm ntsi afei soɛr, twa Jordan yi, ɔwo, nye ɔman yi nyinara, kɔ asaase a medze rema hom, mekyerɛ Israelmba no do.
Beebiara a hom anamɔn betsia no, medze ama hom, dɛ mbrɛ mekaa kyerɛɛ Moses no.
Ofi sar no do, nye Lebanon yi ho araa dze kodu esutsen kɛse Eufrates no ho, Hitifo asaase nyinara, na ɔdze kodu po kɛse no ho wɔ witɔree afamu no, na ɔnyɛ hom he.
Nyimpa biara runntum nngyina w’enyim wɔ wo nkwa nda nyinara mu: na dɛ mbrɛ midzii Moses n’ekyir no, dɛmara so na mibedzi w’ekyir: meremmpa wo, na morommpow wo so.
Hyɛ dzen na nya akokodur: na ɔwo na ebɛma ɔman yi ekenya asaase a mekaa ho ntam kyerɛɛ hɔn egyanom dɛ medze mebɛma hɔn no edzi.
Dzen ara na hyɛ na nya akokodur papaapa, na dwen do dzi mbra a m’akowaa Moses hyɛɛ wo no nyinara do: mma mmfi ho mmfa enyimfa anaa abankum, ama eesi wo yie wɔ beebiara a ebɔkɔ.
Mma mbra nwoma yi mmpa w’anomu, na mbom dwen ho adzekyee nye adzesaa, ama aadwen do ayɛ dɛ mbrɛ wɔakyerɛw wɔ mu no nyinara tse no: na ɔno na ebɛma wo kwan ayɛ dwudwoodwo, na ɔno na ibenya no yie.
Ana mennhyɛɛ wo bi a?
Hyɛ dzen na nya akokodur; mma mmbɔ hu, nkyii so mma w’abaw mu nntu: na EWURADZE wo Nyankopɔn dzi w’ekyir wɔ beebiara a ebɔkɔ.
Josua Kyerɛ Ɔman Ahwɛdofo No Dza Wɔnyɛ Nna Josua hyɛɛ ɔman no hɔn ahwɛdofo no, dɛ, Hom ndɔ nseraban no mu na hom nhyɛ ɔman no dɛ, Hom nsiesie edzidzidze mma homho, na aka ndaansa hom botwa Jordan yi akɔ akɛfa asaase a EWURADZE hom Nyankopɔn dze rema hom dɛ wɔnkɛfa no.
Na Josua kasaa kyerɛɛ Reubenfo, nye Gadfo, nye Manaasɛ ebusuakuw ɔfa no dɛ, Hom nkaa asɛm a EWURADZE n’akowaa Moses hyɛɛ hom no, dɛ, EWURADZE hom Nyankopɔn rema hom ahomgye, na ɔdze asaase yi ama hom no.
Hom yernom, hom mbofraba, nye hom fiembowa, ntsena asaase a Moses dze maa hom wɔ Jordan egya yi do; na homara dze, hom mmia ndzi hom nuanom enyim ntwa, hom mu mbarimba akatakyi nyinara, na hom nkɔboa hɔn; ma onkodu dɛ EWURADZE bɛma hom nuanom ahomgye, dɛ mbrɛ ɔdze ama hom yi, na hɔn so woeenya asaase a EWURADZE hom Nyankopɔn dze rema hom no afa: na n’ekyir no hom asan abɛfa hom enyadze asaase a EWURADZE n’akowaa Moses dze maa hom wɔ Jordan egya ɔdze kɔ wipuei afamu no.
Na wobuaa Josua, dɛ, Dza edze ahyɛ hɛn nyinara yɛbɛyɛ, na beebiara a ebɔsoma hɛn no, yɛbɔkɔ.
Dɛ mbrɛ yetsiee Moses wɔ adze nyinara mu no, dɛmara so na yebetsie wo: w’ekyir ara na EWURADZE wo Nyankopɔn ndzi, dɛ mbrɛ odzii Moses ekyir no.
Nyimpa biara a ɔbɛtsew etua wɔ wo mbrasɛm do, na onnketsie wo nsɛm wɔ dza edze hyɛ no nyinara mu no, ɔtse dɛ woana ara a wonku no: dzen ara na hyɛ na nya akokodur.
Rahab Gye Akwanserafo No Nna Nun ne babanyin Josua somaa mbanyin beenu nsumaa mu fi Sittim dɛ aserafo dɛ wɔnkɔ nkɔhwɛ asaase no, nye Jeriko.
Na wɔkɔree, na wɔkɔr ɔbaa huhunyi bi a ne dzin dze Rahab ne fie, na wɔkɔsoɛɛ hɔ.
Na binom kaa kyerɛɛ Jerikohen no, dɛ, Hwɛ, mbanyin bi fi Israelmba mu baa ha anadwe yi dɛ wɔrebɛsera asaase yi.
Na Jerikohen no somae ma wɔkɔr Rahab hɔ, dɛ, Fa mbanyin no a wɔaba abɛhɛn wo fie no pue: na wɔaba rebɛsera asaase no nyinara.
Na ɔbaa no faa mbanyin beenu no, na ɔdze hɔn sumae; na ɔsee dɛ, Ɔyɛ nokwar, mbanyin no baa me nkyɛn, na mbom, minnyim mbrɛ wofi: na ɔbaa dɛ aber a wɔdze tow kuropon no mu no durii no, nna mbanyin no fii me nkyɛn: na mbrɛ wɔkɔree no dze, minnyim: hom ntsiw hɔn ntsɛm; na hom bɔto hɔn.
Nna ɔnoara dze hɔn akɔ ɔdan etsifi na ɔdze hɔn ekosuma asaaba a wɔmmpaae bi a ɔaboaboa no yie wɔ ɔdan etsifi no mu.
Na ɔhen no n’asomafo no faa Jordan kwan do tsiiw hɔn araa dze kodur esutwaree: na hɔn a wotsiiw hɔn no kɔree no ara, na wɔtoow kuropon no mu.
Na wonnyae nnkɛdae no, Rahab fowee kɔr hɔn nkyɛn wɔ dan no etsifi hɔ: na ɔsee mbanyin no dɛ, Minyim dɛ EWURADZE dze asaase yi ama hom, na hom ho hu atɔ hɛn do, na asaase yi do atsefo nyinara hɔn ho mbowa eguan wɔ hom ntsi.
Na yɛatse mbrɛ EWURADZE sii maa Mbɛw Po (Mbɛw Po) no no nsu wewee wɔ hom enyim, aber a hom fi Egypt firii no; na dza hom dze yɛɛ Amorifo ahemfo beenu, Sihon nye Ɔge a wɔwɔ Jordan egya no, na mbrɛ hom sii sɛɛ hɔn pasapasa no nyinara.
Na yɛtsee no ara na hɛn akoma tui, nkyii so ahom biara annka nyimpa biara mu bio, osian hom ntsi: na EWURADZE hom Nyankopɔn no, ɔno nye Nyankopɔn wɔ sor, nye asaase do.
Dɛm ntsi afei, mepa hom kyɛw, hom mfa EWURADZE ndzi nsew nkyerɛ me dɛ, ɔnam dɛ mayɛ hom yie ntsi, hom so bɛyɛ m’egya fie yie, hom mma me nokwar asɛnkyerɛdze: dɛ hom bɛgye m’egya, nye me na, nye mo nuanom mbanyin nye mbaa, na adze a wɔwɔ nyinara nkwa, na woeyi hɛn efi owu mu.
Na mbanyin no see no dɛ, Hɛn nkwa nhyɛ homdze ananmu, sɛ hom annka hɛn nsɛm yi annkyerɛ a; ɔno ɔbɛba dɛ, sɛ EWURADZE dze asaase yi ma hɛn a, yɛnye wo bedzi no yie nye nokwar mu.
Nna ɔdze ntampee duaa tokura mu gogoow hɔn sisii famu: osiandɛ ne dan no si kurow no ho fasu no do, na fasu no do na ɔtse.
Na ɔsee hɔn dɛ, Hom nkɔ bepɔw no do, amma etsiwfo no aannto hom; na hom nsuma homho wɔ hɔ, ndaansa, nkodu dɛ etsiwfo no bɛsan: na n’ekyir no hom bɔkɔ hom kwan a, hom aakɔ.
Na mbanyin no see no dɛ, Yennkedzi so wɔ wo ntam a ama yɛaka yi ho.
Hwɛ, sɛ yɛreba asaase yi do a, fa serdaa ahoma yi kyekyer tokura a edze hɛn duaa mu sisii famu no mu: na boa w’egya, nye wo na, nye wo nuanom, nye w’egya ne fifo nyinara ano wɔ wo nkyɛn wɔ fie no mu.
Na ɔbɛba dɛ, obiara a obefi wo fi mbobow ano akɔ abɔntsen do no, no bɔgyaa bogu ɔnoara n’etsifi, na yennkedzi so: na obiara a ɔwɔ wo nkyɛn wɔ fie no, sɛ obi dze ne nsa ka no a, no bɔgyaa ngu hɛn etsifi.
Na sɛ eka hɛn asɛm yi kyerɛ a, ɔnodze, yennkedzi so wɔ wo ntam a ama yɛaka yi ho.
Na ɔsee dɛ, Dɛ mbrɛ hom nsɛm yi tse no ara, wɔmma ɔnyɛ hɔ.
Na ogyaa hɔn kwan, na wosii mu kɔree: na ɔdze serdaa ahoma no kyekyeer tokura no mu.
Na wɔkɔree kodur bepɔw no do, na wɔtsenaa hɔ ndaansa, kodur dɛ etsiwfo no sanee: na etsiwfo no hwehwɛɛ hɔn wɔ kwan no mu nyina, na woennhu hɔn.
Nna mbanyin beenu no sanee, na wofii bepɔw no do sianee, na wotwae baa Josua, Nun ne babanyin no, ne nkyɛn.
Na wɔsee Josua dɛ, Ampaara, EWURADZE dze asaase no nyinara ahyɛ hɛn nsa; na nkyii so asaase no do atsefo no nyinara hɔn akoma etu kɛsenara wɔ hɛn enyim.
Israelmba No Twa Jordan Na Josua soɛɛr ahanamakye, na wotui fii Sittim, ɔno na Israelmba nyinara; na wɔbaa Jordan do, na wɔkyeer nseraban wɔ hɔ ansaana worutwa.
Na ɔbaa dɛ odzii ndaansa no, ahwɛdofo no tui dɔɔ nseraban no mu; na wɔhyɛɛ ɔman no, dɛ, Sɛ hom hu EWURADZE hom Nyankopɔn n’ahyɛmudaka no, na Levifo asɔfo a wɔso no a, ɔno hom ntu mfi hom ananmu na hom ndzi ekyir nkɔ; ama hom eehu kwan kor a ɔwɔ dɛ hom fa do; osiandɛ hom mmfaa kwan yi do da gyedɛ ndɛ.
Mbom, hom mma ɔkwan a wosusu a ɔbɛyɛ basafa apem nda hom nye ahyɛmudaka no ntamu: na mma hom mmbɛn no.
Na Josua see ɔman no dɛ, Hom ntsew homho: na ɔkyena EWURADZE bɛyɛ hom mu anwanwadze.
Na Josua kaa kyerɛɛ asɔfo no, dɛ, Hom mma ahyɛmudaka no do, na hom ntwa mu nkedzi ɔman no enyim.
Na wɔmaa ahyɛmudaka no do, na wokedzii ɔman no enyim.
Na EWURADZE see Josua dɛ, Ndɛ da yi na mebɛhyɛ ase mama wo do wɔ Israel nyinara enyi do, na woeehu dɛ, dɛ mbrɛ midzii Moses ekyir no, dɛmara so na mibedzi w’ekyir.
Na hyɛ asɔfo a wɔso ahyɛmudaka no, dɛ, Sɛ hom du Jordan nsu no no nkɔkɔnoa a, hom ngyina dzinn wɔ Jordan no mu.
Na Josua see Israelmba no dɛ, Hom mbra ha mbetsie EWURADZE hom Nyankopɔn ne nsɛm.
Na Josua see dɛ, Ɔnam iyi do na hom dze bohu dɛ tseasefo Nyankopɔn no wɔ hom mu, na dɛ ɔpam ara na ɔbɛpam Keenanfo, Hitifo, Hivifo, Perizfo, Girgasfo, Amorifo, nye Jebusfo no nyinara efi hom enyim.
Hwɛ, asaase nyinara Wura ahyɛmudaka no rutwa mu edzi hom enyim akɔ Jordan mu.
Dɛm ntsi afei hom nyiyi Israel ebusuakuw ebusuakuw mu mbanyin duebien, ebusuakuw biara mu nyimpa baako.
Na ɔbɛba dɛ, aber a asɔfo a wɔso EWURADZE, asaase nyinara Wura no, n’adakaa no, hɔn anamɔn besi Jordan no nsu mu no, Jordan no nsu no botwa, mekyerɛ nsu a ɔpem fi etsifi ba no a; na wɔabɔ kuw kor egyina hɔ.
Na ɔman no tui fii hɔn asesee mu a nna asɔfo no a wɔso ahyɛmudaka no dzi hɔn enyim.
Nna Jordan yir kata no nsukɔn nyinara do buber nyinara naaso, aber a asɔfo a wɔso adaka no dur Jordan do, na hɔn anan sii nsu no nkɔkɔnoa no ara pɛr, nna nsu a ɔpem fi etsifi ba no gyinae, na ɔbɔɔ kuw kor, wɔ ekyirkyiikyir, wɔ Adam, kurow no a ɔwɔ Zaretan ne nkyɛn no noho: na dza ɔpem kɔ Araba po a ɔnoara nye Nkyen Epo no mu no twaa koraa: na ɔman no twae faa Jeriko tsentsendo.
Na asɔfo a wɔso EWURADZE n’ahyɛmudaka no gyinaa daadze kɛsɛɛ do pintsinn wɔ Jordan ne finimfin, na Israel nyinara nam daadze kɛsɛɛ do twae araa dze kodur dɛ ɔman no nyinara wiee Jordan twa.
Wosisi Nkaabo Na ɔbaa dɛ, aber a ɔman no nyinara wiee Jordan twa no, EWURADZE kaa kyerɛɛ Josua dɛ, Hom nyiyi ɔman no mu mbanyin duebien, ebusuakuw biara mu nyimpa baako, na hom nhyɛ hɔn dɛ, Hom mfa abo duebien wɔ Jordan mu wɔ mbrɛ asɔfo no hɔn anan gyinaa pintsinn no, na hom nsoa nkɔ, na wɔmfa nkogu asoɛe, mbrɛ hom bɔsoɛ anadwe yi no.
Nna Josua frɛɛ mbanyin duebien no a oesiesie hɔn wɔ Israelmba no mu no, ebusuakuw biara mu nyimpa baako: na ɔsee hɔn dɛ, Hom ntwa mu nkedzi EWURADZE hom Nyankopɔn n’adakaa no enyim nkɔ Jordan ne finimfin, na hom mu nyimpa baako biara mfa ɔbo kor nto no kɔn ho, dɛ mbrɛ Israelmba ebusuakuw ebusuakuw no dodow tse: ama iyi aayɛ hom mu asɛnkyerɛdze, na sɛ ndaamba bi hom mba bisa hom dɛ, Abo yi hom kyerɛ ase dɛn a, ɔno hom nse hɔn dɛ, Osiandɛ Jordan nsu no twae wɔ EWURADZE ahyɛmudaka no enyim; aber a ahyɛmudaka no twaa Jordan no, hwɛ, Jordan no nsu no, otwaa koraa: na abo yi na ɔyɛ nkaadze ma Israelmba daa.
Na Israelmba no yɛɛ dɛ mbrɛ Josua hyɛe no, na wɔfaa abo duebien wɔ Jordan mu, dɛ mbrɛ EWURADZE kaa kyerɛɛ Josua no, dɛ mbrɛ Israelmba ebusuakuw ebusuakuw no dodow tse; na wɔsoae dze kɔr beebi mbrɛ wɔkɔsoɛe no, na wɔdze guu hɔ.
Na Josua so dze abo duebien sisii Jordan finimfin, wɔ beebi mbrɛ asɔfo a wɔso ahyɛmudaka no dze hɔn anan sisii no: na ɔwɔ hɔ dze bodu ndɛ da yi.
Na asɔfo a wɔso adaka no gyinaa Jordan mu araa ma okodur dɛ wowiee adze biara a EWURADZE hyɛɛ Josua dɛ ɔnka nkyerɛ ɔman no yɛ, dɛ mbrɛ Moses dze hyɛɛ Josua no nyinara: na ɔman no yɛɛ ntsɛm twae.
Na ɔbaa dɛ, aber a ɔman no nyinara wiee twa no, na EWURADZE n’adakaa no so twae, na asɔfo no kedzii ɔman no enyim.
Na Reubenmba, Gadmba, nye Manaasɛ ebusuakuw ɔfa no, miae twae kedzii Israelmba no enyim, dɛ mbrɛ Moses kaa kyerɛɛ hɔn no: mbarimba bɛyɛ mpemeduanan a woemia prɛko dɛ wɔrokɔ sa twae kedzii EWURADZE enyim kɔr akono, wɔ Jeriko tɛtɛr mu.
Da no ara na EWURADZE maa Josua do wɔ Israel nyinara enyi do; na wosuroo no, dɛ mbrɛ wosuroo Moses no, wɔ no nkwa nda nyinara mu.
Na EWURADZE kaa kyerɛɛ Josua, dɛ, Hyɛ asɔfo a wɔso dasedaka no, ma womfi Jordan mu mbra.
Dɛm ntsi Josua hyɛɛ asɔfo no, dɛ, Hom mfi Jordan mu mbra.
Na ɔbaa dɛ, asɔfo a wɔso EWURADZE n’ahyɛmudaka no fi Jordan mu fowee, na asɔfo no hɔn anamɔn besii daadze kɛsɛɛ do ara, na Jordan no nsu no sanee kɔr n’anamu, na ɔkɛkataa no nsukɔn nyinara do, dɛ mbrɛ nkan no nna ɔtse no.
Na ɔman no fii Jordan mu fowee wɔ bosoom a odzi kan no mu da a otsia du no mu, na wɔkɛkyeer nsera wɔ Gilgal, wɔ Jeriko no boka afamu ɔhe do.
Na abo duebien no a woyiyii no wɔ Jordan mu no, Josua dze hyɛɛ siw wɔ Gilgal.
Na ɔkaa kyerɛɛ Israelmba, dɛ, Sɛ ndaamba bi hom mba bisa hɔn egyanom dɛ, Abo yi ase nye dɛn a, ɔnodze, hom mma hom mba nhu dɛ, Asaase kɛsɛɛ do na Israel nam twaa Jordan yi.
Na EWURADZE hom Nyankopɔn weew Jordan mu nsu no wɔ hom enyim, na hom twae ana, dɛ mbrɛ EWURADZE hom Nyankopɔn yɛɛ Mbɛw Po (Mbɛw Po) no a ɔwewee no wɔ hɛn enyim, ma yɛtwae ana no: ama asaase do aman nyinara eehu dɛ EWURADZE n’abasa mu yɛ dzen; ama hom eesuro EWURADZE hom Nyankopɔn daa.
Na ɔbaa dɛ aber a Amorifo ahemfo a wɔwɔ Jordan egya anee afamu nyinara, nye Keenanfo ahemfo a wɔwɔ po ho no nyinara, tsee mbrɛ EWURADZE sii na ɔweew Jordan no nsu wɔ Israelmba no enyim ma wotwae ana no, hɔn akoma tui, nkyii so nna ahom bi nnyi hɔn mu bio, osian Israelmba no ntsi.
Twatsiatwa Na Apaho Wɔ Gilgal Aber no mu na EWURADZE see Josua dɛ, ɔwoara yɛ ɔtwerɛbo asekan, na twitwa Israelmba no twatsia bio ne mprɛnu.
Na Josua noara yɛɛ ɔtwerɛbo asekan, na otwitwaa Israelmba no twatsia wɔ Gibeat Haaralot.
Na dza osian ntsi ma Josua twitwaa twatsia no nye yi: ɔman no a wofi Egypt bae no nyinara a wɔyɛ mbanyin no, mekyerɛ mbarimba akofo no nyinara, wuwuu kwan mu wɔ sar no do, ber a wofi Egypt firii n’ekyir no.
Nna ɔman no a wofiir edzi no nyinara woetwitwa hɔn twatsia: na ɔman no a wofi Egypt firii no a wɔwoo hɔn kwan mu wɔ sar no do nyinara dze, wonntwitwaa hɔn twatsia.
Na Israelmba no nantsewee wɔ sar no do mfe eduanan, kodur dɛ ɔman no nyinara, mekyerɛ mbarimba akofo no a wofi Egypt firii no, hɔn ase kumii, osiandɛ woenntsie EWURADZE ne ndze: woyinom na EWURADZE kaa ntam dɛ ɔnnkɛma woehu asaase a ɔno EWURADZE kaa ho ntam kyerɛɛ hɔn egyanom dɛ ɔdze bɛma hɛn no, asaase a numfonsu nye ewo pem wɔ do no.
Na hɔn mba no, hɔn a ɔmaa wɔsoɛree hyɛɛ hɔn ananmu no, nna wɔyɛ monomonomfo, osiandɛ woenntwa hɔn twatsia wɔ kwan no mu na hɔn na Josua twitwaa hɔn twatsia no.
Na ɔbaa dɛ, aber a wowiee ɔman no nyinara twatsia twitwa no, wɔtsenatsenaa hɔn ananmu wɔ nseraban no mu ma wɔtsee apɔw ana.
Na EWURADZE see Josua dɛ, Ndɛ da yi na meyi Egypt enyimguase no efi hom do.
Dɛm ntsi wɔfrɛɛ bea no ne dzin Gilgal dze bodu ndɛ da yi.
Na Israelmba no kyeer nsera wɔ Gilgal, na wodzii apaho wɔ bosoom no ne da a otsia duanan no n’ewimbir wɔ Jeriko tɛtɛr mu.
Na wodzii apaho no n’adzekyee no nna wodzii asaase no do eburow dadaw, epitsi tatar nye eburow kyewee.
Na da a wodzii asaase no do eburow dadaw no, adzekyee no ara nna manna no siankae; na Israelmba no ennya manna bio; mbom wodzii Keenan asaase no do ndɔbaa wɔ afe no mu.
Josua Hyia EWURADZE No Bɔfoe Na ɔbaa dɛ aber a Josua wɔ Jeriko ho no, ɔmaa n’enyiwa do na ohun banyin bi a ɔatwe n’afona kitsa ne nsamu dɛ ogyina n’enyim tsentsendo: na Josua kɔr ne nkyɛn, na obisaa no dɛ, Ewɔ hɛn afa, anaa ewɔ hɛn atamfo afa?
Na obuaa dɛ, Oho, nnyɛ no mu biara, na mbom dɛ EWURADZE no dɔm safohen panyin no, na afei maba.
Na Josua dze n’enyim butuuw famu, na ɔsɔɔr no, na ɔsee no dɛ, Na mo wura ese n’akowaa dɛn?
Na EWURADZE no dɔm safohen panyin no see Josua dɛ, Yiyi wo mpaboa wɔ w’anan; na beebi mbrɛ igyinae no yɛ krɔnkrɔn.
Na Josua yɛɛ dɛm.
Jeriko N’asehwe Na ɔnam Israelmba no ntsi, wɔtoow Jeriko mu twitwiitwi a obi mmfi mu mmpue, na obi nntum mmba mu.
Na EWURADZE see Josua dɛ, Hwɛ, medze Jeriko, nye ne hen, nye ne mbarimba akatakyi a wɔyɛ ndam no nyinara ahyɛ wo nsa.
Na hom nkyin kurow no ho, mbarimba akofo nyinara mbɔ kurow no ho aprɔw prɛko.
Yɛ no dɛm nda esia.
Na asɔfo beesuon mfa nguannyin mmbɛn mbɛn esuon ndzi adaka no enyim: Na da a otsia esuon no hom nkyin kurow no ho mpɛn esuon, na asɔfo no nhɛn mbɛn no.
Na ɔbɛba dɛ, sɛ wɔhɛn oguannyin abɛn no ma ɔkyɛr a, na sɛ hom tse abɛn no ne ndze a, ɔman no nyinara mfa huro kɛse mbɔ ose; na kurow no ho fasu no bodwuruw egu famu dɛfɛɛ, na ɔman no mu obiara ndua n’enyim tsentsendo mfow nkɔ.
Na Josua, Nun ne babanyin no, frɛɛ asɔfo no, na ɔsee hɔn dɛ, Hom mma ahyɛmudaka no do, na wɔmma asɔfo beesuon mfa nguannyin mmbɛn mbɛn esuon ndzi EWURADZE n’adakaa no enyim.
Na wɔsee ɔman no dɛ, Hom ntwa mu nkɔbɔ kurow no ho aprɔw, na wɔmma mbarimba a woemia no ntwa mu nkedzi EWURADZE n’adakaa no enyim.
Na wɔyɛɛ dɛm, aber a Josua kasaa kyerɛɛ ɔman no, asɔfo beesuon no a wɔdze nguannyin mmbɛn mbɛn esuon dzi EWURADZE enyim no twaa mu, na wɔhɛɛn mbɛn no: na EWURADZE n’ahyɛmudaka no toaa hɔn do.
Na mbarimba a woemia no dzii asɔfo a wɔhɛn mbɛn no enyim, na nkyidɔm no dzii adaka no ekyir.
Wɔnam rokɔ no nna asɔfo no rehɛn mbɛn no.
Na Josua hyɛɛ ɔman no dɛ, Mma hom mmbɔ ose, mma wɔnntse hom ndze so, mma asɛm bi mmfi hom anomu mmpue, kyerɛ da a mebɛse hom dɛ wɔmbɔ ose no; nna hom mbɔ ose.
Nna ɔmaa EWURADZE n’adakaa no kekyiin kurow no ho, kɔbɔɔ ho aprɔw prɛko: na wɔbaa nseraban no mu, na wɔbɛdaa nseraban no mu.
Na Josua soɛɛr anapaatu, na asɔfo no maa EWURADZE n’adakaa no do.
Na asɔfo beesuon no a wokitsakitsa nguannyin mmbɛn mbɛn esuon no nantsewee dzii EWURADZE n’adakaa no enyim, na wɔhɛɛn mbɛn no.
Nna mbarimba a woemia no dzi hɔn enyim; na nkyidɔm no dzi EWURADZE n’adakaa no ekyir, asɔfo no nam rokɔ no nyina nna wɔrehɛn mbɛn no.
Na da a otsia ebien no wokyiin kurow no ho prɛko, na wɔsanee kɔr nseraban no mu: wɔyɛɛ dɛm ara nda esia.
Na ɔbaa dɛ da a otsia esuon no, wɔsoɛɛr ahanamakye a enyim rebaabaa no, na wokekyiin kurow no ho dɛmara mpɛn esuon: da no nko ara na wɔbɔɔ kurow no ho aprɔw mpɛn esuon.
Na ɔbaa dɛ aber a asɔfo no hɛɛn mbɛn no, wɔ aprɔwbɔ a otsia mpɛn esuon no, Josua see ɔman no dɛ, Hom mbɔ ose; na EWURADZE dze kurow no ama hom.
Na kurow no nye dza ɔwɔ mu nyinara, nyɛ adze a EWURADZE dze ne nsa ato do: mbom, ɔbaa huhunyi Rahab nko na ɔnka, ɔno nye hɔn a wɔwɔ ne nkyɛn wɔ fie no nyinara, osiandɛ ɔdze abɔfo a yɛsomaa hɔn no sumae.
Na hom, hom ho ara na hom nhwɛ no yie wɔ adze a woetu esi hɔ ama ɔsɛɛ no ho, ɔno bɛyɛ na hom afa adze a wɔadom no bi; na hom ayɛ ma Israel nseraban ayɛ ebusudze, na hom ahaw no.
Na dwetɛ, sika, boran nye dadze ndzɛmba nyinara dze, ɔnyɛ krɔnkrɔn mma EWURADZE: wɔmfa mbra EWURADZE n’adzekorabea.
Nna ɔman no bɔɔ ose, na asɔfo no hɛɛn mbɛn no: na ɔbaa dɛ, aber a ɔman no tsee abɛn no ndze no, wɔdze huro kɛse bɔɔ ose, na fasu no dwuruwii guu famu dɛfɛɛ, ma ɔman no fowee kɔr kurow no mu, obiara duaa n’enyim tsentsendo, na wɔgyee kurow no.
Na wɔdze afona kunkum dza ɔwɔ kurow no mu nyinara pasapasa, ɔbanyin nye ɔbaa, abofra na ɔpanyin nyina, nye ɔnantwi, nye oguan, nye asoaso.
Na Josua see mbanyin beenu a wɔkɛseraa asaase no dɛ, Hom nkɔ ɔbaa huhunyi no ne fie, na wɔnkɛfa ɔbaa no, nye dza ɔwɔ nyinara mfi hɔ mbra, dɛ mbrɛ hom kaa ntam kyerɛɛ no no.
Na mberantsɛ akwanserafo no kɔree, na wɔdze Rahab, nye n’egya, nye ne na, nye no nuanom, nye dza ɔwɔ nyinara puei bae; na wokegyaa hɔn wɔ Israel nseraban no ekyir.
Na wɔdze ogya hyeew kurow no, nye dza ɔwɔ mu nyinara: dwetɛ, sika, na boran nye dadze ndzɛmba no ara nko, na wɔdze kɔr EWURADZE ne fie adzekorabea no mu.
Na ɔbaa huhunyi Rahab, na n’egya ne fifo, nye dza ɔwɔ nyinara dze, Josua gyee hɔn nkwa; na ɔtsenaa Israel mu araa dze bodu ndɛ da yi; osiandɛ ɔdze abɔfo a Josua somaa hɔn dɛ wɔnkɛsera Jeriko no sumae.
Na Josua dze ntam braa hɔn aber no mu dɛ, Nyimpa a ɔbɔsoɛr abɛkyekyer Jeriko kurow yi, mpaa nka no wɔ EWURADZE enyim: ɔdze n’abakan bɔtow ne fapem, na ɔdze ne ba kaekyir banyin esisi n’ano mbobotsen.
Na EWURADZE dzii Josua n’ekyir; na ne nka tahyee asaase no nyinara do.
Akan Ne Mbrato Na Israel Nkogu Wɔ Ai Na Israelmba too mbra wɔ adze a woetu esi hɔ ama ɔsɛɛ no no ho: osiandɛ Akan a ofi Juda ebusuakuw mu a ɔyɛ Karmi (Karmi) a n’egya nye Zabdi a ɔno so n’egya nye Zera no, ne babanyin no faa adze a wɔadom no no bi: na EWURADZE n’ebufuw dzɛɛw wɔ Israelmba no do.
Na Josua somaa mbarimba ma wofi Jeriko kɔr Ai a ɔwɔ Bɛt-aven nkyɛn wɔ Bɛtɛl no boka afamu, na ɔkasaa kyerɛɛ hɔn dɛ, Hom mfow nkɔ nkɛsera asaase no.
Na mbarimba no fowee kɔree kɛseraa Ai.
Na wɔsanee baa Josua hɔ bɛsee no dɛ, Mma mma ɔman no nyinara mmfow nnkɔ; mbom ma mbarimba bɛyɛ mpemebien anaa mpemebiasa mfow nkɔ nkɔbɔ Ai; mma mma ɔman no nyinara mmfona hɔnho nnkefir hɔ: osiandɛ hɔn ho suar.
Nna ɔman no mu mbarimba bɛyɛ mpemebiasa fowee kɔr hɔ: na woguanee wɔ Ai mbarimba no enyim.
Na Ai mbarimba no kunkum hɔn mu mbarimba bɛyɛ eduasa esia: na wotsiiw hɔn dze fi kuropon no ano araa kodur Sebarim, na wokunkum hɔn wɔ nsianee no mu: na ɔman no hɔn akoma tutui, na abagura kaa hɔn.
Na Josua sunsuaan ne ntar mu, na ɔdze n’enyim butuuw famu wɔ EWURADZE n’adakaa no enyim araa ma okodur ewimbir, ɔnoara na Israel mpanyimfo no; na wotuu huntuma guguu hɔn etsifi.
Na Josua see dɛ, Afei, EWURADZE Nyankopɔn, ɔyɛ dɛn ara ntsi na edze ɔman yi etwa Jordan, dɛ edze hɛn rebɛhyɛ Amorifo nsa, ma wɔaama yɛahyew yi?
Yehunii a nkyɛ yɛnyɛ foo ntsena Jordan egya noho!
Ao EWURADZE, na menka dɛn, Israel na wɔadan hɔn ekyir ama hɔn atamfo yi!
Na Keenanfo nye asaase no do atsefo no nyinara bɛtse nka, na woetwa hɛn ho ehyia, na woetwa hɛn dzin efi asaase do: na ebɛyɛ dɛn ama wo dzin kɛse no?
Na EWURADZE see Josua dɛ, Soɛr: ɔyɛ dɛn ntsi na edze w’enyim ebutuw famu dɛm yi?
Israel ayɛ bɔn; nyew, wɔato m’ahyɛmu a mehyɛɛ hɔn ho mbra no mpo: nyew, wɔafa adze a wɔadom no no so mpo bi; na woewia adze so, na wɔakata do so, na wɔdze akɛhyɛ hɔnankasa hɔn adze so mpo mu.
Dɛm ntsi na Israelmba no nntum nngyina hɔn atamfo enyim no, dan ara na wɔbɛdan hɔn ekyir ama hɔn atamfo, osiandɛ wɔabɛyɛ ebusufo: minnkedzi hom ekyir bio, gyedɛ hom sɛɛ adze a wɔadom no no fi hom mu.
Soɛr, tsew ɔman no ho, na se dɛ, Hom ntsew homho nsie ɔkyena: na mbrɛ EWURADZE, Israel Nyankopɔn no, ɔse nye yi, Adze a wɔadom no no bi wɔ wo mu, Israel: irunntum nngyina w’atamfo enyim, gyedɛ hom eyi adze a wɔadom no no efi hom mu ana.
Dɛm ntsi anapa hom mfa no hom ebusuakuw mu ebusuakuw mu ntwe mpin: na ɔmbra dɛ, ebusuakuw a EWURADZE beyi no ntwe mpin ebusua mu ebusua mu; na ebusua a EWURADZE beyi no ntwe mpin no efibobow mu efibobow mu; na ofibobow a EWURADZE beyi no ntwe mpin no nyimpa nkorkor mu.
Na ɔmbra dɛ, nyia adze a wɔadom no no besi no no wɔdze gya bɛhyew no, ɔnoara nye dza ɔwɔ nyinara: osiandɛ ɔato EWURADZE n’ahyɛmu no, na ɔayɛ ebusudze wɔ Israel.
Nna Josua soɛɛr anapaatu, na ɔdze Israel twee pinii wɔ ebusuakuw mu ebusuakuw mu; na woyii Juda ebusuakuw no: na ɔdze Juda ebusua no twee pinii; na oyii Zerafo ebusua no: na ɔdze Zerafo ebusua no twee pinii wɔ nyimpa nkorkor mu; na woyii Zabdi: na ɔdze ne fibobow twee pinii wɔ nyimpa nkorkor mu: na woyii Akan (Akan), Karmi ne babanyin na Zabdi ne nana no.
Na Josua see Akan (Akan) dɛ, Me babanyin, me kyɛw ara nye yi, fa enyimnyam ma EWURADZE, Israel Nyankopɔn no, na yi no ayɛw; na afei ka dza ayɛ kyerɛ me; mma nnsiw me do.
Na Akan buaa Josua see dɛ, Nokwar mayɛ bɔn etsia EWURADZE, Israel Nyankopɔn no, na dza mayɛ nye yi: aber a muhun asadze no mu Babilɔn egugudo fɛɛfɛw bi, nye dwetɛ dwetɛbona ahaenu, nye sika ndamba a ɔtow dwetɛbona eduonum no, nna m’enyi beree, na mefae; na ampa, ɔhyɛ famu wɔ m’asesee no mu, na dwetɛ no hyɛ ase.
Nna Josua somaa abɔfo, na wɔdze mbirika kɔr asese no mu; na, hwɛ, ɔhyɛ famu wɔ n’asesee mu, na dwetɛ no hyɛ ase.
Na woyii no wɔ asese no mu, na wɔdze brɛɛ Josua, nye Israelmba no nyinara; na wɔdze boguu EWURADZE enyim.
Na Josua nye Israel nyinara faa Akan (Achan), Zera ne babanyin no, nye dwetɛ no, egugudo no, sika ndamba no, ne mbabanyin na ne mbabaa, n’anantwi, no nsoasopɔnkɔ, no nguan, n’asesee, nye dza ɔwɔ nyinara: na wɔdze hɔn baa Akɔr (Akor) ɔbɔn mu.
Na Josua see no dɛ, Ɔyɛ dɛn ntsi na afona hɛn yi?
EWURADZE bɔfona wo ndɛ da yi.
Na Israel nyinara siiw no abo; na wɔdze abo siiw hɔn na wɔdze ogya hyeew hɔn.
Na wɔhɔɔr no do abosiw kɛsenara dze bodu ndɛ da yi: na EWURADZE danee fii n’ebufuw ne hyeehyew no ho.
Dɛm ntsi wɔfrɛɛ bea no ne dzin, Akɔr (Akor) ɔbɔn, ase nye ɔhaw ɔbɔn, dze bodu ndɛ da yi.
Israel Dzi Ai Do Konyim Na EWURADZE see Josua dɛ, Mma nnsuro, nkyii so mma w’abaw mu mmbu: fa akofo no nyinara ka woho, na soɛr, fow kɔ Ai: hwɛ, medze Aihen, nye ne man, nye no kurow, nye n’asaase ahyɛ wo nsa: Yɛ Ai nye ne hen dɛ mbrɛ eyɛɛ Jeriko nye ne hen no: no mu asadze, nye no mu fiembowa nko, na hom mfa no afonam mma homho: hyɛ ma wɔnkɔ kurow no atsɛwee wɔ n’ekyir.
Nna Josua, nye akofo no nyinara soɛree, dɛ wɔrokɔfow akɔ Ai: na Josua yiyii mbarimba no mpemeduasa, mbarimba akatakyi a wɔyɛ ndam, na ogyaa hɔn kwan anadwe.
Na ɔhyɛɛ hɔn dɛ, Hom nkɔ kurow no atsɛwee, wɔ kurow no n’ekyir: mma hom mmfi kurow no ho nnkɔ ekyirekyir pii, mbom hom nyinara nyɛ krado: na emi, nye hɔn a wɔka mo ho nyinara bɔtwe epin kurow no: na ɔbɛba dɛ, sɛ wopue ba hɛn do dɛ asɔpɔn a, yebefi hɔn enyim eguan; na wobefir edzi etsiw hɛn ekodu dɛ yɛbɔtwe hɔn efi kurow no mu; na wɔbɛse dɛ, Wofi hɛn enyim ruguan, dɛ asɔpɔn no; na sɛ yefi hɔn enyim eguan a, ɔno hom nsoɛr mfi atsɛwee no mu, na hom nkɛfa kurow no: na EWURADZE hom Nyankopɔn dze bɛhyɛ hom nsa.
Na ɔmbra dɛ, aber a hom afa kurow no, hom nto kurow no mu gya; dɛ mbrɛ EWURADZE n’asɛm tse no ara na hom nyɛ: hyɛ, na mahyɛ hom.
Na Josua gyaa hɔn kwan: na wɔkɔr atsɛwee no, na wɔtsenaa Bɛtɛl nye Ai ntamu, wɔ Ai n’anee afamu: na Josua dze ɔdaa nseraban no mu anadwe no.
Na Josua soɛɛr anapaatu, na ɔpoon ɔman no hyiae, na ɔnoara nye Israel mpanyimfo no fowee dzii ɔman no enyim kɔr Ai.
Na akofo no a wɔka no ho no fowee, na wɔtwee pinii, na wɔbaa kurow no enyim, na wɔkyeer nsera wɔ Ai kwaamu afamu: nna ɔbɔn bi da ɔno nye Ai ntamu.
Na ɔfaa mbarimba bɛyɛ mpemenum, na ɔdze hɔn kɔr atsɛwee wɔ Bɛtɛl nye Ai ntamu, wɔ kurow no n’anee afamu.
Na wɔtotoo ɔman no ho hyiae, mekyerɛ dɔm no a wɔwɔ kurow no no kwaamu afamu, na hɔn atsɛweefo no a wɔwɔ kurow no n’anee afamu no nyinara; na Josua kɔr ɔbɔn no mu anadwe no ara.
Na ɔbaa dɛ, aber a Aihen no hunii no, ɔnye ne man nyinara na kurow no mu mbarimba no yɛɛ ntsɛm soɛɛr ahanamakye, fiir edzi dɛ worikehyia Israel nye hɔn ako, wɔ bea a wɔahyɛ no, wɔ Araba no enyim; nna ɔnodze, onnyim dɛ wɔakɔ no atsɛwee wɔ kurow no ekyir.
Na Josua nye Israel nyinara yɛɛ dɛ gyama Aimba no etutu hɔn wɔ hɔn enyim, na woguanee faa sar no do kwan no do.
Na wɔfrɛɛ nkorɔfo a wɔwɔ kurow no mu nyinara bɔɔ mu dɛ wontsiw hɔn: na wotsiiw Josua, na wɔtwee hɔn fii kurow no mu.
Na ɔbarimba biara annka wɔ Ai anaa Bɛtɛl a oemmpue ennketsiw Israel: na wɔdaan kurow no n’ano gyaa hɔ, na wotsiiw Israel.
Na EWURADZE see Josua dɛ, Tsen peaa no a ɔdze wo nsamu no wɔ Ai do; na medze mebɛhyɛ wo nsa.
Na Josua tseen peaa no a ɔdze ne nsamu no wɔ kurow no do.
Na atsɛweefo no soɛree fii hɔn ananmu ntsɛm, na ɔtseen ne nsa ara na wotutuu mbirika kɛhɛɛn kurow no mu, na wɔfae; na wɔyɛɛ har too kurow no mu gya.
Na aber a Ai mbarimba buu hɔn kɔn ekyir no, wohun dɛ, kurow no mu wusiw afow kɔ sor, na woennya ahoɔdzen a wɔdze guan fa ha anaa ha: na nkorɔfo no a woguanee kɔr sar no do no daan hɔnho wɔ hɔn a woritsiw hɔn no do.
Na aber a Josua nye Israel nyinara hun dɛ atsɛweefo no agye kurow no, na kurow no no wusiw afow kɔ sor no, nna wɔsaan hɔn ekyir bio bokunkum Ai mbarimba no.
Na kuw kor no so fiir edzi fii kurow no mu baa hɔn do; ma Aimba no kaa Israel ntamu, binom wɔ afa ha, na binom so wɔ afa ha: na wokunkum hɔn araa ma wɔamma hɔn mu biara annka anaa oemmfi nsa.
Na wɔkyeer Aihen no enyikan, na wɔdze no brɛɛ Josua.
Na ɔbaa dɛ aber a Israel wiee Aifo a wɔwɔ akoe mu, wɔ sar no do mbrɛ wotsiiw hɔn no kunkum, na hɔn nyinara totɔr wɔ afona anomu araa kodur dɛ hɔn ase kumii no, Israel nyinara sanee kɔr Ai, na wɔdze afona anomu kɔbɔɔ no.
Na hɔn a wɔtotɔr da no nyinara, mbanyin nye mbaa nyina yɛ mpemduebien.
Na Josua anntwe ne nsa a ɔdze tseen peaa no annsan ekyir araa kodur dɛ ɔsɛɛ Aifo nyinara pasapasa.
Kurow no mu fiembowa nye asadze nko na Israel faa no afonam maa hɔnho, dɛ mbrɛ EWURADZE n’asɛm a ɔdze hyɛɛ Josua no tse.
Nna Josua hyeew Ai, na ɔyɛɛ no siw a ɔwɔ hɔ daa, mekyerɛ amamfo, dze bodu ndɛ da yi.
Na ɔdze Aihen no sɛɛn dua do araa ma okodur ewimbir: na wi kɔtɔree no Josua hyɛe ma wokeyii no fun no fii dua no do, na wɔkɔtowee kyeen kurow no no kuropon ano na wɔhɔɔr abosiw kɛsenara wɔ do, na ɔwɔ hɔ dze bodu ndɛ da yi.
Josua Si Afɔrmbukyia Ma EWURADZE Wɔ Ebal Nna Josua sii afɔrmbukyia maa EWURADZE, Israel Nyankopɔn no, wɔ bepɔw Ebal do, dɛ mbrɛ wɔakyerɛw no wɔ Moses mbra nwoma no mu, afɔrmbukyia a wɔdze abo a wonntwae a nyimpa biara mmaa dadze biara do wɔ do pɛn sii: na wɔbɔɔ ɔhyew afɔr wɔ do maa EWURADZE, na wokum asomdwee afɔr abowa.
Na ɔkyerɛɛw Moses mbra no no nsusudo wɔ abo no do hɔ, ɔno na ɔkyerɛɛw no wɔ Israelmba enyim no.
Na Israel nyinara, nye hɔn mpanyimfo nye ahwɛdofo, nye hɔn ntsɛmbuafo, gyinaa adaka no n’afa ha, nye n’afa ha, wɔ Levifo asɔfo a wɔso EWURADZE n’ahyɛmudaka no enyim, ɔhɔho nye okuromnyi nyinara: hɔn mu fa wɔ bepɔw Gerizim enyim, na hɔn mu fa so wɔ bepɔw Ebal enyim dɛ mbrɛ EWURADZE n’akowaa Moses hyɛɛ dɛ wondzi kan nhyira Israel ɔman no ana no.
Na n’ekyir no ɔkenkaan mbra no mu nsɛm nyinara, nhyira no nye mpaa no, dɛ mbrɛ dza wɔakyerɛw no wɔ mbra nwoma no mu nyinara tse.
Asɛm biara nnyi dza Moses hyɛe no nyinara mu a Josua annkenkan no wɔ Israel bagua no nyinara, nye mbaa, nye mbofraba, nye ahɔho a wɔnye hɔn nam no enyim.
Gibeonfo Bɛyɛ Nkowaa Ma Israel Na ɔbaa dɛ, aber a ahemfo a wɔwɔ Jordan egya, wɔ nkokodo nkurow, nye ɔbɔnmu nkurow, nye po kɛse no no mpoano nyinara wɔ Lebanon tsentsendo no, Hitifo, nye Amorifo, Keenanfo, Perizfo, Hivifo, nye Jebusfo no tsee dza esi no; wɔpoon hɔnho hyiae, dɛ wɔreyɛ kor, nye Josua na Israel akɔko.
Na aber a Gibeonfo tsee dza Josua dze yɛɛ Jeriko nye Ai no, hɔn dze, wɔyɛɛ no nyansa mu, na wosii mu kɔree kɛyɛɛ dɛ gyama wɔyɛ abɔfo, na wɔfaa nkotoku dadaw soasoaa hɔn nsoasopɔnkɔ, nye nsanwoma nkotoku a wɔayɛ dadaw na wɔatsetsew na wɔapempam; na mpaboa dadaw pokyipokyi a wɔasesa mu hyehyɛɛ hɔn anan, na ntar gow hyehyɛe; nna hɔn edzidzidze mu edziban nyinara atwentwem na wɔabobɔ etur.
Na wosii mu kɔr Josua hɔ wɔ nsera mu wɔ Gilgal, na wɔsee ɔno nye Israelmba no dɛ, Yefi ekyirekyir ɔman bi mu na yɛaba, dɛm ntsi afei hom nye hɛn nyɛ apam.
Na Israelmba no see Hivifo no dɛ, Annyɛ a hɛn mu na hom tse; na yɛbɛyɛ dɛn yɛnye hom ayɛ apam?
Na wɔsee Josua dɛ, Yɛyɛ wo nkowaa.
Na Josua bisaa hɔn dɛ, Woananom nye hom?
Na hom fi hen bae?
Na wɔsee no dɛ, EWURADZE wo Nyankopɔn ne dzin ntsi na wo nkowaa fi ekyirekyir ɔman bi mu aba: na yɛatse ne nka, na dza ɔyɛe wɔ Egypt nyinara, na dza ɔdze yɛɛ Amorifo ahemfo beenu a wɔwɔ Jordan egya, Hesbonhen Sihon, nye Basanhen Ɔge a ɔwɔ Astarot no nyinara.
Na hɛn mpanyimfo nye hɛn man mu nkorɔfo nyinara kasaa kyerɛɛ hɛn dɛ, Hom mfa ɔkwan do edzidzidze, na wɔnkɔ nkehyia hɔn, na wɔnse hɔn dɛ, Yɛyɛ hom nkowaa: na afei hom nye hɛn nyɛ apam.
Hɛn boodoo yi da a yefiir edzi dɛ yɛreba hom nkyɛn no na yɛfaa no ɔhyew totoo hɛn edzidzidze mu; na afei, hwɛ, atwentwem, na ɔabɔ etur: na nsanwoma nkotoku yi a yɛhyehyɛɛ no amaama yi, wɔyɛ afofor; na, hwɛ, wɔatsetsew; na hɛn ntar nye hɛn mpaboa yi ayɛ adadaw wɔ ɔkwan no no war a ɔwar dodow ntsi.
Na mbarimba no gyee hɔn edzidzidze no bi, naaso woemmbisa EWURADZE hɔ apam.
Na Josua nye hɔn dzii no asomdwee mu, na ɔnye hɔn yɛɛ apam dɛ ɔbɛma wɔatsena ase: na hɔn mu mbapɔmba no dzidzii nsew kyerɛɛ hɔn.
Na ɔbaa dɛ wɔnye hɔn wiee apam no yɛ no n’ekyir nda ebiasa, nna wɔtsee dɛ wɔyɛ hɔn manmufo, na wɔtse hɔn mu.
Na Israelmba no tuu kwan, na wokodur hɔn nkurow mu da a otsia ebiasa no.
Na hɔn nkurow nye Gibeon, nye Kefira (Kefira), nye Beerot, nye Kiriat-jearim.
Na Israelmba ennkuku hɔn, osiandɛ hɔn mu mbapɔmba no dze EWURADZE, Israel Nyankopɔn no, edzi nsew akyerɛ hɔn.
Na dɔm no nyinara hwinhwinii tsiaa mbapɔmba no.
Na mbapɔmba no nyinara see dɔm no nyinara dɛ, Yɛdze EWURADZE, Israel Nyankopɔn no, edzi nsew akyerɛ hɔn: dɛm ntsi afei yennyi ho kwan dɛ yɛdze nsa ka hɔn.
Iyi na yɛbɛyɛ hɔn, na yɛama wɔatsena ase; amma osian ntam a yɛaka akyerɛ hɔn no ntsi, ebufuw aammba hɛn do.
Na mbapɔmba no see hɔn dɛ, Wɔmma wɔntsena ase: mbom wɔbɛyɛ nduatwafo nye nsusawfo ama hɛn.
Dɛm na mbapɔmba no kaa kyerɛɛ hɔn.
Na Josua kɛfrɛɛ hɔn, na obisaa hɔn, dɛ, Ɔyɛ dɛn ntsi na hom adaadaa hɛn, dɛ, Yɛnye hom ntamu twe dodoodow; aber a hom tse hɛn mu yi?
Dɛm ntsi afei wɔapaa hom, na hom nnkegyaa nkowaa yɛ ara da, hom bɛyɛ nduatwafo nye nsusawfo ama me Nyankopɔn fie.
Na wobuaa Josua, na wɔsee dɛ, Osiandɛ wɔkaa no kotoo kyerɛɛ wo nkowaa, mbrɛ EWURADZE wo Nyankopɔn sii na ɔhyɛɛ n’akowaa Moses dɛ ɔmfa asaase nyinara mma hom, na ɔnsɛɛ asaase no do atsefo no nyinara mfi hom enyim; dɛm ntsi osian hom ntsi yesuroo dodoodow maa hɛn nkwa, iyi ntsi na yɛayɛ dɛm yi.
Na afei, hwɛ, yɛwɔ wo nsamu: dza ehwɛ a oye na ɔtsen ma wo dɛ edze bɛyɛ hɛn no, yɛ.
Na dɛm na ɔyɛɛ hɔn, na ɔgyee hɔn fii Israelmba nsamu, ma woennkunkum hɔn.
Na da no ara Josua yɛɛ hɔn nduatwafo nye nsusawfo dze maa Israelmba no, nye EWURADZE n’afɔrmbukyia no, wɔ beebi mbrɛ ɔbɛsan mu eyi biara.
Na dɛm na wɔyɛɛ dze bodu ndɛ da yi.
Abɔdze Ahyɛse Ahyɛse no Nyankopɔn bɔɔ sor nye asaase.
Nna asaase da hɔ pan a onnyi bɔbea biara; na isum agye bun no enyi: na Nyankopɔn no sunsum butuw nsu no enyi Na Nyankopɔn see dɛ, Ekan mbra: na ekan bae.
Na Nyankopɔn hun kan no dɛ oye: na Nyankopɔn tseew kan no fii sum no ho.
Na Ɔfrɛɛ ekan no Adzekyee, na isum no Adzesaa.
Na adze sae na adze kyee, da a odzi kan nye no.
Na Nyankopɔn see dɛ, Wɔmma wimu mbra nsu no finimfin, na wɔmma ɔntsew nsu no mu ebien: na ɔyɛɛ dɛm.
Na Nyankopɔn yɛɛ wimu no, na ɔtseew nsu a ɔwɔ wimu no n’ase no fii nsu a ɔwɔ wimu no no sor no ho.
Na Nyankopɔn frɛɛ wimu no ɔsor.
Na adze sae na adze kyee, da a otsia ebien nye no.
Na Nyankopɔn see dɛ, Wɔmma nsu a ɔwɔ sor n’ase no mpra nkɔboa fakor na wɔmma wewewdo nyi noho: na ɔyɛɛ dɛm.
Na Nyankopɔn frɛɛ wewewdo no Asaase; na nsu no no mboano no ɔfrɛɛ no Epo: na Nyankopɔn hun dɛ oye.
Na Nyankopɔn see dɛ, Asaase mfifir efuw, nhaban a wɔsow aba, na ndua a wɔsow nduaba dɛ mbrɛ hɔn su tse, wɔ asaase do: na ɔyɛɛ dɛm.
Na asaase fifiir efuw, haban a ɔsow aba dɛ mbrɛ no su tse: na Nyankopɔn hun dɛ oye.
Na adze sae na adze kyee, da a otsia ebiasa nye no.
Na Nyankopɔn see dɛ, Nkandzea mbra wimu mbeyi adzekyee mfi adzesaa ho: na ɔnyɛ nsɛnkyerɛdze, nye mbernkyekyɛmu, nye nda nye mfe: na ɔnyɛ nkandzea wɔ wimu nhyerɛn asaase do: na ɔyɛɛ dɛm.
Na Nyankopɔn yɛɛ nkandzea akɛse ebien; kandzea kɛse no dɛ ɔnhwɛ adzekyee do, na kakraba no dɛ ɔnhwɛ adzesaa do: na ɔyɛɛ nworaba so.
Na Nyankopɔn dze sisii wimu dɛ wɔnhyerɛn asaase do, na wɔnhwɛ adzekyee nye adzesaa do, na wonyi kan mfi sum ho: na Nyankopɔn hun dɛ oye.
Na adze sae na adze kyee, da a otsia anan nye no.
Na Nyankopɔn see dɛ, Nsu no mu mbra mbowa ahorow pii na ntumbowa so nkyin asaase do wɔ sor.
Na Nyankopɔn bɔɔ esumbowa akɛse no, nkakramba na ahorow pii, dɛ mbrɛ hɔn su tsetsee, na ntumbowa nyinara dɛ mbrɛ hɔn su tsetsee: na Nyankopɔn hun dɛ oye.
Na Nyankopɔn hyiraa hɔn see dɛ, Hom nwo, na hom ndɔr, na hom nhyɛ po mu nsu mu ma, na ntumbowa ndɔr wɔ asaase do.
Na adze sae na adze kyee, da a otsia enum nye no.
Na Nyankopɔn see dɛ, Asaase ndɔr mbowa a nkwa wɔ hɔn mu dɛ mbrɛ hɔn su tsetsee, fiembowa, nye nketsebowa, nye asaase mbowadoma dɛ mbrɛ hɔn su tsetsee: na ɔyɛɛ dɛm.
Na Nyankopɔn yɛɛ asaase do mbowadoma dɛ mbrɛ hɔn su tsetsee, na Nyankopɔn hun dɛ oye.
Na Nyankopɔn see dɛ, Wɔmma yɛnyɛ nyimpa wɔ hɛn su do, wɔ hɛn saso do: na wonya tum wɔ po mu nam, nye wimu ntumbowa, nye fiembowa, nye mbowa a wɔwea asaase do nyinara.
Na Nyankopɔn bɔɔ nyimpa wɔ nankasa no su do, Nyew, Nyankopɔn no su do na ɔbɔɔ nyimpa; ɔbɔɔ hɔn ɔbanyin nye ɔbaa.
Na Nyankopɔn hyiraa hɔn: na Ɔsee hɔn dɛ, Hom nwo, na hom ndɔr, na hom nhyɛ asaase ma, na hom ndzi do tum.
Hom nya tum wɔ po mu nam do, nye wimu ntumbowa do, nye asaase do mbowa nyinara do.
Na Nyankopɔn see dɛ, Hwɛ, mama hom nduadzewa na nduaba a ɔwɔ asaase nyinara enyi, dɛ ɔnyɛ edziban mma hom: na asaase do mbowadoma nyinara nye wimu ntumbowa nyinara dze, mama hɔn sar na nhaban nhaban dɛ wondzi: na ɔyɛɛ dɛm.
Na Nyankopɔn hun adze a ɔayɛ nyinara, na hwɛ, odzi mu papaapa.
Na adze sae na adzekyee, da a otsia esia nye no.
Nyankopɔn Gyee N’ahom Na wowiee sor nye asaase nye dza ɔwɔ mu nyinara yɛ.
Na da a otsia esuon no nna Nyankopɔn ewie n’edwuma a ɔyɛɛ no nyinara; na ɔhomee fii no ndwuma no ho.
Na Nyankopɔn hyiraa da a otsia esuon no do na ɔtseew ho: osiandɛ ɔno mu na ɔhomee fii no ndwuma a ɔayɛ nyinara ho.
Eden Ture Iyi nye sor nye asaase ho nsɛm.
Ber a EWURADZE Nyankopɔn yɛɛ asaase nye sor no, nna hamu dua biara nnyae mmbaa asaase do, na hamu ahaban biara nnyae mmfirii: osiandɛ EWURADZE Nyankopɔn nntɔɔ nsu nnguu asaase do, na nyimpa so nnyi hɔ a ɔbɔdɔw.
Na nsu fi asaase do bɔfɔɔw asaase enyi nyinara.
Na EWURADZE Nyankopɔn dze asaase do huntuma bɔɔ nyimpa, na oguu nkwahwea guu n’ahwentokura mu; na nyimpa bɛyɛɛ ɔkra tseasefo.
Na EWURADZE Nyankopɔn yɛɛ ture wɔ Eden, wɔ boka afamu; na hɔ na ɔdze nyimpa a ɔayɛ no no toe.
Na EWURADZE Nyankopɔn maa ndua a ɔyɛ fɛw, na oye dɛ wodzi nyinara fifirii.
Ture no ne finimfin na nkwadua no wɔ, na papa nye bɔn ho nyimdzee dua no so si.
Na esutsen bi fi Eden kɔree kɔfɔɔw ture no; na ofi hɔ na no mu paapaae, na ɔbɛyɛɛ nsutsir anan.
Dza odzi kan no ne dzin dze Pison: ɔno na otwa Havila asaase a sika kɔkɔɔ wɔ do no nyinara ho hyia.
Na asaase no do sika ye, na bedola eduhuam nye epopobibir abo so wɔ hɔ.
Na esutsen a otsia ebien no ne dzin dze Gihon: ɔno na otwa Kus asaase nyinara ho hyia no.
Na esutsen a otsia ebiasa no ne dzin dze Tigris: ɔno na otwa mu wɔ Asiria boka no.
Esutsen a otsia anan no nye Eufrates.
Na EWURADZE Nyankopɔn faa nyimpa no, na ɔdze no kɔtoo Eden ture no mu dɛ onsiesie hɔ, na ɔnhwɛ hɔ.
Na Ɔhyɛɛ mbra maa nyimpa no dɛ, Ture yi mu ndua nyinara dzi bi: na papa nye bɔn ho nyimdzee dua no dze, mma nndzi bi: na da ara a ibedzi bi no, ampaara dɛ ibowu.
Na EWURADZE Nyankopɔn see dɛ, Onnye dɛ nyimpa no nko tsena hɔ; mebɛyɛ boafo a ɔfata no ama no.
Na EWURADZE Nyankopɔn dze dɛtse yɛɛ hamu mbowadoma nyinara, nye wimu ntumbowa nyinara; na ɔdze hɔn brɛɛ nyimpa no dɛ ɔnhwɛ mbrɛ ɔbɛfrɛ hɔn: na dzin biara a nyimpa no dze frɛɛ abɔdze biara a nkwa wɔ no mu no, ɔnoara nye ne dzin.
Na nyimpa no totoo ofiembowa nyinara, nye wimu ntumbowa, nye hamu mbowadoma nyinara edzin; na nyimpa dze woennhu boafo a ɔfata no amma no.
Na EWURADZE Nyankopɔn maa nda heii tɔɔ nyimpa no do, na ɔdae; na oyii ne mparba mu kor, na ɔdze nam hyɛɛ n’ananmu.
Na EWURADZE Nyankopɔn dze aparba a oyii no nyimpa no mu no yɛɛ ɔbaa, na ɔdze no brɛɛ nyimpa no.
Na nyimpa no see dɛ, Nyew!
Me mbiew mu biew, na mo honam mu nam ankasa nye yi.
Oyi dze, wɔbɛfrɛ no Ɔbaa, osiandɛ woyii no wɔ Banyin mu.
Dɛm ntsi na banyin begya ne na nye n’egya wɔ hɔ, na ɔdze noho akɛbata ne yer ho: na wɔayɛ honankor.
Nna hɔn beenu no nyinara dzi adagyaw, banyin no nye ne yer no, naaso wɔammfɛr.
Nyimpa N’asehwe Nna abowatsena no yɛ onyitsewfo kyɛn hamu abowa biara a EWURADZE Nyankopɔn ayɛ.
Na obisaa ɔbaa no dɛ, Aso ampaara dɛ Nyankopɔn ase hom dɛ, Mma hom nndzi ture yi mu ndua nyinara bi?
Na ɔbaa no see abowatsena no dɛ, Ture yi mu ndua n’eduaba no yɛwɔ ho kwan dɛ yedzi bi; mbom dua a osi ture yi ne finimfin no n’eduaba no na Nyankopɔn ase dɛ, Mma yenndzi, nkyii so mma yɛmmfa hɛn nsa nnka, amma yeennwuwu.
Na abowatsena no buaa ɔbaa no dɛ, Hom nnkowu bi: osiandɛ Nyankopɔn nyim dɛ da a hom bedzi bi no, hom enyi bobue, na hom ayɛ dɛ Nyankopɔn na hom ehu papa nye bɔn.
Na ɔbaa no hun dɛ dua no ye dɛ wodzi, na ɔyɛ enyiwa do fɛw, yɛ akɔndɔ, na otum so dɛ obue enyi no, ɔtseew n’aba no bi dzii; na ɔmaa no kun a ɔka no ho no so bi, na odzii.
Na hɔn beenu no nyinara hɔn enyiwa buebuei, na wohun dɛ wodzi adagyaw; na wɔpempaam adɔmbadua n’ahataw, na wɔyɛɛ nsamenyim maa hɔnho.
Na ewimbir no, wɔtsee EWURADZE Nyankopɔn ne nka dɛ ɔnam ture no mu, na Adam nye ne yer no sumae fii EWURADZE Nyankopɔn n’enyim wɔ ture no mu ndua no mu.
Na EWURADZE Nyankopɔn frɛɛ banyin no na obisaa no dɛ, Ewɔ hen?
Na banyin no buaa dɛ, Metsee wo ndze wɔ ture no mu, na musuroi, osiandɛ midzi adagyaw; na musumaa moho.
Na obisaa no dɛ, Woana kaa kyerɛɛ wo dɛ idzi adagyaw?
Ana edzi dua a mehyɛɛ wo ho mbra dɛ mma nndzi bi no bi?
Na banyin no see dɛ, ɔbaa no a edze no bɛkaa mo ho no, ɔno na ɔmaa me dua no bi, na midzii.
Na EWURADZE Nyankopɔn bisaa ɔbaa no dɛ, Ebɛnadze na ayɛ yi?
Na ɔbaa no see dɛ, Abowatsena no na ɔdaadaa me ma midzii.
Na EWURADZE Nyankopɔn see abowatsena no dɛ, Osiandɛ ayɛ iyi ntsi, wɔadom wo wɔ fiembowa nyinara mu, na hamu mbowadoma nyinara mu; wo yafun do na ebɛnantsew, na huntuma na ibedzi wo nkwa nda nyinara.
Medze ɔtan mobɔto ɔwo nye ɔbaa no ntamu, na w’asefo nye n’asefo ntamu: ɔbɔbɔ wo tsir, na wo so asɔw n’anantsir.
Ɔsee ɔbaa no dɛ, Mebɛma w’awoko mu amandzehu adɔɔ so kɛse; ɔfona mu na ebɔwo mba; na ebɛdan wo kun, na ɔbɔhwɛ wo do.
Na ɔsee Adam dɛ, Osiandɛ etsie wo yer ne ndze, na edzi dua a mehyɛɛ wo ho mbra dɛ, Mma nndzi bi no bi ntsi, wɔadom asaase wɔ ɔwo ntsi; ɔfona mu na ibedzidzi do wo nkwa nda nyinara; nhwirom nye nsoɛ so na obefifir ama wo; na ibedzi hamu ahaban; w’enyim mfifir mu na ibedzidzi kɛpem dɛ ebɛsan akɔ daadze; osiandɛ ɔno mu na woyii wo fii: na huntuma nye wo, na huntuma mu na ebɛsan akɔ.
Na banyin no too ne yer no dzin Eve; osiandɛ ɔno na ɔyɛ atseasefo nyinara hɔn na.
Na EWURADZE Nyankopɔn yɛɛ nwoma ntar maa Adam nye ne yer, na ɔdze hyɛɛ hɔn.
Wɔpam Adam na Eve fi Ture no mu Na EWURADZE Nyankopɔn see dɛ, Hwɛ, nyimpa no abɛyɛ dɛ hɛn mu kor, ohu papa nye bɔn; na afei bɛyɛ na ɔatsen ne nsa, na ɔatsew nkwadua no so bi edzi, na ɔatsena ase daa; dɛm ntsi EWURADZE Nyankopɔn tuu nyimpa fii Eden ture no mu dɛ ɔnkɔdɔw daadze a woyii no fii mu no.
Na oyii nyimpa no edzi; na ɔdze Kerubim, nye gya nkrantsee a onyinanyinam, sii Eden ture no enyim boka, dɛ wɔnweɔn nkwadua no ho kwan no.
Kain na Abel Na banyin no nye ne yer Eve dae na onyinsenii; na ɔwoo Kain, na ɔsee dɛ, Medze EWURADZE no mboa enya banyin.
Na ɔwoo babanyin bio na ɔfrɛɛ no Abel.
Nna Abel yɛɛ oguanhwɛfo, na Kain dze okuafo a. Nda guu mu no, ɔbaa dɛ Kain dze ekuadze bɔbɔɔ EWURADZE afɔr, na Abel so dze no nguan mu mbakan na dza wɔadodɔ seradze no mu bi bae.
Na EWURADZE n’enyi sɔɔ Abel nye n’afɔrbɔ: na Kain nye n’afɔrbɔ dze n’enyi annsɔ.
Na Kain no bo fuuw kɛsenara, na omunae.
Na EWURADZE bisaa Kain dɛ, ɔyɛ dɛn ntsi na wo bo efuw yi?
Na ɔyɛ dɛn ntsi na emuna yi?
Sɛ eyɛɛ papa a nkyɛ w’enyim nnkɛba nyam?
Na dɛ annyɛ papa ntsi, bɔn kotow w’abowano rohwehwɛ w’ekyir kwan naaso ɔwɔ dɛ ehyɛ wo ho do.
Na Kain kaa kyerɛɛ no nua Abel dɛ ɔmma wɔnkɔ haban mu.
Na ɔbaa dɛ wɔwɔ hamu no, Kain soɛɛr no nua Abel do, na okum no.
Na EWURADZE bisaa Kain dɛ, Wo nua Abel wɔ hen?
Na Kain buaa dɛ, Minnyim: ana emi nye mo nua no hwɛdofo?
Na EWURADZE see no dɛ, Ebɛnadze na ayɛ yi?
Wo nua no bɔgyaa ne ndze fi famu keka mu frɛ me.
Na afei wofi asaase a ɔahan n’anomu regye wo nua no bɔgyaa wɔ wo nsamu no do wɔadom wo: Ofi ndɛ kɔ yi, sɛ edɔw asaase a, onnkeyi no ndɔbaa ama wo; na afei so ɔkobɔfo nye okyimakyimafo na ebɛyɛ wɔ asaase do.
Na Kain see EWURADZE dɛ, Mo bɔn ho akatua so kyɛn dɛ mubotum asoa.
Hwɛ, ndɛ eyi me edzi wɔ asaase yi do; na mubosuma efi w’enyim; na mebɛyɛ kobɔfo nye kyimakyimafo wɔ asaase do; na ɔbɛba dɛ, obiara a obohu me no oboku me.
Na EWURADZE see no dɛ wonnkoku wo, osiandɛ obiara a oboku Kain no wobedzi no wer mpɛn esuon.
Na EWURADZE yɛɛ asɛnkyerɛdze bi maa Kain, amma obi hu no a, oeennku no.
Kain Asefo Na Kain fii EWURADZE n’enyim kɔree, na ɔkɛtsenaa Nod asaase do wɔ Eden no boka.
Na Kain nye ne yer dae: na onyinsenii, na ɔwoo Enok: na ɔkyekyeer kurow, na ɔfrɛɛ kurow no ne dzin Enok, dɛ mbrɛ ne ba no ne dzin tse.
Na Enok woo Irad; na Irad woo Mehujael: na Mehujael woo Metusael: na Metusael woo Lamek.
Na Lamek waar yernom beenu: baako ne dzin dze Ada, na baako so ne dzin dze Zila.
Na Ada woo Jabal: ɔno nye hɔn a wɔtsena asese mu na wɔwɔ fiembowa no, hɔn egya.
Na no nua no dzin dze Jubal: ɔno nye asankubɔfo nye mbɛnhɛmfo nyinara hɔn egya.
Na Zila, so woo Tubal-kain a ɔton kɔɔber nye dadze ndzɛmba a wɔdze twa adze nyinara no; na Tubal-kain n’akyerɛbaa nye Naama.
Na Lamek see ne yernom dɛ: Hom ntsie me ndze, Ada nye Zila; Hom nyɛ aso mma me kasaa, Lamek yernom: Na meku ɔbarimba dɛ opiraa me, Na meku aberantsɛ dɛ ɔboor me, Sɛ wobedzi Kain ho wer mpɛn esuon a, Ampa, Lamek dze, mpɛn eduosuon esuon.
Na Adam nye ne yer daa bio; na ɔwoo babanyin, na ɔtoo no dzin Set: Na ɔsee dɛ, Nyankopɔn dze ba fofor ahyɛ me Abel n’ananmu; osiandɛ Kain kum no.
Na Set so, wɔwoo babanyin maa no; na ɔtoo no dzin Enos: nna afei adasa hyɛɛ ase bɔɔ EWURADZE ne dzin sɔɔr no.
Adam Asefo Adam n’ebusuasantsen nwoma nye yi.
Da a Nyankopɔn bɔɔ nyimpa no, Nyankopɔn ne saso do na ɔyɛɛ no; ɔbanyin nye ɔbaa na ɔbɔɔ hɔn; na ohyiraa hɔn, na ɔfrɛɛ hɔn nyimpa.
Na Adam dzii mfe ɔha eduasa no ɔwoo ne saso babanyin, na ɔtoo no dzin Set: na Adam woo Set no n’ekyir ne nda yɛɛ mfe ahaawɔtwe: na ɔwoo mbabanyin nye mbabaa.
Na nda a Adam dzii nyinara ɔyɛ mfe ahaakron eduasa.
Set dzii mfe ɔha nye enum no, ɔwoo Enos: Na ɔwoo Enos no n’ekyir odzii mfe ahaawɔtwe nye esuon, na ɔwoo mbabanyin nye mbabaa: na Set ne nda nyinara yɛɛ mfe ahaakron nye duebien.
Na Enos dzii mfe eduokron no, ɔwoo Kenan: na Enos woo Kenan no n’ekyir odzii mfe ahaawɔtwe duenum, na ɔwoo mbabanyin nye mbabaa: na Enos ne nda nyinara yɛɛ mfe ahaakron nye enum.
Na Kenan dzii mfe eduosuon, na ɔwoo Mahalalel: na Kenan woo Mahalalel no n’ekyir no odzii mfe ahaawɔtwe eduanan, na ɔwoo mbabanyin nye mbabaa: na Kenan ne nda nyinara yɛɛ mfe ahaakron nye du: na owui.
Na Mahalalel dzii mfe eduosia enum, na ɔwoo Jared: na Mahalalel woo Jared no n’ekyir odzii mfe ahaawɔtwe eduasa, na ɔwoo mbabanyin nye mbabaa.
Mahalalel ne nda nyinara yɛɛ mfe ahaawɔtwe eduokron enum.
Na Jared dzii mfe ɔha eduosia ebien, na ɔwoo Enok: na Jared woo Enok no n’ekyir odzii mfe ahaawɔtwe, na ɔsanee woo mbabanyin nye mbabaa: na Jared ne nda nyinara yɛɛ mfe ahaakron eduosia ebien na owui.
Enok dzii mfe eduosia enum no, ɔwoo Metusela: na Enok woo Metusela no n’ekyir ɔnye Nyankopɔn nantseew mfe ahaasa, na ɔwoo mbabanyin nye mbabaa binom so.
Enok ne nda nyinara yɛɛ mfe ahaasa eduosia enum: na Enok nye Nyankopɔn nantsewee: na woennhu no bio, osiandɛ Nyankopɔn faa no kɔree.
Metusela dzii mfe ɔha eduowɔtwe esuon no, ɔwoo Lamek: na Metusela woo Lamek no ekyir no, odzii mfe ahaesuon eduowɔtwe ebien, na no mu na ɔsanee woo mbabanyin nye mbabaa.
Metusela ne nda nyinara yɛɛ mfe ahaakron eduosia akron: na owui.
Na Lamek dzii mfe ɔha eduowɔtwe ebien, na ɔwoo babanyin: na ɔtoo no dzin Noa, dɛ, Oyiara na ɔbɛkyekye hɛn werɛ wɔ hɛn edwuma nye hɛn nsaano berɛ mu, osian asaase a EWURADZE apaa no no ntsi.
Na Lamek woo Noa no ekyir odzii mfe ahaenum eduokron enum, ɔno mu na ɔwoo mbabanyin nye mbabaa binom so: na Lamek ne nda nyinara yɛɛ mfe ahaesuon eduosuon esuon.
Na Noa dzii mfe ahaenum no, ɔwoo Sem, Ham, nye Jafet.
Adasamba Hɔn Emumuyɛ Na ɔbaa dɛ nyimpa hyɛɛ ase dɔree wɔ asaase enyi, na wɔwoo mbabaa maa hɔn no, Nyankopɔn ne mba hun nyimpa mbabaa no dɛ hɔn ho yɛ fɛw; na wɔwarwaar hɔn mu dza wɔpɛ nyinara.
Na EWURADZE see dɛ, Mo sunsum nnkɛnye nyimpa edzi aper daa, osiandɛ ɔyɛ honam ara.
Ofi dɛm ber yi ne nda bɛyɛ mfe ɔha eduonu.
Nda no mu no nna eso n’ekyir no, nna abran akɛse wɔ asaase do, osiandɛ ber a Nyankopɔn ne mba nye nyimpa mbabaa hyiae no, wɔwoo mba maa hɔn, woyinom nye tsetse etumfo no, nkorɔfo a wɔgyee dzin no.
Na EWURADZE hun dɛ nyimpa n’emumuyɛ ayɛ kɛse wɔ asaase do, na dɛ n’akoma mu nsusui nyinara yɛ bɔn ara nko daa no, EWURADZE nuu noho dɛ ɔyɛɛ nyimpa wɔ asaase do, na ɔyɛɛ no yaw wɔ n’akoma mu.
Na EWURADZE see dɛ, Mebɛsɛɛ nyimpa a mabɔ no no efi asaase enyi: nyew, nyimpa, nye mbowa nyinara; osiandɛ menu moho dɛ mayɛ hɔn.
Naaso Noa dze, onyaa enyimpa wɔ EWURADZE enyim.
Noa Adaka No Iyinom nye Noa no ho asɛm.
Nna Noa yɛ nyimpa tseneneenyi na odzi mu wɔ n’ebusuasantsen mu: Noa nye Nyankopɔn nantsewee.
Na Noa woo mbanyin baasa, Sem, Ham, nye Jafet.
Nna asaase asɛɛ wɔ Nyankopɔn enyim, na ewurkadze ahyɛ asaase ma.
Na Nyankopɔn hwɛɛ asaase, na, hwɛ, asɛɛ; osiandɛ nyimpa asɛɛ no kwan wɔ asaase do.
Na Nyankopɔn see Noa dɛ, Abɔdze nyinara n’ewiei edu m’enyim; osiandɛ ɔnam hɔn do na ewurkadze ahyɛ asaase do ma; na hwɛ, mebɛsɛɛ hɔn nyinara nye asaase so.
Fa dua pa pam hɛn ma woho; yɛ adan wɔ hɛn no mu, na fa ihua tar no mu nye n’ekyir.
Na mbrɛ ibesi ayɛ no nye yi: ehɛn no ne tsentsen basafa ɔha eduonum, ne tɛtɛr basafa eduonu enum, na no krɔn basafa duenum.
Yɛ ntokura wɔ hɛn no ho, na wie no anamɔn kor na fa wɔ sor; na hɛn no n’abow no fa si ne nkyɛnmu; yɛ no nsamdo, dza odzi ase, dza otsia ebien, nye dza otsia ebiasa.
Na hwɛ, emi, medze nsuyirii reba asaase do abɛsɛɛ abɔdze a nkwahom wɔ mu nyinara efi sor ase: adze a ɔwɔ asaase do nyinara bowu.
Na menye wo bedzi ahyɛmu: na aba hɛn no mu, ɔwo, nye wo mba, nye wo yer, nye wo mba hɔn yernom ka wo ho.
Na fa honam nyinara mu adze a nkwa wɔ mu n’ahorow nyinara mu ebien ebien bra hɛn no mu, ma wonnya nkwa nka wo ho; fa hɔn onyin nye ɔber.
Ntumbowa ahorow, fiembowa ahorow nye mbowa ahorow nyinara hɔn mu ebien ebien bra wo nkyɛn; ama woeenya nkwa.
Na fa edziban nyinara bi ma woho, na boa ano kɔ wo nkyɛn; ama ɔaayɛ edziban ama ɔwo nye hɔn.
Na Noa yɛɛ dɛ mbrɛ Nyankopɔn hyɛɛ no no nyinara pɛpɛɛpɛr.
Nsuyirii No Na EWURADZE see Noa dɛ, ɔwo nye wo fie nyinara nkɔ hɛn no mu; osiandɛ ɔwo na mehu wo dɛ etsen wɔ m’enyim wɔ ber yi mu.
Mbowa a hɔn ho tsew nyinara fa hɔn mu esuon esuon, onyin nye ne ber; na mbowa a hɔn ho nntsew no mu ebien ebien, onyin na ne ber; wimu ntumbowa mu so, esuon esuon, enyin nye aber; ama hɔn ase eenya nkwa wɔ asaase nyinara enyi.
Na aka nda esuon ma maama nsu atɔ egu asaase do adaduanan adzekyee nye adzesaa; na mebɛsɛɛ adze a nkwa wɔ mu a mayɛ nyinara no efi asaase enyi.
Na Noa yɛɛ dɛ mbrɛ EWURADZE hyɛɛ no no nyinara.
Aber a nsuyirii baa asaase do no nna Noa edzi mfe ahaesia.
Na Noa, nye ne mba, nye ne yer nye ne mba hɔn yernom, kɔr hɛn no mu, osian nsuyirii no ntsi.
Mbowa a hɔn ho tsew, nye mbowa a hɔn ho nntsew, nye ntumbowa, nye mbowa a wɔwea wɔ daadze nyinara mu, ebien ebien kɔr Noa nkyɛn wɔ hɛn no mu, enyin nye aber, dɛ mbrɛ Nyankopɔn hyɛɛ Noa no.
Na ɔbaa dɛ nda esuon ekyir no, nsuyirii no baa asaase do.
Noa no nkwa mu afe a otsia ahaesia no mu, bosoom a otsia ebien no ne da a otsia duesuon no ara na bun kɛse no no nsunyiwa nyinara paapaae; na ɔsor ntokura buebuei.
Na nsu tɔree guu asaase do adaduanan adzekyee nye adzesaa.
Da no ara na Noa nye ne yer na ne mba Sem, Ham, nye Jafet, hɔn yernom baasa no ka hɔn ho, kɔr hɛn no mu.
Hɔn, nye mbowa ahorow, fiembowa na hambowa, nye ntumbowa ahorow nyinara kɔr hɛn no mu.
Na wɔkɔr Noa nkyɛn wɔ hɛn no mu, honam a nkwahom wɔ mu nyinara mu ebien ebien, enyin nye aber na wɔkɔr mu, dɛ mbrɛ Nyankopɔn hyɛɛ Noa no: na EWURADZE toow no mu.
Na nsuyirii no baa asaase do adaduanan; na nsu no yirii, na ɔsoaa hɛn no, na ɔmaa do fii asaase do.
Na nsu no yirii boor do kɛsenara wɔ asaase do; ma hɛn no tsɛɛw nsu no enyi.
Na nsu no boor do pii wɔ asaase do; na nkokwaa atsentsen nyinara do katae.
Nsu no boor do kɔr sor basafa esuon na fa; na nkokwaa do katae.
Na biribiara a nkwa wɔ mu wɔ asaase do nyinara wui, ntumbowa, nye fiembowa, nye mbowadoma, nye nketsebowa a wɔwea asaase do nyinara, nye nyimpa nyinara.
Dza ɔwɔ asaase kɛsɛɛ do nyinara a nkwahom wɔ hɔn mu wuwui.
Na EWURADZE sɛɛ adze a nkwa wɔ mu a ɔwɔ asaase do no nyinara, nyimpa, fiembowa, nye nketsebowa, nye sor ntumbowa: na ɔkaa Noa, nye hɔn a wɔnye no wɔ hɛn no mu no.
Na nsu no yirii wɔ asaase do nda ɔha eduonum.
Nsuyirii No Bɔ Adze Na Nyankopɔn kaa Noa, na adze a nkwa wɔ mu a wɔnye no wɔ hɛn no mu no nyinara: na Nyankopɔn maa mframa bɔe faa asaase do, na nsu no huamee; bun no no nsunyiwa so nye ɔsor ntokura ano sisiwii, na nsu a ofi sor gyaa tɔ; na nsu no kɔr do ara twee fii asaase do: na nda ɔha eduonum n’ekyir na nsu no huamee.
Na ehɛn no kesii Ararat nkokwaa do wɔ bosoom a otsia esuon no mu, bosoom no ne da a otsia duesuon no mu.
Na nsu no kɔr do twee araa dze kodur bosoom a otsia du no mu no, bosoom no ne da a odzi kan no mu, na nkokwaa etsifi dedaa hɔ.
Na ɔbaa dɛ adaduanan ekyir no, Noa buee hɛn no no tokura a ɔyɛe no: na ɔsomaa akonkoran, na ofiir edzi kekyinii araa ma ɔdze kɛpeem dɛ nsu wewewee fii asaase do.
Na ɔsomaa ebubur fii ne nkyɛn, dɛ ɔnkɔhwɛ kyerɛ nsu no ehuam efi asaase enyi; na ebubur no ennya ne nan sibew, na ɔsanee baa no hɔ wɔ hɛn no mu, osiandɛ nsu no wɔ asaase nyinara enyi: na ɔtseen ne nsa suoo no mu, na ɔdze no baa ne nkyɛn wɔ hɛn no mu.
Na ɔtweɔɔn nda esuon so bio; na ɔsomaa ebubur no fii hɛn no mu bio; na ebubur no sanee baa no hɔ ewimbir no; na, hwɛ, olive ahataw momon a ɔatsew tua n’ano: nna Noa hun dɛ nsu no atwe efi asaase do.
Na ɔtweɔɔn nda esuon so bio; na ɔsomaa ebubur no; na ɔannsan ammba no hɔ bio.
Na ɔbaa dɛ Noa ne mfe a otsia ahaesia nye kor no mu, bosoom a odzi kan no ne da a odzi kan no, nsu no wewewee fii asaase do; na Noa yii hɛn no ne nkatado no, na ɔhwɛe, na, hwɛ, asaase enyi awow.
Na bosoom a otsia ebien no mu, bosoom no ne da a otsia eduonu esuon no, nna asaase do wewee.
Na Nyankopɔn kasaa kyerɛɛ Noa dɛ, Fi hɛn no mu pue, ɔwo nye wo yer, nye wo mba, nye wo mba hɔn yernom no ka wo ho.
Fa adze a nkwa wɔ hɔn mu a wɔnye wo wɔ hɔ nyinara a ɔwɔ honam nyinara mu ka wo ho pue, ntumbowa, nye fiembowa, nye nketsebowa a wɔwea asaase do nyinara; ama wɔaawo, na wɔaadɔr wɔ asaase do.
Na Noa nye ne yer na ne mba, nye ne mba hɔn yernom ka no ho fiir edzi: mbowadoma nketsebowa nyinara, nye ntumbowa nyinara, na adze biara a nkwa wɔ mu wɔ asaase do, dɛ mbrɛ hɔn mbowa ban tsetsee, fii hɛn no mu puei.
Noa N’afɔrbɔ Na Noa sii afɔrmbukyia maa EWURADZE; na ɔfaa mbowa a hɔn ho tsew nyinara mu bi, na ɔdze hɔn bɔɔ ɔhyew afɔr wɔ afɔrmbukyia no do.
Na EWURADZE tsee afɔr no no huam; na EWURADZE kaa wɔ n’akoma mu dɛ, Monnkɔdom asaase bio ara da wɔ nyimpa ntsi, osiandɛ minyim dɛ nyimpa n’akoma mu nsusui muo dze fitsi no mbofra mu; nkyii so mennkɛsɛɛ adze a nkwa wɔ mu biara bio ara da, dɛ mbrɛ mayɛ yi.
Mber tsentsen ara a asaase wɔ hɔ yi, duaber nye buber, awɔwber nye ɔhyewber, ɔpɛ nye esusow, adzekyee nye adzesaa nnkegyaa da.
Nyankopɔn nye Noa Dzi Ahyɛmu Na Nyankopɔn hyiraa Noa nye ne mba, na ɔsee hɔn dɛ, Hom nwo, na hom ndɔr, na wɔnyɛ asaase do ma.
Na hom ho suro nye hom ho hu mbra asaase do mbowadoma nyinara nye wimu ntumbowa nyinara do; dza wɔwea daadze nyinara, na po mu nam nyinara, wɔdze ahyɛ hom nsa.
Adze a nkwa wɔ mu nyinara ɔnyɛ edziban mma hom; dɛ mbrɛ medze nhaban nhaban so ama hom no.
Na nam a no bɔgyaa da ho wɔ no mu dze, mma hom nndzi.
Na nyimpa biara a ɔbɛka nyimpa no bɔgyaa egu no, dɛm nyimpa no ne nsamu na mobɔhwehwɛ bɔgya no, na sɛ abowa mpo ka nyimpa no bɔgyaa gu a, mibebisa no.
Obiara a ɔka nyimpa no bɔgyaa gu no, nyimpa na ɔbɛka no bɔgyaa egu: osiandɛ Nyankopɔn no su do na ɔyɛɛ nyimpa.
Na hom dze, hom nwo menyamenya na hom ndɔr wɔ asaase do.
Na Nyankopɔn kasaa kyerɛɛ Noa, nye ne mba a wɔka no ho no dɛ, Na hwɛ emi, merema m’ahyɛmu etsim ama hom, nye hom asefo a wodzi hom ekyir; na mbowa a nkwa wɔ hɔn mu nyinara a wɔka hom ho no, ntumbowa, fiembowa, nye asaase mbowadoma a wɔka hom ho fi hɛn no mu puei nyinara, mekyerɛ asaase do mbowadoma nyinara.
Na mebɛma menye hom hɛn ahyɛmu etsim; nkyii so nsuyirii nnkotwa honam nyinara efi hɔ bio; nkyii so nsuyirii nnkɛba bio abɛsɛɛ asaase.
Na Nyankopɔn see dɛ, Iyi nye ahyɛmu a merema ɔada emi nye hom nye abɔdze a nkwa wɔ hɔn mu a wɔka hom ho nyinara ntamu, dze ama ebusuasantsen a ɔmmbɔ adze no ho asɛnkyerɛdze; medze me nyankontɔn abew mununkum mu, na ɔbɛyɛ emi na asaase ntamu ahyɛmu ho asɛnkyerɛdze.
Na ɔbɛba dɛ, sɛ medze mununkum meba asaase do a, wobohu nyankontɔn no wɔ mununkum no mu, na mebɛkaa m’ahyɛmu a ɔda emi nye hom nye honam nyinara mu abɔdze a nkwa wɔ mu nyinara ntamu; na nsu no nnkɛyɛ nsuyirii bio asɛɛ honam nyinara.
Na nyankontɔn no bɛbew mununkum no mu; na mobɔhwɛ, ama maakaa daa ahyɛmu a ɔda Nyankopɔn nye honam nyinara mu abɔdze a nkwa wɔ mu a ɔwɔ asaase do nyinara ntamu.
Na Nyankopɔn see Noa dɛ, Iyi nye ahyɛmu a medze ritsim hɔ wɔ emi nye honam a ɔwɔ asaase do nyinara ntamu no ho asɛnkyerɛdze.
Noa Asefo Petse Asaase Do Na Noa ne mba a wofii hɛn mu puei nye Sem, nye Ham, nye Jafet: na Ham nye Keenan n’egya.
Woyinom baasa yi nye Noa ne mba no: na woyinom mu na nyimpa fi petsee asaase nyinara do.
Na Noa hyɛɛ ase yɛɛ kua, na ɔyɛɛ wenyin ture: na ɔnoom wenyin no bi, na ɔbowee; na no ho daa hɔ wɔ n’asesee mu.
Na Keenan n’egya Ham hun n’egya n’adagyaw, na ɔkɛkaa kyerɛɛ no nuanom beenu no wɔ abowano.
Na Sem nye Jafet faa tam, dze guu hɔn batsir, na wɔnatsewee dze no hɔn ekyir hɔn ekyir dze kɛkataa hɔn egya n’adagyaw do; nna hɔn enyim wɔ ekyir, na woennhu hɔn egya n’adagyaw.
Na Noa no wenyin no fii n’enyi do, na ɔtsee dza ne ba kuma no dze ayɛ no.
Nna ɔsee dɛ, Ndom nka Keenan; Nkowaa mu akowaa na ɔbɛyɛ ama no nuanom.
Na ɔsee bio dɛ, Nhyira nka EWURADZE, Sem ne Nyankopɔn; Na wɔmma Keenan nyɛ n’akowaa.
Nyankopɔn nyɛ Jafet kɛse, Na wɔmma ɔntsena Sem n’asesee mu; Na wɔmma Keenan nyɛ n’akowaa.
Nsuyirii no n’ekyir no Noa dzii mfe ahaasa eduonum na Noa ne nda nyinara yɛɛ mfe ahaakron eduonum: na owui.
Noa ne Mba Hɔn Asefo Afei iyinom nye Noa ne mba, Sem, Ham nye Jafet hɔn ebusuasantsen a nsuyirii no n’ekyir no wɔwoo hɔn.
Jafet ne mba nye Gomer, Magog, Madai, Javan, Tubal, Mesek, nye Tiras.
Na Gomer ne mba nye Askenaz, Rifat, nye Togarma.
Na Javan ne mba nye Elisa, Tarsis, Kittim, nye Dodanim.
Woyinom hɔn mu na nsuano amanaman fi petsee hɔn asaase do, dɛ mbrɛ hɔn nyinara hɔn kasaa tse; dɛ mbrɛ hɔn ebusua ebusua tsetsee, wɔ hɔn amanaman mu.
Ham ne mba nye Kus, Egypt, Put, nye Keenan.
Na Kus ne mba nye Seba, Havila, Sabta, Raama, nye Sabteka: na Raama ne mba nye Seba, Dedan.
Na Kus woo Nimrod: ɔno na ɔhyɛɛ ase yɛɛ ɔkatakyi wɔ asaase do.
Ɔyɛɛ ɔbɔfo kɛse wɔ EWURADZE n’enyim: ma dɛm ntsi wɔse dɛ, ɔbɔfo a ɔyɛ kɛse wɔ EWURADZE n’enyim a ɔtse dɛ Nimrod.
Na n’ahendzi n’ahyɛse nye Babel, Erek, Akad, nye Kalne, wɔ Sinar asaase do.
Asaase no do na ofi kɔr Asiria, na ɔkɛkyekyeer Ninive, Rehoboth-Ir, nye Kala, na Resen kuropɔn a ɔda Ninive nye Kala ntamu no.
Na Egypt woo Ludim, Anamim, Lehabim, Naftuhim, Patrusim, Kasluhim (a Filistiafo fiir hɔn mu no), nye Kaftorim.
Na Keenan woo n’abakan Zidon, Het; na Jebusfo, Amorifo, Girgasfo; Hivifo, Arkifo, Sinfo; Arvadfo, Zemarfo, nye Hamatfo: na n’ekyir no na Keenan ebusua ebusua petsee.
Na Keenanfo hɔn he fi Zidon, dze nam Gerar, dze kodu Gaza; dze nam Sodom nye Gomora nye Adma nye Zeboim, dze kodu Lasa.
Woyinom nye Ham ne mba, dɛ mbrɛ hɔn ebusua ebusua tsetsee, dɛ mbrɛ hɔn kasaa tsetsee, wɔ hɔn asaase do, wɔ hɔn amanaman mu.
Na Sem, Jafet no nua panyin no, no mu na Eber mba nyinara fir.
Sem ne mba nye Elam, Assur, nye Arpaksad, Lud, nye Aram.
Na Aram ne mba nye Uz, Hul, Geter, nye Mas.
Na Arpaksad woo Sela; na Sela woo Eber.
Na Eber woo mba beenu: baako ne dzin dze Peleg; osiandɛ ɔno ne nda mu na mpaapaamu baa asaase do; na no nua ne dzin dze Joktan.
Na Joktan woo Almodad, Selef, Hazarmavet, Jera; Hadoram, Uzal, Dikla; Obal, Abimael, Seba; Ofir, Havila, nye Jobab.
Woyinom nyinara Joktan mba a. Na hɔn tsenabew fi Mesa, rokɔ Sefar, boka kokwaa no ho no.
Woyinom nye Sem ne mba dɛ mbrɛ hɔn ebusua ebusua tsetsee, dɛ mbrɛ hɔn kasaa tsetsee, wɔ hɔn asaase do, dɛ mbrɛ hɔn amanaman tsetsee.
Woyinom nye Noa ne mba hɔn ebusuasantsen; na woyinom hɔn mu na nsuyirii no n’ekyir no amanaman fi petsee asaase do.
Babel Abantsentsen Nna asaase nyinara hɔn kasaa kor.
Na ɔbaa dɛ, wotuu kwan rokɔ boka no, wohun asaase tɛtɛr bi wɔ Sinar asaase do; na wɔtsenaa hɔ.
Na wɔsesee hɔnho dɛ, Wɔmbra, wɔmma yengu ntayaa, na yɛnto ma ɔmben.
Na ntayaa no yɛɛ hɔn mbobaa, na hua yɛɛ hɔn dɛtse.
Na wɔsee dɛ, Wɔmbra, wɔmma yɛnkyekyer kurow, na yɛntow abantsentsen a n’etsifi bodu sor, na wɔmma yɛmfa ngye dzin; amma yaammpetse asaase nyinara enyi.
Na EWURADZE sianee bɔhwɛɛ kurow no nye abantsentsen no a adasamba rotow no.
Na EWURADZE see dɛ, Hwɛ, wɔyɛ ɔman kor, na hɔn nyinara hɔn kasaa kor; na dza wɔahyɛ ase reyɛ nye yi: na afei biribiara a wobosusu dɛ wɔbɛyɛ no, bibiribiara nnkotum esiw hɔn kwan.
Wɔmbra, wɔmma yensian, na yɛnkɔtoto hɔn kasaa wɔ hɔ, amma obi aanntse ne nyɛnko ne nsɛm ase.
Na ofi hɔ nna EWURADZE bɔɔ hɔn petsee asaase nyinara enyi: na wogyaa kurow no kyekyer.
Dɛm ntsi wɔfrɛɛ ne dzin Babel; osiandɛ hɔ na EWURADZE totoo asaase nyinara hɔn kasaa: na hɔ na EWURADZE fi bɔɔ hɔn petsee asaase nyinara enyi.
Sem Asefo Iyinom nye Sem n’ebusuasantsen: nsuyirii no ekyir mfe ebien no, nna Sem edzi mfe ɔha, na ɔwoo Arpaksad.
Sem woo Arpaksad n’ekyir no odzii mfe ahaenu, na ɔwoo mbabanyin nye mbabaa.
Na Arpaksad dzii mfe eduasa enum no, na ɔwoo Sela: na Arpaksad woo Sela no n’ekyir odzii mfe ahaanan ebiasa na ɔwoo mbabanyin nye mbabaa.
Sela dzii mfe eduasa, na ɔwoo Eber: na Sela woo Eber n’ekyir odzii mfe ahaanan ebiasa, na ɔwoo mbabanyin nye mbabaa.
Na Eber dzii mfe eduasa anan, na ɔwoo Peleg: na Eber woo Peleg no n’ekyir odzii mfe ahaanan eduasa, na ɔwoo mbabanyin nye mbabaa.
Peleg dzii mfe eduasa no ɔwoo Reu: na ɔwoo Reu n’ekyir no odzii mfe ahaenu nye akron, na ɔwoo mbabanyin nye mbabaa.
Reu dzii mfe eduasa ebien, na ɔwoo Serug: na Serug n’ekyir no odzii mfe ahaenu nye esuon, na ɔwoo mbabanyin nye mbabaa.
Na Serug dzii mfe eduasa, na ɔwoo Nahor: na Nahor n’ekyir no odzii mfe ahaenu, na ɔwoo mbabanyin nye mbabaa.
Nahor dzii mfe eduonu akron, na ɔwoo Tera: na ɔwoo Tera no n’ekyir odzii mfe ɔha duakron, na ɔwoo mbabanyin nye mbabaa.
Na Tera dzii mfe eduosuon, na ɔwoo Abram, Nahor, nye Haran.
Tera N’asefo Afei iyinom nye Tera n’asefo.
Tera woo Abram, Nahor, nye Haran; na Haran woo Lot.
Na Haran wui wɔ n’egya Tera enyim wɔ asaase a wɔwoo no do no do, wɔ Kaldeafo Ur.
Na Abram nye Nahor warwaree: Abram ne yer ne dzin dze Sarai; na Nahor ne yer ne dzin dze Milka.
Haran a ɔyɛ Milka n’egya, nye Iska n’egya no ne babaa a. Nna Sarai yɛ ɔbɔnyin; onnyi ba.
Na Tera faa ne ba Abram, ne nana Lot a ɔyɛ Haran ne ba no nye Abram ne yer Sarai na ɔnye hɔn sii mu fi Kaldeafo Ur, dɛ wɔrokɔ Keenan asaase do; na wɔbaa Haran bɛtsenaa hɔ.
Na Tera ne nda yɛɛ mfe ahaenu nye enum: na owui wɔ Haran.
Nyankopɔn Frɛ Abram Afei EWURADZE see Abram dɛ, Fi wo man mu, na fi w’ebusua mu, na fi w’egya fie, kɔ asaase a mebɛkyerɛ wo no do: na mebɛyɛ wo ɔman kɛse, na mibehyira wo, na mama wo dzin ayɛ kɛse: na ayɛ nhyira: na mibehyira hɔn a wohyira wo, na nyia ɔdom wo no mobɔdom no: na wo mu na wobehyira asaase ebusua ebusua nyinara.
Nna Abram kɔr dɛ mbrɛ EWURADZE kasaa kyerɛɛ no no: na Lot nye no kɔree: na Abram fii Haran no nna oedzi mfe eduosuon enum.
Na Abram faa ne yer Sarai, nye no nua ba Lot, na hɔn ahodze a wonyaa nyinara, na nyimpa a wonyaa no wɔ Haran no nyinara; na wosii mu dɛ wɔrokɔ Keenan asaase do; na Keenan asaase do na wɔbae.
Na Abram twaa mu wɔ asaase no do kɔr beebi a wɔfrɛ hɔ Sekem, kɔr More esudur no ho.
Na aber no nna Keenanfo wɔ asaase no do.
Na EWURADZE yii noho kyerɛɛ Abram, na ɔsee dɛ, W’asefo na medze asaase yi bɛma hɔn: na hɔ na Abram sii afɔrmbukyia maa EWURADZE a oyii noho kyerɛɛ no no.
Na ofii hɔ kɔr bepɔw a ɔwɔ Bɛtɛl no boka no do, na hɔ na ɔbɔɔ n’asesee, a Bɛtɛl dzi n’anee, na Ai dzi no boka: na osii afɔrmbukyia maa EWURADZE wɔ hɔ na ɔsɔɔr EWURADZE dzin.
Na Abram tuu kwan, dɛ ɔda ho ara rokɔ Pomu afamu.
Abram Wɔ Egypt Na ɔkɔm baa asaase no do: na Abram kɔr Egypt kɛtsenaa hɔ ahɔhotsena; osiandɛ ɔkɔm no yɛɛ dzen wɔ asaase no do.
Na ɔbaa dɛ aka kakra ma ɔahɛn Egypt no, ɔsee ne yer Sarai dɛ, Minyim dɛ eyɛ ɔbaa a wo ho yɛ fɛw: na ɔbɛba dɛ sɛ Egyptfo no hu wo a, wɔbɛse dɛ, Ne yer nye yi: na woboku emi, na wɔagye ɔwo nkwa.
Meserɛ wo, se dɛ, m’akyerɛbaa nye wo: ama osian ɔwo ntsi eesi yie ama me, na osian ɔwo ntsi me kra aatsena ase.
Na ɔbaa dɛ aber a Abram baa Egypt no, Egyptfo no hun ɔbaa no dɛ no ho yɛ fɛw papa.
Na Farao ne mbapɔmba no hun no, na wɔbɛkamfoo no kyerɛɛ Farao: na wɔbɛfaa ɔbaa no kɔr Farao fie.
Na ɔyɛɛ Abram yie wɔ ne ntsi: na onyaa nguan, nye anantwi, nye nsoasopɔnkɔnyin, nye nkowaa, nye mfonabaa, nye nsoasopɔnkɔber, nye efumpɔnkɔ.
Na osian Abram yer Sarai ntsi EWURADZE dze ɔyardɔm akɛse haaw Farao nye ne fi.
Na Farao frɛɛ Abram, na ɔsee dɛ, Ebɛnadze na edze ayɛ me yi?
Ɔyɛ dɛn ntsi na annka annkyerɛ me dɛ wo yer a?
Ɔyɛ dɛn ntsi na esee dɛ, M’akyerɛbaa a ma dɛm ntsi mefaa no nkyɛ morowar no yi?
Dɛm ntsi afei, hwɛ, wo yer nye no, fa no, na kɔ wo kwan.
Na Farao hyɛɛ nkorɔfo ma wokegyaa ɔno, nye ne yer, nye dza ɔwɔ nyinara wɔ ɔkwan do.
Abram Na Lot Dzi Mpaapaamu Na Abram fii Egypt, ɔno, nye ne yer, nye dza ɔwɔ nyinara, nye Lot ka no ho, kɔr Pomu afamu.
Na Abram nyaa no ho kɛsenara wɔ fiembowa, nye dwetɛ, nye sika mu.
Na otuu no kwan fi Pomu afamu araa kodur Bɛtɛl, beebi mbrɛ ahyɛse no n’asesee wɔ mu no, wɔ Bɛtɛl nye Ai ntamu: beebi mbrɛ afɔrmbukyia a asɔpɔn no ɔyɛɛ no wɔ hɔ no wɔ no: na hɔ na Abram sɔɔr EWURADZE.
Nna Lot a ɔnye Abram nam no so wɔ nguan, nye anantwi, nye asese.
Nna asaase no nnso hɔn dɛ wɔbɛtsena fakor: osiandɛ hɔn ahodze dɔɔ so, ma dɛm ntsi wɔbɔ mu tsena a ɔnnyɛ yie.
Na aperper baa Abram no mbowahwɛfo nye Lot no mbowahwɛfo ntamu.
Ber no nna Keenanfo nye Perizfo tsetse asaase no do.
Na Abram see Lot dɛ, Meserɛ wo, mma emma aperper mmba emi nye ɔwo ntamu, na mo mbowahwɛfo nye wo mbowahwɛfo ntamu; osiandɛ yɛyɛ enuanom.
Ana nnyɛ asaase no nyinara na ɔda w’enyim yi bi?
Meserɛ wo, tsew woho fi mo ho: sɛ bankum na ebɛfa a, ɔno mo so mobɔkɔ nyimfa; anaa sɛ nyimfa na ebɛfa a, ɔno mo so mobɔkɔ bankum.
Na Lot maa n’enyi do, na ɔhwɛɛ Jordan Tɛtɛrmu nyinara dze rokɔ Zoar, na ohun dɛ no do beebiara wɔ nsu papaapa.
Iyi ekyir ansaana EWURADZE resɛɛ Sodom nye Gomora, tse dɛ EWURADZE no ture, nna ɔtse dɛ Egypt asaase.
Nna Lot faa Jordan Tɛtɛrmu nyinara; na Lot tui faa boka afamu: na ɔbaako paa noho fii ne nyɛnko ho.
Abram tsenaa Keenan asaase do, na Lot tsenaa Tɛtɛrmu kurow no mu, na ɔdze n’asesee tutui araa dze kodur Sodom.
Afei Sodomfo yɛ ehuhufo nye ndzebɔnyɛfo kɛsenara tsia EWURADZE.
Na Lot paa noho wɔ Abram ho n’ekyir no, EWURADZE see Abram dɛ, Afei ma w’enyi do, na fi beebi mbrɛ ewɔ no hwɛ kwaamu afamu nye pomu afamu nye boka afamu nye anee afamu: na asaase a ihu no nyinara, medze bɛma ɔwo, nye w’asefo daa.
Na mebɛma w’asefo ayɛ dɛ asaase do huntuma: na sɛ obi tum kan asaase do huntuma a, ɔnodze nna wobotum akan w’asefo no.
Soɛr, fa asaase no do wɔ ne tsentsen nye tɛtɛr mu; na ɔwo na medze bɛma wo.
Na Abram tutuu n’asesee, na ɔbae bɛtsenaa Mamre nsudur a ɔwɔ Hebron no ne nkyɛn, na osii afɔrmbukyia wɔ hɔ maa EWURADZE.
Abram Gye Lot Na ɔbaa dɛ Sinarhen Amrafel, Elasarhen Ariok, Elamhen Kedorlaomer, nye Goiimhen Tidal aber do no, wɔnye Sodomhen Bora, nye Gomorahen Birsa, Admahhen Sinab, nye Zeboimfo hen Semeber, nye Belahen (ɔnoara nye Zoar) yɛɛ ɔsa.
Woyinom nyinara bɔɔ mu wɔ Siddim bɔnsa mu (ɔnoara nye Nkyen Po no).
Mfe duebien na wɔsoom Kedorlaomer, na afe a otsia duebiasa no mu no wɔtseew etua.
Na afe a otsia duanan no mu na Kedorlaomer na ahemfo a wɔka no ho no bae, na wobokum Refafo wɔ Asterot-karnaim, nye Zuzfo wɔ Ham, nye Emfo wɔ Savɛ-kiriataim, na Horfo wɔ hɔn bepɔw Seir do, dze kodu El-paran a ɔwɔ sar no ho no.
Na wɔsanee, na wɔbaa En-mispat (ɔnoara nye Kades), na wɔbobɔɔ Amalekfo man nyinara, nye Amorifo so a wɔtse Hazazon-tamar no.
Na Sodom, Gomora, Adma, nye Zeboim, nye Bela (ɔnoara nye Zoar) ahemfo fiir edzi; na wɔnye hɔn kɔbɔɔ enyim wɔ Siddim bɔnsa mu.
Elamhen Kedorlaomer, Goiimfo hen Tidal, Sinarhen Amrafel, nye Elasarhen Ariok; dɛm ahemfo baanan no soɛree tsiaa beenum no.
Nna hua amona wɔ Siddim bɔnsa mu ma ara tɔ; na ber Sodom nye Gomora ahemfo no ruguan no, binom koguu mu na hɔn a wɔkae no guanee kɔr bepɔw no do.
Na wɔfaa Sodom nye Gomora ndzɛmba nyinara, na hɔn edzidzidze nyinara, na wɔkɔr hɔn kwan.
Na wɔfaa Lot, Abram no nua ba a ɔtse Sodom no, nye ne ndzɛmba, na wosii mu kɔree.
Na obi a ofii nsa bae bɛkaa kyerɛɛ Hebriwnyi Abram a aber yi nna ɔtse Amorinyi Mamre, Eskol nye Aner hɔn nua no no nsudur ho no; nna woyinom ɔnye Abram akyekyer.
Na aber a Abram tsee dɛ wɔafa no nua ne ba ndɔmmum no, ɔdze no nkorɔfo a wɔatsetse hɔn a wɔwoo hɔn wɔ ne fie, ahaasa duawɔtwe tui, na wotsiiw hɔn araa kodur Dan.
Na ɔno nye no nkowaa kyɛɛ hɔnho mu kɔr hɔn do anafua, na wɔbɔɔ hɔn gui, na wotsiiw hɔn kodur Hoba a ɔwɔ Damaskɔs n’abankum no.
Na ɔdze ndzɛmba no nyinara sanee bae, ɔdze no nua ne ba Lot, nye ne ndzɛmba, nye mbaa no so, nye nkorɔfo no, sanee bae.
Melkizedek Hyira Abram Na ɔsanee fi Kedorlaomer nye ahemfo a wɔka no ho no hɔn do nkonyimdzi no reba no, Sodomhen puei kehyiaa no kwan wɔ Savɛ bɔnsa mu (ɔnoara nye ɔhen no Bɔnsa mu).
Na Salemhen Melkizedek dze paanoo nye wenyin bae: nna ɔyɛ Abɔso Nyankopɔn no sɔfoe.
Na ohyiaa no, na ɔsee dɛ, Nhyira mfi Abɔso Nyankopɔn a ɔsor nye asaase yɛ nedze no hɔ nka Abram; na nhyira nka Abɔso Nyankopɔn a ɔdze w’atamfo ahyɛ wo nsa.
Na Abram maa no ndzɛmba no nyinara mu ebupɛn du du.
Na Sodomhen see Abram dɛ, Fa nyimpa no ma me, na woara fa ndzɛmba no.
Na Abram see Sodomhen no dɛ, Mama me nsa do makyerɛ EWURADZE, Abɔso Nyankopɔn a ɔsor nye asaase yɛ nedze no, dɛ mennkɛfa ahoma anaa mpaboaahoma anaa biribiara a ɔyɛ wodze, amma aannka dɛ, Mayɛ Abram birɛmpɔn: gyedɛ dza mberantsɛ no edzi no nko, na Aner, Eskol nye Mamre a wɔnye me kɔree no hɔn kyɛpɛn.
Nyankopɔn Nye Abram Dzi Ahyɛmu Iyinom ekyir no EWURADZE n’asɛm baa Abram hɔ wɔ enyido adzehu mu dɛ, Mma nnsuro, Abram: Emi nye wo kokyɛm, na mebɛma wo akatua a ɔbor do.
Na Abram see dɛ, EWURADZE Nyankopɔn, ebɛnadze na edze bɛma me, hwɛ dɛ minnyi ba na menam, na nyia obedzi m’adze nye Eliezer a ofi Damaskɔs anaa?
Na Abram see dɛ, Hwɛ, emi dze, emmaa me asefo: na, hwɛ, nyia wɔawo no wɔ me fie na obedzi m’adze.
Na, hwɛ, EWURADZE n’asɛm baa no hɔ dɛ, Nnyɛ oyi bi na ɔbɛyɛ wo dziadzenyi; na dza ofi woara wo nson mu bɛba no, ɔno na obedzi w’adze.
Na ɔdze no puei, na ɔsee dɛ, Afei hwɛ sor, na kan nworaba no, kyerɛ dɛ ibotum akan a: na ɔsee no dɛ, Mbrɛ w’asefo bɛyɛ nye no.
Na ɔgyee EWURADZE dzii; na EWURADZE buu ne gyedzi ndzeyɛtsenenee maa no.
Na ɔsee no dɛ, Emi nye EWURADZE a medze wo fi Kaldeafo Ur wɔ Kaldea bae, dɛ medze asaase yi rebɛma wo, ma edze aayɛ egyapadze.
Na ɔsee dɛ, EWURADZE Nyankopɔn, medze ebɛnadze na medze bohu dɛ ɔbɛyɛ m’egyapadze?
Na ɔsee no dɛ, Fa nantwiba a oedzi mfe ebiasa, nye apɔnkyeber a oedzi mfe ebiasa, nye oguannyin a oedzi mfe ebiasa, nye atamram, nye aborɔnomaba brɛ me.
Na ɔdze iyinom nyinara bae, na ɔpaapaa hɔn mu ebien ebien, na ɔdze afa afa no totoo hɔn afa afa ne pɛn do: na nnoma no dze ɔammpaapaa hɔn mu.
Na nnoma a wodzi nam bɛgyegyee mbowa fun no do, na Abram kaa hɔn.
Na aber a wi rokɔtɔ no, nda heii tɔɔ Abram do; na, hwɛ, sum kɛsenara na hu tɔɔ no do.
Na Ewuradze see Abram dɛ, Hu no ampaara dɛ w’asefo bɛyɛ ahɔho wɔ asaase a ɔnnyɛ hɔndze do, na wɔbɛyɛ nkowaa na wɔasom hɔn; na wɔbɛtseetsee hɔn mfe ahaanan, na ɔman a wɔbɔsom hɔn no, hɔn so mubobua hɔn atsɛn: na n’ekyir no wɔdze ahodze kɛse befi hɔ akɔ.
Na ɔwo dze, ebɔkɔ w’egyanom nkyɛn asomdwee mu; wobesie wo wɔ nkɔdaaber pa mu.
Na mbasantsen a otsia anan no mu na wɔbɛba ha bio: osiandɛ Amorifo emumuyɛ nnyae nnyɛɛ ma.
Na ɔbaa dɛ aber a iwi kɔtɔree, na ɔyɛɛ sum no, hwɛ, fononoo a orupun wusiw, nye ɔtsɛn a ɔredzɛw botwaa mu wɔ afa afa no ntamu.
Da no ara mu na EWURADZE nye Abram dzii ahyɛmu see dɛ, W’asefo na medze asaase yi ama hɔn, ofi Egypt esutsen no ho kodu esutsen kɛse no, Eufrates esutsen no ho: Kenfo, Kenizfo, Kadmonfo, Hetfo, Perizfo, Refafo, Amorifo, Keenanfo, Girgasfo, nye Jebusfo asaase no.
Ismael N’awoo Afei Abram ne yer Sarai ɔnnwo mma no: mbom nna ɔwɔ afonabaa Egyptnyi bi a ne dzin dze Hagar.
Na Sarai see Abram dɛ, Afei hwɛ, EWURADZE esiw me awoo kwan; meserɛ wo, kɔ m’afonabaa nkyɛn; annyɛ a mibenya no ho mba.
Na Abram tsiee Sarai ne ndze.
Na Abram tsenaa Keenan asaase do mfe du n’ekyir no, Abram ne yer Sarai faa n’afonabaa Hagar, Egyptnyi no, na ɔdze no maa no kun Abram awar.
Na ɔkɔr Hagar nkyɛn, na onyinsenii: na aber a ohun dɛ onyinsen no, obuu no wuraba enyimtsia.
Na Sarai see Abram dɛ, Mo mfom da wo do; medze m’afonabaa too wo bo mu, na ohun dɛ onyinsen ntsi, obu me enyimtsia: EWURADZE mbua emi nye ɔwo ntamu atsɛn.
Na Abram see Sarai dɛ, Hwɛ, w’afonabaa wɔ wo nsamu, yɛ no dɛ mbrɛ woara ehwɛ a oye no ara.
Na Sarai nye no dzii no dzendzenndzen, ma ofii n’enyim guanee.
Na EWURADZE no bɔfoe hun no wɔ nsunyiwa bi ho wɔ sar do, Sur kwan mu nsunyiwa no ho a. Na obisaa no dɛ, Sarai n’afonabaa Hagar, ifi henfa bae na erokɔ henfa?
Na obuaa dɛ, Mifi mo wuraba Sarai n’enyim na muruguan.
Na EWURADZE no bɔfoe no see no dɛ, San kɔ wo wuraba hɔ, na kɛbrɛ woho adze wɔ n’ase.
Na EWURADZE no bɔfoe no see no dɛ, Mebɛma w’asefo adɔr menyamenya, ma hɔn dodow ntsi wɔkan hɔn a ɔnnkɛyɛ.
Na EWURADZE no bɔfoe no see no dɛ, Hwɛ, enyinsen, na ebɔwo babanyin; na ebɛfrɛ ne dzin Ismael, osiandɛ EWURADZE atse w’amandzehu.
Na ɔbɛyɛ dɛ asoaso bɔyafo wɔ adasa mu; ne nsa betsia nyimpa nyinara, na nyimpa nyinara nsa etsia no; na ɔbɔsoɛr etsia no nuanom nyinara.
Na ɔfrɛɛ EWURADZE a ɔkasaa kyerɛɛ no no ne dzin dɛ, ɔwo yɛ Nyankopɔn a ihu adze: na ɔkaa dɛ, Aso ha ara mpo mehu nyia ohu me yi?
Dɛm ntsi wɔfrɛɛ bura no Beer-lahai-roi; na, ɔwɔ Kades nye Bered ntamu.
Na Hagar woo babanyin maa Abram: na Abram frɛɛ ne babanyin a Hagar woo no no ne dzin Ismael.
Na aber a Hagar woo Ismael no, nna Abram edzi mfe eduowɔtwe esia.
Ahyɛmu No Ho Asɛnkyerɛdze Twatsiatwa Na aber a Abram dzii mfe eduokron akron no, EWURADZE yii noho kyerɛɛ Abram na ɔsee no dɛ, Emi nye Nyankopɔn Tumfo; nantsew m’enyim na dzi mu.
Na mebɛma m’ahyɛmu ada emi nye ɔwo ntamu, na mebɛma adɔr mbordo.
Na Abram dze n’enyim boom famu: na Nyankopɔn nye no kasae see dɛ, Emi dze, hwɛ, m’ahyɛmu wɔ hɔ ma wo, na ebɛyɛ amanaman pii hɔn egya.
Nkyii so wɔnnkɛfrɛ wo dzin Abram bio, na wɔbɛfrɛ wo dzin Abraham; osiandɛ amanaman pii hɔn egya na mayɛ wo.
Na mebɛma awo mbordo, na mayɛ wo amanaman, na ahemfo efi wo mu epue.
Na mebɛma m’ahyɛmu etsim wɔ emi nye ɔwo nye w’asefo a wodzi w’ekyir no ntamu wɔ hɔn mbasantsen mu, na ɔayɛ daa ahyɛmu, dɛ mebɛyɛ Nyankopɔn ama ɔwo nye w’asefo a wodzi w’ekyir no.
Na medze asaase a etsenatsena do, yɛ do hɔho yi, Keenan asaase nyinara, mebɛma ɔwo nye w’asefo a wodzi w’ekyir, dɛ daa enyadze; na mebɛyɛ hɔn Nyankopɔn.
Na Nyankopɔn see Abraham dɛ, ɔwo dze, sie m’ahyɛmu, ɔwo nye w’asefo a wodzi w’ekyir, wɔ hɔn mbasantsen mu.
Iyi nye emi nye hom nye w’asefo a wodzi w’ekyir no ntamu ahyɛmu a hom nsie; hom mu mbabanyin nyinara wontwitwa hɔn twatsia.
Na wontwitwa hom ho twatsia; na ɔbɛyɛ ahyɛmu a ɔda emi nye hom ntamu asɛnkyerɛdze.
Na ɔbabanyin a oedzi nda awɔtwe no, wontwa no twatsia wɔ hom mu, mbanyin nyinara wɔ hom mbasantsen mu, nyia wɔawo no wɔ fie, anaa wɔdze sika atɔ no wɔ hɔho biara hɔ a ɔmmfora w’asefo no.
Nyia wɔawo no wɔ fie no, nye nyia wɔdze wo sika atɔ no, wontwitwa hɔn twatsia: na m’ahyɛmu bɛtsena hɔn honam mu dɛ daa ahyɛmu.
Na ɔbanyin a wonntwaa no twatsia no, dɛm nyimpa no wontwa no mfi no nkorɔfo mu; ɔato m’ahyɛmu.
Na Nyankopɔn see Abraham dɛ, Wo yer Sarai dze, mma mmfrɛ ne dzin Sarai, na Sara nyɛ ne dzin.
Na mibehyira no, ekyir yi so mebɛma enye no awo babanyin: nyew, mibehyira no, na ɔbɛyɛ amanaman hɔn na; aman ahemfo befi no mu epue.
Nna Abraham dze n’enyim boom famu, na ɔserewee, na ɔsee n’akoma mu dɛ, Aso wɔbɔwo ba ama nyia oedzi mfe ɔha na aso Sara a oedzi mfe eduokron yi bɔwo?
Na Abraham see Nyankopɔn dɛ, kɛtseankyɛ Ismael eenya adom: Na Nyankopɔn see dɛ, Ampaara ampa, wo yer Sara bɔwo babanyin ama wo; na ebɛfrɛ ne dzin Isaak: na menye no bedzi ahyɛmu ma aayɛ daa ahyɛmu dze ama n’asefo a wodzi n’ekyir.
Na Ismael ho dze metsie wo; hwɛ, mehyira no, na mebɛma ɔawo, na ɔadɔr mbordo; ɔbɔwo etsitsir duebien, na mebɛyɛ no ɔman kɛse.
Na m’ahyɛmu dze mebɛma oetsim wɔ emi nye Isaak a Sara bɔwo no ama wo afedan sisei ntamu.
Na ɔnye no gyaa kasa no, Nyankopɔn fii Abraham nkyɛn kɔr sor.
Na Abraham faa ne ba Ismael, nye hɔn a wɔwoo hɔn wɔ ne fie, nye hɔn a ɔdze ne sika tɔɔ hɔn nyinara, Abraham ne fifo mu mbanyin nyinara, na otwitwaa hɔn twatsia da no ara, dɛ mbrɛ Nyankopɔn kaa kyerɛɛ no no.
Na aber a wotwaa Abraham twatsia no, nna oedzi mfe eduokron akron.
Na aber a ne ba Ismael wotwaa no twatsia no nna oedzi mfe du ebiasa.
Da kor no ara na wotwitwaa Abraham nye ne ba Ismael twatsia.
Na ne fie mbanyin nyinara, hɔn a wɔwoo hɔn wɔ fie, nye hɔn a wɔdze sika totɔɔ hɔn ahɔho hɔ, wɔka no ho ma wotwitwaa hɔn twatsia.
EWURADZE Dze Babanyin Bɔ Abraham Anohoba Na EWURADZE yii noho kyerɛɛ Abram wɔ Mamre nsudur nkyɛn, ewia ketee a ɔtse n’asesee abowano no; na ɔmaa n’enyi do, na ɔhwɛe, na, hwɛ, mbarimba baasa gyina ne tsentsendo.
Na aber a ohun hɔn no, otutuu mbirika fii n’asesee abowano kehyiaa hɔn kwan, na ɔkotoow famu, na ɔsee dɛ, Mo wura, sɛ afei menya w’enyim enyimnyam a, meserɛ wo, mma mmpa w’akowaa ho nnkɔ.
Afei wɔmma wɔnkɛfa nsu kakra mbra, na hom nhohor hom anan ho, na hom ngye hom ahom wɔ dua yi ase: na monkɔ nkɛfa edziban trɔma bi mbra ma hom mfa nhyɛ hom akoma dzen; na n’ekyir no hom akɔ: susuampa dɛ hom aba hom akowaa nkyɛn yi.
Na wɔsee dɛ, Yɛ dɛ mbrɛ aka no ara.
Na Abraham kaa noho kɔr asese no mu Sara hɔ, na ɔsee dɛ, Yɛ isiam pa etwadze ebiasa krado ntsɛntsɛm, fetsew, na to tatar.
Na Abraham tutuu enguan kɔr no mbowakuw mu, na ɔkɛfaa nantwiba a ɔyɛ mberɛw na oye, na ɔdze maa ɔsomfo; na ɔyɛɛ ntsɛm kɛyɛɛ edziban.
Na Abraham faa bata, nye merekye, nye nantwiba a ɔdze ayɛ edziban no, na ɔdze besii hɔn enyim: na ogyinaa hɔn nkyɛn wɔ dua no ase, na wodzidzii.
Na wobisaa no dɛ, Wo yer Sara wɔ hen?
Na ɔsee dɛ, Hwɛ, ɔwɔ asese no mu.
Na hɔn mu kor kaa dɛ, Ampaara dɛ mebɛsan aba wo nkyɛn afedan sisei; na, hwɛ, wo yer Sara benya babanyin.
Nna Sara ritsie wɔ asese abow a ɔwɔ n’ekyir no mu.
Afei nna Abraham nye Sara enyinyin, na woedzi mfe ara yie; na adze a ɔyɛ mbaa no, etwa wɔ Sara ho.
Na Sara sereew noara no mu see dɛ, Aso mayɛ aberwa yi n’ekyir na mibenya enyigye, mo wura so ayɛ akɔdaa yi a?
Na EWURADZE bisaa Abraham dɛ, ɔyɛ dɛn ntsi na Sara serewee see dɛ, Aso ampaara dɛ mayɛ aberwa yi mobɔwo ba?
Ana biribi yɛ dzen ma EWURADZE a?
Aber a mahyɛ no mebɛsan maba wo nkyɛn afedan sisei, na Sara benya babanyin.
Na Sara sanee see dɛ, Mannserew bi; osiandɛ osuroi.
Na ɔsee dɛ, Dabida, na eserewee.
Abraham Dzi Ma Sodom Na mbarimba no soɛree fii hɔ, na wɔdaan hɔn enyi kɔr Sodom do: na Abraham kegyaa hɔn kwan.
Na EWURADZE see dɛ, Ana medze dza merebɛyɛ no bosuma Abraham?
Hwɛ, ampaara Abraham bɛyɛ ɔman a ɔso na ɔwɔ tum, na no mu na wobehyira asaase amanaman nyinara.
Na masan mu eyi no, ama ɔaahyɛ ne mba nye ne fifo a wodzi n’ekyir, ma woeesie EWURADZE no kwan, wɔayɛ pɛrpɛr nye atsɛmbu; ama EWURADZE dze dza ɔaka no wɔ Abraham ho no aaba mu.
Na EWURADZE see dɛ, ɔnam dɛ Sodom nye Gomora ho nkekamu ayɛ kɛse; na hɔn bɔn ayɛ dur dodow ntsi; afei mibesian akɔhwɛ kyerɛ dɛ ɔayɛ dɛ mbrɛ nkekamu a edu me nkyɛn no tse no ewie; na sɛ ɔnntse dɛm so a, mubohu.
Na mbarimba beenu no daan hɔnho fii hɔ dɛ wɔrokɔ Sodom: na Abraham dze, ɔdaa ho ara gyinaa EWURADZE n’enyim.
Na Abraham twee pinii, na obisaa dɛ, Ana edze atseneneefo nye ndzebɔnyɛfo nyinara bɔbɔ mu ahyew hɔn?
Egyangyanbiara atseneneefo eduonum wɔ kurow no mu ɛ: onnkesian atseneneefo eduonum a wɔwɔ mu no ntsi ma edze efir kurow no, na ebɛhyew no?
Iyi mpar wo dɛ ebɛyɛ no dɛm, dɛ edze atseneneefo bɛka ndzebɔnyɛfo ho eku hɔn, ma atseneneefo ayɛ dɛ ndzebɔnyɛfo; iyi mpar wo: ana asaase nyinara ɔtsɛmbuafo nnkɛyɛ dza ɔtsen bi a?
Na EWURADZE see dɛ, Sɛ muhu atseneneefo eduonum wɔ Sodom kurow no mu a, ɔno osian hɔn ntsi medze bɛkyɛ bea no nyinara.
Na Abraham buae na ɔsee dɛ, Afei hwɛ, emi a meyɛ dɛtse nye nso, na mesi mo bo dɛ mebɛkasa akyerɛ EWURADZE yi: egyangyanbiara atseneneefo eduonum no hɔn mu enum fi mu ɛ: ana osian enum a efi mu no ntsi ebɛsɛɛ kurow no nyinara?
Na ɔsee dɛ, Sɛ muhu eduanan enum wɔ hɔ a, mennkɛsɛɛ no.
Na ɔdaa ho ara kasaa kyerɛɛ no bio, na ɔsee dɛ, Egyangyanbiara eduanan na wobohu hɔn wɔ hɔ ɛ. Na ɔsee dɛ, Osian eduanan no ntsi mennkɛyɛ.
Na ɔsee dɛ, Mma mma EWURADZE no bo mmfuw, na menkasa: egyangyanbiara eduasa na wobohu hɔn wɔ hɔ ɛ. Na ɔsee dɛ, Sɛ muhu eduasa wɔ hɔ a, mennkɛyɛ.
Na ɔsee dɛ, Afei hwɛ, mesi mo bo dɛ mebɛkasa akyerɛ EWURADZE: egyangyanbiara eduonu na wobohu hɔn wɔ hɔ ɛ: Na ɔsee dɛ, Osian eduonu no ntsi mennkɛsɛɛ no.
Na ɔsee dɛ, Ao mma mma EWURADZE no bo mmfuw, na menkasa prɛko pɛ yi ara: egyangyanbiara du na wobohu hɔn wɔ hɔ ɛ; Na ɔsee dɛ, Osian du no ntsi mennkɛsɛɛ no.
Na EWURADZE wiee dɛ ɔnye Abraham kasa ara na ɔkɔr no kwan: na Abraham sanee baa ne tsenabea.
Sodom Ne Nsɛɛe Na sor abɔfo beenu no baa Sodom ewimbir; nna Lot tse Sodom abotsen ano: na Lot hun hɔn, na ɔsoɛree kehyiaa hɔn kwan; na ɔkotowee dze n’enyim boom famu; na ɔsee dɛ, Afei hwɛ, mo wuranom, meserɛ hom, wɔmman hom akowaa fie, na wɔnkɔsoɛ hɔ anafua yi nyinara, na hom nhohor hom anan ho, na hom asoɛr anapaatu akɔ hom kwan.
Na wɔsee dɛ, Dabida; na yɛbɛtsena gua do anafua yi nyinara.
Na ɔserɛɛ hɔn ɔdzendo ara, na wɔmaan ne nkyɛn, na wɔkɔr ne fie; na ɔtoo hɔn pon, na ɔtoo epitsi ma wodzii.
Na wonnyae nnkɛdae no, nna kurow no mu mba, mekyerɛ Sodomfo no, botwaa dan no ho hyiae, mbofra nye mpanyin, apaa nyinara mu nkorɔfo nyinara; na wɔfrɛɛ Lot na wɔsee no dɛ, Mbarimba a wɔbaa wo nkyɛn anafua yi no wɔ hen?
Yi hɔn brɛ hɛn, ma yɛnye hɔn nda.
Na Lot puei kɔr hɔn nkyɛn wɔ abow no ano, na ɔtoow abow no mu wɔ n’ekyir.
Na ɔsee dɛ, Mo nuanom, meserɛ hom, mma wɔnnyɛ emumuyɛ a ɔtse dɛm.
Afei hwɛ, mowɔ mbabaa beenu a wonnhun banyin: meserɛ hom, wɔmma minyi hɔn mbrɛ hom, na dza homara hwɛ a oye no ara hom nyɛ hɔn: mbarimba yi dze mma wɔnnyɛ hɔn biribiara; susuampa dɛ wɔaba me hatsɛw no nwin ase yi.
Na wɔsee dɛ, Gyina nkyɛn.
Na wɔsee dɛ, Akowaa kor yi ɔbaa hɛn amanyɛ, na ɔrohwehwɛ ɔayɛ ɔsɛndzifo: afei yɛnye wo bedzi no bɔn akyɛn hɔn.
Na wɔhyɛɛ Lot no do dzendzenndzen, na wɔtwee pinii dɛ worubobubu abow no.
Na mbarimba no tseen hɔn nsa, na wɔtwee Lot baa hɔn nkyɛn wɔ dan mu na wɔtoow abow no mu.
Na wɔdze enyifura baa nkorɔfo a wogyinagyina ofi no n’abow n’ano no hɔn do, nkakraba nye akɛse nyina: ma wɔfonaa dɛ wobohu abow no n’ano kwan.
Lot Tu Fi Sodom Na mbarimba no bisaa Lot dɛ, Ana ewɔ obiara so wɔ ha?
Asew, na wo mbabanyin, na wo mbabaa, na obiara a ewɔ no wɔ kurow yi mu; yi hɔn fi ha: na yɛrebɛsɛɛ ha, osiandɛ hɔn nkekamu ayɛ kɛse wɔ EWURADZE n’enyim; na EWURADZE asoma hɛn dɛ yɛmbɛsɛɛ no.
Na Lot puei, na ɔkɛkasaa kyerɛɛ ne nsewnom a wɔawarwar ne mbabaa no, na ɔsee dɛ, Hom nsoɛr mfi ha; na EWURADZE rebɛsɛɛ kurow yi.
Na ɔyɛɛ ne nsewnom no enyiwa do dɛ obi a oridzi fɛw.
Na adze kyee no, sor abɔfo no guu Lot do, dɛ, Soɛr, fa wo yer nye wo mbabaa beenu a wɔwɔ ha yi kɔ; amma aannhyew wɔ kurow yi n’emumuyɛ mu.
Na okyinkyimii; na EWURADZE hun no mbɔbɔr ntsi, nkorɔfo no suoo ɔno nye ne yer nye ne mbabaa beenu no hɔn nsa mu na wɔdze hɔn puei, na wɔdze hɔn kesii kurow no n’ekyir.
Na ɔbaa dɛ, wɔdze hɔn puei no, wɔsee dɛ, Hom nguan wɔ hom nkwa ntsi; mma hom mmbu hom kɔn ekyir, mma hom nngyina Tɛtɛr yi mu beebiara so; hom guan nkɔ bepɔw no do, ɔno bɛyɛ na hom ahyew.
Na Lot see hɔn dɛ, Ao!
Mma ɔmmba no dɛm, mo wura.
Afei hwɛ, w’akowaa enya w’enyim enyimpa, na ama w’ehumbɔbɔr a edze ehu me adɔɔ so, wɔ dɛ agye me nkwa; mbom munnkotum meguan akɔ mbepɔw no do, ɔno bɛyɛ na mbusu no ato me ma meewu.
Hwɛ, kurow yi bɛn dɛ mubotum eguan akɔ mu, na osuar.
Innhu dɛ osuar?
Ao, ma munguan nkɔ hɔ, na me kra benya nkwa.
Na ɔsee no dɛ, Hwɛ, metsie wo wɔ adze kor yi so mu, dɛ monnkɔbɔ kurow a aka ho asɛm no.
Ka woho ɛ, guan kɔ hɔ; na murunntum biribiara yɛ, gyedɛ edu hɔ ana.
Dɛm ntsi wɔfrɛɛ kurow no ne dzin Zoar ase nye dɛ kakraba.
Na aber a Lot dur Zoar no, nna ewia epue asaase do.
Nna EWURADZE tɔɔ brestɔn nye ogya fi EWURADZE hɔ wɔ sor guu Sodom nye Gomora do; na ɔbɔɔ nkurow no, nye Tɛtɛr no nyinara, nye hɔn a wɔtse nkurow no mu nyinara, nye dza ofifir asaase no do no.
Na Lot ne yer buu no kɔn ekyir, na ɔdaan nkyensiw.
Na Abraham soɛɛr anapaatu kɔr mbrɛ ogyinae wɔ EWURADZE n’enyim no: na ɔdaan n’enyi kɔr Sodom nye Gomora, nye Tɛtɛr no mu asaase no nyinara do, na, hwɛ, asaase no do wusiw foow sor dɛ fononoo wusiw.
Na ɔbaa dɛ, aber a Nyankopɔn sɛɛ Tɛtɛr no mu nkurow no, Nyankopɔn kaa Abraham, na aber a ɔbɔɔ nkurow a Lot tse mu no, oyii Lot wɔ ɔsɛɛ no mu.
Lot Ne Mbabaa Beenu No Na Lot fii Zoar fowee, na ɔkɛtsenaa bepɔw no do, na ne mbabaa beenu no ka no ho; osiandɛ osuroo dɛ ɔbɛtsena Zoar: na wɔtsenaa ɔbo tu mu.
Na abakan no see ekumaba no dɛ, Hɛn egya ayɛ akɔdaa, na ɔbanyin biara nnyi asaase do a ɔbɛba hɛn nkyɛn dɛ mbrɛ asaase nyinara yɛ no: Bra, ma yɛmma hɛn egya nnom nsa, na yɛnye no nkɛda, ama yeenya hɛn egya no ho mba.
Na wɔmaa hɔn egya noom nsa anafua no: na abakan no kɔr mu, na ɔnye n’egya kɛdae; na oennhu ne ndaa mu, eso no nsoɛree mu.
Na ɔbaa dɛ n’adzekyeenyim no, abakan no see ekumaba no dɛ, Hwɛ, menye m’egya daa anafua yi: ma yɛmma ɔnnom nsa anafua yi so; na kɔ mu, na enye no nkɛda, ama yeenya hɛn egya no ho mba.
Na wɔmaa hɔn egya noom nsa anafua no so; na ekumaba no soɛree, na ɔnye no kɛdae; na oennhu ne ndaa mu, eso no nsoɛree mu.
Dɛm na Lot ne mbabaa beenu no nyina wɔnye hɔn egya nyinsenii.
Na abakan no woo babanyin, na ɔtoo no dzin Moab: ɔnoara nye Moabfo hɔn egya ɔdze bodu ndɛ da yi.
Na ekumaba no so woo babanyin, na ɔtoo no dzin Benammi: ɔnoara nye Ammonfo hɔn egya ɔdze bodu ndɛ da yi.
Abraham Na Abimelek Na Abraham tuu kwan fi hɔ kɔr Pomu Afamu Asaase do; na ɔkɛtsenaa Kades nye Sur ntamu; na ɔkɛyɛɛ hɔho wɔ Gerar.
Na hɔ Abraham kaa no wɔ ne yer Sara ho dɛ, M’akyerɛbaa a: na Gerarhen Abimelek somae ma wɔkɛfaa Sara.
Na Nyankopɔn baa Abimelek hɔ wɔ anafua adaaso mu, na ɔbɛsee no dɛ, Hwɛ, ɔbaa a akɛfa no ntsi ayɛ owufo ara nye no; na banyin no ne yer a. Afei Abimelek nnyae mmfaa no ho nnkaa no: na ɔsee dɛ, EWURADZE, aso iboku ɔman tsenenee so?
Ana ɔno noara annse me dɛ, M’akyerɛbaa a?
Na noara, mekyerɛ ɔnoara ɔbaa no so see dɛ, Mo nua a: m’akoma mu tsewee, nye me nsa ho no krɔnkrɔnyɛ mu, na mayɛ yi.
Na Nyankopɔn see no adaaso mu, dɛ, ɛhɛɛ, minyim dɛ w’akoma mu tsewee mu na ayɛ yi, na mo so musuoo wo mu amma aannyɛ bɔn enntsia me: dɛm ntsi na mamma annka no.
Dɛm na yɛ afei, fa banyin no ne yer san kɛma no; na ɔyɛ nkɔnhyɛnyi, na ɔbɔsɔr ama wo, ma eenya nkwa: na sɛ ammfa no annsan amma no a, hu no ampaara dɛ ibowu, ɔwo, nye dza ɔyɛ wodze nyinara.
Na Abimelek soɛɛr anapaatu, na ɔfrɛɛ no nkowaa nyinara, na ɔkaa nsɛm yi nyinara wɔ hɔn aso mu: na nkorɔfo no hɔn akoma tuu kɛsenara.
Nna Abimelek frɛɛ Abraham, na ɔsee no dɛ, Ebɛnadze na ayɛ hɛn yi?
Na ebɛnadze mu na mayɛ bɔn etsia wo ma edze bɔn kokroko aba emi nye m’ahenman do yi?
Adze a ɔnnsɛ dɛ wɔyɛ na edze ayɛ me yi.
Na Abimelek bisaa Abraham dɛ, Ebɛnadze na ihunii, ma ayɛ dɛm adze yi?
Na Abraham see dɛ, Osiandɛ modween dɛ, Ampaara Nyankopɔn no ho suro nnyi ha; na me yer ntsi woboku me.
Na ɔyɛ m’akyerɛbaa so ampa, m’egya ba a, na nnyɛ me na ba bi a; na ɔbɛyɛɛ me yer.
Na ɔbaa dɛ aber a Nyankopɔn maa mifii m’egya fie mikekyinii no, nna mesee ɔbaa no dɛ, Ayamuyie a fa yɛ me nye yi; beebiara mbrɛ yebodu no, ka no wɔ mo ho dɛ, Mo nua a. Na Abimelek faa nguan, nye anantwi, nye nkowaa, nye mfonabaa, na ɔdze maa Abraham, na ɔdze ne yer Sara sanee maa no.
Na Abimelek see dɛ, Hwɛ, m’asaase na ɔwɔ w’enyim yi: tsena beebiara mbrɛ woara epɛ.
Na Sara dze, ɔsee no dɛ, Hwɛ, mama wo nua ndwetɛbona apem: hwɛ, ɔyɛ nkataenyim dze ma wo wɔ hɔn a wɔka wo ho nyinara hɔn mu; na enya dza ɔtsen wɔ nyimpa nyinara hɔn enyim.
Na Abraham sɔree maa Nyankopɔn: na Nyankopɔn yɛɛ Abimelek nye ne yer, nye no mfonabaa edur; na wɔwowoo mba.
Osiandɛ nna EWURADZE esiw Abimelek ne fie yafun nyinara mu kwan petsee wɔ Abraham ne yer Sara ntsi.
Isaak N’awoo Na EWURADZE bɛseraa Sara dɛ mbrɛ ɔsee no, na Ɔyɛɛ Sara dɛ mbrɛ ɔbɔɔ no anohoba no.
Na Sara nyinsenii, na ɔwoo babanyin maa Abraham wɔ no nkɔdaaber mu, wɔ aber a EWURADZE kaa ho asɛm kyerɛɛ no no mu.
Na Abraham too ne babanyin a Sara woo no maa no no, dzin Isaak.
Na Abraham ne ba Isaak dzii nda awɔtwe no, otwaa no twatsia, dɛ mbrɛ Nyankopɔn hyɛɛ no no.
Na aber a wɔwoo ne ba Isaak maa no no, nna Abraham edzi mfe ɔha.
Na Sara see dɛ, Nyankopɔn ama maserew; hɔn a wɔbɛtse nyinara nye me bɛserew.
Na ɔsee dɛ, Woana na nkyɛ akyerɛ Abraham dɛ, Sara bɛma mba enumfo?
Naaso mawo babanyin ama no wɔ no nkɔdaaber mu.
Woyi Hagar Nye Ismael Edzi Na abofra no nyinii, na wotwaa no enumfo: na da a wotwaa Isaak enumfo no, Abraham too pon kɛsenara.
Na Sara hun Egyptnyi Hagar ne ba a ɔwoo no maa Abraham no, dɛ orisi atwetwe.
Dɛm ntsi ɔsee Abraham dɛ, Yi afonabaa yi nye ne ba no edzi: na afonabaa yi ne ba nnkɛnye me ba Isaak edzi adze.
Na asɛm no yɛɛ Abraham yaw papaara, osian ne ba no ntsi.
Na Nyankopɔn see Abraham dɛ, Mma mma ɔnnyɛ wo yaw, osian abofra no ntsi, na osian w’afonabaa no ntsi; dza Sara ka kyerɛ wo no nyinara mu, tsie ne ndze; na Isaak mu na wɔbɛfrɛ w’asefo.
Na afonabaa no ne ba no so mebɛyɛ no ɔman, osiandɛ ɔyɛ w’asenyi.
Na Abraham soɛɛr anapaatu, na ɔfaa edziban nye nsu bɔdambɔ, na ɔdze maa Hagar, ɔdze sii no kɔn ho, na ogyaa ɔno nye abofra no kwan.
Na Hagar sii mu, na okekyiin Beer-seba sar do.
Na nsu a ɔwɔ bɔdambɔ no mu no no sae, na ɔdze abofra no too ndua no bi ase.
Na ɔkɔree, na ɔkɛtsenaa ne tsentsendo wɔ ekyir kakra, bɛyɛ dɛ mbrɛ wɔtow egyen a obodu: na ɔsee dɛ, Mma mma monnhwɛ abofra yi no wu.
Na ɔtsenaa ne tsentsendo, na ɔmaa ne ndze do, na osui.
Na Nyankopɔn tsee abofra no ne ndze; na Nyankopɔn no bɔfoe fi sor frɛɛ Hagar, na ɔsee no dɛ, Ebɛnadze yɛ wo, Hagar?
Mma nnsuro; na Nyankopɔn atse abofra no ne ndze wɔ mbrɛ ɔwɔ no.
Soɛr, kɛma abofra no do, na fa wo nsa suo no mu; na mebɛyɛ no ɔman kɛse.
Na Nyankopɔn buee n’enyiwa, na ohun nsubura bi; na ɔkɔree, na ɔkɛhyɛɛ bɔdambɔ no nsu ma, na ɔmaa abofra no nsu ma ɔnomee.
Na Nyankopɔn dzii abofra no ekyir, na onyinii; na ɔtsenaa sar do, na ɔyɛɛ egyentonyi.
Na ɔtsenaa Paran sar do; na ne na kɔwaar yer wɔ Egypt asaase do brɛɛ no.
Abraham Nye Abimelek Dzi Ahyɛmu Na ɔbaa dɛ aber no no mu na Abimelek nye ne safohen tsitsir Fikol kasaa kyerɛɛ Abraham dɛ, Nyankopɔn dzi w’ekyir wɔ dza eyɛ nyinara mu: dɛm ntsi afei, fa Nyankopɔn dzi nsew kyerɛ me wɔ ha dɛ ennkɛdaadaa emi, nye me ba, nye me mbanana: na dɛ mbrɛ ayamuyie a medze ayɛ wo no tse no ara, ebɛyɛ ama emi, nye asaase a aba do ahɔhoyɛ yi.
Na Abraham see dɛ, Mibedzi nsew.
Na Abraham twuuw Abimelek n’enyim, wɔ nsubura a Abimelek no nkowaa dze enyimpi gyee no ntsi.
Na Abimelek see dɛ, Minnyim nyia ɔyɛɛ iyi: na wo so annka annkyerɛ me, na nkyii so menntsee pɛn dɛ ndɛ.
Na Abraham faa nguan, nye anantwi, na ɔdze maa Abimelek; na hɔn beenu no dzii ahyɛmu.
Na Abraham yii nguankuw mu nguambaa aber esuon dze hɔn sii nkyɛn.
Na Abimelek bisaa Abraham dɛ, Na nguambaa aber esuon a eyi hɔn esi nkyɛn yi ase nye dɛn?
Na ɔsee dɛ, Nguambaa aber esuon yi na ebɛgye no wɔ me nsamu ama ɔaayɛ dase ama me, dɛ mara na mutuu bura yi.
Dɛm ntsi ɔfrɛɛ hɔ Beer-seba; osiandɛ hɔ na hɔn beenu nyina wodzii nsew.
Na wodzii ahyɛmu wɔ Beer-seba wiei no, Abimelek soɛree, nye ne safohen tsitsir Fikol, na wɔsanee ba Filistiafo asaase do.
Na Abraham tsɛɛw ɔsɛntsɛw dua wɔ Beer-seba, na ɔsɔɔr EWURADZE, ɔdomankoma Nyankopɔn no wɔ hɔ.
Na Abraham yɛɛ hɔho wɔ Filistiafo asaase do nda pii.
Abraham Dze Isaak Bɔ Afɔr Na ɔbaa dɛ iyinom n’ekyir no Nyankopɔn sɔɔ Abraham hwɛe, na ɔsee dɛ, Abraham; na ɔsee dɛ, Emi nye yi.
Na, ɔsee dɛ, Afei fa wo ba, wo ba kortonoo a edɔ no, mekyerɛ Isaak no, na kɔ Moria asaase do; na fa no kɔbɔ ɔhyew afɔr wɔ hɔ, wɔ mbepɔw no mu kor a mebɛkyerɛ wo no do.
Na Abraham soɛɛr anapaatu hyehyɛɛ n’asoasopɔnkɔ, na ɔfaa ne mberantsɛ no mu beenu kaa no ho, nye ne ba Isaak; na ɔpaa ɔhyew afɔr ne nyena no, na ɔsoɛree kɔr mbrɛ Nyankopɔn kyerɛɛ no no.
Na ne ndaansa no Abraham maa n’enyiwa do, na ohun bea no wɔ ekyir noho ara.
Na Abraham see ne mberantsɛ no dɛ, Hom nye asoasopɔnkɔ yi ntsena ha, na emi na abofra yi yɛbɔkɔ noho, na yɛakɔsɔr, na yɛasan aba hom nkyɛn.
Na Abraham faa ɔhyew afɔr no ne nyena no, na ɔdze soaa ne ba Isaak; na ɔfaa gya no nye sekan no kitsae; na hɔn beenu nyina bɔɔ mu kɔree.
Na Isaak kasaa kyerɛɛ n’egya Abraham, na ɔsee dɛ, M’egya: na ɔsee dɛ, Emi nye yi, me ba.
Na ɔsee dɛ, Hwɛ, ogya nye enyena nye yi: na eguambaa a wɔdze rokɔbɔ ɔhyew afɔr no wɔ hen?
Na Abraham see dɛ, Me ba, Nyankopɔn noara bɛkyerɛ eguambaa a wɔdze no bɔbɔ ɔhyew afɔr: na hɔn beenu nyina bɔɔ mu kɔree.
Na wodur mbrɛ Nyankopɔn kyerɛɛ no no; na Abraham sii afɔrmbukyia wɔ hɔ, na osiesiee nyena no yie, na ɔkyekyeer ne ba Isaak dze no too afɔrmbukyia no do wɔ nyena no do.
Na Abraham tseen ne nsa, na ɔfaa sekan no dɛ ɔdze ruboku ne ba no.
Na EWURADZE no bɔfoe fi sor frɛɛ no, na ɔsee dɛ, Abraham, Abraham: na ɔsee dɛ, Emi nye yi.
Na ɔsee dɛ, Mma mmfa wo nsa nnka abofra no, nkyii so mma nnyɛ no biribiara: na afei na mehu dɛ isuro Nyankopɔn, susuampa dɛ ɔwo annkam me wo ba, wo ba kortonoo ntsi.
Na Abraham maa n’enyiwa do, na ɔhwɛe, na hwɛ, oguannyin a n’ambɛn ekosuo mbirikisi mu wɔ n’ekyir: na Abraham kɔree kɛfaa oguannyin no, na ɔdze no hyɛɛ ne ba n’ananmu bɔɔ hyew afɔr.
Na Abraham frɛɛ bea no ne dzin Jehovah-jireh: dɛ mbrɛ ebodu ndɛ wɔda ho ara frɛ no no, dɛ, EWURADZE ne bepɔw do na wɔbɛkyerɛ.
Na EWURADZE no bɔfoe fi sor frɛɛ Abraham bio dɛ, mbrɛ EWURADZE se nye iyi, osiandɛ ayɛ dɛm adze yi, dɛ ammfa wo ba, wo ba kortsee no, annkam me ntsi, maka moho ntam: dɛ nhyira mu a, mibehyira wo, na ɔdɔr mu a, mebɛma w’asefo adɔr dɛ ɔsor nworaba, na dɛ mpoano anhwea; na w’asefo bɛfa hɔn atamfo hɔn abotsen; na w’asefo mu na wobehyira asaase amanaman nyinara; osiandɛ etsie me ndze.
Nna Abraham sanee baa ne mberantsɛ no nkyɛn, na wɔsoɛree, na wɔbɔɔ mu kɔr Beer-seba; na Abraham tsenaa Beer-seba.
Nahor Asefo Na ɔbaa dɛ iyinom ekyir no, wɔkaa kyerɛɛ Abraham dɛ, Hwɛ, Milka so awo ama wo nua Nahor; n’abakan Uz, nye no nua Buz, nye Kemuel a ɔyɛ Aram n’egya; nye Kesed, Hazo, Pildas, Jidlaf, nye Betuel.
Na Betuel woo Rebeka: baawɔtwe yi na Milka woe maa Abraham no nua Nahor.
Na no nwewe a ne dzin dze Reuma no, ɔno so ɔwoo Teba, Gaham, nye Tahas, nye Maaka.
Sara No Wu Na Ne Nsiei Na Sara dzii mfe ɔha eduonu esuon.
Na Sara wui wɔ Kiriat-arba ɔnoara nye Hebron, wɔ Keenan asaase do; na Abraham bae begyaam Sara, na obosuu no.
Na Abraham soɛree fii no fun no enyim, na ɔkɛkasaa kyerɛɛ Hetmba no, dɛ, Meyɛ ɔhɔho nye ɔmamforanyi wɔ hom nkyɛn: hom mma me efunsiebea bi wɔ hom nkyɛn, ma minsie mo fun mfi m’enyi do.
Na Hetmba no buaa Abraham see no dɛ, Mo wura, tsie hɛn: eyɛ okunyin katakyi wɔ hɛn mu: hɛn asamandan mu dza woara epɛ no, sie wo fun wɔ mu; hɛn mu biara nnkam wo n’asamandan, na sie wo fun.
Na Abraham soɛree, na ɔbɔɔ no mu adze maa asaase no do nkorɔfo no, mekyerɛ Hetmba no.
Na ɔnye hɔn kasae see dɛ, Sɛ hom adwen nye dɛ misie mo fun fi m’enyi do a, wontsie me, na wɔnserɛ Zohar ne ba Efron mma me, ma ɔmfa Makepela ɔbo tu a ɔwɔ no a ɔwɔ ne haban ano no mma me; ɔngye bo a ɔfata na ɔmfa mma me ma minnya efunsiebea wɔ hom finimfin.
Afei Efron tse Hetmba no hɔn finimfin: na Hetnyi Efron buaa Abraham wɔ Hetmba no asomu, mekyerɛ hɔn a wɔhɛn no kurow n’abotsen mu no nyinara asomu dɛ, Dabida, mo wura, tsie me: haban no medze ma wo, na ɔbo tu a ɔwɔ mu no medze ma wo; wɔ me man mba hɔn enyim medze ma wo: sie wo fun.
Na Abraham bɔɔ no mu adze wɔ asaase no do nkorɔfo no hɔn enyim.
Na ɔkasaa kyerɛɛ Efron wɔ asaase no do nkorɔfo no hɔn asomu dɛ, Mbom sɛ ibetsie a, ɔno, meserɛ wo, tsie me: mebɛma haban no ne tsibo; gye no wɔ mo hɔ, ma minsie mo fun wɔ hɔ.
Na Efron buaa Abraham see no dɛ, Mo wura, tsie me: dwetɛ dwetɛbona ahaanan asaase nye dɛn wɔ emi na ɔwo ntamu?
Dɛm ntsi sie wo fun.
Na Abraham tsiee Efron; na Abraham keer dwɛɛtɛɛ a Efron bɔɔ dzin wɔ Hetmba no asomu no maa no, dwetɛ dwetɛbona ahaanan a ɔyɛ eguadzifo sika a wodzi no.
Nna Efron ne haban a ɔwɔ Makepela a ɔwɔ Mamre enyim no, haban no, nye ɔbo tu a ɔwɔ mu no, nye ndua a ɔwɔ haban no mu no nyinara a ɔwɔ ne hanoa nyinara bɔ aprɔw no, wosii no pi maa Abraham dɛ enyadze wɔ Hetmba no hɔn enyim, wɔ hɔn a wɔhɛn no kurow n’abotsen mu nyinara enyim.
Na iyi n’ekyir no, Abraham siee ne yer Sara wɔ Makepela haban no mu ɔbo tu mu wɔ Mamre enyim (ɔnoara nye Hebron), wɔ Keenan asaase do.
Na haban no, nye ɔbotu a ɔwɔ mu no, Hetmba no sii no pi dɛ enyadze maa Abraham dɛ efunsiebea.
Isaak N’awar Na Abraham ayɛ akɔdaa, na oedzi mfe ara yie: na EWURADZE hyiraa Abraham wɔ adze nyinara mu.
Na Abraham see, ne fie somfo panyin a ɔhwɛ adze a ɔwɔ nyinara do no, dɛ, Meserɛ wo, fa wo nsa to m’aserɛ ase: na mebɛma edze EWURADZE, sor Nyankopɔn nye asaase Nyankopɔn no, edzi nsew, dɛ ennkɛgye Keenanfo a metse hɔn mu yi, hɔn mbabaa mu bi yer ama me ba: na ebɔkɔ mo kurow mu, na akɛgye yer wɔ m’ebusua mu abrɛ me ba Isaak.
Na ɔsomfo no see dɛ, Bi a ɔbaa no nnkɛpɛ dɛ ɔbɛka mo do aba asaase yi do: ɔnodze memfa wo ba nsan nkɔ asaase a ifi do bae no do bio a?
Na Abraham see no dɛ, Hwɛ woho yie mma aammfa me ba annkɔ hɔ bio.
EWURADZE, ɔsor Nyankopɔn no a ɔfaa me fii m’egya fie, nye asaase a wɔwoo me do no, na ɔkasaa kyerɛɛ me, na odzii nsew kyerɛɛ me, dɛ, W’asefo na medze asaase yi mebɛma hɔn no; ɔbɔsoma no bɔfoe ma oeedzi w’enyim, na akɛgye yer wɔ hɔ abrɛ me ba.
Na sɛ ɔbaa no ammpɛ dɛ ɔbɛka wo do a, ɔno na wo ho efi me ntam yi mu: me ba no ara na mma mmfa no nnkɔ hɔ bio.
Na akowaa no dze ne nsa too no wura Abraham ne serɛ ase, na odzii nsew kyerɛɛ no wɔ asɛm yi ho.
Na akowaa no faa no wura n’efumpɔnkɔ mu du, na no wura ne ndzɛmba papa nyinara awɔ ne nsamu: no bi na osii mu kɔr Mesopotemia, Nahor kurow mu.
Na ɔmaa efumpɔnkɔ no butubutuuw kurotsia nsubura no ho ewimbibaamu, aber a mbaa pue kɛsaw nsu no.
Na ɔbɔɔ mpaa dɛ, EWURADZE, mo wura Abraham ne Nyankopɔn, meserɛ wo, ma minhyia yie ndɛ, na yɛ mo wura Abraham ayamuyie.
Hwɛ, migyina nsubura yi ho; na kurow no mu mba mbabaa rupue abɛsaw nsu: na ma ɔmbra dɛ, akataasia a mebɛse no dɛ, Meserɛ wo, soɛ w’ehina, ma monnom bi; na ɔbɛse dɛ, Nom bi, na mebɛma w’efumpɔnkɔ no nsu ma wɔaanom no: ɔnoara na ma ɔnyɛ nyia eyi no ama w’akowaa Isaak; na ɔnam dɛm no do na mubohu dɛ ayɛ mo wura ayamuyie.
Na ɔbaa dɛ onnyae nnwiee kasa no, hwɛ, Rebeka a wɔwoo no maa Betuel a ɔyɛ Abraham no nua Nahor ne yer Milka ne ba no, puei, na n’ehina si no kɔn ho.
Na akataasia no no ho yɛ fɛw dodow, na ɔyɛ ɔbaabun, osiandɛ ɔbanyin biara nnhun no pɛn: na osianee kɔr bura no mu, na ɔkɛhyɛɛ n’ehina ma, na ɔbaa sor.
Na akowaa no tutuu mbirika kehyiaa no kwan, na ɔsee dɛ, Meserɛ wo, ma monnom w’ehina mu nsu kakra.
Na ɔsee dɛ, Nom bi, mo wura: na ɔyɛɛ ntsɛm soɛɛ ehina no taa ne nsamu, na ɔmaa no nsu ma ɔnomee.
Na aber a owiee no nsu ma ma ɔnomee no, ɔsee dɛ, Mebɛsesaw bi abrɛ w’efumpɔnkɔ no so, dze ekodu dɛ wobowie nom.
Na ɔyɛɛ ntsɛm, na ohuee n’ehina mu nsu guu ɔdaasee mu, na otutuu mbirika kɔr bura no mu bio kɛsawee, na ɔsawee maa n’efumpɔnkɔ no nyinara.
Na banyin no hwɛɛ no haa dɛ obohu kyerɛ EWURADZE ama n’akwantu no ayɛ prɔmprɔm anaa ɔnnyɛe.
Na ɔbaa dɛ, efumpɔnkɔ no wiee nsu nom no, nna banyin no faa sika mpɛtsea a n’ano tow dwetɛbona fa, nye ne nsakɔnadze ebien a n’ano tow sika dwetɛbona du dze hyɛɛ ne nsa; na obisaa no dɛ, Woana babaa nye wo?
Meserɛ wo, ka kyerɛ me.
Ana ɔkwan wɔ w’egya fie ma hɛn dɛ yɛbɔsoɛ hɔ?
Na Rebeka see no dɛ, Betuel a ɔyɛ Milka ne babanyin a ɔwoo no maa Nahor no, ne babaa nye me.
Nkyii so ɔsee no dɛ, Yɛwɔ efuw nye mbowa edziban pii, nye dan a wɔsoɛ mu.
Na banyin no bɔɔ ne tsir adze, na ɔsɔɔr EWURADZE.
Na ɔsee dɛ, Nhyira nka EWURADZE, mo wura Abraham ne Nyankopɔn a ɔammpow n’ehumbɔbɔr nye no nokwar no wɔ mo wura ho: emi dze, EWURADZE egya me kwan aba mo wura no nuanom fie.
Na akataasia no tuu mbirika kɔree, na ɔkɛkaa kyerɛɛ ne na ne fifo dɛ mbrɛ nsɛm yi tse ara.
Nna Rebeka wɔ nuabanyin bi a ne dzin dze Laban.
Na ɔbaa dɛ, aber a ohun mpɛtsea nye nsakɔnadze wɔ n’akyerɛbaa Rebeka ne nsa, na ɔtsee n’akyerɛbaa ne nsɛm no, dɛ, Mbrɛ banyin no kaa kyerɛɛ no no, otutuu mbirika baa banyin no nkyɛn; na, hwɛ, ogyina efumpɔnkɔ no nkyɛn wɔ bura no do.
Na Laban see no dɛ, Bra fie, ɔwo a EWURADZE ehyira wo; ɔyɛ dɛn ntsi na igyina kurotsia yi?
Mesiesie dan no, nye kwan ama efumpɔnkɔ no.
Na banyin no baa fie no mu, na Laban yiyii efumpɔnkɔ no hɔn do ndzɛmba; na ɔmaa hɔn edziban, na ɔmaa nsu dɛ banyin no nye hɔn a wɔka no ho no dze ahohor hɔn anan ho.
Na wɔdze edziban besii n’enyim dɛ ondzi: na ɔsee dɛ, Minnkedzi, gyedɛ mabɔ m’amandzɛɛ ana.
Na ɔsee dɛ, Bɔ ɛ. Na ɔsee dɛ, Meyɛ Abraham no somfo.
Na EWURADZE ehyira mo wura kɛsenara; na ɔayɛ kɛse: na ɔama no nguan nye anantwi, na dwetɛ nye sika, na nkowaa nye mfonabaa, na efumpɔnkɔ nye nsoasopɔnkɔ.
Na aber a mo wura ne yer yɛɛ aberwa no, nna ɔwoo babanyin maa mo wura: na ɔno na ɔdze dza ɔwɔ nyinara ama no.
Na mo wura maa midzii nsew dɛ, Mma nngye yer wɔ Kanaanfo a metse hɔn asaase do yi hɔn mbabaa mu mma me ba.
Kɔ m’egya fie, nye m’ebusua mu, na kɛgye yer ma me ba.
Na mesee mo wura dɛ, Bi a ɔbaa no nnkɛka mo do.
Na ɔsee me dɛ, EWURADZE a menam n’enyim no, ɔbɔsoma no bɔfoe ma ɔaabɛka wo ho, na ɔama wo kwan do ayɛ dwudwoodwo; na ebɛgye yer wɔ m’ebusua mu, nye m’egya fie ama me ba.
Sɛ ekɔ m’ebusua mu na sɛ wɔammfa no amma wo a, ɔnodze na wo ho efi me ntam mu.
Na mebaa bura no do ndɛ, na mesee dɛ, EWURADZE, mo wura Abraham ne Nyankopɔn, sɛ afei erema mo kwan a morokɔ yi ayɛ dwudwoodwo a: hwɛ migyina nsubura yi ho; na ma ɔmbra dɛ akataasia a obopue abɛsaw bi a mebɛse no dɛ, Meserɛ wo, ma me w’ehina mu nsu kakra ma monnom; na ɔbɛse me dɛ, ɔwoara nom bi, na mebɛsaw bi ama w’efumpɔnkɔ so no: ɔnoara na ma ɔnyɛ ɔbaa a EWURADZE eyi no ama mo wura ne ba.
Na ansaana murubowie kasa wɔ m’akoma mu no, hwɛ, Rebeka puei na n’ehina si no kɔn ho; na osianee kɔr bura no mu, na ɔkɛsawee: na mesee no dɛ, Meserɛ wo, ma monnom bi.
Na ɔyɛɛ ntsɛm soɛɛ n’ehina fii no kɔn ho, na ɔsee dɛ, Nom bi, na mebɛma w’efumpɔnkɔ so bi ma wɔaanom: nna monomee, na ɔmaa efumpɔnkɔ no so bi ma wɔnomee.
Na mibisaa no dɛ, Woana babaa nye wo?
Na ɔsee dɛ, Nahor ba Betuel a Milka woo no maa no no, ne babaa nye me: na medze mpɛtsea no hyɛɛ no hwen, na medze nsakɔnadze no hyehyɛɛ ne nsa.
Na mobɔɔ me tsir adze, na mosɔɔr EWURADZE, na mihyiraa EWURADZE, mo wura Abraham ne Nyankopɔn no a ogyaa me wɔ ɔkwan pa mu dɛ membɛfa mo wura no nua ne babaa nkɛma ne ba no.
Na afei sɛ hom bɛnye mo wura edzi no ayamuyie mu nye nokwar mu a, ɔno wɔnka nkyerɛ me: oho so a, wɔnka nkyerɛ me; ama maadan mafa enyimfa anaa abankum.
Nna Laban nye Betuel buae na wɔsee dɛ, Asɛm no fi EWURADZE hɔ: yennkotum aka bɔn anaa papa akyerɛ wo.
Hwɛ, Rebeka na ɔwɔ w’enyim yi, fa no kɔ, ma ɔnkɛyɛ wo wura ne ba ne yer, dɛ mbrɛ EWURADZE aka no ara.
Na ɔbaa dɛ, aber a Abraham no somfo no tsee hɔn nsɛm no, ɔbɔɔ no mu adze wɔ famu maa EWURADZE.
Na oyii dwetɛ egudze, nye sika egudze, nye atar, na ɔdze maa Rebeka: ɔmaa no nua nye ne na so ndzɛmba a ɔsom bo.
Na wodzidzii na wɔnomee, ɔno nye mbanyin a wɔka no ho no, na wotsintsiim hɔ anafua no nyinara.
Na wɔsoɛɛr anapa no, ɔsee dɛ, Hom ngya me kwan ma monkɔ mo wura hɔ.
Na Rebeka no nua nye ne na see dɛ, Ma akataasia no nye hɛn ntsena nda kakra, bɛyɛ dɛ dadu; na n’ekyir no ɔaakɔ.
Na ɔsee hɔn dɛ, Mma wonnsiw me kwan, osiandɛ EWURADZE ama mo kwan ayɛ prɔmprɔm; hom ngya me kwan ma monkɔ mo wura hɔ.
Na wɔsee dɛ, Yɛbɛfrɛ akataasia no, na yeebisa n’anomu.
Na wɔfrɛɛ Rebeka, na wɔsee no dɛ, Ana enye ɔbarimba yi bɔkɔ?
Na ɔsee dɛ, Mobɔkɔ.
Na wogyaa hɔn akyerɛbaa Rebeka, nye no somfo, nye Abraham somfo no, nye no nkorɔfo no kwan.
Na wohyiraa Rebeka, na wɔsee no dɛ, Hɛn akyerɛbaa, yɛ na ma ɔpedu horow mpempem, na w’asefo nnya hɔn a wokyir hɔn hɔn mbobow mfa.
Na Rebeka nye ne mbabaawa soɛree, na wɔtsenatsenaa efumpɔnkɔ no do, na wɔkaa banyin no do: na wosii mu kɔr hɔn kwan.
Na Isaak fi Beer-lahai-roi kwan do aba; osiandɛ nna ɔtse Pomu Afamu Asaase no do.
Nna Isaak puee ewimbir kɔr haban mu kɔdwendwenee: na ɔmaa n’enyiwa do, na ɔhwɛe, na hwɛ, efumpɔnkɔ reba.
Na Rebeka maa n’enyiwa do, na aber a ohun Isaak no, ofii efumpɔnkɔ no do dwirii.
Na obisaa Abraham no somfo no dɛ, Ebɛn banyin na ɔnam haban mu ribehyia hɛn yi?
Na akowaa no see dɛ, Mo wura a: na basia no faa ne nkataenyim dze kataa noho.
Na ɔsomfo no kaa adze a ɔyɛe nyinara kyerɛɛ Isaak.
Na Isaak dze Rebeka baa asese a nna ne na Sara tse mu no; na ɔfaa Rebeka yɛɛ no ne yer; na ɔdɔɔ no: na Isaak no werɛ kyekyeree wɔ ne na no wu no ekyir.
Abraham Na Ketura Hɔn Mba Na Abraham waar yer kor so, ne dzin dze Ketura.
Na ɔwoo Zimran, Joksan, Medan, Midian, Isbak, nye Sua maa no.
Na Joksan woo Seba, nye Dedan.
Na Dedan ne mba nye Assurim, Letusim, nye Leumim.
Na Midian ne mba nye Efa, Efer, Hanok, Abida, nye Eldaa.
Woyinom nyinara yɛ Ketura ne mba.
Na Abraham dze dza ɔwɔ nyinara maa Isaak.
Na mbasiafo nkaa no mba a Abraham wɔ no dze, Abraham kyɛɛ hɔn adze; na ogyaa hɔn kwan, boka afamu, fii ne ba Isaak ho, ber a ɔda ho tse ase no, ma wɔkɔr boka asaase no do.
Abraham No Wu Na Abraham no nkwaber mu mfe yɛ mfe ɔha eduosuon enum.
Na Abraham gyaa no sunsum mu, na owuu nkɔdaaber pa mu, akɔdaa a, nna oedzi mfe pii; na wɔdze no kɛkaa no nkorɔfo ho.
Na ne mba Isaak nye Ismael siee no wɔ Makepela ɔbo tu mu, wɔ Hetnyi Zohar ne ba Efron ne haban no mu, wɔ Mamre n’enyim; haban no a Abraham tɔɔ no wɔ Hetmba nsamu no mu: hɔ na wosiee Abraham nye ne yer Sara.
Na ɔbaa dɛ Abraham no wu ekyir no, Nyankopɔn hyiraa ne ba Isaak; na Isaak tsenaa Beer-lahai-roi ho.
Ismael Asefo Afei iyinom nye Abraham ne ba Ismael a Egyptnyi Hagar, Sara n’afonabaa no, woo no maa Abraham no n’ebusuasantsen: Ismael ne mba hɔn edzin a wɔdze frɛɛ hɔn, dɛ mbrɛ hɔn awoo ndzidzido tsetsee.
Nebaiot nye Ismael n’abakan; na nkaa no nye Kedar, Adbeel, Mibsam, Misma, Duma, nye Massa Binom so nye Hadad, Tema, Jetur, Nafis, nye Kedema: iyinom nye Ismael ne mba, na iyinom nye hɔn edzin, dɛ mbrɛ hɔn nkuroba, nye hɔn nseraban no tsetsee; etsitsir duebien dɛ mbrɛ hɔn aman tsetsee.
Na Ismael no nkwaber mu mfe a dzii nye yi, mfe ɔha eduasa esuon: na ogyaa no sunsum mu na owui; na wɔdze no kɛkaa no nkorɔfo ho.
Na wɔtsenaa fi Havila kodur Sur a ɔwɔ Egypt enyim no, edze rokɔ Asiria afamu no: na ɔnye no nuanom no anntsena wɔ abodwee mu.
Na iyinom nye Abraham ne ba Isaak n’ebusuasantsen: Abraham woo Isaak; na Isaak dzii mfe eduanan no, nna ɔwaar Rebeka, Sirianyi Betuel ne babaa a ofi Paddan-aram, Sirianyi Laban n’akyerɛbaa no.
Na Isaak serɛɛ EWURADZE maa ne yer, osiandɛ ɔyɛ ɔbɔnyin: na EWURADZE tsiee no nkotoserɛ no, na ne yer Rebeka nyinsenii.
Na mbofra no dzii aper wɔ no mu; na ɔsee dɛ, Sɛ ɔtse dɛm a, ebɛnadze ntsi na metse ase?
Na ɔkɔree kebisaa EWURADZE.
Na EWURADZE see no dɛ, Aman ebien na wɔwɔ wo yamu, Na nkorɔfo ahorow ebien na wɔbɛpaa hɔnho mu efi wo yafun mu; Na ɔman no mu kor bɛyɛ dzen asen kor; Na ɔpanyin no bɔsom ekumaba no.
Na aber a ne nda dur dɛ ɔbɔwo no, nna hwɛ, nta wɔ ne yamu.
Na nyia odzi kan no ɔbae, no ho memennmen, no ho nyinara wɔ nhwi futuww dɛ nhwi atar; na wɔfrɛɛ ne dzin Esau.
Na ɔno n’ekyir no no nua bae, na ne nsa dze Esau ne nantsir; na wɔfrɛɛ ne dzin Jakob na aber a wɔwoo hɔn no, nna Isaak edzi mfe eduosia.
Na mbofra no nyinii: na Esau yɛɛ ɔbɔfo a onyim ahayɛ papaapa, ɔhamunyi a; na Jakob dze ɔyɛɛ nyimpa a ɔyɛ ɔdwe na ɔtsetse asese mu.
Esau Tɔn Ne Mpanyinyɛ Afei Isaak dɔɔ Esau, osiandɛ odzii ne hanam no bi: na Rebeka dɔɔ Jakob.
Na Jakob yɛɛ edziban bi: na Esau fi hamu bae no, nna ɔatɔ bitsi.
Na Esau see Jakob dɛ, Meserɛ wo, ma me edziban yi bi na mindzi; na matɔ bitsi: dɛm ntsi wɔdze too no dzin Edom.
Na Jakob see dɛ, Tɔn wo mpanyinyɛ ma me ndɛ da yi.
Na Esau see dɛ, Hwɛ, migyina wuso: na ebɛn mfaso na panyin yi bɛyɛ ama me?
Na Jakob see dɛ, Dzi nsew kyerɛ me ndɛ da yi; na odzii nsew kyerɛɛ no: na ɔtɔɔn ne mpanyinyɛ maa Jakob.
Na Jakob maa Esau boodoo nye eduwa noae, na odzii na ɔnomee, na ɔsoɛree ɔkɔr no kwan: na Esau emmbu ne mpanyinyɛ no hwee.
Isaak Kɛtsena Gerar Na ɔkɔm sii asaase no do, ɔsor nkan no ɔkɔm a Abraham n’aber do no osii no.
Na Isaak kɔr Filistiafo hɔn hen Abimelek nkyɛn wɔ Gerar.
Na EWURADZE yii noho kyerɛɛ no, na ɔsee dɛ, Mma nnkɔ Egypt; tsena asaase a mebɛkyerɛ wo no do.
Tsena asaase yi do dɛ ɔhɔho, na menye wo bɛtsena, na mehyira wo; na ɔwo, nye w’asefo, na medze asaase yi nyinara mebɛma hom, na mebɛma ntam a mekaa kyerɛɛ w’egya Abraham no etsim; na mebɛma w’asefo adɔr dɛ ɔsor nworaba, na medze asaase yi nyinara ama w’asefo; na w’asefo mu na wobehyira asaase do aman nyinara, osiandɛ Abraham tsiee me ndze, na odzii me nkyerɛkyerɛ, me mbrasɛm, m’ahyɛdze, nye me mbra do.
Na Isaak tsenaa Gerar.
Na hɔ mba no bisaa no wɔ ne yer ho; na ɔsee dɛ, M’akyerɛbaa a: osiandɛ osuroo dɛ ɔbɛse dɛ, Me yer a; na ɔsee dɛ, bɛyɛ na osian Rebeka ntsi hɔ mba no eku me: osiandɛ no ho yɛ fɛw.
Na ɔbaa dɛ, aber a ɔkyɛɛr hɔ no, Filistiafo hen Abimelek hwɛɛ tokura mu, na ohun dɛ Isaak nye ne yer Rebeka rowewe.
Na Abimelek frɛɛ Isaak, na ɔsee dɛ, Hwɛ, ampaara wo yer a: na ɔyɛ dɛn ntsi na ekaa dɛ, ɔyɛ m’akyerɛbaa yi?
Na Isaak see no dɛ, Osiandɛ mesee dɛ, Bɛyɛ na mewu wɔ ne ntsi.
Na Abimelek see dɛ, Ebɛnadze na ayɛ hɛn yi?
Nkyɛ erebɛyɛ ma nkorɔfo yi mu bi nye wo yer ada, ma edze afɔdzi aba hɛn do.
Na Abimelek hyɛɛ nkorɔfo no nyinara, dɛ, Nyia ɔbɛtsen ne nsa aka banyin yi anaa ne yer no ampaara dɛ woboku no.
Na Isaak duaa aba wɔ asaase no do, no onyaa ɔha mbɔho wɔ afe no ara mu: osiandɛ EWURADZE hyiraa no.
Na banyin no nyaa no ho, na onyaa no ho araa kodur dɛ ɔyɛɛ kɛsenara: Onyaa nguankuw, anantwikuw, fifo kɛsenara: na Filistiafo hɔn enyi beer no.
Afei mbura a n’egya Abraham n’aber do no n’egya no nkowaa tutui no nyinara Filistiafo no sisiiw no, na wɔdze dɛtse hyehyɛɛ mu amaama.
Na Abimelek see Isaak dɛ, Fi hɛn nkyɛn kɔ; na ɔwo ewɔ tum dodow sen hɛn.
Na Isaak fii hɔ kɔree, na ɔkɔbɔɔ asese wɔ Gerar bɔnsa mu, na ɔtsenaa hɔ.
Na Isaak tutuu mbura a n’egya aber do no wotutui no fofor; osiandɛ Abraham wui n’ekyir no Filistiafo no sisiiw no: na ɔfrɛfrɛɛ hɔn edzin dɛ mbrɛ n’egya dze frɛfrɛɛ hɔn no ara.
Na Isaak no nkowaa tuu bɔnsa no mu, na wɔkɔtoo mbasu bura wɔ hɔ.
Na Gerar mbowahwɛfo wɔnye Isaak no mbowahwɛfo perperee, dɛ, Nsu no hɛndze a: na ɔfrɛɛ bura no ne dzin Esek; osiandɛ wɔnye no perperee.
Na wotuu bura fofor, na wɔperpeer ɔno so ho; na ɔfrɛɛ ne dzin Sitna.
Na ofii hɔ, na okotuu bura fofor; na ɔnodze wɔammperper ho: na ɔfrɛɛ ne dzin Rehobot, na ɔsee dɛ, na afei EWURADZE ama hɛn bea, na yɛbɔwowo wɔ asaase yi do.
Na ofii hɔ kɔr Beer-seba.
Na EWURADZE yii noho kyerɛɛ no anafua no ara, na ɔsee dɛ, Emi nye w’egya Abraham ne Nyankopɔn: mma nnsuro, na menye wo nam, na mibehyira wo, na osian m’akowaa Abraham ntsi mebɛma w’asefo adɔr.
Na osii afɔrmbukyia wɔ hɔ, na ɔsɔɔr EWURADZE, na ɔbɔɔ n’asesee wɔ hɔ: na hɔ na Isaak no nkowaa tuu bura.
Isaak Nye Abimelek Dzi Ahyɛmu Na Abimelek nye ne nyɛnko Ahuz-zat, nye ne safohen tsitsir Fikol, fi Gerar kɔr ne nkyɛn.
Na Isaak bisaa hɔn dɛ, ɔyɛ dɛn ntsi na hom aba mo hɔ yi, hwɛ dɛ hom tan me, na hom eyi me edzi wɔ hom nkyɛn?
Na wɔsee dɛ, Yeehu no kotoo dɛ, EWURADZE nye wo nam: na yɛsee dɛ, Ma ntam nda hɛn ntamu, mekyerɛ hɛn nye ɔwo ntamu a, na ma yɛnye wo ndzi ahyɛmu; dɛ ennkɛyɛ hɛn bɔn bi, osiandɛ yɛanntsen hɛn nsa annka wo, na yɛnnyɛ wo hwee dɛ papa nko, na yeegya wo kwan wɔ asomdwee mu: osiandɛ ɔwo nye nyia EWURADZE ehyira no.
Na ɔtoo hɔn pon, ma wodzidzii na wɔnomee.
Na wɔsoɛɛr anapahema, na wodzii nsew kyerɛkyerɛɛ hɔnho: na Isaak gyaa hɔn kwan, na wɔdze asomdwee fii ne nkyɛn kɔree.
Na ɔbaa dɛ da no ara, na Isaak no nkowaa bae, na wɔbɛkaa no bura a wotui no ho asɛm, na wɔsee no dɛ, Yɛato nsu.
Na ɔfrɛɛ no Siba: dɛm ntsi kurow no ne dzin dze Beer-seba ɔdze bodu ndɛ da yi.
Na aber a Esau dzii mfe eduanan no, ɔwaar Hetnyi Beeri ne babaa Judit, nye Hetnyi Elon ne babaa Basemat: na wɔyɛɛ ma Isaak nye Rebeka dzi awerɛhow.
Jakob Wia Esau Ne Nhyira Na ɔbaa dɛ aber a Isaak yɛɛ akɔdaa, na n’enyi do yɛɛ no kusukusu, na onnhu adze yie no, ɔsomaa frɛɛ ne ba panyin Esau, na ɔsee no dɛ, Me ba: na ɔgyee no do dɛ, Egya Emi nye yi.
Na ɔsee dɛ, Afei hwɛ, mayɛ akɔdaa, minnyim mo wu da.
Dɛm ntsi afei, meserɛ wo, fa w’ahayɛdze, w’egyen kotoku nye w’egyen, na kɔ hamu kɛfa hanam brɛ me; na yɛ me edziban a ɔyɛ huam, dɛ mbrɛ mepɛ, na fa brɛ me, ma mindzi; na me kra nhyira wo ana mewu.
Na aber a Isaak rekasa kyerɛ ne ba Esau no, Rebeka tsee.
Na Esau kɔr hamu dɛ orukoku abowa, na ɔdze aba no.
Rebeka kaa kyerɛɛ ne ba Jakob dɛ, Hwɛ, metsee dɛ w’egya reka kyerɛ wo nua Esau dɛ, Kɛfa hanam brɛ me, na yɛ me edziban a ɔyɛ huam, ma mindzi, na minhyira wo wɔ EWURADZE enyim ansaana mewu.
Dɛm ntsi afei, me ba, tsie me ndze dɛ mbrɛ merehyɛ wo yi ara.
Kɔ mpɔnkyebuw no mu, na kɛkyer mpɔnkyemba a woye ebien wɔ hɔ brɛ me: na medze bɛyɛ edziban a ɔyɛ huam ama w’egya, dɛ mbrɛ ɔpɛ: na edze akɛma no, ama oedzi, na oeehyira wo ansaana oewu.
Na Jakob see ne na Rebeka dɛ, Hwɛ, mo nua Esau no ho wɔ nhwi, na emi mo ho yɛ monomonom.
Bi a m’egya bɛkeka mo ho ahwɛ, na mebɛyɛ n’enyi do dɛ ɔdaadaafo; na medze mpaa mebɛba mo do, na nnyɛ nhyira a. Na ne na see no dɛ, Wo mpaama mbra mo do, me ba: ɔwo tsie me ndze ara, na kɔ kɛfa hɔn brɛ me.
Na ɔkɔree kɛfae, na ɔdze brɛɛ ne na: na ne na ɔdze yɛɛ edziban a ɔyɛ huam, dɛ mbrɛ n’egya pɛ.
Na Rebeka faa ne ba panyin Esau ne ntar fɛɛfɛw a ɔwɔ ne nkyɛn wɔ fie no bi na ɔdze hyɛɛ ne ba kuma Jakob: na ɔdze mpɔnkyemba no hɔn nwoma duraduraa ne nsa ho nye no kɔn monomonom no ho: na ɔdze edziban a ɔyɛ huam no nye boodoo a woesiesie no dze hyɛɛ ne ba Jakob nsa.
Na ɔbaa n’egya hɔ, na ɔfrɛɛ no dɛ, M’egya: na ɔsee dɛ, Emi nye yi.
Woana nye wo, me ba?
Na Jakob see n’egya dɛ, Emi nye w’abakan Esau; mayɛ dɛ mbrɛ ekyerɛɛ me no: soɛr meserɛ wo, tsena hɔ na dzi me hanam yi bi, ama wo kra eehyira me.
Na Isaak bisaa ne ba no dɛ, ɔyɛ dɛn ma wo nsa kaa no ntsɛm dɛm, me ba?
Na obuaa dɛ, Osiandɛ EWURADZE wo Nyankopɔn maa mihyiaa yie.
Na Isaak see Jakob dɛ, Pin ha, meserɛ wo, ma menkeka wo monhwɛ, me ba, kyerɛ dɛ me ba Esau noara nye wo anaa.
Na Jakob piin n’egya Isaak nkyɛn; na ɔkekaa no ho hwɛe, na ɔsee dɛ, Ndze no yɛ Jakob ne ndze, na nsa no na ɔyɛ Esau ne nsa.
Na oennhu no, osiandɛ ne nsa ho wɔ nhwi, dɛ mbrɛ no nua Esau ne nsa ho tse: nna ohyiraa no.
Na obisaa dɛ, Ana ɔwo nye me ba Esau ara?
Na ɔsee dɛ, Emi nye no.
Na ɔsee dɛ, Fa pin me nkyɛn, ma mindzi me ba ne hanam yi bi, ma me kra nhyira wo.
Na ɔdze piin ne nkyɛn, ma odzii: na ɔdze nsa brɛɛ no, ma ɔnomee.
Na n’egya Isaak see no dɛ, Afei pin ha, na bɛfew m’ano, me ba.
Na ɔtwee pinii feew n’ano: na Isaak ohuaa n’atar no huam, na ohyiraa no, na ɔsee dɛ, Hwɛ, me ba ho hua Tse dɛ haban a EWURADZE ehyira do no mu hua: Na Nyankopɔn mma wo sor bɔsu bi, Nye asaase ne seradze bi, Nye eburow nye nsa pii: Aman nsom wo, Na amanaman nkotow wo: Yɛ wo nuanom do wura, Na wo na mba nkotow wo: Ndom nka hɔn a wɔdom wo nyinara, Na nhyira nka hɔn a wohyira wo nyinara.
Esau Bisa Nhyira Na ɔbaa dɛ, Isaak wiee Jakob nhyira no, na Jakob fii n’egya nkyɛn firii ara pɛ nna no nua Esau fi n’ahayɛ baa fie.
Na ɔno so yɛɛ edziban a ɔyɛ huam, na ɔdze brɛɛ n’egya; na ɔsee n’egya dɛ, Wɔmma m’egya nsoɛr, na ondzi ne ba ne hanam yi bi, ma ne kra nhyira me Na n’egya Isaak bisaa no dɛ, Woana nye wo?
Na ɔsee no dɛ, Mara wo ba, w’abakan Esau a. Na Isaak no ho popoo kɛsenara, na ɔsee dɛ, Woana mbɔ na ɔakɛfa hanam, na ɔdze abrɛ me, ma medzi ne nyinara bi ansaana ereba, na mehyira no yi?
Ampa, mehyiraa no.
Aber a Esau tsee n’egya ne nsɛm no, osuu su kɛse a ɔyɛ wen, na ɔsee n’egya dɛ, Hyira mo so, mo so bi, ao m’egya.
Na ɔsee dɛ, Wo nua dze ndaadaa aba abɛgye wo nhyira kɔ.
Na Esau see dɛ, Ana ɔno wɔmmfrɛ no Jakob bi?
Iyi ka ho a oedzi me emim mpɛn ebien: ɔagye me panyin; na, hwɛ, afei ɔagye me nhyira.
Na obisaa dɛ, Ana enngyaa me nhyira biara?
Na Isaak buae na ɔsee Esau dɛ.
Hwɛ mayɛ no wo wura, na medze no nuanom nyinara mayɛ no nkowaa; na eburow nye nsa nna medze awowaw no: na ɔwo dze, ebɛnadze na menyɛ mma wo, me ba?
Na Esau bisaa n’egya dɛ, Aso nhyira kor pɛ na ewɔ, m’egya?
Hyira mo so, mo so bi, ao m’egya.
Na Esau maa ne ndze do na osui.
Na n’egya Isaak buae na ɔsee no dɛ, Hwɛ, mbrɛ asaase a seradze nnyi no na ɔbɛyɛ wo tsenabea, Na mbrɛ ɔsor ɔbɔsu yɛ hɔ na; Na edze w’afona bɛtsena ase, na ebɔsom wo nua; Na ɔbɛba dɛ sɛ egye woho a, ɔno ibeyi no kɔndua wɔ wo kɔn ho.
Na Esau taan Jakob wɔ nhyira a n’egya dze hyiraa no ntsi: na Esau see n’akoma mu dɛ, Nda a wɔdze bosu m’egya no abɛn; afei muruboku mo nua Jakob.
Na ne ba panyin Esua ne nsɛm no wɔkɛkaa kyerɛɛ Rebeka; na ɔsomae ma wɔkɛfrɛɛ ne ba kuma Jakob, na ɔsee no dɛ, Hwɛ, wo nua Esau kyekye no werɛ wɔ wo ho dɛ oruboku wo.
Dɛm ntsi afei, me ba, tsie me ndze; na soɛr, guan kɔ mo nua Laban nkyɛn wɔ Haran; na kɛtsena ne nkyɛn nda kakra, kɛpem dɛ wo nua n’ebufuw befi no mu; na no werɛ befir dza edze ayɛ no no; na mobɔsoma ma wɔaabɛfa wo wɔ hɔ aba: bɛyɛ dɛn ntsi na mobɔhwer hom beenu nyina da kor?
Na Rebeka see Isaak dɛ, Mo nkwa afon me, osian Het mbabaa ntsi: sɛ Jakob war yer wɔ Het mbabaa mu, dɛ woyinom a, wɔ asaase yi do mbabaa yi mu a, nna membrɛe ngui bi?
Nna metse ase reyɛ dɛn?
Jakob Kɔ Laban Nkyɛn Na Isaak frɛɛ Jakob, na ohyiraa no, na ɔhyɛɛ no, na ɔsee no dɛ, Mma nnwar yer wɔ Keenan mbabaa mu.
Soɛr, kɔ Paddan-aram, wo na n’egya Betuel fie; na kɔwar yer wɔ wo na no nua Laban ne mbabaa no hɔn mu.
Na Nyankopɔn Otumfo nhyira wo, na ɔmma wo, na dɔr, ama aayɛ aman asafo; na ɔmfa Abraham nhyira mma ɔwo nye w’asefo a wɔka wo ho; ama eenya asaase a eyɛ do hɔho a Nyankopɔn dze maa Abraham yi.
Na Isaak gyaa Jakob kwan: na ɔkɔr Sirianyi Betuel ne ba Laban a ɔyɛ Jakob nye Esau hɔn na Rebeka no nuabanyin no nkyɛn wɔ Paddan-aram.
Afei Esau hun dɛ Isaak ehyira Jakob, na oegya no kwan dɛ ɔnkɔ Paddan-Aram nkɔwar yer wɔ hɔ; na orihyira no no ɔhyɛɛ no dɛ, Mma nnwar yer wɔ Keenan mbabaa hɔn mu; ma Jakob etsie n’egya nye ne na, na ɔkɔ Paddan-aram.
Na Esau hun dɛ Keenan mbabaa no nnyɛ n’egya Isaak enyisɔ no; osii mu kɔr Ismael nkyɛn, na ɔkɔwaar Abraham ne ba Ismael ne babaa Mahalat a ɔyɛ Nebaiot n’akyerɛbaa, kaa no yernom no ho.
Jakob N’adaaso Wɔ Bɛtɛl Na Jakob fii Beer-seba, na osii mu kɔr Haran afamu.
Na ɔsoɛɛ bea bi do, na ɔtsenaa hɔ anafua no nyinara, osiandɛ iwi akɔtɔ, na ɔfaa hɔ abo no kor na ɔdze ne tsir sunii, na ɔdaa hɔ.
Na ɔsoo daa, na hwɛ atwer si asaase do, na n’etsifi pem sor; Nyankopɔn n’abɔfoe ridzi do mfowsian.
Na, hwɛ, EWURADZE gyina n’etsifi, na ɔsee dɛ, Emi nye EWURADZE, w’egya Abraham ne Nyankopɔn, na Isaak ne Nyankopɔn: asaase a eda do no, medze mebɛma ɔwo, nye w’asefo.
Na w’asefo bɛyɛ dɛ asaase do huntuma, na ebɛtserɛw akɔ anee, boka, nye kwaamu, nye pomu: na ɔwo nye w’asefo mu na wobehyira asaase do ebusua ebusua nyinara.
Na, hwɛ, menye wo nam, na mobɔhwɛ wo do wɔ beebiara a ebɔkɔ, na medze wo maba asaase yi do bio; na minnkegya wo hɔ, ekodu dɛ mebɛma dza maka makyerɛ wo yi ayɛ hɔ.
Na Jakob fii ne nda mu nyanee, na ɔsee dɛ, Ampaara, EWURADZE wɔ ha; naaso nna minnyim.
Na n’akoma tui, na ɔsee dɛ, ha yi yɛ hu ampa ae!
Ha nnyɛ beebiara dɛ Nyankopɔn ne fie a, na ha nye hɛben abotsen no.
Na Jakob soɛɛr anapaatu, na ɔfaa ɔbo no a osunii no, na ɔdze yɛɛ idum sii hɔ, na ohuee ngo guu do.
Na ɔfrɛɛ bea no ne dzin Bɛtɛl: na asɔpɔn no nkyɛ kurow no ne dzin dze Luz.
Na Jakob bɔɔ anohoba see dɛ, Sɛ Nyankopɔn dzi m’ekyir, na ɔhwɛ mo do wɔ ɔkwan yi a murutu yi mu, na ɔma me edziban ma midzi, nye atar ma mehyɛ, ma meba m’egya fie bio wɔ asomdwee mu a, ɔno EWURADZE bɛyɛ me Nyankopɔn, na ɔbo yi a medze mayɛ idum esi hɔ yi, bɛyɛ Nyankopɔn ne fi: na dza ebɛma me nyinara mebɛma wo mu ebupɛn du du.
Jakob Kodu Laban Fie Na Jakob sii no kwan do, na ɔbaa bokamba hɔn asaase do.
Na ɔhwɛe no, nna ohun dɛ, bura bi wɔ haban no mu, na, hwɛ, nguankuw ebiasa gugu ho wɔ hɔ; osiandɛ bura no no mu nsu na wɔsaw ma nguankuw no ma wɔnom: na ɔbo a ɔda bura no n’ano no so.
Na hɔ na nguankuw no nyinara wohyia: na sɛ wohyia a wopirew ɔbo no fi bura no n’ano, na wɔma nguan no nsu ma wɔnom, na wopirew ɔbo no hin bura no n’ano bio.
Na Jakob bisaa hɔn dɛ, Mo nuanom, hom fi hen?
Na wobuaa dɛ, Yefi Haran.
Na obisaa hɔn dɛ, Ana hom nyim Nahor ne ba Laban a?
Na wɔsee dɛ, Yenyim no, Na obisaa hɔn dɛ, No ho ye?
Na wɔsee dɛ, No ho ye: na, hwɛ, ne babaa Rahel na ɔnye nguan reba yi.
Na ɔsee hɔn dɛ, Hwɛ, adze nnyae nnsae, nkyii so aber a wɔka mbowa nnyae nndurii: hom mma nguan no nsu ma wɔnnom, na hom nkɔ nkɛma hɔn edziban.
Na wɔsee dɛ, Yennkotum, gyedɛ wɔaboaboa nguankuw no nyinara ano, na woepirew ɔbo efi bura no n’ano; ansaana yɛama nguan no nsu ma wɔaanom.
Na Jakob nye hɔn da ho rekasa no, nna Rahel nye n’egya no nguan no bae: nna ɔno na ɔhwɛ hɔn.
Na ɔbaa dɛ, aber a Jakob hun ne na no nua Laban ne babaa Rahel, na ne na no nua Laban no nguan no, ɔtwee pinii, na okepireew ɔbo no fii bura no n’ano, na ɔmaa ne na no nua Laban no nguan no nsu ma wɔnomee.
Na Jakob feew Rahel n’ano, na ɔmaa ne ndze do, na osui.
Na Jakob kaa kyerɛɛ Rahel dɛ, n’egya n’awɔfase nye no, na ɔyɛ Rebeka ne ba: na Rahel tuu enguan na ɔkɛkaa kyerɛɛ n’egya.
Na ɔbaa dɛ aber a Laban tsee n’akyerɛbaa ne ba Jakob ne nka no, otutuu enguan kehyiaa no kwan, na ɔyɛɛ no etuu, na ɔfeew n’ano, na ɔdze no baa ne fie.
Na ɔbɔɔ n’amandzɛɛ yi nyinara kyerɛɛ Laban.
Na Laban see dɛ, Ampaara, eyɛ me biew nye mo honam.
Na ɔtsenaa ne nkyɛn bosoom.
Jakob Som Laban Dze War Leah na Rahel Na Laban see Jakob dɛ, Ana osiandɛ mo nua nye wo ntsi, ebɔsom me kwa?
Ka kyerɛ me, ebɛnadze na ɔnyɛ w’akatua?
Na Laban wɔ mbabaa beenu: panyin dze no ne dzin dze Leah, na ekumaba no ne dzin dze Rahel.
Na Leah n’enyiwa yɛ meamea; na Rahel dze no ho yɛ fɛw na n’enyim wɔ nyam.
Na Jakob dɔɔ Rahel; na ɔsee dɛ, Wo ba kuma Rahel ntsi mobɔsom wo mfe esuon.
Na Laban see dɛ, Oye dɛ medze no mebɛma wo sen dɛ medze no mebɛma ɔbarimba bi: enye me ntsena.
Na Rahel ntsi Jakob soom mfe esuon; na ɔdɔ a ɔdɔ no ntsi, ɔyɛɛ n’enyi do dɛ nda kumaabi.
Na Jakob see Laban dɛ, Fa me yer ma me, na me nda aso, ma monkɔ ne nkyɛn.
Na Laban hyiahyiaa ekuromfo nyinara, na ɔtoo pon.
Na ɔbaa dɛ anafua no ɔfaa ne babaa Leah, na ɔdze no brɛɛ no; na ɔnye no dae Na Laban dze n’abaawa Zilpa maa ne babaa Leah abaawa.
Na ɔbaa dɛ adze kyee no, nna Jakob nkɔhwɛ a saana Leah a: na obisaa Laban dɛ, Ebɛnadze na ayɛ me yi?
Nnyɛ Rahel ntsi na mosoom wo bi?
Ɔyɛ dɛn ntsi mbɔ na adaadaa me yi?
Na Laban see dɛ, Hɛn ha wɔnnyɛ no dɛm; wɔmmfa ekumaba no mma awar ana wɔdze abakan no ama.
Ma oyi ne dapɛn nso, na yɛdze ɔno so bɛma wo wɔ ɔsom a ebɔsom me mfe esuon fofor bio ntsi.
Na Jakob yɛɛ dɛm, na ɔmaa ne dapɛn kor soe: na ɔdze ne babaa Rahel so maa no awar.
Na Laban dze n’abaawa Bilha maa ne babaa Rahel dɛ abaawa.
Na Jakob kɔr Rahel so nkyɛn nye no dae, na ɔdɔɔ Rahel seen Leah, na ɔsoom Laban mfe esuon fofor bio.
Jakob Ne Mba Na EWURADZE hun dɛ wɔtan Leah no, obuee n’awoo kwan: na Rahel dze nna ɔbɔnyin a. Na Leah nyinsenii, na ɔwoo babanyin, na ɔfrɛɛ ne dzin Reuben a asekyerɛ nye; Monhwɛ ɔbabanyin: na ɔsee dɛ, EWURADZE ahwɛ m’amandzehu; na afei dze mo kun bɔdɔ me.
Na onyinseen bio, na ɔwoo babanyin; na ɔsee dɛ, Osiandɛ EWURADZE atse dɛ wɔtan me ntsi, na ɔdze ɔba yi so ama me: na ɔfrɛɛ ne dzin Simeon a asekyerɛ nye; Otsie.
Na onyinseen bio, na ɔwoo babanyin; na ɔsee dɛ, Afei na mo kun nye me bɛka, osiandɛ mawo mbabanyin baasa ama no: dɛm ntsi wɔfrɛɛ ne dzin Levi asekyerɛ nye; Ahofam.
Na onyinseen bio, na ɔwoo babanyin: na ɔsee dɛ, Afei mibeyi EWURADZE ayɛw: dɛm ntsi ɔfrɛɛ ne dzin Juda; a asekyerɛ nye; Ayɛyi na ogyaa awoo.
Na Rahel hun dɛ ɔnnwo ba mma Jakob no, Rahel n’enyi beer no nua no; na ɔsee Jakob dɛ, Ma me mba, ɔno mubowu.
Na Jakob no bo fuuw Rahel: na ɔsee dɛ, Ana midzi Nyankopɔn a ɔakam wo yamu mba no ananmu?
Rahel see dɛ, Hwɛ, m’abaawa Bilha nye yi, nye no nda; ama ɔaawo egu me serɛ do, na mo so menam no do meenya mba.
Na ɔdze n’abaawa Bilha maa no awar: na Jakob kɔr ne nkyɛn.
Na Bilha nyinsenii, na ɔwoo babanyin maa Jakob.
Na Rahel see dɛ, Nyankopɔn edzi m’asɛm ama me, na eso oetsie me ndze, na ɔama me babanyin: dɛm ntsi ɔfrɛɛ ne dzin Dan a asekyerɛ nye: ɔsɛndzifo.
Na Rahel n’abaawa Bilha nyinseen bio, na ɔwoo babanyin a otsia ebien maa Jakob.
Na Rahel see dɛ, Menye m’akyerɛbaa edzi aper a no mu yɛ dzen, na medzi nyim: na ɔfrɛɛ ne dzin Naftali a asekyerɛ nye, M’akodzi.
Na aber a Leah hun dɛ n’awoo mu atwe oegyaa awoo no, ɔfaa n’abaawa Zilpa, na ɔdze no maa Jakob awar.
Na Leah n’abaawa Zilpa woo babanyin maa Jakob.
Na Leah see dɛ, Siar aba, na ɔfrɛɛ ne dzin Gad a asekyerɛ nye, Yiedzi.
Na Leah n’abaawa Zilpa woo babanyin a otsia ebien maa Jakob.
Na Leah see dɛ, Ahomkanyi nye me, na mbabaa bɛfrɛ me ɔhomkanyi: na ɔfrɛɛ ne dzin Aser a asekyerɛ nye Nhyira.
Na ewifua twaber mu no, Reuben kɔr hamu kohun mandreke, na ɔdze brɛɛ ne na Leah.
Nna Rahel see Leah dɛ, Meserɛ wo, ma me wo ba ne mandreke yi bi.
Na ɔsee no dɛ, Ana ɔyɛ asɛm ba dɛ egye mo kun, na me ba ne mandreke yi so erebɛgye?
Na Rahel see dɛ, Nna ma ɔnye wo nda anafua yi osian wo ba ne mandreke no ntsi.
Na Jakob fi hamu ewimbir reba no, Leah puei kehyiaa no kwan, na ɔsee dɛ, Bra me nkyɛn, na ampaara medze me ba ne mandreke abɔ wo paa.
Na ɔnye no daa anafua no.
Na Nyankopɔn tsiee Leah, na onyinsenii, na ɔwoo babanyin a otsia enum maa Jakob.
Na Leah see dɛ, Nyankopɔn dze m’apaabɔdze ama me, osiandɛ medze m’abaawa memaa mo kun awar: na ɔfrɛɛ ne dzin Isakar; ase nye, Akatua nye yi.
Na Leah nyinseen bio, na ɔwoo babanyin a otsia esia maa Jakob.
Na Leah see dɛ, Nyankopɔn ama me akyɛdze a oye; afei na mo kun nye me bɛtsena, osiandɛ mawo mbabanyin beesia ama no; na ɔfrɛɛ ne dzin Zebulun; ase nye, Atseyie.
Na n’ekyir no ɔwoo babaa, na ɔfrɛɛ ne dzin Dina.
Na Nyankopɔn kaa Rahel, na otsiee no, na obuee n’awoo kwan.
Na onyinsenii, na ɔwoo babanyin: na ɔsee dɛ, Nyankopɔn eyi m’ahorohoraa: na ɔfrɛɛ ne dzin Josef, see dɛ, EWURADZE mma me ɔba kor so nka ho.
Jakob N’ahonya Na ɔbaa dɛ aber a Rahel woo Josef no, nna Jakob see Laban dɛ, Gya me kwan ma monkɔ mbrɛ mifi na me man mu.
Fa me yernom nye me mba a hɔn ntsi masom wo no ma me, na ma monkɔ: na ɔwoara nyim mo som a medze masom wo.
Na Laban see no dɛ, Sɛ afei menya w’enyim enyimnyam a, tsintsim: na mehu dɛ ɔwo ntsi na EWURADZE ehyira me.
Na ɔsee dɛ, Kyerɛ me w’akatua, na medze bɛma.
Na ɔsee no dɛ, ɔwoara nyim beebi mbrɛ mesi na masom wo, na mbrɛ wo mbowakuw esi na wɔayɛ wɔ me nsamu.
Na mebae no, nna kumaabi na ewɔ, nna ɔadɔr ɔayɛ pii yi; na EWURADZE ehyira wo wɔ beebiara a mefae: na afei aber bɛn na mobɔhwɛ mara me fie so?
Na ɔsee dɛ, Ebɛnadze na memfa memma wo?
Na Jakob see dɛ, Mma mma me hwee: sɛ ebɛyɛ iyi ama me a, ɔno mebɛnyɛn wo nguan bio, na mahwɛ hɔn.
Ndɛ mebɛfa wo nguan nyinara mu, na meyiyi nguan a hɔn ho yɛ woranworan nye ntokowa ntokowa nyinara, na nguan etuntum a wɔwɔ nguantsen no mu nyinara, nye mpɔnkye no dza hɔn ho yɛ ntokowa ntokowa nye woranworan no efi mu: na hɔn a wɔtse dɛm no na ɔnyɛ m’apaabɔdze.
Ama daakye eba m’apaabɔdze a ɔda w’enyim yi do a, me ndzeyɛtsenenee eebua ama me; mpɔnkye no mu dza hɔn ho nnyɛ woranworan nye ntokowa ntokowa no, na nguantsen no hɔn mu dza wɔnnyɛ etuntum no nyinara, ɔno na sɛ wohu wɔ mo hɔ a, wombu no adzewiadze.
Na Laban see dɛ, Hwɛ, ka mo nko a nkyɛ dza aka no ara ɔbɛyɛ dɛmara.
Na da no ara Jakob yiyii mpɔnkyenyin a hɔn ho yɛ nsensanee nsensanee nye ntokowa ntokowa no; nye mpɔnkyeber a hɔn ho yɛ woranworan nye ntokowa ntokowa no nyinara, dza fufuw wɔ hɔn ho no nyinara, nye nguantsen no hɔn mu etuntum no nyinara, na ɔdze hɔn hyɛɛ ne mbabanyin nsa; na ɔmaa ndaansa kwan daa ɔnoara nye Jakob ntamu: na Jakob nyɛɛn Laban no nguan nkaa no.
Na Jakob faa sɛsɛ dua nye almɔnd dua nye odwon dua mbaa momon; na oyiyii ho nsema efufuw, na ɔmaa mbaa no ho efufuw no puepuei.
Na ɔdze mbaa no a oyiyii ho no guu nguan no hɔn tsentsen do wɔ nsuka a ɔwɔ mu mbrɛ nguan no ba hɔ bɔnom nsu no mu; na wɔba bɔnom nsu a nna wɔfow hɔnho.
Na nguan no nyinsenyinsenii wɔ mbaa no enyim, na nguan no wowoo nsensanee nsensanee, woranworan, nye ntokowa ntokowa.
Na Jakob paa nguambaa no na ɔmaa nguan no hɔn enyim kɔr Laban nguan no mu nsensanee nsensanee nye etuntum no nyinara hɔn do; na ɔyɛɛ narankasa no nguankuw wɔ nkyɛn, na ɔammfa ammfora Laban no nguan no mu.
Na ɔbaa dɛ, aber biara sɛ nguan a hɔn ho yɛ dzen no wonyinsenyinsen a, nna Jakob dze mbaa no ekogu nguan no hɔn enyim wɔ nsuka no mu, ama woeenyinsenyinsen mbaa no do; na sɛ nguan no yɛ mberɛw dze a, ɔno ɔmmfa nngu mu: dɛm ntsi hɔn a wɔyɛ mberɛw no nye Laban dze, na hɔn a hɔn ho yɛ dzen no nye Jakob dze.
Na Jakob yɛɛ kɛsenara, na onyaa nguan pii, nye mfonabaa nye nkowaa, nye efumpɔnkɔ nye nsoasopɔnkɔ.
Jakob Guan Fi Laban Fie Na ɔtsee Laban ne mbabanyin nsɛm a wɔkae, dɛ, Jakob afa dza ɔyɛ hɛn egya dze nyinara; na dza ɔyɛ hɛn egya dze na ɔdze enya egyapadze yi nyinara.
Na Jakob hwɛɛ Laban no ntɔn mu, na hwɛ, ɔnntse dɛ mbrɛ nkyɛ nkan no ɔtse wɔ no do no.
Na EWURADZE see Jakob dɛ, San kɔ w’egyanom asaase do, na w’ebusua mu; na mibedzi w’ekyir.
Na Jakob somae na wɔkɛfrɛɛ Rahel nye Leah ma wɔbaa hamu wɔ no nguan no nkyɛn, na ɔsee hɔn dɛ, Muhu hom egya no ntɔn dɛ ɔnntse me dɛ nkan no; na m’egya ne Nyankopɔn na oedzi m’ekyir.
Na homara nyim dɛ m’ahoɔdzen nyinara na medze asom hom egya.
Na hom egya adaadaa me, na ɔasakyer m’akatua mpɛn du; na Nyankopɔn na ɔamma no kwan ma ɔannyɛ me bɔn.
Sɛ ɔse dɛ, Hɔn a hɔn ho yɛ woranworan no na ɔnyɛ w’akatua a, ɔno nguan no nyinara wowo woranworan: na sɛ ɔse dɛ, Hɔn a hɔn ho yɛ nsensanee nsensanee na ɔnyɛ w’akatua a, ɔno nguan no nyinara wowo nsensanee nsensanee.
Dɛm na Nyankopɔn agye hom egya no mbowa, na ɔdze hɔn ama me.
Na ɔbaa dɛ aber a nguan no nyinsenyinsenii no, nna memaa m’enyiwa do, na muhun no wɔ adaaso mu, na, hwɛ, mpɔnkyenyin a wɔfow nguan no nyinara hɔn ho yɛ nsensanee nsensanee, woranworan, nye ntokowa ntokowa.
Na Nyankopɔn no bɔfoe see me wɔ adaaso mu dɛ, Jakob: na mesee dɛ, Emi nye yi.
Na ɔsee dɛ, Afei ma w’enyiwa do, na hwɛ, mpɔnkyenyin a wɔfow mpɔnkyeber no nyinara hɔn ho yɛ nsensanee nsensanee, woranworan, nye ntokowa ntokowa: na mehu dza Laban reyɛ wo nyinara.
Emi nye Bɛtɛl Nyankopɔn, beebi mbrɛ eseraa idum ho no a, beebi mbrɛ ebɔɔ me anohoba no a; afei soɛr, fi asaase yi do, na san kɔ w’awobea asaase do.
Na Rahel nye Leah buae na wɔsee no dɛ, Ana kyɛpɛn anaa egyapadze biara da ho wɔ hɔ ma hɛn wɔ hɛn egya fie a?
Ana ommbuu hɛn ahɔho bi a?
Osiandɛ ɔatɔn hɛn, na eso oedzi hɛn tsisika ewie.
Osiandɛ ahonyadze a Nyankopɔn agye no hɛn egya hɔ nyinara hɛn nye hɛn mba dze a: na afei, dza Nyankopɔn aka akyerɛ wo no nyinara, yɛ.
Nna Jakob soɛree, na ɔfaa ne mba nye ne yernom tsenatsenaa efumpɔnkɔ do; na ɔfaa no mbowa nyinara, nye n’ahodze a onyae wɔ Paddan-aram no nyinara na, osii mu dɛ ɔrokɔ n’egya Isaak nkyɛn wɔ Keenan asaase do.
Nna Laban kɔ rukotwitwa no nguan ho nhwi: na Rahel wiaa n’egya no suman.
Na Jakob wiaa noho guanee; osiandɛ ɔannka annkyerɛ Laban, Sirianyi no.
Na ɔdze dza ɔwɔ nyinara guanee; na ɔsoɛree, na otwaa Esutsen no, na ɔmaa n’enyi kɔr Gilead bepɔw do.
Laban Tsie Jakob Na ne ndaansa no wɔkaa kyerɛɛ Laban dɛ Jakob eguan.
Na ɔfaa no nkorɔfo kaa noho, na otsiiw no nda esuon kwan; na ɔbɔtoo no Gilead bepɔw do.
Na Nyankopɔn baa Laban, Sirianyi no hɔ wɔ anafua adaaso mu, na ɔsee no dɛ, Hwɛ woho yie amma aannkasa papa anaa bɔn annkyerɛ Jakob.
Na Laban too Jakob.
Nna Jakob abɔ n’asesee wɔ bepɔw no do: na Laban ɔnye no nkorɔfo so bobɔɔ hɔndze wɔ Gilead bepɔw do.
Na Laban bisaa Jakob dɛ, Ebɛnadze na ayɛ yi, na ewia woho eguan me, na asoa me mbabaa dze hɔn rokɔ dɛ hɔn a wɔdze mfowa afa hɔn ndɔmmum yi?
Ɔyɛ dɛn ntsi na isumae guanee, na iwiaa woho fii me nkyɛn; na annka annkyerɛ me, ma maammfa enyigye na ndwom, mpintsin na ɔnye nsanku menngya wo kwan; na amma maammfew me mbabanyin nye me mbabaa hɔn ano?
Afei dze ayɛ nkwaseadze.
Mowɔ tum dɛ nkyɛ menye wo dzi no bɔn: na ndeda anafua w’egya ne Nyankopɔn kasaa kyerɛɛ me dɛ, Hwɛ woho yie, mma aannkasa papa anaa bɔn annkyerɛ Jakob.
Na afei kaansa afe w’egya fie dodoodow ma ehia dɛ ekɔ mpo a, ɔyɛ dɛn ntsi na ewia mo suman yi?
Na Jakob buae na ɔsee Laban dɛ, Osiandɛ musuroi: na mesee dɛ, ɔbɛyɛ na eregye wo mbabaa wɔ me nsamu enyimpi do.
Nyimpa biara a ibohu wo suman wɔ no hɔ no, onyii no ɔnnkɛtsena ase: hɛn nuanom hɔn enyim ha yi ara hwehwɛ dza ɔyɛ wodze wɔ me nkyɛn, na fa w’adze.
Nna Jakob nnyim dɛ Rahel na oewia.
Na Laban kɔr Jakob n’asesee mu, nye Leah n’asesee mu, nye mbaawa beenu no hɔn asesee mu; na oennhu.
Na ofii Leah n’asesee mu, na ɔkɛhɛɛn Rahel n’asesee mu.
Afei Rahel afa suman no, na ɔdze ahyehyɛ efupɔnkɔ n’adze a wɔdze hyehyɛ no mu, na ɔatsena do.
Na Laban kekaa asese no no ho nyinara, na oennhu.
Na ɔsee n’egya dɛ, Mma mma ɔnnyɛ mo wura ebufuw dɛ munntum monnsoɛr wɔ w’enyim; na mayɛ mbaadze.
Na ɔhwehwɛe, na oennhu suman no.
Na Jakob no bo fuwii, na ɔnye Laban hamee: na Jakob buae see Laban dɛ, Mo mfom nye mmuana?
Mo bɔn nye mmuana, ma etsiw me ɔhyew do dɛm yi?
Ehwehwɛɛ me ndzɛmba nyinara yi, wo fie ndzɛmba nyinara mu ebɛnadze na ehu no wɔ mu?
Fa si mo nuanom nye wo nuanom hɔn enyim ha, ma wombu hɛn beenu ntamu atsɛn.
Matsena wo nkyɛn mfe eduonu nye yi; wo nguamber nye wo mpɔnkyeber ammpon mba da, na wo nguan mu nguannyin so, menndzi bi.
Hɔn a mbowa kum hɔn no, mammfa ammbrɛ wo; ɔyɛɛ mara me kaw.
Dza wowiaa no ewia o, dza wowiaa no anafua o, egyee no mo hɔ.
Mbrɛ meyɛe nye yi; adzekyee a nna ewia rehyew me, adzesaa a nna awɔw resar me; na m’enyi so kokwae.
Mfe eduonu nye yi na matsena wo fie; wo mbabaa beenu ntsi mosoom wo mfe duanan, na wo mbowakuw so ntsi mfe esia: na asakyer m’akatua mpɛn du.
Sɛ m’egya ne Nyankopɔn, Abraham ne Nyankopɔn, nye Isaak no Suro, enndzi m’ekyir a, nkyɛ ndɛ egya me kwan nsapan.
Nyankopɔn ehu m’amandzehu nye me nsaano edwumayɛ, na anadwe yi ɔaka w’enyim.
Jakob Na Laban Dzi Ahyɛmu Na Laban buae na ɔsee Jakob dɛ, Mbabaa yi me mbabaa a, na mba yi me mba a, na nguan yi mo nguan a, na dza ihu yi nyinara medze a: na ebɛnadze na mubotum mayɛ me mbabaa yi, anaa hɔn mba a wɔawo hɔn yi ndɛ?
Na afei bra, ma yendzi ahyɛmu, emi nye ɔwo; na ma ɔnyɛ dase wɔ emi nye ɔwo ntamu.
Na Jakob faa ɔbo, na ɔdze yɛɛ idum sii hɔ.
Na Jakob see no nkorɔfo dɛ, Hom mboaboa abo ano; na wɔtasee abo, na wɔhɔɔr no isiw: na wodzidzii siw no ho hɔ.
Na Laban frɛɛ no Jegar-sahaduta: na Jakob dze ɔfrɛɛ no Galeed.
Na Laban see dɛ, Isiw yi nyɛ emi nye ɔwo ntamu dase ndɛ.
Dɛm ntsi ɔfrɛɛ ne dzin Galeed: na Mizpa osiandɛ ɔsee dɛ, sɛ Yɛpaapaa mu a, EWURADZE nhwɛ emi nye ɔwo ntamu.
Sɛ ebɛtseetsee me mbabaa, na sɛ ebɔwar yernom aka me mbabaa ho a, obi nnka hɛn ho; hwɛ, Nyankopɔn nye emi nye ɔwo ntamu dasefo.
Na Laban see Jakob dɛ, Hwɛ abo siw yi, na hwɛ idum a mama do mesi emi nye ɔwo ntamu yi.
Isiw yi yɛ dase, na idum yi yɛ dase, dɛ mennkɛtra siw yi maba wo nkyɛn, na wo so ennkɛtra siw yi nye idum yi aba me nkyɛn, abɛyɛ bɔn.
Abraham ne Nyankopɔn, nye Nahor Nyankopɔn, hɔn egya ne Nyankopɔn, ombu hɛn ntamu atsɛn.
Na Jakob dze n’egya Isaak no Suro no dzii nsew.
Na Jakob bɔɔ afɔr wɔ bepɔw no do, na ɔfrɛɛ no nuanom dɛ wombedzidzi: na wodzidzii, na wotsintsimii wɔ bepɔw no do anafua no nyinara.
Na Laban soɛɛr anapaatu, na ɔfeew ne mbabanyin nye ne mbabaa no hɔn ano, na ohyiraa hɔn: na Laban sanee kɔr no kurow mu.
Jakob Siesie Noho Hyia Esau Na Jakob sii no kwan do, na Nyankopɔn n’abɔfoe behyiaa no.
Na Jakob hun hɔn no ɔsee dɛ, Nyankopɔn no dɔm nye yi: na ɔfrɛɛ bea no ne dzin Mahanaim.
Na Jakob tuu abɔfo ma wodzii n’enyim kan kɔr no nua Esau hɔ wɔ Seir asaase do, Edom haban mu.
Na ɔhyɛɛ hɔn dɛ, Hom nkɛse mo wura Esau dɛm; dɛ, Mbrɛ w’akowaa Jakob se nye yi, Menye Laban akɛtsena, na makyɛr hɔ ara ma ebodu ndɛ.
Menya anantwi, nsoasopɔnkɔ, nguan, mpɔnkye na nkowaa nye mfonabaa: na masoma dɛ wɔmbɛka nkyerɛ mo wura, ama meenya w’enyim adom.
Na abɔfo no sanee baa Jakob hɔ, dɛ, Yɛkɔr wo nua Esau hɔ na mbom ɔnoara so reba ebehyia wo kwan, na mbarimba ahaanan ka no ho.
Nna Jakob n’akoma tuu kɛsenara, na no ho hiahiaa no.
Na obuee nkorɔfo a wɔnye no nam no, nye mpɔnkye, nguan, anantwi nye efumpɔnkɔ no hɔn mu ekuw ebien; na ɔsee dɛ, Sɛ Esau ba kuw kor do, na oboku hɔn a, ɔno ikuw a ɔaka no eefi nsa.
Na Jakob see dɛ, Ao, m’egya Abraham ne Nyankopɔn, na m’egya Isaak ne Nyankopɔn, ao, EWURADZE a esee me dɛ, San kɔ wo man mu, nye w’ebusua mu, na mebɛyɛ wo yie: ehumbɔbɔr nye nokwar a eyi akyerɛ w’akowaa no mennsɛ no mu biara; osiandɛ mo poma ara na medze twaa Jordan yi; na afei mayɛ ekuw ebien.
Meserɛ wo, gye me fi mo nua Esau nsamu: na musuro no, bɛyɛ na ɔaba eboku emi, nye enanom nye hɔn mba yi.
Na esee me dɛ, Ampaara mebɛyɛ wo yie, na mama w’asefo ayɛ dɛ mpoano anhwea a no dodow ntsi wɔkan a ɔnnyɛ.
Na ɔsoɛɛ hɔ anafua no; na oyii dza ɔwɔ ne nkyɛn no mu bi dɛ ɔdze rekɛkyɛ no nua Esau; mpɔnkyeber ahaenu nye mpɔnkyenyin eduonu, nguamber ahaenu nye nguannyin eduonu, efumpɔnkɔ a wɔma enumfo eduasa nye hɔn mba, anantwiber eduanan nye anantwinyin du, nsoasopɔnkɔber eduonu nye nsoasopɔnkɔmba du.
Na ɔdze no ekuwekuw hyɛɛ no nkowaa no nsa; na ɔsee no nkowaa no dɛ, Hom ntwa mu ndzi m’enyim, na hom mma ikuw nye ikuw ntamu mbra kwan.
Na ɔhyɛɛ dza odzi kan no dɛ, Sɛ mo nua Esau nye wo hyia, na obisa wo dɛ, Woana n’abofra nye wo, erokɔ henfa, na dza wodzi w’enyim yi woana dze a?
Ɔno se dɛ, W’akowaa Jakob dze a; ɔyɛ akyɛdze a wɔdze rekɛma mo wura Esau: na, hwɛ, ɔnoara so dzi hɛn ekyir.
Na ɔhyɛɛ dza otsia ebien no so, nye dza otsia ebiasa no, nye hɔn a wɔka mbowakuw no do no nyinara dɛ, Sɛ hom hu Esau a, wɔnka dɛm asɛm yi ara nkyerɛ no.
Na hom nse dɛ, Nkyii so, hwɛ w’akowaa Jakob so dzi hɛn ekyir.
Afei ɔkaa ɔsee dɛ, Medze akyɛdze a odzi m’enyim yi bɔkɔ akɔdwedwe no, na n’ekyir no meehu n’enyim; bi a no bo bɔdwe.
Nna akyɛdze no twaa mu dzii n’enyim: na ɔnoara dze, ɔtsenaa dɔm no mu anafua no.
Jakob N’aperdzi Wɔ Peniel Na ɔsoɛɛr anafua no, na ɔfaa ne yernom beenu no, nye ne mbaawa beenu no, nye ne mba dubiako no, na okotwaa Jabbok esutwaree.
Na ɔmaa wotwaa esutsen no, na ɔmaa dza ɔwɔ nyinara twae.
Na ɔkaa Jakob no nko; na banyin bi nye no dzii aper wɔ hɔ ara ma okodur adzekyee.
Na nyimpa no hun dɛ onndzi Jakob do konyim no, nna ɔkaa n’aserɛ tokur mu; na Jakob no ndwonku huanee wɔ aperper a ɔnye no dzii no mu.
Na banyin no see dɛ, Ma monkɔ, na adze rekye.
Na ɔsee dɛ, Mennkɛma akɔ, gyedɛ ehyira me ana.
Na banyin no bisaa no dɛ, Wo dzin dze dɛn?
Na obuaa dɛ, Jakob.
Na ɔsee dɛ, Wɔnnkɛfrɛ wo dzin Jakob bio, na mbom, Israel: osiandɛ ɔwo enye Nyankopɔn na ɔnye nyimpa ako, na edzi konyim.
Na Jakob bisaa no dɛ, Meserɛ wo, bɔ wo dzin kyerɛ me.
Na ɔsee dɛ, Na iribisa me dzin ayɛ dɛn?
Na banyin no hyiraa no wɔ hɔ.
Na Jakob frɛɛ bea no ne dzin Peniel; osiandɛ, ɔsee dɛ, Mehu Nyankopɔn mpu na mpu, naaso me kra enya nkwa.
Na orutwa mu wɔ Peniel no nna ewia epue, na no ndwonku a ehuan no ntsi nna ohuan n’aserɛ mu.
Dɛm ntsi ɔdze bodu ndɛ da yi ara Israelmba nndzi ntsin a ɔwɔ ndwonku mu no: osiandɛ ɔkaa Jakob no ndwonku wɔ mbrɛ ntsin no wɔ no.
Jakob Nye Esau Hyia Na Jakob maa n’enyiwa do, na ɔhwɛe, na, hwɛ, nna Esau reba, na mbarimba ahaanan ka no ho.
Na ɔkyɛɛ mbofra no mu maa Leah, nye Rahel, nye mbaawa beenu no.
Na ɔdze mbaawa no nye hɔn mba no dzii kan, na ɔdze Leah nye ne mba no dzii hɔ, na ɔdze Rahel nye Josef dzii ekyir.
Na ɔnoara paa ho kedzii hɔn enyim, na ɔbɔɔ no mu adze mpɛn esuon, dze kodur dɛ ɔbɛɛn no nua no.
Na Esau tutuu enguan hyiaa no kwan, na ɔyɛɛ no etuu; na ɔdze ne nsa too no kɔn mu, na ɔfeew n’ano: na wosui.
Na Esau maa n’enyiwa do, na ohun mbaa no nye mbofra no; na obisaa dɛ, Woananom na wɔka wo ho yi?
Na Jakob buaa dɛ, Mbofra a Nyankopɔn dze adom w’akowaa a. Nna mbaawa no nye hɔn mba twee pinii, na wɔbɔɔ hɔn mu adze.
Na Leah nye ne mba so twee pinii, na wɔbɔɔ hɔn mu adze: na n’ekyir no nna Josef nye Rahel twee pinii, na wɔbɔɔ hɔn mu adze.
Na Esau bisaa dɛ, Na ekuw a menye hɔn hyiae yi nyinara n’ase nye dɛn?
Na ɔsee dɛ, Medze robɔhwehwɛ mo wura n’enyim enyimnyam.
Na Esau see dɛ, Dza mowɔ no ara dɔɔ so; mo nua, ma w’adze nko hɔ mma wo.
Na Jakob see dɛ, Dabida, meserɛ wo, sɛ afei menya w’enyim enyimnyam a, nna gye me nsamu akyɛdze: susuampa dɛ mehu w’enyim ara dɛ mbrɛ obiara bohu Nyankopɔn enyim, na masɔ w’enyi yi.
Meserɛ wo, gye m’akyɛdze a wɔdze abrɛ wo yi; osiandɛ Nyankopɔn adom me, na eso dza mowɔ no dɔɔ so.
Na ɔhyɛɛ no ma ɔgyee.
Na Esau see dɛ, Ma yensi mu, na yɛnkɔ, na mibedzi w’enyim.
Na ɔsee no dɛ, Mo wura nyim dɛ mbofra yi yɛ mberɛw, na eso nguan nye anantwi a wɔnye me nam yi wɔma enumfo: na sɛ wɔka hɔn dodow da kor a, nguan no nyinara bowuwu.
Meserɛ wo, wɔmma mo wura mpa ho nkedzi n’akowaa enyim: na emi mobɔdwe m’enyi ara manantsew dɛ mbrɛ mbowa a wodzi m’enyim yi botum, na dɛ mbrɛ mbofra no botum, ekodu dɛ mubodu mo wura nkyɛn wɔ Seir.
Na Esau see dɛ, Nna ma memfa nyimpa a wɔka mo ho yi bi mingya wo.
Na ɔsee dɛ, Ma ɔnyɛ dɛn?
Wɔmma minnya mo wura n’enyim enyimnyam.
Nna Esau saan da no ara faa no kwan do kɔr Seir.
Na Jakob sii mu kɔr Sukɔt, na okesii dan maa noho, na osisii mpata maa no mbowa: dɛm ntsi wɔfrɛɛ bea no ne dzin Sukɔt.
Na Jakob baa Sekem kurow a ɔwɔ Keenan asaase do no mu asomdwee mu, wɔ ber a ofii Paddan-aram bae no; na ɔbɔbɔɔ asese wɔ kurow no n’enyim.
Na ɔtɔɔ asaase kakraba a ɔbɔɔ n’asesee wɔ do no, wɔ Sekem n’egya Hamor ne mba no hɔ, maa dwetɛ ɔha.
Na osii afɔrmbukyia wɔ hɔ, na ɔfrɛɛ no El-elohe-Israel a asekyerɛ nye Israel Nyankopɔn.
Sekem to Dina Mbɔndar Na Dina, Leah na Jakob hɔn babaa no, puei dɛ ɔrokɔhwɛ asaase no do mbabaa.
Na Hamor, Hivinyi no, asaase no do hen no ne ba Sekem hun no; na ɔkyeer no nye no dae, na ɔbrɛɛ no adze.
Na no werɛ kitsaa Dina Jakob ne babaa no, na ɔdɔɔ akataasia no na ɔkasaa ayamuyie mu kyerɛɛ no.
Na Sekem kaa kyerɛɛ n’egya Hamor dɛ, Kɛgye akataasia yi yer ma me.
Afei Jakob tsee dɛ oegu ne babaa Dina ho fi.
Nna ne mbabanyin no wɔ no mbowa nkyɛn wɔ hamu ntsi ɔyɛɛ komm ma wɔbae ana.
Na Sekem n’egya puei kɔr Jakob nkyɛn dɛ ɔrekɛnye no atwetwe nkɔmbɔ.
Na Jakob ne mbabanyin no tsee no, wofii hamu baa fie: na ɔyɛɛ hɔn no yaw, na hɔn bo fuuw kɛsenara, osiandɛ Sekem ayɛ nkwaseadze wɔ Israel dɛ ɔnye Jakob ne babaa ada; adze a wɔnnyɛ.
Na Hamor nye hɔn twetwee nkɔmbɔ see dɛ, Me ba Sekem no werɛ ekitsa hom babaa: meserɛ hom, wɔmfa no mma no awar.
Na hom nye hɛn ndzi awarwar; hom mfa hom mbabaa mma hɛn, na hom so mfa hɛn mbabaa.
Na hom nye hɛn ntsena: na asaase a ɔda hom enyim yi hom ntsena do, na hom ndzi gua wɔ do, na hom nnya adze wɔ do.
Na Sekem see n’egya nye no nuanom no dɛ, Wɔmma minnya hom enyim enyimnyam, na dza hom bɛse me no mebɛma.
Hom mbisa me tsiadze nye akyɛdze kɛse biara, na dza hom bɛse me no ara mebɛma: na hom mfa akataasia no mma me awar.
Na Jakob ne mbabanyin no buaa Sekem nye n’egya Hamor ndaadaa mu, na ɔnam dɛ oegu hɔn akyerɛbaa Dina ho fi ntsi.
Na wɔsee hɔn dɛ, Yɛyɛ dɛm adze yi a ɔnnkɛyɛ, dɛ yɛdze hɛn akyerɛbaa bɛma obi a wonntwaa no twatsia; na dɛm no yɛ enyimguase ma hɛn.
Dza ogyina do a yɛbɛgye hom pen ara nye yi: dɛ sɛ hom bɛyɛ dɛ mbrɛ yɛtse, na woetwa hom mu mbanyin nyinara twatsia a; yɛdze hɛn mbabaa bɛma hom, na hɛn so yɛafa hom mbabaa, na yɛnye hom atsena, na yɛayɛ ɔman kor.
Na sɛ hom nnketsie hɛn, na hom etwitwa twatsia a; ɔno yɛbɛfa hɛn babaa, na yɛakɔ.
Na hɔn nsɛm no yɛɛ Hamor nye Hamor ne ba Sekem hɔn pɛ.
Na aberantsɛ no ennkyinkyim dɛ ɔbɛyɛ dɛm adze no, osiandɛ ɔpɛ Jakob ne babaa no.
Nna wodzi Sekem nyi sen n’egya ne fifo nyinara.
Na Hamor nye ne ba Sekem baa hɔn kurow n’abotsenano, na wɔnye hɔn kurow mu mbanyin no twetwee nkɔmbɔ, dɛ, Mbarimba yi wɔnye hɛn tse no asomdwee mu; dɛm ntsi hom mma wɔntsena asaase yi do, na wondzi mu gua; na, hwɛ asaase yi dɔɔ so ara yie ma hɔn; hom mma yɛmfa hɔn mbabaa nwar hɔn, na wɔmma hɛn so yɛmfa hɛn mbabaa mma hɔn.
Na adze ara a ogyina do a mbanyin no bɛgye hɛn pen na wɔnye hɛn atsena, ma yaayɛ ɔman kor nye dɛ, hɛn mu mbanyin nyinara botwitwa twatsia, dɛ mbrɛ hɔn woetwitwa no.
Ana nkyɛ hɔn anyɛmbowa nye hɔn ahodze nye hɔn mbowa nyinara nnkɛyɛ hɛndze bi a?
Hom mma yɛngye hɔn pen ara, na wɔnye hɛn bɛtsena.
Na hɔn a wɔnam Hamor no kurow n’abotsenano pue nyinara, wotsiee ɔno na ne ba Sekem; na mbanyin a wɔnam no kurow n’abotsenano pue nyinara wotwitwaa hɔn twatsia.
Na ɔbaa dɛ ne ndaansa no a ne yaw kitsaa hɔn no, nna Jakob ne mbabanyin beenu, Simeon nye Levi, Dina no nuanom no, wɔfefaa hɔn mfowa, na wokefiir kurow no awora, na wokunkum mbanyin no nyinara.
Na wɔdze afona anomu kum Hamor nye ne ba Sekem, na wɔfaa Dina fii Sekem ne fie, na wɔdze no kɔree.
Jakob ne mbabanyin no baa atɔfo no do na wɔbɔfoom kurow no mu ndzɛmba, osiandɛ woegu hɔn akyerɛbaa no ho fi.
Wɔfaa hɔn nguan nye hɔn anantwi, nye hɔn nsoasopɔnkɔ nye dza ɔwɔ kurow no mu, na dza ɔwɔ haban mu; na hɔn ahodze nyinara.
Wɔfaa hɔn mbofraba nyinara nye hɔn yernom ndɔmmum, na wɔfoom hɔn, mekyerɛ dza ɔwɔ fie nyinara.
Na Jakob see Simeon nye Levi dɛ, Hom afona me, dɛ hom ama mo ho abɔn wɔ hɔn a wɔtse asaase yi do hɔn mu, wɔ Keenanfo nye Perizfo hɔn mu: na mo ho suar ntsi, wɔbɔboaboa hɔn ano aba mo do, na woeboku me; na wɔbɛsɛɛ me, emi nye me fi.
Na wɔsee dɛ, Na nkyɛ ɔnyɛ hɛn akyerɛbaa dɛ edwaman a?
Nyankopɔn Hyira Jakob Wɔ Bɛtɛl Na Nyankopɔn see Jakob dɛ, Soɛr, kɔ Bɛtɛl, na kɛtsena hɔ: na yɛ afɔrmbukyia wɔ hɔ ma Nyankopɔn a oyii noho kyerɛɛ wo wɔ aber a ifii wo nua Esau n’enyim guanee no.
Nna Jakob see ne fifo nye hɔn a wɔnye no wɔ hɔ nyinara dɛ, Hom ntow enyame ananaben a ɔwɔ hom mu no ngu, na hom ntsew homho, na hom nsesa hom ntar: na hom mma yɛnsoɛr, na yɛnkɔ Bɛtɛl; na mebɛyɛ afɔrmbukyia wɔ hɔ ama Nyankopɔn a m’ahohia da no ɔgyee me do, na odzii m’ekyir wɔ kwan a mutui no mu no.
Na wɔdze hɔn enyame ananaben a ɔwɔ hɔn nsamu nyinara, nye nkaba a ɔhyehyɛ hɔn asomu no maa Jakob; na Jakob dze hyɛɛ esudur no a ɔwɔ Sekem ho no ase.
Na wɔkɔree: na ihu kɛsenara tɔɔ nkurow a wɔabɔ hɔn ho aprɔw no do, ma woenntsiw Jakob ne mbabanyin no.
Na Jakob baa Luz a ɔwɔ Keenan asaase do no, (ɔnoara nye Bɛtɛl), ɔno nye nkorɔfo a wɔka no ho nyinara.
Na osii afɔrmbukyia wɔ hɔ, na ɔfrɛɛ bea no El-Bɛtɛl: osiandɛ hɔ na Nyankopɔn yii noho kyerɛɛ no wɔ aber a ofii no nua enyim guanee no.
Na Debora, Rebeka no hwɛfo no wui, na wosiee no Bɛtɛl anaafo, wɔ esudur no ase: na wɔtoo ne dzin Allon-bakut a asekyerɛ nye Nyinsuwakyi bea.
Na aber a Jakob fi Paddan-aram bae no, Nyankopɔn yii noho kyerɛɛ no bio, na ohyiraa no.
Na Nyankopɔn see no dɛ, Wo dzin dze Jakob: wɔnnkɛfrɛ wo dzin Jakob bio, na Israel bɛyɛ wo dzin: na ɔtoo ne dzin Israel.
Na Nyankopɔn see no dɛ, Emi nye Nyankopɔn Otumfo: wo mba na dɔr; ɔman nye amanaman asafo befi wo mu aba, na ahemfo befi w’asen mu epue.
Asaase a medze memaa Abraham nye Isaak no, ɔwo na medze mebɛma wo, na w’asefo a wodzi w’ekyir no na medze asaase no bɛma hɔn.
Na Nyankopɔn fii ne nkyɛn wɔ mbrɛ ɔnye no kasae no kɔr sor.
Na Jakob sii idum wɔ mbrɛ ɔnye no kasae no; ɔbo dum a: na ohuee ɔnom afɔr guu do, na ohuee ngo guu do.
Na Jakob frɛɛ bea no a Nyankopɔn nye no kasae wɔ hɔ no ne dzin Bɛtɛl.
Rahel No Wu Na wofii Bɛtɛl sii mu; na aka ɔkwan kakra bi ma woedu Efrat no: awoo kaa Rahel, na n’awoo no mu yɛɛ dzen.
Na ɔbaa dɛ aber a n’awoo no mu yɛɛ dzen no, nna awogyefo no see no dɛ, Mma nnsuro; ibenya babanyin kor so afei.
Na ɔbaa dɛ, ne kra rifi no mu no (osiandɛ owui), ɔtoo no dzin Ben-oni; na n’egya dze ɔfrɛɛ no Benjamin.
Na Rahel wui, na wosiee no wɔ Efrat kwan mu, a ɔnoara nye Bɛtlɛhɛm.
Na Jakob sii ne nda do idum: ɔnoara nye Rahel ne nda do idum dze bodu ndɛ da yi.
Na Israel tui, na ɔkɔbɔɔ n’asesee wɔ Eder abantsentsen ekyir noho.
Na ɔbaa dɛ, Israel tse asaase no do no, nna Reuben kɔree na ɔnye n’egya n’abaawayer Bilha kɛdae: na Israel tsee.
Jakob Ne Mbabanyin Afei Jakob ne mbabanyin yɛ duebien: Leah ne mba; Jakob n’abakan Reuben, Simeon, Levi, Juda Isakar, nye Zebulun: Rahel ne mba; Josef nye Benjamin: na Rahel n’abaawa Bilha ne mba; Dan nye Naftali: na Leah n’abaawa Zilpa ne mba; Gad nye Aser.
Woyinom nye Jakob ne mbabanyin a wɔwoo hɔn maa no wɔ Paddan-aram.
Na Jakob baa n’egya Isaak nkyɛn wɔ Mamre, wɔ Kiriat-arba (ɔnoara nye Hebron), mbrɛ Abraham nye Isaak bɛtsenae no.
Na Isaak ne nda yɛɛ mfe ɔha eduowɔtwe.
Na Isaak gyaa no sunsum mu, na owui, na otsiiw ne nananom wɔ samanadze, a nna ɔayɛ akɔdaa a oedzi mfe pii: na ne mba Esau nye Jakob siee no.
Esau Asefo Afei iyinom nye Esau (ɔnoara nye Edom) n’ebusuasantsen.
Esau waar ne yernom wɔ Keenan mbabaa mu; Hetnyi Elon ne babaa Ada, nye Hivinyi Zibeon ne babaa Ana ne babaa Oholibama; na Ismael ne babaa Basemat, Nebaiot n’akyerɛbaa no.
Na Ada woo Elifaz maa Esau; na Basemat woo Reuel; na Oholibama woo Jeus, Jalam, nye Kora: woyinom nye Esau ne mba a wɔwoo hɔn wɔ Keenan asaase do no.
Na Esau faa ne yernom, ne mbabanyin, ne mbabaa, ne fie nyimpa nyinara, nye fiembowa, nye no mbowa nyinara, nye n’enyadze a onyaa no wɔ Keenan asaase do nyinara; na ɔtwee noho wɔ no nua Jakob ho kɔr asaase bi do.
Osiandɛ hɔn ahodze so dodow ma hɔn dɛ wɔbɛtsena fakor.
Na asaase a wɔtse do no wɔnnsen do wɔ hɔn mbowa no ntsi.
Na Esau a noara so nye Edom no tsenaa Seir bepɔw do.
Na iyinom nye Esau, Edomfo a wɔtse Seir bepɔw do hɔn egya no, n’ebusuasantsen: Esau ne mbabanyin hɔn edzin nye yi; Elifaz, Esau ne yer Ada ne ba no, Reuel, Esau ne yer Basemat ne ba no.
Na Elifaz ne mba nye Teman, Omar, Zefo, Gatam, nye Kenaz.
Na Esau ne ba Elifaz no nwewe nye Timna; na ɔwoo Amalek maa Elifaz.
Woyinom nye Esau ne yer Ada n’asefo.
Na Reuel ne mba nye woyinom; Nahat, Zera, Samma, nye Miza.
Woyinom nye Esau ne yer Basemat ne mba.
Na woyinom nye Esau ne yer Oholibama, Zibeon ne babaa Ana ne babaa no ne mba; na ɔwoo Jeus, Jalam, nye Kora maa Esau.
Woyinom nye Esau ne mba mu ekunyin: Esau n’abakan Elifaz ne mba; ekunyin Teman, Omar, Zefo, Kenaz, Kora, Gatam, na Amalek.
Woyinom nye ekunyin a wofi Elifaz no mu puei wɔ Edom asaase do; na woyinom nye Ada n’asefo.
Na Esau ne ba Reuel ne mba nye woyinom; ekunyin Nahat, Zera, Samma, nye Miza: woyinom nye ekunyin a wofi Reuel mu puei wɔ Edom asaase do; woyinom nye Esau ne yer Basemat ne mba.
Na woyinom nye Esau ne yer Oholibama ne mba; ekunyin Jeus, Jalam, na okunyin Kora.
Woyinom nye ekunyin a wofi Esau ne yer Oholibama, Ana ne babaa no no mu puei.
Woyinom nye Esau a ɔnoara nye Edom no n’asefo, na woyinom nye hɔn ekunyin.
Seir Asefo Woyinom nye Hornyi Seir ne mba a nna wɔyɛ asaase no do mba no.
Lotan, Sobal, Zibeon, Ana, Dison, Ezer nye Disan.
Woyinom nye ekunyin a wofi Horfo, Seir ne mba no hɔn mu puei, wɔ Edom asaase do.
Na Lotan ne mba nye Hori na Heman.
Nna Lotan n’akyerɛbaa nye Timna.
Na Sobal ne mba nye woyinom; Alvan, Manahat, Ebal, Sefo nye Onam.
Na woyinom nye Zibeon ne mba; Aia nye Ana: oyi nye Ana a, mber a ɔhwɛ n’egya Zibeon no nsoasopɔnkɔ no okohun nsuhyew mpumpunadze wɔ sar do no.
Na woyinom nye Ana ne mba; Dison na Oholibama, Ana ne babaa no.
Na woyinom nye Dison ne mba; Hemdan, Esban, Itran nye Keran.
Ezer ne mba nye woyinom; Bilhan, Zaavan nye Akan.
Dison ne mba nye woyinom: Uz nye Aran.
Ekunyin a wofi Horfo mu puei nye woyinom; ekunyin Lotan, Sobal, Zibeon, na Ana, Dison, Ezer, na Disan.
Ekunyin a wofi Horfo mu puei nye woyinom dɛ mbrɛ hɔn ekunyinyɛ tsetsee wɔ Seir asaase do.
Edom Ahemfo Na ahemfo a wodzi hen wɔ Edom asaase do, ansaana obiara ridzi Israelmba do hen no nye woyinom.
Na Beor ne ba Bela dzii hen wɔ Edom; na no kurow dzin dze Din-haba.
Na Bela wui, na Zera a ofi Bozra ne ba Jobab bedzii n’adze.
Na Jobab wui, na Husam a ofi Temanfo hɔn asaase do bedzii n’adze.
Na Husam wui no Hadad, Bedad a okum Midian wɔ Moab haban mu no, ne ba no bedzii n’adze: na no kurow ne dzin dze Avit.
Na Hadad wui, na Samla a ofi Masreka bedzii n’adze.
Na Samla wui no Saul a ofi Rehobot a ɔwɔ Esutsen no ho no bedzii n’adze.
Na Saul wui, na Akbor ba Baal-hanan bedzii n’adze.
Na Akbor ne ba Baal-hanan wui no, Hadar bedzii n’adze: na no kurow ne dzin dze Pau; na ne yer ne dzin dze Mehetabel, Me-zahab ne babaa Matred ne babaa a. Na ekunyin a wofi Esau mu puei hɔn edzin nye yi; dɛ mbrɛ hɔn ebusua ebusua, hɔn tsenabew, nye hɔn edzin tsetsee, ekunyin Timna, Alva, Jetet; Oholibama, Ela na okunyin Pinon; Kenaz, Teman, Mibzar; Magdiel, Iram.
Woyinom nye Edom ekunyin, dɛ mbrɛ hɔn tsenabew tsetsee wɔ asaase a ɔyɛ hɔn enyadze no do.
Oyi nye Esau, Edomfo hɔn egya no.
Josef Na No Nuanom Na Jakob tsenaa asaase a n’egya tsenaa do no do, Keenan asaase do.
Iyi nye Jakob n’ebusua ho abakɔsɛm.
Josef dzii mfe duesuon no, nna ɔnye no nuanom rohwɛ nguan no; na ɔyɛ abofra a ɔnye n’egya ne yernom Bilha nye Zilpa hɔn mba na wɔwɔ hɔ: na Josef kɛkaa hɔn ho asɛmbɔn kyerɛɛ hɔn egya.
Afei nna Israel dɔ Josef sen ne mba nyinara, osiandɛ ɔno nye no nkɔdaaber mu ba: na ɔyɛɛ asaasaaba atar fɛfɛɛfɛw bi maa no.
Na no nuanom no hun dɛ hɔn egya dɔ no sen hɔn nyinara no wɔtaan no, na woenntum annkasa abodwee do annkyerɛ no.
Na Josef soo daa, na ɔkaa kyerɛɛ no nuanom no na nkyii wɔtaan no kɛse.
Na ɔsee hɔn dɛ, Meserɛ hom, hom ntsie daa a maso yi: na hwɛ, nna yɛrekyekyer ewifua ekuwekuw wɔ haban mu, na, hwɛ, mo kuw no soɛree, na ogyinaa tsentsen; na, hwɛ, hom ekuw no botwaa me dze no ho hyiae, na wɔbɔɔ hɔn mu adze maa no.
Na no nuanom bisaa no dɛ, Nna tserɛ ampaara dɛ ibedzi hɛn do hen nye no?
Ana tserɛ ampaara dɛ ibenya hɛn do tum nye no?
Na nkyii wɔtaan no kɛse wɔ n’adaaso no nye ne nsɛm no ntsi.
Na ɔsoo daa kor so, na ɔkaa kyerɛɛ no nuanom, na ɔsee dɛ, Hwɛ, maso daa bio; na, hwɛ, ewia nye bosoom nye nworaba dubiako robɔ hɔn mu adze ma me.
Na ɔkaa kyerɛɛ n’egya nye no nuanom; na n’egya twuuw n’enyim, na ɔsee no dɛ, Ebɛn daa na aso yi?
Nna tserɛ ampaara dɛ emi nye wo na nye wo nuanom bɛba abɔbɔ hɛn mu adze wɔ famu ama wo nye no?
Na no nuanom enyi beer no do; na n’egya dze ɔdze asɛm no too ne tsirmu.
Israel Soma Josef Kɔ No Nuanom Nkyɛn Na no nuanom kɔree kɔhwɛɛ hɔn egya no nguan wɔ Sekem.
Na Israel see Josef dɛ, Ana wo nuanom nnyɛn mbowa wɔ Sekem bi a?
Bra ma monsoma wo hɔn hɔ.
Na ɔsee no dɛ, Emi nye yi.
Na Israel see no dɛ, Afei kɔ, kɔhwɛ dɛ wo nuanom, nye nguan no hɔn ho ye; na san bɛka kyerɛ me.
Nna ofi Hebron bɔnsa mu somaa no ma ɔbaa Sekem.
Na banyin bi hun no dɛ, orikyin haban no mu: na banyin no bisaa no dɛ, Erohwehwɛ ebɛnadze?
Na ɔsee dɛ, Morohwehwɛ mo nuanom: meserɛ wo ara, kyerɛ me mbrɛ wɔwɔ rohwɛ nguan no.
Na banyin no see dɛ, Woefi ha kɔ: na metsee dɛ wɔreka dɛ, Wɔmma yɛnkɔ Dotan.
Na Josef tsiiw no nuanom, na okohun hɔn wɔ Dotan.
Na no nuanom no hun no ekyirkyiikyir, na ansaana ɔrebɛn hɔn no, wɔkɔr ne tsir do apam dɛ woboku no.
Na wɔsesee hɔnho dɛ, Wɔnhwɛ, ɔdaasofo no na ɔreba no.
Dɛm ntsi afei wɔmbra, wɔmma yenku no, na yɛntow no nkyen mona yi bi mu, na yɛnkɛse dɛ, Abowa bɔn bi na ɔatsetsew no mu: na nkyii yɛnhwɛ mbrɛ n’adaaso no bowie.
Na Reuben tsee, na ɔgyee no wɔ hɔn nsamu; na ɔsee dɛ, Mma wɔmma yennku no; Mma hom nnka bɔgya: wɔmfa no nto sar do ha mona yi mu, na mma wɔmmfa nsa nnka no: ɔreyɛ ama nkyɛ ɔaagye no wɔ hɔn nsamu dze no asan akɛma n’egya.
Na ɔbaa dɛ, Josef dur no nuanom no nkyɛn no, wɔpɔɔr, asaasaaba atar fɛɛfɛw a ɔhyɛ no no na wɔdze no kɔtoo mona mu: nna mona no mu awew a, nsu nnyi mu.
Wɔtɔn Josef Kɔ Egypt Na wɔtsenaa famu dɛ woridzidzi no wɔmaa hɔn enyiwa do na wohun Ismaelfo akwantufo kuw bi dɛ wofi Gilead reba, wɔnye hɔn efumpɔnkɔ a wɔsoso eduhuam nye ngo nye mɛɛr dze rokɔ Egypt.
Na Juda see no nuanom no dɛ, Sɛ yeku hɛn nua na yesiw no bɔgyaa do a, ebɛn mfaso na ɔwɔ mu?
Hom mbra ma yɛntɔn no mma Ismaelfo yi, na mma wɔmma yɛmmfa hɛn nsa nnka no; osiandɛ hɛn nua a, hɛn bɔgyaa a. Na no nuanom no tsiee no.
Nna Midianfo eguadzifo bi rutwa mu; na woyii Josef fii mona no mu, na wɔtɔɔn no maa Ismaelfo no gyee ndwetɛbona eduonu.
Na wɔdze Josef kɔr Egypt.
Na ber a Reuben sanee baa mona no do no; hwɛ, nna Josef nnyi mona no mu; na osunsuaan ne ntar mu.
Na ɔsanee kɔr no nuanom no nkyɛn, na ɔsee dɛ, Abofra no nnyi hɔ; na iyi mara merefa hen?
Na wɔfaa Josef n’atar no, na wokum apɔnkyenyin, na wɔdze atar no bɔɔ bɔgya no mu; na wɔdze asaasaaba atar fɛfɛɛfɛw no somae ma wɔdze kɛmaa hɔn egya, kɛsee no dɛ, Adze a yeehu nye yi: hwɛ kyerɛ dɛ wo ba n’atar a. Na ɔhwɛe, na ɔsee dɛ, Me ba n’atar a; abowa bɔn bi na ɔakyer no; tsetsew na wɔatsetsew Josef no mu.
Na Jakob sunsuaan n’atar mu, na ɔdze kɔben tam bɔɔ n’asen, na osuu ne ba nda pii.
Na ne mbabanyin nye ne mbabaa nyinara bae dɛ wɔrebɛkyekye no werɛ; naaso oenntsie ma wɔannkyekye no werɛ; na ɔsee dɛ, Mibedzi yaw ara dze akɔ me ba nkyɛn wɔ samanadze.
Na n’egya suu no.
Na Midianfo no kɔtɔɔn no wɔ Egypt maa Potifar, Farao no somfo bi a ɔno nye abrafohen no.
Juda Na Tamar Na ɔbaa dɛ, aber no ara mu na Juda fii no nuanom nkyɛn kɔree, na ɔkɛtsenaa Adullamnyi bi a ne dzin dze Hira ne nkyɛn.
Na Juda hun Keenannyi bi a ne dzin dze Sua ne babaa bi wɔ hɔ; na ɔwaar no, na ɔnye no dae.
Na onyinsenii, na ɔwoo babanyin; na ɔfrɛɛ no Er.
Na onyinseen bio, na ɔwoo babanyin; na ɔfrɛɛ no Onan.
Na ɔwoo babanyin bio, na ɔfrɛɛ no Sela: na aber a ɔwoo no no nna ɔwɔ Kezib.
Na Juda gyee yer maa n’abakan Er, na ne dzin dze Tamar.
Na Juda n’abakan Er yɛɛ bɔn wɔ EWURADZE enyim; na EWURADZE kum no.
Na Juda see Onan dɛ, Kɔ wo nua ne yer nkyɛn, na fa no kunabaa, na wo mba ma wo nua.
Na Onan nyim dɛ mba no nnkɛyɛ nedze; na ɔbaa dɛ, aber biara a ɔkɔr no nua ne yer nkyɛn no, ɔmaa no ho nsu no guu famu, amma ɔaamma no nua mba.
Na dza ɔyɛe no yɛ bɔn wɔ EWURADZE enyim: na okum no so.
Nna Juda see n’asew Tamar dɛ, Tsena ekunayɛ mu wɔ w’egya fie kɛpem dɛ me ba Sela benyin: osuro dɛ, bɛyɛ na no so oewu dɛ no nuanom no.
Na Tamar kɔree na ɔkɛtsenaa n’egya fie.
Na ɔwɔ hɔ wɔ hɔ nna Juda ne yer a ɔyɛ Sua ne babaa no, owui.
Na Juda no werɛ kyekyeree no, ɔkɔr no nguansusuafo nkyɛn wɔ Timna, ɔno nye ne nyɛnko Adullamnyi Hira.
Na wɔkaa kyerɛɛ Tamar dɛ, Hwɛ, w’asew rokɔ Timna ekosusua no nguan ho nhwi.
Na oyii no kuna ntar wɔ no ho, na ɔdze ne nkataenyim kataa n’enyim, na ɔkataa noho kɛtsenaa Enaim abotsenano, wɔ Timna kwan nkyɛn; osiandɛ ohun dɛ Sela enyin, naaso Juda ammfa no amma no awar.
Na Juda hun no no, obuu no dɛ edwaman a, osiandɛ ɔakata n’enyim.
Na ɔmanee kɔr ne nkyɛn wɔ kwan no ne nkyɛn, na ɔsee dɛ, Bra, meserɛ wo, ma membra wo nkyɛn: nna onnyim dɛ n’asew no a. Na Tamar bisaa no dɛ, Ebɛnadze na edze bɛma me, na enye me ada?
Na ɔsee dɛ, Mebɛma wɔdze apɔnkyeba fi mbowa no mu abrɛ wo.
Na obisaa no dɛ, Ebɛma me ahobadze bi ma ɔdze ekodu dɛ ebɛma wɔdze aba?
Na Juda bisaa no dɛ, Ebɛn ahobadze na memfa mma wo?
Na ɔsee dɛ, Wo nsɔwanokaba nye w’ahoma, nye wo poma a okitsa wo nsamu no.
Na Juda dze maa no, na ɔnye no dae, na ɔnye no nyinsenii.
Na Tamar soɛree kɔree, na oyii ne nkataenyim no wɔ no ho, na ɔfaa no kuna ntar hyɛe.
Na Juda dze apɔnkyeba no maa ne nyɛnko Adullamnyi no, dɛ ɔmfa nkɛgye ahobadze no wɔ ɔbaa no nsa mu: naaso oennhu no.
Nna obisaa no kuromfo no dɛ, edwaman a ɔtse Enaim kwan nkyɛn no wɔ hen?
Na wɔsee dɛ, Edwaman biara mmbaa ha.
Na ɔsanee baa Juda hɔ, na ɔbɛsee dɛ, Mennhu no; na eso ekuromfo no see dɛ, Edwaman biara mmbaa ha.
Na Juda see dɛ, Ma ɔmfa, ɔno bohu na hɛn enyim egu ase: hwɛ, memaa wɔdze apɔnkyeba yi kɔree, na ennhu no.
Na ɔbaa dɛ odzii bɛyɛ abosoom ebiasa n’ekyir no, wɔkaa kyerɛɛ Juda dɛ, W’asew Tamar abɔ edwaman, na hwɛ, ɔnam n’edwaman mu enyinsen so.
Na Juda see dɛ, Hom nkɛfa no mbra ma wɔnhyew no.
Na wɔkɛfaa no bae no, nna Tamar somae ma wɔkɛsee n’asew no dɛ, banyin a ndzɛmba yi yɛ nedze no, ɔno na menye no nyinsen: ntsi, Meserɛ wo, hwehwɛ nyia ndzɛmba yi yɛ nedze, nsɔwanokaba, nye ahoma, nye poma yi.
Na Juda hun dɛ noara nedze a, na ɔsee dɛ, ɔtsen sen me; susuampa dɛ mammfa no amma me ba Sela ntsi.
Na ɔnye no annda bio.
Na ɔbaa no n’awoo durii no, na, hwɛ, nta na wɔwɔ ne yamu.
Na ɔbaa dɛ aber a ɔrowo no, nna kor dze ne nsa puei; na awogyefo no faa ahoma memen dze kyekyeer ne nsa dɛ, Oyi na odzii kan puei.
Na ɔbaa dɛ, ɔtwee ne nsa kɔdɔɔ mu, na, hwɛ, no nua puei; na ɔwogyefo no see dɛ, ɔyɛ dɛn ntsi na atsew mu aba yi?
Dɛm ntsi wɔfrɛɛ ne dzin Perez.
Na n’ekyir no na nyia ahoma memen kyekyer ne nsa no bae: na wɔfrɛɛ no Zera.
Josef Wɔ Potifar Fie Na wɔdze Josef kɔr Egypt, na Potifar, Farao no somfo a ɔyɛ n’abrafohen no, tɔɔ no wɔ Ismaelfo a wɔdze no kɔr hɔ no hɔn nsamu.
Na EWURADZE dzii Josef n’ekyir na ɔyɛɛ siar wɔ no wura Egyptnyi no ne fie.
Na no wura hun dɛ EWURADZE nye no nam, na EWURADZE maa dza ɔyɛɛ no nyinara yɛɛ prɔmprɔm wɔ ne nsamu.
Na Josef nyaa n’enyim enyimnyam, na ɔsoom no: na ɔyɛɛ no panyin wɔ ne fie, na ɔdze dza ɔwɔ nyinara hyɛɛ ne nsa.
Na ɔbaa dɛ ofitsi aber a ɔyɛɛ no panyin wɔ ne fie, na ɔdze dza ɔwɔ nyinara hyɛɛ ne nsa no, Josef ntsi EWURADZE hyiraa Egyptnyi no ne fie; na EWURADZE ne nhyira baa dza ɔwɔ nyinara do, dza ɔwɔ fie nye dza ɔwɔ haban mu.
Na ɔdze dza ɔwɔ nyinara hyɛɛ Josef ne nsa; nna noara nnyim dza ɔwɔ no hɔ gyedɛ edziban a ɔnoara dzi.
Nna Josef no ho yɛ fɛw, na n’enyim wɔ nyam.
Na ɔbaa dɛ iyinom ekyir no, no wura ne yer no dze n’enyi sii Josef do; na ɔsee dɛ, Enye me nda.
Na ɔpowee, na ɔsee no wura ne yer no dɛ, Hwɛ, mo wura nnyim dza ɔwɔ mo hɔ wɔ fie ha, na ɔdze dza ɔwɔ nyinara ahyɛ me nsa; obiara nnyɛ kɛse nnkyɛn me wɔ fie ha; nkyii so ɔnnkam me biribiara ka wo ho, osiandɛ eyɛ ne yer: na ɔbɛyɛ dɛn na mebɛyɛ emumuyɛ kɛse yi, na mayɛ bɔn etsia Nyankopɔn?
Na ɔbaa dɛ, daa daa nyinara ɔkaa kyerɛɛ Josef, naaso ɔanngye no pen, dɛ ɔnye no bɛda, anaa ɔnye no bɛyɛ biribi.
Na ɔbaa dɛ aber yi mu no ɔkɔr fie hɔ dɛ ɔrekɛyɛ n’edwuma; nna fie no mu nyimpa no mu biara nnyi hɔ na basia no suoo n’atar mu, dɛ, Enye me nda: na Josef gyaa n’atar no wɔ ne nsamu, na oguanee puei.
Na ɔbaa dɛ, ohun dɛ oegya n’atar no wɔ ne nsamu, na oeguan epue no, ɔfrɛfrɛɛ no nkorɔfo a wɔwɔ ne fie no, na ɔkaa kyerɛɛ hɔn dɛ, Wɔnhwɛ, ɔakɛfa Hebriwnyi aba ma oribesi hɛn atwetwe; ɔbaa me nkyɛn dɛ ɔnye me rebɛda, na medze ndze kɛse kekaa mu: na ɔbaa dɛ aber a ɔtsee dɛ memaa me ndze do na mekekaa mu no, nna ɔdaan n’atar gyaa me nkyɛn, na oguanee puei.
Na ɔdze n’atar no guu ne nkyɛn ara ma okodur dɛ no wura baa fie.
Na ɔkaa no dɛmara kyerɛɛ no dɛ, Akowaa Hebriwnyi a edze no brɛɛ hɛn no, ɔbaa me nkyɛn dɛ orubogu mo ho fi na ɔbaa dɛ, memaa me ndze do, na mekekaa mu no, nna ɔdaan n’atar gyaa me nkyɛn, na oguanee puei.
Na aber a no wura tsee ne yer ne nsɛm a ɔkaa kyerɛɛ no dɛ, Mbrɛ w’akowaa ayɛ me nye yi no; no bo fuuw kɛsenara.
Na Josef no wura faa no dze no kɔtoo efiadze, beebi mbrɛ ɔhen n’adaduafo gu no: na ɔdaa efiadze hɔ.
Na EWURADZE dzii Josef n’ekyir, na ɔdoom no, na ɔmaa onyaa efiadzehwɛfo no n’enyim enyimnyam.
Na efiadzehwɛfo no dze adaduafo a wɔwɔ efiadze hɔ no nyinara hyɛɛ Josef ne nsa; na biribiara a wɔyɛɛ no wɔ hɔ no, ɔnoara na ɔhwɛe.
Efiadzehwɛfo no annhaw no ho wɔ dza ɔdze hyɛɛ ne nsa mu no mu biara ho, osiandɛ EWURADZE nye no nam; na biribiara a ɔyɛe no, EWURADZE maa ɔyɛɛ prɔmprɔm.
Josef Kyerɛ Ndaduafo Adaaso Ase Na ɔbaa dɛ iyinom ekyir no, Egypthen ne nsahyɛfo nye ne paanootofo no foom hɔn wura Egypthen no.
Na Farao no bo fuuw n’asomfo beenu no, nsahyɛfo panyin no, nye paanootofo panyin no.
Na ɔdze hɔn koguu efiadze wɔ abrafohen no ne fie, wɔ efiadze beebi mbrɛ Josef da no no mu.
Na abrafohen no dze hɔn hyɛɛ Josef ne nsa, na ɔsoom hɔn: na wɔkyɛɛr efiadze hɔ mber kakra.
Na hɔn beenu nyina sosoo daa, anafua da kor a ɔsor obiara ne daa, nye ne nkyerɛasee.
Na Josef baa hɔn nkyɛn anapa no, obohun hɔn dɛ wɔabombɔm.
Na obisaa Farao n’asomfo a wɔnye no gu efiadze hɔ no dɛ, ɔyɛ dɛn na ndɛ hom abombɔm dɛm yi?
Na wɔsee no dɛ, Yɛasoso daa, naaso yennya obi ma ɔnnkyerɛ hɛn ase.
Na Josef see hɔn dɛ, Ana nnyɛ Nyankopɔn na ɔma nkyerɛase bi a?
Meserɛ hom, hom nka nkyerɛ me.
Na nsahyɛfo panyin no kaa n’adaaso kyerɛɛ Josef, na ɔsee no dɛ, M’adaaso mu, hwɛ, wenyindua si m’enyim; na nkorbata ebiasa wɔ wenyindua no ho: na ɔyɛ dɛ ɔafefɛw, na ɔabɔ nhyiren; na no do nsiansiaw asow wenyinamba a ɔaber: na Farao no kɔɔpow kitsa me nsamu, na metsetseew wenyinamba no, na mikyii guu Farao no kɔɔpow mu, na medze kɔɔpow no hyɛɛ Farao ne nsa.
Na Josef see no dɛ, Ne nkyerɛase nye yi; nkorbata ebiasa no ɔyɛ ndaansa.
Aka ndaansa ma Farao eyi wo efi ha na ɔama ekedzi wo dzibew bio: na edze Farao no kɔɔpow bɛhyɛ ne nsa, dɛ nkyɛ kan no a eyɛ ne nsahyɛfo no.
Na sɛ inya beebi si a, ɔno kaa me, na yɛ me ayamuyie, meserɛ wo, na bɔ me dzin kyerɛ Farao, na beyi me fi dan yi mu: na owia na wowiaa me wɔ Hebriwfo asaase do: na ha so mennyɛɛ biribiara a ɔsɛ dɛ wɔdze me to efiadze.
Na aber a paanootofo panyin no hun dɛ nkyerɛase no ye no, ɔsee Josef dɛ, Mo so m’adaaso mu no, muhun dɛ paanoo fufuw nkɛntsɛn ebiasa sisi m’etsifi: na kɛntsɛn a odzi sor no adɔkɔdɔkɔdze a wɔto ma Farao nyinara bi wɔ mu; na nnoma ridzi no kɛntsɛn no mu wɔ m’etsifi.
Na Josef buae na ɔsee dɛ, Ne nkyerɛase nye yi: nkɛntsɛn ebiasa no yɛ ndaansa: na aka ndaansa ma Farao eyi wo tsir wɔ wo do, na wɔasɛn wo wɔ dua do ma nnoma edzi wo nam efi wo ho.
Na ɔbaa dɛ ne ndaansa no a ɔyɛ Farao n’awoda no, ɔtoo pon maa no nkowaa nyinara: na oyii nsahyɛfo panyin no nye paanootofo panyin no fii efiadze dze hɔn baa no nkowaa no enyim.
Na ɔmaa nsahyɛfo panyin no sanee yɛɛ ne nsahyɛdwuma no bio; na ɔdze kɔɔpow no hyɛɛ Farao ne nsa: na paanootofo panyin no dze, ɔsɛɛn no: dɛ mbrɛ Josef kyerɛɛ hɔn ase no ara.
Naaso nsahyɛfo panyin no annkaa Josef, na no werɛ fiir no.
Josef Kyerɛ Farao N’adaaso Ase Na ɔbaa dɛ mfe ebien ekyir no, Farao soo daa: na ohun dɛ nna ogyina esutsen Nael no ho.
Na ohun dɛ anantwiber esuon a hɔn ho yɛ fɛw na wɔadɔ seradze, fi esutsen no mu puei; na wobedzidzii wɔ sar no do.
Na hwɛ, anantwiber esuon afofor so fi esutsen no mu dzi hɔn ekyir puei a hɔn ho yɛ tantan na wɔafomfɔn; na wobegyinaa anantwiber esuon no nkyɛn wɔ esutsen no no kɔn do.
Na anantwiber esuon a hɔn ho yɛ tantan na wɔafomfɔn no, memeen anantwiber esuon a hɔn ho yɛ fɛw na wɔadodɔ seradze no.
Nna Farao nyanee.
Na ɔdae na ɔsoo daa bio: na ohun dɛ, eburow mbɛtsem esuon efifir eburonan kor do, amaama na oye.
Na hwɛ, mbɛtsem esuon a ɔyɛ nkɔkɔr na boka mframa enyinyam no fifirii dzii hɔn ekyir.
Na mbɛtsem nkɔkɔr no memeen mbɛtsem esuon a eburow wɔ mu na ɔyɛ amaama no.
Na Farao nyanee, na, hwɛ, adaaso a. Na ɔbaa dɛ anapa no, n’ahom annka noho; na ɔsomae ma wɔkɛfrɛfrɛɛ Egypt nkongyaayifo nyinara, nye enyansafo a wɔwɔ hɔ nyinara ma wɔbae: na Farao kaa n’adaaso no kyerɛɛ hɔn; naaso obiara enntum annkyerɛ ase annkyerɛ no.
Nna nsahyɛfo panyin no kaa kyerɛɛ Farao dɛ, Mekaa mo mfom ndɛ: Farao no bo fuuw no nkowaa, emi nye paanootofo panyin no: na ɔdze hɛn koguu efiadze wɔ abrafohen no ne fie, na yɛsosoo daa anafua da kor, emi nye paanotonyi no; a ɔsor obiara ne daa nye mbrɛ ne nkyerɛase tse.
Na yɛkaa kyerɛɛ Hebriwnyi aberantsɛ bi, abrafohen no n’akowaa a nna ɔnye hɛn wɔ hɔ no, na ɔkyerɛɛ hɛn daa no ase; dɛ mbrɛ ɔbaako ne daa tse no ara na ɔkyerɛɛ no ase.
Na ɔbaa dɛ ɔyɛɛ hɔ dɛ mbrɛ ɔkyerɛɛ hɛn ase no ara; emi emaa mikedzii me dzibew, na ɔno esɛɛn no.
Na Farao somae ma wɔkɛfrɛɛ Josef, na wɔyɛɛ ntsɛm dze no fii efiadze no mu hɔ puei: na osusuae, na ɔsesaa n’atar, na ɔbaa Farao hɔ.
Na Farao see Josef dɛ, Maso daa, na obiara nnyi hɔ a otum kyerɛ ase: na ɔwo na matse wo nka dɛ, etse daa a, ekyerɛ ase.
Na Josef buaa Farao dɛ, Onnyi mo mu: Nyankopɔn na ɔbɛma Farao asomdwee mbuae.
Na Farao kaa kyerɛɛ Josef dɛ, M’adaaso mu no, hwɛ, nna migyina esutsen Nael no kɔn do: na muhun dɛ anantwiber esuon a wɔadɔ seradze na hɔn ho yɛ fɛw fi nsu no mu bae; na wobedzidzii sar no do: na hwɛ, anantwiber esuon afofor so dzi hɔn ekyir bae a wɔyɛ mbɔbɔr na hɔn ho tantanntan nkamfenkamfe, a munnhun hɔn ho ne tantan ne saso wɔ Egypt asaase nyinara do da: na anantwiber a wɔyɛ nkamfenkamfe na hɔn ho tantan no memeen anantwiber esuon a wɔadɔ seradze a wodzii kan no.
Na aber a wowiee hɔn memen no, obi ennhu dɛ woewie hɔn men: osiandɛ nna hɔn ho da ho ara yɛ tantan dɛ nkan no ara so bio.
Nna minyanee.
Na muhun wɔ m’adaaso mu bio, na hwɛ, mbɛtsem esuon efifir eburonan kor do, amaama na oye: na muhun dɛ mbɛtsem esuon a enyinyam, na ɔyɛ nkɔkɔr, na boka mframa ama woetwintwam fifirii, dzii hɔn ekyir: na mbɛtsem esuon nkɔkɔr no memeen mbɛtsem esuon a oye no.
Mekaa kyerɛɛ nkongyaayifo no; naaso obiara nnyi hɔ a otumii kyerɛɛ me ase.
Na Josef see Farao dɛ, Farao n’adaaso ebien no yɛ kor: dza Nyankopɔn rebɛyɛ na oeyi akyerɛ Farao no.
Anantwiber pa esuon no yɛ mfe esuon; na mbɛtsem pa esuon no yɛ mfe esuon: daa no yɛ kor.
Na anantwiber esuon a wɔafomfɔn na hɔn ho yɛ tantan no a wodzii hɔn ekyir bae no, yɛ ɔkɔm mfe esuon, mbɛtsem esuon nkɔkɔr a boka mframa ama enyinyam no so dɛmara; ɔbɛyɛ ɔkɔm mfe esuon.
Ɔno nye asɛm a mekaa mekyerɛɛ Farao no; dɛ dza Nyankopɔn rebɛyɛ nna oeyi akyerɛ Farao no.
Hwɛ, mfe esuon reba a edziban piinara bɛba Egypt asaase nyinara do: na ɔno n’ekyir no nna ɔkɔm mfe esuon bɔsoɛr; na werɛ befir edziban pii no nyinara wɔ Egypt asaase do; na ɔkɔm no bɛhyew asaase no; na osian ɔkɔm a odzi ekyir no ntsi wɔnnkɛkaa edziban pii no wɔ asaase no do; osiandɛ no mu bɛyɛ dzen dodow.
Na sɛ adaaso no yɛɛ mbɔho ebien maa Farao a, nna ne siantsir nye dɛ, Nyankopɔn esi no pi, na Nyankopɔn bɛma ayɛ hɔ ntsɛntsɛm.
Dɛm ntsi afei wɔmma Farao nhwehwɛ nyimpa a ɔyɛ ɔbadwembanyi nye onyansafo, na ɔnyɛ no panyin wɔ Egypt asaase do.
Wɔmma Farao nyɛ iyi, na ɔnhyehyɛ ahwɛdofo wɔ asaase no do, na wɔngyegye Egypt asaase do edziban no mbumu enum enum wɔ mfe esuon a edziban pii wɔ mu no mu.
Na wɔmma wɔmboaboa mfe pa a ɔreba yi no mu edziban nyinara ano, na wɔmfa eburow nhyehyɛ asan do wɔ Farao ne nsa ase, ma ɔnyɛ edziban wɔ nkurow no mu, na wɔmfa nsie.
Na edziban no bɛyɛ dza wɔakora ama asaase no dze esie ɔkɔm mfe esuon a ɔbɛba Egypt asaase do no; amma asaase no aannsɛɛ wɔ ɔkɔm no mu.
Wɔhyɛ Josef Enyimnyam Na asɛm no yɛɛ Farao nye no nkowaa nyinara dɛw.
Na Farao see no nkowaa dɛ, Ana yebenya nyimpa a ɔtse dɛ oyi, nyimpa a Nyankopɔn no sunsum wɔ no mu yi?
Na Farao see Josef dɛ, Susuampa dɛ Nyankopɔn dze iyi nyinara akyerɛ wo yi, obiara nnyi hɔ a ɔyɛ ɔbadwembanyi nye onyansafo dɛ ɔwo: ɔwo na ebɔhwɛ me fi yi do, na dza ebɛka no, dza me man nyinara bedzi do nye no; gyedɛ ahengua no nkotsee na medze mebɛsen wo.
Na Farao see Josef dɛ, Hwɛ, mayɛ wo Egypt asaase nyinara do panyin.
Na Farao worɔɔw no nsɔwanonkaba wɔ ne nsa, na ɔdze hyɛɛ Josef ne nsa, na ɔhyɛɛ no ndwera pa ntar, na ɔdze sika ntweaban too no kɔn mu; na ɔmaa ɔtsenaa ne tseaseanam a otsia ebien no mu; na wɔpaa mu wɔ n’enyim dɛ, Obiara mbu nkotodwe; na ɔyɛɛ no Egypt asaase nyinara do panyin.
Na Farao see Josef dɛ, Emi nye Farao, na obiara nnkokwetsir wo ayɛ biribiara wɔ Egypt asaase nyinara do.
Na Farao frɛɛ Josef ne dzin Zafenat-panea; na ɔdze On ɔsɔfo Potifera ne babaa Asenat maa no awar.
Na aber a Josef kopuee Egypthen Farao n’enyim no, nna oedzi mfe eduasa.
Na Josef fii Farao n’enyim, na okekyimaa Egypt asaase nyinara do.
Na bafuu mfe esuon no mu no, edziban baa asaase no do ma obuu do.
Na ɔboaboaa mfe esuon edziban a ɔbaa Egypt asaase do no nyinara ano, na ɔdze siesiee nkurow no mu: nhaban a wɔabɔ nkurow no nyinara ho aprɔw no mu edziban na ɔdze siesiee nkurow no mu.
Na Josef boaboaa eburow ano dɛ mpoano anhwea; ɔdɔɔ so dodow, ma nkyii ogyaa kan mpo; osiandɛ wobu ano a ɔnnyɛ yie.
Wɔwoo mba beenu maa Josef ansaana ɔkɔm afe no rudu, hɔn a On ɔsɔfo Potifera ne babaa Asenat woo hɔn maa no no a. Na Josef frɛɛ abakan no ne dzin Manaasɛ: Na ɔsee dɛ, Nyankopɔn ama mo werɛ efir me berɛ nyinara, nye m’egya fie nyinara.
Na nyia otsia ebien no ɔfrɛɛ ne dzin Efraim: osiandɛ ɔsee dɛ Nyankopɔn ama mawo wɔ amandzehu asaase no do.
Na ndɔbaa pii a ɔbaa Egypt asaase do mfe esuon no bɔɔ adze.
Na ɔkɔm mfe esuon hyɛɛ ase dɛ ɔreba, dɛ mbrɛ Josef see no ara; na ɔkɔm baa asaase nyinara do: nna Egypt asaase nyinara do dze, edziban wɔ hɔ.
Na ɔkɔm kaa Egypt asaase nyinara no, ɔman no sui tɔɔ Farao do gyee edziban: na Farao see Egyptfo no nyinara dɛ, Hom nkɔ Josef hɔ; dza ɔbɛse hom no, hom nyɛ.
Na ɔkɔm no baa asaase nyinara do, na Josef buebuee mbrɛ edziban wɔ no nyinara, na ɔtɔnee maa Egyptfo no; na ɔkɔm no mu yɛɛ dzen wɔ Egypt asaase do.
Na aman nyinara baa Josef hɔ wɔ Egypt bɔtɔɔ eburow; osiandɛ ɔkɔm no mu yɛɛ dzen wɔ asaase nyinara do.
Josef No Nuanom Kɔtɔ Eburow Wɔ Egypt Afei Jakob tsee dɛ eburow wɔ Egypt, na ɔsee ne mbabanyin no dɛ, ɔyɛ dɛn na hom hwehwɛɛhwɛ hom enyim nkorkor yi?
Na ɔsee dɛ, Hom nhwɛ, matse dɛ eburow wɔ Egypt: hom nkɔ hɔ na hom nkɔtɔ bi wɔ hɔ mbrɛ hɛn; ama yaatsena ase, na yeennwu.
Na Josef no nuanom du no kɔr Egypt dɛ wɔrokɔtɔ eburow; na Josef no nua Benjamin dze, Jakob amma ɔannye no nuanom no annkɔ; na ɔsee dɛ, Bɛyɛ na mbusu bi ato no.
Na Israel ne mba no foraforaa hɔn a wɔbae no hɔn mu baa atɔ; osiandɛ nna ɔkɔm no esi Keenan asaase do.
Nna Josef na ɔyɛ asaase no do ambrado; ɔno na ɔtɔn edziban ma asaase no do nkorɔfo nyinara: na Josef no nuanom no bae, na wɔbɔbɔɔ hɔn mu adze maa no dze hɔn enyim bumboom famu.
Na Josef hun no nuanom no, ohun hɔn, na ɔyɛɛ noho ɔhɔho wɔ hɔn enyim, na ɔnye hɔn kasaa ebufuw do.
Obisaa hɔn dɛ, Hom fi hen bae?
Na wɔsee dɛ, Yefi Keenan asaase do bɔtɔɔ edziban.
Na Josef hun no nuanom no, na hɔn dze, woennhu no.
Na Josef kaa daa a ɔsosoo no hɔn ho no, na ɔsee hɔn dɛ, Hom yɛ akwanserafo; asaase yi n’adagyaw na hom bae bɔhwɛe.
Na wɔsee no dɛ, Dabida, mo wura, na wo nkowaa bae dɛ wɔrobɔtɔ edziban.
Hɛn nyinara yɛ nyimpa kor mba; yɛyɛ anokwafo, wo nkowaa nnyɛ akwanserafo bi.
Na ɔsee hɔn dɛ, Dabida, na asaase yi n’adagyaw na hom bae bɔhwɛe.
Na wɔsee dɛ, Wo nkowaa yɛ enuanom duebien, nyimpa baako mba wɔ Keenan asaase do; na hwɛ, ɔkaekyir no mpo wɔ hɛn egya nkyɛn ndɛ ara, na ɔbaako na onnyi hɔ.
Na Josef see hɔn dɛ, Iyi ntsi na mekaa kyerɛɛ hom dɛ, Hom yɛ akwanserafo no.
Dza wɔdze bɔsɔ hom ahwɛ nye yi: dɛ Farao tse ase yi hom nnkefi ha akɔ, gyedɛ hom nua kakraba no aba ha ana.
Hom nsoma hom mu baako ma ɔnkɛfa hom nua no mbra, na hom dze, wɔdze hom bogu efiadze ama wɔaasɔ hom nsɛm ahwɛ, dɛ nokwar wɔ hom mu anaa: annyɛ dɛm dze a, na ɔno dɛ Farao tse ase yi ampaara hom yɛ akwanserafo.
Na ɔdze hɔn nyinara koguu efiadze ndaansa.
Na ne ndaansa no Josef see hɔn dɛ, Hom nyɛ yi, na hom ntsena ase; osiandɛ musuro Nyankopɔn: sɛ hom yɛ anokwafo a, ɔno wɔmma wɔnkyekyer hom nuanom mu baako wɔ efiadze mbrɛ hom da yi; na hom dze, hom nkɔ, hom nkɔsoa eburow nkɔ, wɔ hom efiefi kɔm ntsi: na wɔnkɛfa hom nua kakraba no mbrɛ me; nna mubohu dɛ hom nsɛm yɛ nokwar, na hom nnkowu.
Na wɔyɛɛ dɛm.
Na wɔsesee hɔnho dɛ, Yedzi hɛn nua no ho fɔ ampaara, dɛ hɛnara yehun n’ahohiahia wɔ aber a ɔrototɔ serɛ hɛn no, na yeenntsie; dɛm ntsi na dɛm ahohiahia yi aba hɛn do yi.
Na Reuben buaa hɔn dɛ, Mannka annkyerɛ hom dɛ, Mma hom nnyɛ bɔn nntsia abofra no; na hom enntsie?
Dɛm ntsi hwɛ, no bɔgyaa na wɔrohwehwɛ yi.
Nna wonnyim dɛ Josef tse kasa no ase; osiandɛ oyianofo gyina hɔn ntamu.
Na ɔdaan noho fii hɔn nkyɛn, na okosui; na ɔsanee baa hɔn nkyɛn, na ɔbɛkasaa kyerɛɛ hɔn, na oyii Simeon wɔ hɔn mu, na ɔkyekyeer no wɔ hɔn enyim hɔ.
Josef No Nuanom San Kɔ Keenan Na Josef hyɛɛ dɛ wɔmfa eburow nhyehyɛ hɔn nkotoku amaama, na wɔmfa hɔn nyinara hɔn sika nhyehyɛ hɔn nkotoku mu nkorkor, na wɔmma hɔn kwan mu edziban: na wɔyɛɛ hɔn dɛm.
Na wɔdze hɔn eburow no soasoaa hɔn nsoasopɔnkɔ, na wosii mu fii hɔ.
Na hɔn mu baako saan no kotoku dɛ ɔrema n’asoasopɔnkɔ edziban wɔ asoɛe no, ohun dɛ ne sika no hyɛ no kotoku ano.
Na ɔsee no nuanom no dɛ, Wɔdze me sika asan ama me; hwɛ, ɔhyɛ mo kotoku mu: na hɔn akoma tutui, na wɔdze ahopopo sesee hɔnho dɛ, Ebɛnadze na Nyankopɔn ayɛ hɛn yi?
Na wɔbaa hɔn egya Jakob hɔ wɔ Keenan asaase do, na wɔbɛkaa dza ɔbaa hɔn do nyinara kyerɛɛ no dɛ, banyin no a ɔyɛ asaase no wura no nye hɛn kasaa ebufuw do, na ɔfaa hɛn dɛ yɛyɛ ɔman no ho akwanserafo: na yɛsee no dɛ, Yɛyɛ anokwafo; na yɛnnyɛ akwanserafo.
Yɛyɛ enuanom duebien, egyamba; ɔbaako na onnyi hɔ, na ekumaba no wɔ hɛn egya nkyɛn wɔ Keenan asaase do ndɛ ara.
Na banyin no, mekyerɛ asaase wura no, see hɛn dɛ, Dza medze bohu dɛ hom yɛ anokwafo nye yi; hom ndan hom nuanom mu baako ngya me nkyɛn, na hom mfa eburow nkɔ, wɔ hom efiefi kɔm ntsi, na hom nkɔ hom kwan: na hom nkɛfa hom nua kakraba no mbrɛ me: nna mubohu dɛ hom nnyɛ akwanserafo, na dɛ hom yɛ anokwafo: nna mibeyi hom nua no ama hom, na hom edzi gua wɔ asaase yi do.
Na ɔbaa dɛ wohuehuee hɔn nkotoku mu eburow no, nna nyimpa biara ne sikaboa wɔ no kotoku mu: na aber a hɔn nye hɔn egya hun hɔn sika mboaba no, hɔn akoma tui.
Ma hɔn egya Jakob see hɔn dɛ, Emi na hom ama mahwer me mba: Josef nnyi hɔ, na Simeon nnyi hɔ, na hom rebɛfa Benjamin so akɔ: iyi nyinara aba mo do.
Na Reuben kaa kyerɛɛ n’egya dɛ, Sɛ mammfa no ammbrɛ wo bio a, ku me mbabanyin beenu no: fa no hyɛ me nsa, na medze no bɛbrɛ wo bio.
Na ɔsee dɛ, Me ba nnkɛnye hom akɔ; osiandɛ no nua ewu, na aka no nko: sɛ mbusu bi ba no do wɔ kwan a wɔnam mu rokɔ no mu a, ɔno hom dze mo gon nam awerɛhow mu bɔkɔ nda mu.
Josef No Nuanom Nye Benjamin Kɔ Egypt Na ɔkɔm no mu yɛɛ dzen wɔ asaase no do.
Na ɔbaa dɛ, aber a wowiee eburow a wɔdze fi Egypt bae no dzi no, hɔn egya see hɔn dɛ, Hom nkɔ bio, hom nkɔtɔ edziban kakra mbrɛ hɛn.
Na Juda kaa kyerɛɛ no dɛ, banyin no paa mu ara kaa kyerɛɛ hɛn dɛ, Hom runnhu m’enyim, gyedɛ hom nua no ka hom ho.
Sɛ ebɛma hɛn nua no nye hɛn akɔ a, nna yɛbɔkɔ na yɛakɔtɔ edziban abrɛ wo: na sɛ ennkɛma ɔaka hɛn ho dze a, ɔno yɛronnkɔ: osiandɛ banyin no see hɛn dɛ, Mma hom nnsi m’enyim, gyedɛ hom nua no ka hom ho.
Na Israel see dɛ, ɔyɛ dɛn ntsi na hom nye me dzi no bɔn dɛm, dɛ hom kaa kyerɛɛ banyin no dɛ hom wɔ nua bi so?
Na wɔsee dɛ, ɔbarimba no bisaa hɛn ntsɛmara wɔ hɛnara hɛnho, nye hɛn ebusuafo ho, dɛ, Ana hom egya da ho tse ase?
Hom wɔ nua bi so a?
Na mbrɛ nsɛm yi tse no ara na hɛn so yeyii no ano.
Ana hɛn so yenyim dɛ ɔreyɛ na ɔase dɛ, Wɔnkɛfa hom nua no mbra?
Na Juda see n’egya Israel dɛ, Ma abofra no nye me nkɔ, na yɛbɔsoɛr na yɛakɔ; ama yeenya nkwa, na yeennwu, hɛn nye ɔwo nyina, nye hɛn mbofraba so.
Mibedzi no ho egyinamu; hwehwɛ no me nsamu: sɛ mammfa no ammbrɛ wo, na mammfa no emmbegyina w’enyim a, ɔno wɔmma asodzi no nka mo kɔn mu daa: sɛ yennkyinkyim a nkyɛ ebodu sisei, ɔyɛ dɛn ara a yɛakɔ aba mpɛn ebien.
Na hɔn egya Israel see hɔn dɛ, Sɛ mbrɛ ɔtse nye yi a, ɔno hom nyɛ yi; hom mfa asaase yi do ndzepa a oye no bi ngu hom ndzɛmba mu, dɛ akyɛdze nkɛma banyin no, akyenkyendur kakra, ewo kakra, eduhuam mɛɛr, nkatse, nye eduadzewa almɔnd, na hom mfa sika fofor nkitsa; na sika a wɔdze sanee maa hom a wɔdze hyehyɛɛ hom nkotoku ano no, ɔno so hom mfa nkitsa bio; bi a enyi na oduaa do.
Hom mfa hom nua no so, na wɔnsoɛr nkɔ banyin no hɔ bio: na Otumfo Nyankopɔn mma banyin no nhu hom mbɔbɔr, ama oeegyaa hom nua kor no nye Benjamin ama hom.
Na emi dze, sɛ me mba fi me nsa a, nna woefi me nsa.
Nna nkorɔfo no faa akyɛdze no, na wɔfaa sika fofor siaan ho, nye Benjamin so; na wɔsoɛree kɔr Egypt, na wokegyinaa Josef n’enyim.
Na aber a Josef hun dɛ Benjamin ka hɔn ho no, ɔsee ne fie somfopanyin no dɛ, Fa mbanyin yi kɔ fie, na koku mbowa, na yɛ edziban; na mbanyin yi nye me bedzidzi ewiaber yi.
Na panyin no yɛɛ dɛ mbrɛ Josef see no ara; na ɔdze nkorɔfo no kɔr Josef fie.
Na nkorɔfo no hɔn akoma tui, osiandɛ wɔdze hɔn akɔ Josef ne fie ntsi; na wɔsee dɛ, Sika a wɔsanee dze hyehyɛɛ hɛn nkotoku mu asɔpɔn no ntsi na wɔdze hɛn aba fie yi; ama ɔaahwehwɛ biribi egyina do, na oeesuo hɛn mu, na ɔaafa hɛn ayɛ nkowaa, nye hɛn nsoasopɔnkɔ.
Na wopiin Josef ne fie somfopanyin no nkyɛn wɔ fi no n’abowano, na wɔsee dɛ, Ao mo wura, yɛbaa ha bɔtɔɔ edziban asɔpɔn no ampa: na ɔbaa dɛ, aber a yedur asoɛe, na yɛsansaan hɛn nkotoku ano no, nna, hwɛ, hɛn nyinara hɛn sika hyehyɛ hɛn nkotoku ano, hɛn sika mbrɛ ɔtow ara pɛ: na yɛdze asan aba.
Na yɛdze sika fofor so aba a yɛdze robɔtɔ edziban: yennyim nyia ɔdze hɛn sika no hyehyɛɛ hɛn nkotoku mu.
Na ɔsee dɛ, Asomdwee nka hom, mma hom nnsuro: hom Nyankopɔn, nye hom egya ne Nyankopɔn, na ɔama hom ehutudze wɔ hom nkotoku mu: me nsa kaa hom sika no.
Na okeyii Simeon brɛɛ hɔn.
Na banyin no dze nkorɔfo no kɔr Josef fie, na ɔmaa hɔn nsu, na wɔhohoor hɔn anan ho; na ɔmaa hɔn nsoasopɔnkɔ no edziban.
Na wɔyɛɛ akyɛdze no krado dze tweɔɔn Josef ne mbae a ɔbaa ewiaber no: osiandɛ wɔtsee dɛ woribedzidzi wɔ hɔ.
Na Josef baa fie no, wɔdze akyɛdze a okitsa hɔn nsamu no kɔr dan mu kɛmaa no, na wɔkɔbɔɔ hɔn mu adze wɔ famu maa no.
Na obisaa hɔn honam mu, na ɔsee dɛ, Ana hom egya akɔdaa a hom kaa no ho asɛm no, no ho ye?
Ana ɔda ho tse ase?
Na wɔsee dɛ, W’akowaa hɛn egya no ho ye, ɔda ho tse ase.
Na wɔbɔɔ hɔn tsir adze, na wɔkotoow no.
Na ɔmaa n’enyiwa do, na ohun no nua Benjamin, ne na ba no, na obisaa dɛ, Ana hom nua kuma a hom kaa no ho asɛm kyerɛɛ me no, ɔno nye yi a?
Na ɔsee dɛ, Nyankopɔn nhyira wo, me ba.
Na Josef no ho hiahiaa no; osiandɛ ne yamu hyehyee no wɔ no nua no ho; na ɔhwehwɛɛ beebi a obosuma esu; na ɔkɔr ne pia mu, na okosui wɔ hɔ.
Na ɔhohoor n’enyim, na opuei; na ɔhyɛɛ noho do, na ɔsee dɛ, Wɔmfa edziban mbesisi hɔ.
Na wɔdze ɔnoara nedze sii fa, na wɔdze hɔndze sisii fa, na wɔdze Egyptfo a wɔnye no dzidzi no hɔndze sisii fa; osiandɛ Egyptfo nnye Hebriwfo nndzidzi; na ɔyɛ ekyiwadze ma Egyptfo.
Na wɔtsenatsenaa n’enyim, abakan no dɛ mbrɛ ne panyin tse, nye ekumaba no dɛ mbrɛ n’ekumaba tse: na ɔyɛɛ nkorɔfo no nwanwa wɔ hɔn mu.
Na oyiyii edziban ma wɔdze fii n’enyim maa hɔn: na Benjamin dze n’edziban no boor hɔn nyinara hɔndze do mpɛn enum.
Na wɔnomee, na hɔn nyinara hɔn enyi gyee.
Josef No Dwetɛ Kɔɔpow Na Josef hyɛɛ ne fie somfo no dɛ, Fa edziban dodowara a nkorɔfo no botum asoa hyehyɛ hɔn nkotoku mu, na fa nyimpa biara ne sika hyɛ no kotoku ano.
Na fa mo kɔɔpow no, mekyerɛ me dwetɛ kɔɔpow no, hyɛ hɔn mu kakraba no no kotoku mu, nye n’eburow sika no.
Na ɔyɛɛ dɛ mbrɛ Josef kae no ara.
Enyim tsetsewee ara na wogyaa nkorɔfo no kwan, hɔn nye hɔn nsoasopɔnkɔ.
Na wofii kurow no mu kɔree, na wonnyae nndur ekyirekyir no, Josef see ne somfo no dɛ, Soɛr, tsiw nkorɔfo no; na sɛ eto hɔn a, se hɔn dɛ, ɔyɛ dɛn ntsi na hom dze bɔn etua papa kaw yi?
Ana nnyɛ iyi na mo wura nom ano, na ɔdze hyɛ nkɔm ma ɔba mu no bi?
Hom ayɛ bɔn dɛ hom ayɛ dɛm adze yi.
Na ɔtoo hɔn, na ɔkaa nsɛm yi kyerɛɛ hɔn.
Na wɔsee no dɛ, ɔyɛ dɛn ntsi na mo wura ka nsɛm a ɔtse dɛm yi?
Nyankopɔn mpa ngu dɛ wo nkowaa bɛyɛ dɛm adze yi.
Hwɛ, sika a yehun no hɛn nkotoku mu no, yɛdze sanee fii Keenan asaase do brɛɛ wo bio: ɔbɛyɛ dɛn na yebowia dwetɛ anaa sika wɔ wo wura ne fie?
Wo nkowaa hɛn mu biara a ibohu no wɔ no hɔ no, ma onwu, na hɛn so yɛbɛyɛ mo wura nkowaa.
Na ɔsee dɛ, Nna afei wɔmma ɔnyɛ dɛ mbrɛ hom aka yi ara: nyia wobohu no no hɔ no ɔbɛyɛ m’akowaa; na hom dze, hom nndzi so.
Nna wɔyɛɛ no ntsɛm, na nyimpa biara soɛɛ no kotoku too famu, na nyimpa biara saan no kotoku ano.
Na ɔhwehwɛe, ofitsi panyin no do, na ɔdze kɛpeem kakraba no do: na wohun kɔɔpow no wɔ Benjamin no kotoku no mu.
Nna wosunsuaan hɔn ntar mu, na obiara dze n’adze soaa n’asoasopɔnkɔ, na wɔsanee kɔr kurow no mu.
Na Juda nye no nuanom no baa Josef fie; nna ɔda ho wɔ hɔ: na wɔhwehwee famu wɔ n’enyim.
Na Josef see hɔn dɛ, Ebɛnadze na hom ayɛ yi?
Ana hom nnyim dɛ nyimpa a ɔtse dɛ emi yi mubotum dɛ mehyɛ nkɔm ma ɔba mu bi a?
Na Juda see dɛ, Yɛnse mo wura dɛn?
Yɛnka dɛn anaadɛ yerudua dɛn asan hɛnho?
Nyankopɔn eyi wo nkowaa hɛn emumuyɛ edzi: hwɛ, yɛyɛ mo wura no nkowaa, hɛn nye nyia wohun kɔɔpow no wɔ ne nsamu nyinara.
Na Josef see dɛ, Nyankopɔn mpa ngu dɛ mebɛyɛ dɛm: nyia woehu kɔɔpow no wɔ ne nsamu no, ɔnoara na ɔbɛyɛ m’akowaa; na hom dze, hom nkɔ hom egya nkyɛn wɔ asomdwee mu.
Juda Serɛ Ma Benjamin Nna Juda piin Josef nkyɛn, na ɔsee dɛ, Ao mo wura, meserɛ wo, ma w’akowaa nka asɛm kor wɔ mo wura n’asomu, na mma wo bo mmfuw w’akowaa: osiandɛ tserɛ woara nye Farao.
Mo wura bisaa no nkowaa dɛ, Ana hom wɔ egya, anaa nua bi?
Na yebuaa mo wura dɛ, Yɛwɔ egya, akɔdaa bi, na no nkɔdaa ba kakraba bi; na no nua ewu na ne ba a aka ara nye no nko, na n’egya dɔ no.
Na esee wo nkowaa dɛ, Wɔnkɛfa no mbrɛ me, ma monhwɛ no.
Na yɛsee mo wura dɛ, Abofra no fi n’egya nkyɛn a ɔnnkɛyɛ: na sɛ ofi n’egya nkyɛn a, n’egya bowu.
Na esee wo nkowaa dɛ, Gyedɛ hom nua kakraba no nye hom ba, ɔno hom nnkohu m’enyim bio.
Na ɔbaa dɛ yɛkɔr w’akowaa, m’egya nkyɛn no, yɛkaa mo wura ne nsɛm no kyerɛɛ no.
Na hɛn egya see dɛ, Hom nkɔ bio nkɔtɔ edziban kakra mbrɛ hɛn.
Na yɛsee dɛ, Yɛkɔ a ɔnnkɛyɛ: gyedɛ hɛn nua kakraba no ka hɛn ho, ɔno yɛbɔkɔ: osiandɛ sɛ hɛn nua kakraba no nnka hɛn ho a, ɔno yennkohu banyin no n’enyim.
Na w’akowaa, m’egya no see hɛn dɛ, Homara hom nyim dɛ me yer woo mba beenu maa me: na baako fii me nkyɛn kɔree, na mesee dɛ, Ampaara wɔatsetsew no mu, na munnhun no ara na ɔdze ebodu ndɛ yi: na sɛ hom yi oyi so wɔ me nkyɛn, na mbusu bi ba no do a, ɔno hom dze mo gon nam awerɛhow mu bɔkɔ nda mu.
Dɛm ntsi afei sɛ mokɔ w’akowaa, m’egya ne nkyɛn, na sɛ abofra no nnka hɛn ho a, ɔnam dɛ n’akoma da abofra no ho dodow ntsi, sɛ ohu dɛ abofra no nnka hɛn ho a, ɔno obowu: nna wo nkowaa dze w’akowaa, hɛn egya no, no gon nam awerɛhow mu akɔ nda mu.
Na w’akowaa midzii abofra no ho egyinamu maa m’egya dɛ, Sɛ mammfa no mammbrɛ wo a, ɔno mibedzi so wɔ m’egya n’enyim daa.
Dɛm ntsi afei, meserɛ wo, ma w’akowaa mindzi abofra no ananmu menyɛ mo wura ɔsomfo; na ma abofra no nye no nuanom nkɔ.
Na mibesi no dɛn na makɔ m’egya nkyɛn, ber a abofra no nnka mo ho?
Bɛyɛ na mehu mbusu a ɔbɛba m’egya no do.
Josef Da Noho Edzi Kyerɛ No Nuanom Nna afei Josef hyɛ noho do a ɔnnyɛ yie, wɔ hɔn a wogyinagyina ne nkyɛn no nyinara hɔn enyim; na ɔkaa mu dɛ, Wɔmma nkorɔfo nyinara mfi me nkyɛn mfi.
Na aber a Josef riyi noho edzi akyerɛ no nuanom no, nna obiara nngyina ne nkyɛn.
Na ɔmaa ne ndze do sui: na Egyptfo no tsee, na Farao fiefo tsee.
Na Josef see no nuanom no dɛ, Emi nye Josef; ana m’egya da ho tse ase?
Na no nuanom no enntum emmbua no; osiandɛ hɔn ho popoe wɔ n’enyim.
Na Josef see no nuanom no dɛ, Meserɛ hom, wompin me nkyɛn.
Na wopinii.
Na ɔsee dɛ, Emi nye hom nua Josef a hom tɔɔn no baa Egypt no.
Na afei mma ɔnnyɛ hom yaw, na mma hom bo mmfufuw hom ho so, dɛ hom tɔɔn me baa ha: osiandɛ Nyankopɔn na ɔsomaa me ma midzii hom enyim kan, ama maabɛgye nkwa.
Osiandɛ ɔkɔm esi asaase yi do mfe ebien nye yi: na mfe enum so aka a adɔw nye buber so nnyi mu.
Na Nyankopɔn somaa me ma midzii hom enyim kan ama maabɔkora edzinkaa bi ama hom wɔ asaase do, na medze ɔgye kɛsenara agye hom nkwa.
Dɛm ntsi afei, nnyɛ hom bi na wɔsomaa me wɔ ha, na Nyankopɔn a: na ɔayɛ me Farao n’egya, na ne fi nyinara wura na Egypt asaase nyinara do panyin.
Hom nka hom ho nkɔ m’egya hɔ, na wɔnkɛse no dɛ, Mbrɛ wo ba Josef se nye yi, Nyankopɔn ayɛ me Egypt nyinara wura: bra me nkyɛn, mma nnkyinkyim: Na bɛtsena Gosen asaase do, na bɛn me, ɔwo, nye wo mba, nye wo mbanananom, nye wo nguan, nye w’anantwi, nye dza ewɔ nyinara: na mobɔhwɛ wo wɔ hɔ; na aka ɔkɔm mfe enum so; bɛyɛ na ehia, ɔwo, nye wo fidua, nye dza ewɔ nyinara.
Na hwɛ, hom enyiwa tua, na mo nua Benjamin so n’enyiwa tua, dɛ m’ano na ɔrekasa kyerɛ hom yi.
Na hom nkɛka m’enyimnyam a mowɔ no wɔ Egypt nyinara no ho asɛm nkyerɛ m’egya, na dza hom ehu no nyinara; na hom nyɛ ntsɛm nkɛfa m’egya mbra ha.
Na ɔbaar no nua Benjamin no kɔn, na osui; na Benjamin so sui wɔ no kɔn ho.
Na ɔfefeew no nuanom nyinara hɔn ano, na ɔdzedze hɔn mu sui: na n’ekyir no no nuanom no nye no kasae.
Na wɔtsee nka wɔ Farao fie dɛ, Josef no nuanom aba: na Farao nye no nkowaa enyi gyee papa.
Na Farao see Josef dɛ, Se wo nuanom no dɛ, Iyi na hom nyɛ: hom mfa ndzɛmba nsoasoa hom mbowa no, na hom nkɔ, hom nsan nkɔ Keenan asaase do; na hom nkɛfa hom egya nye hom fifo, na hom mbra me nkyɛn: na mebɛma hom Egypt asaase no mu dza oye, na hom bedzi asaase no do ndzepa.
Afei se hɔn dɛ, iyi na hom nyɛ; hom mfa ntseaseanam wɔ Egypt asaase do nkɛfa hom mbofraba, nye hom yernom na hom egya ma wɔmbra.
Eso mma hom mma hom ndzɛmba ho nnhia hom; na dza oye wɔ Egypt asaase do nyinara yɛ homdze.
Na Israel ne mba no yɛɛ dɛm: na Josef maa hɔn ntseaseanam, dɛ mbrɛ Farao hyɛe no ara, na ɔmaa hɔn kwan mu edziban.
Ɔmaa hɔn nyinara ntar nsakyerho nkorkor; na Benjamin dze, ɔmaa no ndwetɛbona ahaasa, nye ntar nsakyerho enum.
Na dza ɔdze kɛmaa n’egya nye yi; nsoasopɔnkɔ du a wɔsoso Egypt ndzɛmba pa, nye nsoasopɔnkɔber du a wɔsoso eburow, nye boodoo, nye edzidzidze a n’egya bedzi no wɔ kwan mu.
Nna ogyaa no nuanom no kwan, na wosii mu na ɔsee hɔn dɛ, Hom nhwɛ mma hom aannka yaw wɔ kwan mu.
Na wofii Egypt kɔree, na wɔbaa hɔn egya Jakob nkyɛn wɔ Keenan asaase do.
Na wɔkaa kyerɛɛ no dɛ, Josef da ho tse ase, na ɔno nye Egypt asaase nyinara do panyin.
Na bobor boor no, osiandɛ ɔanngye hɔn enndzi.
Na wɔkaa Josef ne nsɛm a ɔkaa kyerɛɛ hɔn no nyinara kyerɛɛ no: na aber a ohun ntseaseanam a Josef maa wɔdze kɔree dɛ wɔmfa nkɛfa no no, nna hɔn egya Jakob n’akoma tɔɔ ne yamu: na Israel see dɛ, ɔdɔɔ so ma me; me ba Josef da ho tse ase: mobɔkɔ mekohu no ana mewu.
Jakob Na N’ebusuafo Kɔ Egypt Na Israel faa dza ɔwɔ nyinara sii mu, na ɔbaa Beer-seba, na ɔbɔɔ afɔr maa n’egya Isaak ne Nyankopɔn.
Na Nyankopɔn kasaa kyerɛɛ Israel wɔ anafua nyikyerɛ mu, na ɔfrɛɛ no, Jakob, Jakob, na ɔsee dɛ, Emi nye yi.
Na ɔsee dɛ, Emi nye Nyankopɔn, w’egya ne Nyankopɔn: mma nnsuro dɛ ebɔkɔ Egypt; na mebɛyɛ wo ɔman kɛse wɔ hɔ: menye wo bɔkɔ Egypt; na medze wo efi hɔ aba bio so ampaara: na Josef dze n’abaw mu na ibowu ada.
Na Jakob soɛree fii Beer-seba: na Israel ne mba no twuuw hɔn egya Jakob, nye hɔn mbofraba, nye hɔn yernom, wɔ ntseaseanam a Farao maa wɔdze baa dɛ wɔmfa mbɛfa no no mu.
Na wɔfaa hɔn mbowa, nye hɔn ahodze a wonyaa no wɔ Keenan asaase do no, na wɔbaa Egypt, Jakob nye n’asefo nyinara a wɔka no ho: ne mbabanyin, nye ne mbabanyin hɔn mbabanyin ka no ho, ne mbabaa nye ne mbabanyin hɔn mbabaa, nye n’asefo nyinara na wɔka no ho na ɔnye hɔn baa Egypt.
Na Israel ne mba a wɔbaa Egypt no hɔn edzin nye yi, Jakob nye ne mbabanyin: Jakob n’abakan Reuben.
Na Reuben ne mbabanyin; Hanok, Pallu, Hezron, nye Karmi.
Na Simeon ne mbabanyin; Jemuel, Jamin, Ohad, Jakin, Zohar, nye Saul, Keenannyi ɔbaa bi ne ba no.
Na Levi ne mbabanyin; Gerson, Kohat, nye Merari.
Na Juda ne mbabanyin; Er, Onan, Sela, Perez, nye Zera: mbom Er nye Onan dze, wowuu Keenan asaase do.
Na Perez ne mbabanyin nye Hezron na Hamul.
Na Isakar ne mbabanyin; Tola, Puva, Iob, nye Simron.
Na Zebulun ne mbabanyin; Sered, Elon, nye Jaleel.
Woyinom nye Leah ne mbabanyin a ɔwoo hɔn maa Jakob wɔ Paddan-aram nye ne babaa Dina: ne mbabanyin nye ne mbabaa nyinara yɛ akra eduasa ebiasa.
Na Gad ne mbabanyin; Zifion, Hagi, Suni, Ezbon, Eri, Arodi, nye Areli.
Aser ne mbabanyin; Imna, Isva, Isvi, Beria, nye hɔn akyerɛbaa Sera: na Beria ne mbabanyin; Heber, nye Malkiel.
Woyinom nye Zilpa a Laban dze no maa ne babaa Leah no ne mbabanyin, na woyinom na ɔwoo hɔn maa Jakob; wɔyɛ akra duesia.
Jakob ne yer Rahel ne mbabanyin; Josef nye Benjamin.
Na wɔwoo Manaasɛ nye Efraim wɔ Egypt asaase do maa Josef, On ɔsɔfo Potifera ne babaa Asenat woo hɔn maa no.
Na Benjamin ne mbabanyin; Bela, Beker, Asbel, Gera, Naaman, Ehi, Ros, Muppim, Huppim, nye Ard.
Woyinom nye Rahel ne mbabanyin a wɔwoo hɔn maa Jakob: hɔn nyinara wɔyɛ akra duanan.
Na Dan ne babanyin nye Husim.
Na Naftali ne mbabanyin nye Jahzeel, Guni, Jezer, nye Sillem.
Woyinom nye Bilha a Laban dze no maa ne babaa Rahel no ne mbabanyin na woyinom na ɔwoo hɔn maa Jakob: hɔn nyinara wɔyɛ akra esuon.
Akra a wɔnye Jakob kɔr Egypt a wofi n’asen mu nyinara, sɛ Jakob ne mbabanyin hɔn yernom nnka ho a, akra no nyinara yɛ eduosia esia.
Na Josef ne mbabanyin a wɔwoo hɔn maa no wɔ Egypt no wɔyɛ akra beenu: Jakob ne fie akra a wɔbaa Egypt no nyinara, wɔyɛ eduosuon.
Na ɔsomaa Juda ma odzii n’enyim kan kɔr Josef hɔ, ama oeebedzi n’enyim akyerɛ no Gosen kwan; na wɔbaa Gosen asaase do.
Na Josef yɛɛ ne tseaseanam krado, na ɔkɔree kehyiaa n’egya Israel kwan wɔ Gosen; na ɔdze noho kyerɛɛ no, na ɔbaar no kɔn, na osui wɔ no kɔn ho ara ma ɔkyɛɛr kakra.
Na Israel see Josef dɛ, Menya mehu dɛ eda ho ara etse ase yi dze, afei mutum kɔ me nsamankyir.
Na Josef see no nuanom, nye n’egya ne fifo dɛ, Morokɔ na makɛka akyerɛ Farao, na mase no dɛ, Mo nuanom, nye m’egya ne fifo a wɔwɔ Keenan asaase do no aba me nkyɛn: na nkorɔfo no yɛ nguanhwɛfo, na mbowa na wɔnyɛn; na wɔdze hɔn nguan, nye hɔn anantwi, nye dza wɔwɔ nyinara aba.
Na sɛ Farao frɛ hom, na obisa dɛ, Wɔyɛ ebɛn edwuma a?
Ɔno hom nse dɛ, Ofitsi hɛn mbofra mu dze bɛpem ndɛ ara wo nkowaa mbowa ara na yɛnyɛn, hɛn, nye hɛn egyanom nyinara: ama hom aatsena Gosen asaase do; osiandɛ oguanhwɛfo biara yɛ ekyiwadze ma Egyptfo; wɔnye nguanhwɛfo nndzi afora.
Jakob Hyira Farao Na Josef sii mu kɔr fie na ɔkɛkaa kyerɛɛ Farao, na ɔsee dɛ, M’egya nye mo nuanom, hɔn nguan, hɔn anantwi, nye dza wɔwɔ nyinara, fi Keenan asaase do aba; na, wɔwɔ Gosen asaase do.
Na ɔfaa no nuanom no hɔn mu beenum, na ɔdze hɔn kɛkyerɛɛ Farao.
Na Farao bisaa no nuanom no dɛ, Wɔyɛ ebɛn edwuma?
Na wɔsee Farao dɛ, Wo nkowaa yɛyɛ nguanhwɛfo, hɛn nye hɛn egyanom nyina.
Na wɔsee Farao dɛ, Yɛaba dɛ yɛrebɛtsena asaase yi do; na wo nkowaa hɔn nguan nnya edzidzibea; osiandɛ ɔkɔm no mu ayɛ dzen wɔ Keenan asaase do: dɛm ntsi afei, yɛserɛ wo, ma wo nkowaa ntsena Gosen asaase do.
Na Farao kaa kyerɛɛ Josef dɛ, W’egya nye wo nuanom aba wo nkyɛn: Egypt asaase da w’enyim; asaase no mu mbrɛ oye no na ma w’egya nye wo nuanom ntsena; ma wɔntsena Gosen asaase do: na sɛ inyim hɔn mu bi a wɔyɛ mbɔdzembɔfo a, ɔno yɛ hɔn mo mbowa do ahwɛfo.
Na Josef dze n’egya Jakob bae begyinaa Farao n’enyim: na Jakob hyiraa Farao.
Na Farao bisaa Jakob dɛ, Wo nkwa nda mu mfe yɛ ahen?
Na Jakob see Farao dɛ, M’akwantu ne mfe nda yɛ mfe ɔha eduasa: mo nkwa ne mfe nda kumaabi na mbusu nko, na ɔnntoo m’egyanom hɔn nkwa ne mfe nda wɔ hɔn akwantu ber no mu.
Na Jakob hyiraa Farao, na ofii Farao n’enyim kɔree.
Na Josef maa n’egya nye no nuanom no tsenabew, na ɔmaa hɔn beebi wɔ Egypt asaase do, wɔ asaase no do mbrɛ oye, wɔ Rameses asaase do, dɛ mbrɛ Farao hyɛe no ara.
Na Josef bɔɔ n’egya, nye no nuanom, nye n’egya ne fifo nyinara akɔhoma, dɛ mbrɛ hɔn ebusua ebusua tsetsee.
Nna edziban nnyi asaase no do beebiara; na ɔkɔm no mu yɛɛ dzen dodoodow, ma Egypt asaase nye Keenan asaase tɔɔ bitsi wɔ ɔkɔm no ntsi.
Na Josef boaboaa sika a wonyaa no Egypt asaase do, nye Keenan asaase do no, eburow a wɔtɔe no ne sika no nyinara ano: na Josef dze sika no baa Farao fie.
Na aber a nkorɔfo ho sika nyinara sae wɔ Egypt nye Keenan asaase do no, Egyptfo no nyinara baa Josef hɔ, na wɔbɛsee dɛ, Ma hɛn edziban: na ɔbɛyɛ dɛn ntsi na yebowuwu wɔ w’enyim?
Hɛn ho sika asa.
Na Josef see dɛ, sɛ hom ho sika asa a, hom mfa hom mbowa mma; na mebɛgye hom mbowa na mama hom bi.
Na wɔdze hɔn mbowa brɛɛ Josef: na Josef maa hɔn edziban dze gyee mpɔnkɔ, nye nguan, nye anantwi, nye nsoasopɔnkɔ: na ɔmaa hɔn edziban dze gyee hɔn mbowa nyinara wɔ afe no mu.
Na afe no bɛsenee no, wɔbaa no hɔ afe a otsia ebien no, na wɔbɛsee no dɛ, Yɛnnkɛfa esuma mo wura dɛ, hɛn sika nyinara asa; na hɛn mbowa nyinara yɛ mo wura dze; biribiara nnyi hɔ a ɔaka wɔ mo wura n’enyim, ka hɛn honam nye hɛn asaase ho; ebɛnadze ntsi na yebowu w’enyim, hɛn nye hɛn asaase nyina?
Fa edziban tɔ hɛn nye hɛn asaase, na hɛn nye hɛn asaase bɛyɛ asomfo ama Farao: na ma hɛn eduaba, ama yaatsena ase, na yeennwuwu, na amma asaase yi aannda pan.
Nna Josef tɔɔ Egypt asaase nyinara maa Farao; na Egyptfo nyinara tontɔɔn hɔn haban, osiandɛ ɔkɔm no mu yɛɛ dzen wɔ hɔn do: na asaase no bɛyɛɛ Farao dze.
Na nkorɔfo no dze, ɔdaan hɔn nkowaa otuu hɔn hɔ ma wɔkɛtsenatsenaa nkurow a ofi Egypt ɔhe no kurotsia kɛpem ne kurotsia no mu.
Asɔfo no hɔn asaase nko na ɔanntɔ: osiandɛ Farao maa asɔfo no kyɛfa bi, na wodzii hɔn kyɛfa a Farao dze maa hɔn no; dɛm ntsi wɔanntɔn hɔn asaase.
Nna Josef see nkorɔfo no dɛ, Hwɛ matɔ hom nye hom asaase ndɛ ama Farao: hwɛ, hom eduaba nye yi, na hom nkoduadua no wɔ asaase no do.
Na dza ɔbɛyɛ nye dɛ, hom dze ekuadze yi mu mbumu enum enum bɛma Farao, na anan no ayɛ homankasa homdze, ma wɔdze bi edua haban mu, na ɔayɛ hom, nye hom fifo nye hom mbofraba edziban.
Na wɔsee dɛ, Agye hɛn nkwa: ma yennya mo wura n’enyim enyimnyam, na yɛbɛyɛ Farao n’asomfo.
Na Josef dze yɛɛ mbra too hɔ wɔ Egypt asaase do ɔdze bɛpem ndɛ ara, dɛ wɔmfa mbumu enum enum mma Farao; gyedɛ asɔfo no hɔn asaase nkotsee na annyɛ Farao dze.
Na Israel tsenaa Egypt wɔ Gosen asaase do; na wonyaa egyapadze wɔ hɔ, na wɔwowoe, na wɔdɔɔr pii.
Jakob Ne Samansew Na Jakob tsenaa Egypt asaase do mfe duesuon: na Jakob ne nda, no nkwa ne mfe, yɛɛ mfe ɔha eduanan esuon.
Na mber a Israel dze bowu no bɛnee no: ɔfrɛɛ ne ba Josef, na ɔsee no dɛ, Sɛ afei menya w’enyim enyimnyam a, meserɛ wo, fa wo nsa to m’aserɛ ase, na enye me ndzi no ayamuyie mu nye nokwar mu; meserɛ wo, mma nnsie me wɔ Egypt: na sɛ mokɔ me nsamankyir a, ɔno soa me fi Egypt, na kesie me wɔ m’egyanom hɔn esiei.
Na ɔsee dɛ, Mebɛyɛ dɛ mbrɛ aka no ara.
Na Jakob see dɛ, Dzi nsew kyerɛ me: nna Josef dzii nsew kyerɛɛ no.
Na Israel bɔɔ no mu adze wɔ mpa no n’etsifi.
Jakob Hyira Efraim Na Manaasɛ Na ɔbaa dɛ iyinom ekyir no, wɔkaa kyerɛɛ Josef dɛ, Hwɛ, w’egya yar: na ɔfaa ne mbabanyin beenu no, Manaasɛ nye Efraim kaa no ho.
Na obi kaa kyerɛɛ Jakob dɛ, Hwɛ, wo ba Josef reba wo nkyɛn: na Israel miaa n’enyi, na ɔtsenaa mpa do.
Na Jakob see Josef dɛ, Otumfo Nyankopɔn yii noho kyerɛɛ me wɔ Luz wɔ Keenan asaase do, na ohyiraa me, na ɔsee me dɛ, Hwɛ, mebɛma awo, na adɔr, na mebɛyɛ wo aman asafo; na medze asaase yi ama w’asefo a wobedzi w’ekyir ma wɔdze ayɛ daa egyapadze.
Na afei wo mba beenu a ewoo hɔn wɔ Egypt asaase do ansaana mereba wo nkyɛn wɔ Egypt no, wɔyɛ medze; Efraim nye Manaasɛ, bɛyɛ medze, dɛ Reuben nye Simeon ara so.
Na wo mba a hɔn ekyir ebɔwo hɔn no, na wɔbɛyɛ wodze; wɔdze hɔn nuanom dzin bɛfrɛ hɔn wɔ hɔn egyapadze mu.
Na emi dze, mifi Paddan mebae no, Rahel wuu m’enyim wɔ kwan mu wɔ Keenan asaase do, aber a aka ɔkwan kakraabi ma edu Efrat no: na misiee no Efrat kwan mu hɔ (ɔnoara nye Bɛtlɛhɛm).
Na Israel hun Josef ne mba no, na ɔsee dɛ, Woananom nye yi?
Na Josef see n’egya dɛ, me mba a Nyankopɔn dze hɔn ama me wɔ ha a. Na ɔsee dɛ, Meserɛ wo, fa hɔn brɛ me, ma minhyira hɔn.
Nna onyin dodow ntsi Israel n’enyiwa do ayɛ no nkusunkusu, ma onntum nnhu adze.
Na Josef dze hɔn piin ne nkyɛn; na Israel feew hɔn ano, na ɔyɛɛ hɔn etuu.
Na Israel see Josef dɛ, Manndwen dɛ nkyɛ mubohu w’enyim: na hwɛ, Nyankopɔn ama mehu wo mba so.
Na Josef yii hɔn wɔ n’anan ntamu bae; na ɔbɔɔ no mu adze dze n’enyim boom famu.
Na Josef faa hɔn beenu nyina, ne nsa enyimfa dze Efraim mu wɔ Israel n’abankum, na ne nsa abankum dze Manaasɛ mu wɔ Israel n’enyimfa, na ɔdze hɔn piin ne nkyɛn.
Na Israel tseen ne nsa enyimfa, na ɔdze too Efraim a ɔyɛ kakraba no n’etsifi, na ɔdze ne nsa abankum too Manaasɛ n’etsifi, ɔboapa ara yɛɛ ne nsa dɛm; osiandɛ Manaasɛ nye abakan.
Na ohyiraa Josef, na ɔsee dɛ, Nyankopɔn no a m’egyanom Abraham nye Isaak wɔnantseew n’enyim no, Nyankopɔn no a ɔahwɛ me mo nkwaber nyinara mu ma ɔdze abɛpem ndɛ no, sor abɔfo no a oeyi me efi mbusu nyinara mu no, onhyira mbofra yi: na wɔmma wɔmfa me dzin nye m’egyanom Abraham nye Isaak hɔn dzin mfrɛ hɔn; na wɔmma wonnyin wɔnyɛ ɔdodow wɔ asaase do.
Na aber a Josef hun dɛ n’egya dze ne nsa enyimfa ato Efraim n’etsifi no, ɔannyɛ no abodwe: na osuoo n’egya ne nsa mu dɛ oriyi wɔ Efraim n’etsifi ato Manaasɛ n’etsifi.
Na Josef see n’egya dɛ, ɔnntse dɛm, m’egya: na abakan no nye yi; fa wo nsa enyimfa to n’etsifi.
Na n’egya ammpen, na ɔsee dɛ, Minyim, me ba, minyim: ɔno so bɛyɛ ɔman, na ɔno so bɛyɛ kɛse: naaso no nua kuma bɛyɛ kɛse asen no, na n’asefo bɛyɛ amanaman pii.
Na ohyiraa hɔn da no see dɛ, ɔwo na Israel dze wo behyira dɛ, Nyankopɔn mma yɛ dɛ Efraim nye dɛ Manaasɛ: na ɔdze Efraim dzii Manaasɛ ne kan. Na Israel see Josef dɛ, Hwɛ, muruwu: na Nyankopɔn bedzi hom ekyir, na ɔdze hom akɔ hom egyanom hɔn asaase do bio.
Nkyii so medze kyɛpɛn kor a ɔbor wo nuanom do a medze m’afona nye m’egyen megyee no wɔ Amorifo nsamu no ama wo.
Jakob Hyira Ne Mba Na Jakob frɛɛ ne mbabanyin, na ɔsee dɛ: Hom mboa hom ano, na menka dza ndaamba ɔbɛba hom do nkyerɛ hom.
Hom nhyia, na wontsie, hom Jakob mba; Na wontsie hom egya Israel.
Reuben, ɔwo nye m’abakan, mo tum, nye m’ahoɔdzen ahyɛse; Nyia ɔkyɛn wɔ enyidzi mu na nyia ɔkyɛn wɔ tum mu.
Ihihim dɛ nsu, ennkɛkyɛn; Osiandɛ efoow w’egya ne mpa: Nna iguu ho fi: efoow m’adae.
Simeon nye Levi wɔyɛ enuanom; Hɔn mfona yɛ enyiber akodze.
Ao me kra, mma mmba hɔn apam mu; M’enyimnyam, mma mmfora hɔn mboano mu; Osiandɛ hɔn ebufuw mu na wokum nyimpa, Na hɔn ahopɔw mu na wotwitwaa nantwi anantsir.
Ndom nka hɔn ebufuw, osiandɛ ɔyɛ hyew; Na hɔn enyiber, osiandɛ no mu yɛ dzen: Mebɛpaapaa hɔn mu wɔ Jakob mu, Na mabɔ hɔn apetse wɔ Israel mu.
Juda, ɔwo na wo nuanom beyi wo ayɛw: Wo nsa bɛhyɛ w’atamfo hɔn kɔn do; W’egya mba bɔbɔ hɔn mu adze wɔ w’enyim.
Juda yɛ ogyata ba; Abɔgyanam ara na edze enyin, me ba: ɔkotowee, obutuuw hɔ dɛ ogyata, Na dɛ ogyataber; woana na obekenyan no?
Ahempoma nnkefi Juda nsa, Nna mbrahyɛfo poma nnkefi n’anan ntamu, Kɛpem dɛ Siloh bɛba; Na ɔno na aman bɛyɛ setsie ama no.
Ɔdze n’asoasopɔnkɔba amontan wenyindua, Na n’asoasopɔnkɔber ba wɔ wenyindua pa ho; ɔahor ne ntar wɔ wenyin mu, Na n’akataho wɔ wenyinamba bɔgya mu: N’enyiwa yɛ dɛnn sen nsa memen, Na numfonsu ama ne se ho ahoa fitaa.
Zebulun bɛtsena po berekyir: Na ɔbɛyɛ mbrɛ ahɛn gyinagyina; Na ɔnye Zidon bɔbɔ ɔhe.
Isakar yɛ asoaso a no ho yɛ dzen, Obutuuw nguamban ntamu: Na ohun ahomgye bea dɛ oye, Na asaase no dɛ ɔyɛ fɛw; Na ɔbrɛɛ n’abatsir adze dze soae, Na ɔbɛyɛɛ ɔsomfo wɔ edwumadzen mu.
Dan bobua no nkorɔfo atsɛn, Dɛ Israel mbusuakuw mu kor.
Dan bɛyɛ ɔwɔ a ɔbew kwan mu, Ehurutsia a ɔda akwantsen, ɔsɔw ɔpɔnkɔ nantsir, na no do atsefo no obu dua n’ekyir.
EWURADZE, matweɔn wo nkwahosan.
Gad, dɔm bɛhyɛ no do: Na ɔno so bɛhyɛ hɔn etsia hɔn anantsir.
Aser n’edziban fi no mu bɔtɔ angoa, Na ɔbɛma ahemfo adɔkɔdɔkɔdze.
Naftali yɛ ɔtrɔmber a woegyaa no: ɔka ahomkasɛm.
Josef yɛ dua a ɔsow, Abaw a ɔsow wɔ nsunyiwa ho; No nkorbata tratra ban.
Egyentofo no eyi no awerɛhow kɛsenara, Na wɔatotow no, na wɔayɛ no enyienyi: Na n’egyen dze ɔwɔ hɔ pintsinn, Na ne nsa n’abasa no mu yɛ dzen, ɔnam Jakob no Tumfo Kor no ne nsa do, Hɔ na oguanhwɛfo no, Israel no bo no ofi.
Mekyerɛ w’egya ne Nyankopɔn a ɔbɔboa wo no, Na Otumfo a ɔdze ɔsor nhyira, Bun a ɔda daadzetsirmu ne nhyira, Enumfo mu, nye yafun mu nhyira, Behyira wo no, W’egya ne nhyira Akyɛn daa mbepɔw ne nhyira ɔdze kodu tsetse mbepɔw no n’ano no ho ara: ɔbɛtsena Josef n’etsifi, Nyia wɔtseew no fii no nuanom ho no n’etsifi pampamu.
Benjamin yɛ pataku a ɔtsetsew mbowa mu: Obedzi abɔgyanam anapa, Na ewimbir no ɔakyɛ asadze.
Jakob No Wu Woyinom nyinara nye Israel mbusuakuw duebien no: na iyi na hɔn egya kaa kyerɛɛ hɔn na ɔdze hyiraa hɔn no; hɔn nyinara mbrɛ hɔn nhyira tsetsee nkorkor, na ohyiraa hɔn.
Na Jakob hyɛɛ hɔn, na ɔsee hɔn dɛ, ɔwɔ dɛ wɔdze me kɛka mo nkorɔfo ho: wonsie me m’egyanom nkyɛn wɔ ɔbo tu a ɔwɔ Efron Hetnyi no, ne haban mu no mu, wɔ ɔbo tu a ɔwɔ Makepela haban mu no a, ɔwɔ Mamre enyim, wɔ Keenan asaase do no a Abraham dze kaa haban no ho tɔɔ no wɔ Hetnyi Efron hɔ, dze yɛɛ efunsiebea no no mu: hɔ na wosiee Abraham nye ne yer Sara; hɔ na wosiee Isaak nye ne yer Rebeka; na hɔ na misiee Leah: haban no nye ɔbo tu a ɔwɔ mu no a wɔtɔɔ no wɔ Hetmba hɔ no a. Na Jakob wiee ne nsamansew a ɔhyɛɛ ne mba no ara, nna ɔkaa n’anan boaa ano dze guu mpa no do, na ogyaa no sunsum mu, na otsiiw n’egyanom wɔ samanadze.
Na Josef twae hwee n’egya n’enyim, na osui guu no do, na ɔfeew n’ano.
Na Josef hyɛɛ no nkowaa a wɔhyɛ fun edur no dɛ wɔnhyɛ n’egya akyenkyendur: na wɔhyɛɛ Israel akyenkyendur.
Na wɔdze adaduanan dzii ho dwuma: nna mber a wɔdze wie akyenkyendur hyɛ nye no: na Egyptfo no suu no nda eduosuon.
Na nda a wɔdze suu no no twaa mu no, Josef kaa kyerɛɛ Farao ne fifo, dɛ, Sɛ afei menya hom enyim enyimnyam a, meserɛ hom, wɔnka no wɔ Farao n’asomu, dɛ, M’egya maa midzii nsew dɛ, Hwɛ, muruwu: na nda a mabɔ ama moho wɔ Keenan asaase do no mu hɔ na kesie me.
Dɛm ntsi, afei meserɛ wo, ma monkɔ, na minkesie m’egya, na membra bio.
Na Farao see dɛ, Kɔ, na kesie w’egya, dɛ mbrɛ ɔmaa idzii nsew no ara.
Na Josef kɔree dɛ orikesie n’egya: na Farao no nkowaa nyinara, ne fie mpanyimfo, nye Egypt asaase do mpanyimfo nyinara, nye Josef ne fifo nyinara, nye no nuanom, nye n’egya ne fifo, nyinara nye no kɔree.
Hɔn mbofraba, nye hɔn nguan, nye hɔn anantwi, nko na wɔdaan hɔn gyaa Gosen asaase do.
Na ntseaseanam nye mpɔnkɔdofo nyina nye no kɔree: na ɔyɛɛ kuw kɛsenara.
Na wɔbaa Atad ewuporoweebea a ɔwɔ Jordan egya no, na hɔ na wotwaa kwadwom kɛse a no mu yɛ dzen papanara: na Josef suu n’egya nda esuon.
Na hɔn a wɔtse asaase no do no, Keenanfo no, hun osu a wosuu no wɔ Atad ewuporoweebea no, wɔsee dɛ, Iyi yɛ eyi kɛse ma Egyptfo: dɛm ntsi wɔfrɛɛ ne dzin Abel-mizraim a ɔwɔ Jordan egya.
Na ne mba yɛɛ no dɛ mbrɛ ɔhyɛɛ hɔn no ara: na ne mba soaa no kɔr Keenan asaase do, na wokesiee no wɔ Makepela haban mu ɔbo tu no mu, dza Abraham dze kaa haban no ho tɔɔ no wɔ Hetnyi Efron hɔ, dze yɛɛ efunsiebea wɔ Mamre enyim no a. Na Josef siee n’egya wiei ekyir no, ɔnoara nye no nuanom no, nye hɔn a wɔnye no kɔree kesiee n’egya no nyinara sanee kɔr Egypt.
Josef Gye No Nuanom Anoyie Na Josef no nuanom no hun dɛ hɔn egya ewu no, wɔsee dɛ, Bɛyɛ na Josef atan hɛn, na bɔn a yɛdze yɛɛ no no nyinara oesusu mbrɛ ɔtse no ara atɔ hɛn do wer.
Na wɔsomae ma wɔkɛsee Josef dɛ, Ansaana w’egya ruwu no ɔhyɛɛ dɛ, Dɛm na hom nka nkyerɛ Josef, Afei meserɛ wo, fa wo nuanom hɔn mbrato, nye hɔn bɔn kyɛ hɔn, dɛ wɔyɛɛ wo bɔn: na afei yɛserɛ wo, fa w’egya ne Nyankopɔn no nkowaa hɔn bɔn kyɛ hɔn.
Na Josef sui wɔ aber a wɔkaa dɛm kyerɛɛ no no.
Na no nuanom no so kɔree, na wokotwitwae hwehwee n’enyim; na wɔsee dɛ, Hwɛ, yɛyɛ wo nkowaa.
Na Josef see hɔn dɛ, Mma hom nnsuro: ana migyina Nyankopɔn ananmu a?
Hom dze, hom dween dɛ wɔreyɛ me bɔn; na Nyankopɔn dze ɔdween dɛ oye, ma ɔaayɛ dɛ mbrɛ ndɛ ɔayɛ yi, ma wɔaagye nkorɔfo piinara nkwa.
Dɛm ntsi afei, mma hom nnsuro: mobɔhwɛ hom, nye hom mbofraba.
Na ɔkaa hɔn akoma too hɔn yamu, na ɔkasaa ayamuyie mu kyerɛɛ hɔn.
Josef No Wu Na Josef tsenaa Egypt, ɔnoara nye n’egya ne fifo: na Josef dzii mfe ɔha nye du.
Na Josef hun Efraim ne mbanana a otsia ebiasa: Manaasɛ ne babanyin Makir ne mba so wɔwoo hɔn guu Josef n’aserɛ do.
Na Josef see no nuanom no dɛ, Morobɔkɔ me nsamankyir: na ampaara Nyankopɔn bɛba abɛsera hom, na oebeyi hom efi asaase yi do akɔ asaase a ɔkaa ho ntam kyerɛɛ Abraham, Isaak nye Jakob no no do.
Na Josef maa Israelmba dzii nsew dɛ, Ampaara, Nyankopɔn bɛba abɛsera hom, na hom nsoa me mbiew mfi ha nkɔ.
Na Josef wui, nna oedzi mfe ɔha nye du: na wɔhyɛɛ no akyenkyendur, na wɔtoo no adaka mu wɔ Egypt.
NHƐNMU Nwoma no ne dzin “Eksodɔs” no ase kyerɛ dɛ Otukɔr.
Ɔka Israelfo abakɔsɛm no mu nsɛntsitsir bi a osii ho asɛm.
Ɔfa no Israelfo tu a wotui fii Egypt asaase do nkowaasom mu no ho.
Wobotum akyekyɛ nwoma yi mu ahorow ebiasa.
.
Wɔgyee Hebriwfo fii nkowaasom mu ma wotuu kwan fii Egypt kɔr Sinai Bepɔw ho.
.
Nyankopɔn n’ahyɛmu a ɔnye ne man dzii wɔ Sinai Bepɔw no ho.
Ahyɛmu yi fa abrabɔ, amanyɛ na Nyamesom ho mbra a ɔsɛ dɛ wodzi do ho.
.
Wosii dan siesiee mu dɛ Israelfo no nsom wɔ mu, hyehyɛɛ mbra maa asɔfodzi na mbrɛ wonsi nsom Nyankopɔn mfa.
Na no korakora nye dɛ, nwoma yi ka dza Nyankopɔn yɛe, dɛ ɔgyee ne man a nna wɔdze hɔn ayɛ nkowaa na mfonabaa, na ɔyɛɛ hɔn ɔman a woenya enyidado.
Nyimpa tsitsir a nwoma yi ka no ho asɛm nye Moses.
Ɔno na Nyankopɔn yii no dɛ onndzi ne man no enyim nyi hɔn mfi Egypt.
Nwoma no fa bi a ayɛ atsenka yie nye Mbrasɛm Du a ɔwɔ Tsir no mu no.
Dza Ɔwɔ Mu Wɔgyee Israelfo fii Egypt nkowaasom mu .—.
.
Wɔyɛɛ hɔn nkowaa wɔ Egypt .- .
Moses n’awoo na no mbofrase ho nsɛm .—.
.
Moses na Aaron kehyiaa Egypthen .—.
.
Apaho Afahyɛ na fi a Israelfo fii Egypt .—.
Wofii Mbɛw Po no ho kɔr Sinai Bepɔw ho .—.
Mbra no na ahyɛmu no .—.
Ehyiadzibuw no na ɔsom ho nhyehyɛɛ .—.
Wɔtseetsee Israelmba Wɔ Egypt Na Israel mbabanyin a wɔbaa Egypt no hɔn edzin nye yi; ɔbanyin biara nye ne fifo kaa Jakob ho bae.
Reuben, Simeon, Levi, nye Juda; Isakar, Zebulun, nye Benjamin; Dan nye Naftali, Gad nye Aser.
Na akra a wofi Jakob n’asen mu nyinara yɛ eduosuon: nna Josef wɔ Egypt dada.
Na Josef, nye no nuanom nyinara, nye ebusuasantsen no nyinara, wuwui.
Na Israelmba no wowoe, na wɔdɔɔr menyamenya, na hɔn dodow dɔɔ so, na hɔn ho yɛɛ dzen papaara; na wɔhyɛɛ asaase no do ma.
Na ɔhen fofor bi soɛree wɔ Egypt a nna onnyim Josef.
Na ɔkaa kyerɛɛ ne man dɛ, Hwɛ, Israelmba no dɔɔ so, na hɔn ho yɛ dzen sen hɛn: hom mbra ma yɛnye hɔn ndzi no nyansa mu, amma wɔaanndɔɔ so, na aammba dɛ sɛ ɔsa bi ba a, wɔaannkɛka hɛn atamfo ho nye hɛn ammbɔko, na woeenntu emmfi asaase yi do annkɔ.
Dɛm ntsi wɔhyehyɛɛ abɔmbaafo wɔ hɔn do dɛ wɔmma hɔn ndzesoadze nhyɛ hɔn do.
Na wɔkyekyeer adzekora nkurow, Pitom nye Raamses, maa Farao.
Na mber dodow a wɔtseetsee hɔn kɛse no mbom na wɔdɔɔr kɛse na wɔtrɛe.
Na Israelmba ho nketsenketse kyeer hɔn.
Na Egyptfo yɛɛ Israelmba ma wodzii suhia: na wɔmaa hɔn asetsena foon hɔn wɔ ndwumadzen mu, wɔ dɛtse nye ntayaa, nye hamudwuma ahorow nyinara mu.
Na wɔmaa wodzii suhia wɔ hɔn som nyinara mu.
Na Egypthen no kasaa kyerɛɛ Hebriwfo awogyefo a hɔn mu kor ne dzin dze Sifra, na ɔbaako so ne dzin dze Pua no: na ɔsee dɛ, Sɛ hom regye Hebriwfo mbaa no awoo, na hom hu wɔ awoo egua no do dɛ ɔyɛ ɔbanyin a, ɔno hom nku no; na sɛ ɔyɛ ɔbabaa a, ɔno ɔntsena ase.
Na awogyefo no suroo Nyankopɔn, na wɔannyɛ dɛ mbrɛ Egypthen no hyɛɛ hɔn no, na mbom wɔgyee mbanyimba no nkwa.
Na Egypthen no frɛɛ awogyefo no, na obisaa hɔn dɛ, Ɔyɛ dɛn ntsi na hom ayɛ dɛm adze yi, na hom agye mba mbanyimba no nkwa yi?
Na awogyefo no see Farao dɛ, Osiandɛ Hebriwfo mbaa no wɔnntse dɛ Egyptfo mbaa; na hɔn dze, wɔyɛ pirim pirim, na awogyefo nnyae nndur hɔn nkyɛn mpo nna wɔawo dada.
Na Nyankopɔn nye awogyefo no dzii no yie: na nkorɔfo no hɔn dodow dɔɔ so, na hɔn ho yɛɛ dzen pii.
Na osiandɛ, awogyefo no suroo Nyankopɔn ntsi, ɔkyekyeer efi maa hɔn.
Na Farao hyɛɛ no nkorɔfo nyinara dɛ, Ɔbabanyin biara a wɔbɔwo no no, hom nkɔtow no nkyen esutsen no mu, na ɔbabaa biara dze, hom mma ɔntsena ase.
Moses N’awoe Na ɔbanyin bi fi Levi fie kɔwaar Levi babaa bi.
Na ɔbaa no nyinsenii, na ɔwoo ɔbabanyin: na ohun dɛ ɔyɛ abofra a no ho yɛ fɛw no, ɔdze no sumaa abosoom ebiasa.
Na ɔdze no suma bio a ɔnnyɛ yie no, ɔfaa mbɛw adakaba, na ɔdze hua na aman seraam ho: na ɔdze abofra no too mu, na ɔdze kesii atsen no mu wɔ esutsen no no nkɔkɔnoa.
Na n’akyerɛbaa gyinaa ekyirekyir, dɛ ɔrohwɛ dza ɔbɛyɛ no.
Na Farao ne babaa sianee baa esutsen no ho dɛ oruboguar; na ne mbaawa pasaar esutsen no nkyɛn.
Ber a ohun adaka no wɔ atsen no mu no, ɔsomaa n’abaawa dɛ ɔnkɛfa mbra.
Na obuee do, na ohun abofra no: na, hwɛ, akɔkowaba no sui.
Na ohun no mbɔbɔr, na ɔsee dɛ, Hebriwfo mba no kor nye yi.
Nna abofra no n’akyerɛbaa no bisaa Farao babaa no dɛ, Ana monkɔ nkɛfrɛ Hebriwfo mbaa no mu onufomafo mbrɛ wo, ma ɔmma abofra no enumfo mma wo anaa?
Na Farao ne babaa no see no dɛ, Kɔ.
Na akataasia no kɔree kɛfrɛɛ abofra no ne na.
Na Farao ne babaa no see no dɛ, Fa abofra yi kɔ, na kɛma no enumfo ma me, na medze w’akatua bɛma wo.
Na ɔbaa no faa abofra no, na ɔkɛmaa no enumfo.
Na abofra no nyinii, na ɔdze no brɛɛ Farao ne babaa no, na ɔbɛyɛɛ ne babanyin.
Na ɔtoo no dzin Moses, na ɔsee dɛ, Osiandɛ mefaa no nsu mu.
Moses Guan Kɔ Midian Na ɔbaa dɛ nda no mu no, aber a Moses nyinii no, ofiir edzi kɔr no nuanom nkyɛn, na ɔkɔhwɛɛ hɔn ndzesoadze.
Ohun dɛ Egyptnyi bi robor Hebriwnyi bi, no nuanom mu baako.
Na ɔhwɛɛ ha hwɛɛ ha, na ohun dɛ nyimpa bi nnyi hɔ no, ɔbɔɔ Egyptnyi no kum no, na ɔdze no hyɛɛ anhwea mu.
Na n’adzekyee no ofiir edzi, na, hwɛ, Hebriwfo beenu roko: na obisaa nyia odzi fɔ no dɛ, Ɔyɛ dɛn ntsi na ebɔ wo nyɛnko yi?
Na obuaa no dɛ, Woana yɛɛ wo ɔpanyin nye ɔsɛndzifo wɔ hɛn do?
Edwen dɛ iruboku me dɛ mbrɛ ikum Egyptnyi no anaa?
Na Moses suroi, na ɔsee dɛ, Ampaara asɛm no epue.
Ber a Farao tsee asɛm yi no, ɔhwehwɛɛ dɛ nkyɛ oboku Moses.
Na Moses guanee fii Farao enyim, na ɔkɛtsenaa Midian asaase do: na ɔkɔkoo nsubura bi ho.
Nna Midian ɔsɔfo no wɔ mbabaa beesuon; na wɔbae bɔtoow nsu, na wɔdze hyehyɛɛ ndaasee no amaama dɛ wɔrema hɔn egya no nguan anom.
Na nguanhwɛfo bi bae beyii hɔn edzi: na Moses soɛree boaa hɔn, na ɔmaa hɔn nguan no nomee.
Na wɔbaa hɔn egya Reuel nkyɛn no, obisaa hɔn dɛ, Ɔyɛ dɛn na ndɛ hom aba ntsɛm dɛm yi?
Na wɔsee dɛ, Egyptnyi bi na oyii hɛn fii nguanhwɛfo no nsamu, na ɔtoow nsu mpo maa hɛn, na ɔmaa nguan no nomee.
Na obisaa ne mbabaa no dɛ, Na ɔwɔ hen?
Ɔyɛ dɛn ntsi na hom adan ɔbanyin no egya yi?
Wɔnkɛfrɛ no ma ombedzidzi.
Na Moses peen dɛ ɔnye ɔbanyin no bɛtsena: na ɔpanyin no dze ne babaa Zipora maa Moses awar.
Na ɔwoo ɔbabanyin, na ɔtoo no dzin Gersom: na ɔsee dɛ, Osiandɛ mayɛ ɔmamforanyi wɔ ananaben asaase do.
Na ɔbaa dɛ nda pii guu mu no, Egypthen no wui: na nkowaasom no ntsi Israelmba pempenee, na wosui, na hɔn su fowee kɔr Nyankopɔn nkyɛn.
Na Nyankopɔn tsee hɔn nkrumsi, na Nyankopɔn kaa n’ahyɛmu a ɔnye Abraham, Isaak, na Jakob dzii no.
Na Nyankopɔn hwɛɛ Israelmba no, na ohun hɔn haw.
Nyankopɔn Frɛ Moses Dabi a nna Moses rohwɛ n’asew Jetro, Midian ɔsɔfo no, no nguan no, ɔkaa hɔn kɔr sar no ekyir noho, na odur Nyankopɔn bepɔw Horeb ho.
Na EWURADZE bɔfoe beyii noho edzi kyerɛɛ no wɔ haban bi finimfin gyaframee mu: na ɔhwɛe, na, hwɛ, haban no redzɛw ogya, naaso haban no nnhyew.
Na Moses see dɛ, Iyi dze, mebɛman akɔhwɛ adzehu kɛse yi, siantsir a haban no nnhyew.
Na EWURADZE hun dɛ ɔaman rohwɛ no, Nyankopɔn fii haban no mu frɛɛ no, na ɔsee dɛ, Moses, Moses.
Na ɔgyee do dɛ, Emi nye yi.
Na ɔsee dɛ, Mma nntwe mmpin ha: yiyi w’ananadze mpaboa no, na bea a igyina do no yɛ asaase krɔnkrɔn.
Nkyii so ɔsee dɛ, Emi nye w’egyanom, Abraham, Isaak, nye Jakob Nyankopɔn no.
Na Moses dze n’enyim sumae; osiandɛ osuroo dɛ ɔbɔhwɛ Nyankopɔn.
Na EWURADZE see dɛ, Ampaara mehu me man a wɔwɔ Egypt hɔn amandzehu, na matse hɔn su a hɔn abɔmbaafo no ntsi wosu no; na minyim hɔn awerɛhow ntsi; na mesian dɛ miribeyi hɔn wɔ Egyptfo nsamu, na metutu hɔn mefi asaase no do makɔ asaase pa a ɔso do, asaase a numfonsu nye ewo pem wɔ do; Keenanfo, Hitifo, Amorifo, Perizfo, Hivifo, nye Jebusfo hɔn tsenabew no.
Na afei, hwɛ, Israel hɔn su edu m’enyim: nkyii so mehu ɔhaw a Egyptfo dze haw hɔn no.
Dɛm ntsi afei bra, na morosoma wo Farao hɔ, ma eekeyi me man Israelmba no efi Egypt efir.
Na Moses see Nyankopɔn dɛ, Woana nye emi, na maakɔ Farao nkyɛn ekeyi Israelmba efi Egypt efir?
Na ɔsee dɛ, Ampaara mibedzi w’ekyir; na iyi bɛyɛ wo asɛnkyerɛdze dɛ mara na masoma wo.
Na sɛ inya yi ɔman no fi Egypt ba a, hom bɔsom Nyankopɔn wɔ bepɔw yi do.
Na Moses see Nyankopɔn dɛ, Hwɛ, sɛ mudu Israelmba nkyɛn, na mese hɔn dɛ, Hom egyanom Nyankopɔn na ɔasoma me hom hɔ; na wobisa me dɛ, Ne dzin dze dɛn a, menka dɛn menkyerɛ hɔn?
Na Nyankopɔn see Moses dɛ, MARA NYE MARA NO: na ɔsee dɛ, Dɛm na ka kyerɛ Israelmba, MARA no na ɔasoma me hom hɔ.
Na nkyii so Nyankopɔn see Moses dɛ, Dɛm na ka kyerɛ Israelmba, EWURADZE, hom egyanom Nyankopɔn no, Abraham Nyankopɔn, Isaak Nyankopɔn, nye Jakob Nyankopɔn no, na ɔasoma me hom hɔ: iyi nye me dzin daa, na iyi nye me nkaadze kɔ ebusuasantsen nyinara mu.
Kɔ, na kɔboa Israel mpanyimfo ano, na ka kyerɛ hɔn dɛ, EWURADZE, hom egyanom Nyankopɔn no, Abraham, Isaak, nye Jakob Nyankopɔn no, eyi noho akyerɛ me, dɛ, Ɔsera na mabɛsera hom, na mehu dza wɔdze reyɛ hom wɔ Egypt no: na mase dɛ, Mibeyi hom efi Egypt amandzehu no mu akɔ Keenanfo, Hitifo, Amorifo, Perizfo, Hivifo, nye Jebusfo asaase do, asaase a numfonsu nye ewo pem wɔ do.
Na wobetsie wo ndze: na ɔwo, nye Israel mpanyimfo nkɔ Egypthen no nkyɛn, na hom nse no dɛ, EWURADZE, Hebriwfo Nyankopɔn no, nye hɛn ehyia mu: na afei yɛserɛ wo, ma yɛnkɔ sar do ndaansa kwan nkɔbɔ afɔr mma EWURADZE, hɛn Nyankopɔn.
Na minyim dɛ Egypthen remma hom kwan ma wɔnnkɔ, mpo, nnyɛ nsa a ɔyɛ dzen do a. Na mebɛtsen me nsa, na medze anwanwadze a mebɛyɛ wɔ no mu hɔ no mabɔ Egypt: na ɔno n’ekyir na ɔbɛma hom akɔ.
Na mebɛma ɔman yi enyim aba nyam wɔ Egyptfo enyim: na ɔbɛba dɛ, sɛ hom rokɔ a, hom nnkɔkɔ no nsapan: na ɔbaa biara bebisa ne fisamenanyi, na ne fie ɔmamforanyi dwetɛ edwindze, nye sika edwindze, nye atam: na hom dze ahyehyɛ hom mbabanyin nye hom mbabaa; na hom bɛfa Egyptfo no afo.
Nyankopɔn Ma Moses Anwanwatum Na Moses buae see dɛ, hwɛ, wɔnnkɛgye me edzi, eso wonketsie me ndze: na wɔbɛka dɛ, EWURADZE nnyii noho nnkyerɛɛ wo.
Na EWURADZE bisaa no dɛ, Ebɛnadze na ɔdze wo nsamu no?
Na ɔsee dɛ, Poma a. Na ɔsee dɛ, Tow kyen famu.
Na ɔtowee kyeen famu, na ɔdaan abowatsena; na Moses fii n’enyim guanee.
Na EWURADZE see Moses dɛ, Tsen wo nsa, na suo no dua mu: (na ɔtseen ne nsa suoo mu, na ɔdaan poma wɔ ne nsamu:) ama wɔaagye edzi dɛ EWURADZE, hɔn egyanom Nyankopɔn no, Abraham, Isaak nye Jakob Nyankopɔn no, eyi noho akyerɛ wo.
Na nkyii so EWURADZE see no dɛ, Afei fa wo nsa hyɛ wo bo mu.
Na ɔdze ne nsa hyɛɛ no bo mu: na oyii puei no, hwɛ, nna ne nsa ho egu kwata fitaa dɛ esukwankyɛba.
Na ɔsee dɛ, Fa wo nsa hyɛ wo bo mu bio.
(Na ɔdze ne nsa hyɛɛ no bo mu bio; na oyii fii no bo mu no, hwɛ, nna adan dɛ no honam ara bio.)
Na ɔbɛba dɛ, sɛ wɔanngye wo enndzi, nkyii so woenntsie asɛnkyerɛdze a odzi kan no ne ndze a, wɔbɛgye asɛnkyerɛdze a otsia ebien no ne ndze edzi.
Na ɔbɛba dɛ, sɛ wɔanngye nsɛnkyerɛdze ebien yi mpo enndzi, nkyii so woenntsie wo ndze a, ɔno kɛsaw esutsen no mu nsu bi, na hue gu asaase kɛsɛɛ do: na nsu a ebɛsaw no wɔ esutsen no mu no ɔbɛdan bɔgya wɔ asaase kɛsɛɛ no do.
Na Moses see EWURADZE dɛ, Ao, EWURADZE, m’ano nntsew, nkan no o, ofitsi aber a ɔwo enye w’akowaa kasae yi o: osiandɛ m’ano yɛ dur, na me tɛkyerɛma yɛ pembɔɔ.
Na EWURADZE see no dɛ, Woana na ɔyɛɛ nyimpa ano?
Anaa woana na ɔyɛ nyimpa mmum, anaa otsitsifo, anaa ɔdzehufo, anaa onyifurafo?
Ana nnyɛ emi EWURADZE bi a?
Dɛm ntsi afei kɔ, na mibedzi w’ano ekyir, na makyerɛ wo dza ebɛka.
Na ɔsee dɛ, Ao EWURADZE, mepa wo kyɛw, dua nyia woara epɛ dɛ esoma no, ne nsa do soma.
Na EWURADZE n’ebufuw dzɛɛw wɔ Moses do, na ɔsee dɛ, Ana wo nua Aaron Levinyi no nnyi hɔ bi a?
Minyim dɛ obotum akasa yie.
Na eso, hwɛ, orifi edzi nye wo ebehyia: na sɛ ohu wo a, n’akoma bɔtɔ ne yamu.
Na kasa kyerɛ no, na fa nsɛm no hyɛ n’ano: na mibedzi w’ano, na ɔnye n’ano ekyir, na makyerɛ hom dza hom nyɛ.
Na ɔbɛyɛ wo kyeame ama ɔman no: na ɔbɛba dɛ, ɔno na ɔbɛyɛ ano ama wo, na ɔwo aayɛ dɛ Nyankopɔn ama no.
Na fa poma yi a edze bɛyɛ nsɛnkyerɛdze no kitsa wo nsamu.
Moses San Kɔ Egypt Na Moses sanee kɔr n’asew Jetro nkyɛn, na ɔkɛsee no dɛ, Mepa wo kyɛw, ma monkɔ, na mensan nkɔ mo nuanom a wɔwɔ Egypt no nkyɛn, na monkɔhwɛ kyerɛ wɔda ho tse ase anaa.
Na Jetro see Moses dɛ, Kɔ no asomdwee mu.
Na EWURADZE see Moses wɔ Midian dɛ, Kɔ, san kɔ Egypt: na nyimpa a wɔhwehwɛ wo nkwa no nyinara ewuwu.
Na Moses faa ne yer nye ne mbabanyin no, na ɔdze hɔn tsenatsenaa asoaso do, na ɔsanee dɛ ɔrokɔ Egypt asaase do: na Moses faa Nyankopɔn no poma no kitsaa ne nsamu.
Na EWURADZE see Moses dɛ, Sɛ esan kɔ Egypt a, hwɛ na anwanwadze a medze mahyɛ wo nsa no nyinara yɛ no wɔ Farao enyim: na mibepirim n’akoma, na ɔnnkɛma ɔman no akɔ.
Na se Farao dɛ, Mbrɛ EWURADZE se nye yi, Israel yɛ me babanyin, m’abakan a: na mase wo dɛ, Ma me ba nkɔ nkɔsom me; na ɔwo ammpen ma ɔannkɔ: hwɛ, muboku wo babanyin, w’abakan no.
Na ɔbaa dɛ ɔkwan do asoɛe no, EWURADZE hyiaa no, na ɔpɛɛ dɛ oboku no.
Nna Zipora faa ɔtwerɛbo, na ɔdze twaa ne babanyin no twatsia, na ɔtowee kyeen Moses n’ananadze; na ɔsee dɛ, Ampaara ɔwo yɛ bɔgya ho kun fofor dze ma me.
Na Ewuradze gyaa Moses.
Na osian twatsiatwa no ntsi Zipora see dɛ, Bɔgya ho kun fofor nye wo no.
Moses Hyia Aaron Na EWURADZE see Aaron dɛ, Kɔ sar no do kehyia Moses.
Na ɔkɔree, kehyiaa no wɔ Nyankopɔn ne bepɔw no ho, na ɔfeew n’ano.
Na Moses kaa nsɛm a EWURADZE dze somaa no no nyinara, nye nsɛnkyerɛdze a ɔdze hyɛɛ no no nyinara kyerɛɛ Aaron.
Na Moses nye Aaron kɔree na wɔkɔboaboaa Israelmba mpanyimfo nyinara ano.
Na Aaron kaa nsɛm a EWURADZE kaa kyerɛɛ Moses no nyinara, na ɔyɛɛ nsɛnkyerɛdze no wɔ ɔman no enyim.
Na ɔman no gyee dzii: na aber a wɔtsee dɛ EWURADZE abɛsera Israelmba, na ɔahwɛ hɔn amandzehu no wɔbobɔɔ hɔn tsir adze na wɔsɔree.
Moses Na Aaron Kɔ Farao Enyim Na n’ekyir no Moses nye Aaron bae, na wɔbɛsee Farao dɛ, Mbrɛ EWURADZE, Israel Nyankopɔn no se nye yi, Ma me man nkɔ, na wɔnkɛhyɛ fa mma me wɔ sar no do.
Na Farao see dɛ, Woana nye EWURADZE a mibetsie ne ndze na mama Israel akɔ?
Minnyim EWURADZE, na nkyii so meremma Israel nnkɔ.
Na wɔsee dɛ, Hebriwfo Nyankopɔn nye hɛn ehyia: yɛpa wo kyɛw, ma yɛnkɔ sar no do ndaansa kwan, na yɛnkɔbɔ afɔr mma EWURADZE hɛn Nyankopɔn; mma ɔaammfa ɔyardɔm, anaa afona emmbotua hɛn.
Na Egypthen no see hɔn dɛ, Ɔyɛ dɛn ntsi na Moses nye Aaron, hom robɔ ɔman no ko wɔ hɔn ndwuma ho yi?
Hom nkɔ hom ndzesoadze ho.
Na Farao see dɛ, Hwɛ, afei asaase no do nkorɔfo no adɔɔ so, na hom ma wɔhom fi hɔn ndzesoadze ho yi.
Na da no ara Farao hyɛɛ ɔman no hɔn abɔmbaafo, nye hɔn ahwɛdofo no dɛ, Mma hom mma ɔman no sar a wɔdze bɛyɛ ntayaa no bio dɛ nkan no: wɔmma hɔnara wɔnkɔ na wɔnkɔboaboa sar ano mma hɔnho.
Na ntayaa dodow a wɔyɛ no dada no, hom ngye hɔn; mma hom nnyi do bi: na wɔyɛ enyihaw; dɛm ntsi na wosu dɛ, Wɔmma yɛnkɔ nkɔbɔ afɔr mma hɛn Nyankopɔn no.
Hom mma edwuma durdur nda nkorɔfo no do, ama wɔaayɛ mu edwuma aberɛ; na mma wonntsie nsɛnhun.
Na ɔman no hɔn abɔmbaafo, nye hɔn ahwɛdofo no fiir edzi, na wɔbɛkaa kyerɛɛ ɔman no dɛ, Mbrɛ Farao se nye yi, Meremma hom sar bio.
Homara nkɔ nkɛfa sar wɔ mbrɛ hom benya bi: na worinnyi hom edwuma do biribiara.
Nna ɔman no petsee Egypt asaase nyina do kɔboaboaa mburonan ano dze yɛɛ sar.
Na abɔmbaafo no piapiaa hɔn dɛ, Hom nwie hom da kor edwuma wɔ ne da mu, dɛ aber a sar wɔ hɔ no ara.
Na wɔhwee Israelmba ahwɛdofo no a Farao n’abɔmbaafo no dze hɔn esisi hɔn do no, na wobisaa dɛ, Ɔyɛ dɛn ntsi na hom ennwie ntayaa a wɔahyɛ hom no yɛ ndeda nye ndɛ dɛ nkan no yi?
Nna Israelmba ahwɛdofo no bae bosui tɔɔ Farao do dɛ, Ɔyɛ dɛn ntsi na enye wo nkowaa dzi no dɛm yi?
Wɔmmaa wo nkowaa sar, na wɔse hɛn dɛ, Hom nyɛ ntayaa: na, hwɛ, wɔahwe wo nkowaa dze; na wankasa wo man na wɔayɛ bɔn.
Na ɔsee dɛ, Enyiahafo nye hom, enyiahafo nye hom: dɛm ntsi na hom se dɛ, Ma yɛnkɔ nkɔbɔ afɔr mma EWURADZE a. Dɛm ntsi afei hom nkɔ nkɛyɛ edwuma; na sar dze wɔremma hom, naaso ntayaa no dodow dze hom mma.
Na Israelmba ahwɛdofo no hun dɛ wɔwɔ amandzenya mu wɔ aber a wɔkaa dɛ, Mma hom nnyi hom da kor edwuma mu ntayaa no do dabiarada no.
Na wofi Farao nkyɛn reba no, wɔbɔtoo Moses nye Aaron dɛ wogyina ɔkwan no mu hɔ: na wɔsee hɔn dɛ, EWURADZE nhwɛ hom, na ombua; dɛ hom ama hɛn ho abɔn wɔ Farao, nye no nkowaa enyim, na hom dze afona ahyɛ hɔn nsa dɛ wɔmfa nku hɛn ntsi.
Moses Kosu Kyerɛ EWURADZE Na Moses sanee kɔr EWURADZE nkyɛn kɛsee dɛ, EWURADZE, ɔyɛ dɛn ntsi na enye ɔman yi edzi no bɔn dɛm yi?
Ɔyɛ dɛn ntsi na esomaa me yi?
Na ofitsi aber ara a mebaa Farao nkyɛn dɛ medze wo dzin nye no kasae no, ɔayɛ ɔman yi bɔn; nkyii so enngyee wo man koraa.
Na EWURADZE see Moses dɛ, Afei na irubohu dza medze merebɛyɛ Farao: na nsa a ɔyɛ dzen do na ɔbɛma wɔakɔ, na nsa a ɔyɛ dzen do na ɔbɛpam hɔn efi n’asaase do.
Nyankopɔn Kasa Kyerɛ Moses Na Nyankopɔn kasaa kyerɛɛ Moses, na ɔsee no dɛ, Emi nye EWURADZE: na miyii moho mekyerɛɛ Abraham, Isaak, nye Jakob, dɛ Nyankopɔn Otumfo, na me dzin YHWH (EWURADZE) no dze mamma wɔammfa ennhu me.
Na eso mama m’ahyɛmu a menye hɔn dzii no etsim, dɛ medze Keenan asaase a ɔyɛ hɔn ahɔhobea asaase no a wɔyɛ do ahɔho no mebɛma hɔn.
Na nkyii so matse Israelmba a Egyptfo dzii hɔn nya no, hɔn apempen; na makaa m’ahyɛmu no.
Dɛm ntsi se Israelmba dɛ, Emi nye Jehova, na mibeyi hom mefi Egyptfo ndzesoadze no ase, na meyi hom efi hɔn nkowaasom no mu, na medze abasa a wɔatsɛw mu, nye ntsɛmbu akɛse agye hom: na mafa hom ayɛ me man, na mayɛ hom Nyankopɔn: na hom ehu dɛ emi nye Jehova hom Nyankopɔn a oyii hom fii Egyptfo ndzesoadze ase no.
Na medze hom bɔkɔ asaase a memaa me nsa do wɔ ho dɛ medze mebɛma Abraham, Isaak, nye Jakob no do, na medze bɛma hom dɛ egyapadze: emi nye Jehova.
Na Moses kaa dɛm kyerɛɛ Israelmba no: na ahomtsew nye nkowaasom dzendzen ntsi woenntsie Moses.
Na EWURADZE kaa kyerɛɛ Moses dɛ, Kɔ, kɛka kyerɛ Egypthen Farao, dɛ ɔmma Israelmba mfi asaase no do nkɔ.
Na Moses kasae wɔ EWURADZE enyim see dɛ, Hwɛ, Israelmba enntsie me; na ɔbɛyɛ dɛn na Farao betsie emi a wonntwaa m’anofamfa twatsia yi?
Na EWURADZE kasaa kyerɛɛ Moses nye Aaron, na ɔdze hyɛɛ hɔn nsa dɛ wɔnkɔ Israelmba, nye Egypthen Farao nkyɛn, nkeyi Israelmba no mfi Egypt asaase do.
Moses Na Aaron Hɔn Ebusua Iyinom nye hɔn egyanom efi mu etsitsir: Israel n’abakan Reuben ne mbabanyin; Hanok, Pallu, Hezron, nye Karmi: iyinom nye Reuben n’ebusuafo.
Na Simeon ne mbabanyin; Jemuel, Jamin, Ohad, Jakin, Zohar, nye Saul, Keenannyi ɔbaa bi ne babanyin no: iyinom nye Simeon n’ebusuafo.
Na iyinom nye Levi ne mbabanyin no hɔn edzin dɛ mbrɛ hɔn mbusuasantsen tsetsee; Gerson, Kohat, nye Merari: na Levi no nkwaber mu mfe yɛ mfe ɔha eduasa esuon.
Gerson ne mbabanyin nye Libni na Simei, dɛ mbrɛ hɔn ebusuafo tsetsee.
Kohat ne mbabanyin; Amram, nye Izhar, Hebron, Uziel: na Kohat no nkwamber mu mfe yɛ mfe ɔha eduasa ebiasa.
Merari ne mbabanyin nye Mahili nye Musi.
Iyinom nye Levifo ebusuafo dɛ mbrɛ hɔn ebusuasantsen tsetsee.
Na Amram faa n’egya akyerɛbaa Jokebed waar no; na ɔnye no woo Aaron nye Moses: na Amram no nkwaber mu mfe yɛ mfe ɔha eduasa esuon.
Izhar ne mbabanyin nye Kora, Nefeg, nye Zikri.
Uziel ne mbabanyin nye Misael, Elzafan, nye Sitri.
Na Aaron faa Eliseba, Aminadab ne babaa no, Nahson n’akyerɛbaa no waar no; na ɔnye no woo Nadab, Abihu, Eleazar nye Itamar.
Na Kora ne mbabanyin nye Assir, Elkana, na Abiasaf; iyinom nye Korafo ebusuafo.
Na Aaron ne babanyin Eleazar faa Putiel ne mbabaa mu baako waar no; na ɔnye no woo Finehas.
Iyinom nye Levifo egyanom efi mu etsitsir dɛ mbrɛ hɔn ebusuafo tsetsee.
Iyinom nye Aaron nye Moses no a EWURADZE see hɔn dɛ, wonnyi Israelmba mfi Egypt asaase do dɛ mbrɛ hɔn dɔm tsetsee no.
Moses na Aaron nye hɔn a wɔkasaa kyerɛɛ Egypthen Farao dɛ wobeyi Israelmba efi Egypt akɔ no.
EWURADZE N’asɛm Ba Moses Nye Aaron Hɔ Na ɔbaa dɛ da no a EWURADZE kasaa kyerɛɛ Moses wɔ Egypt asaase do no, EWURADZE kaa kyerɛɛ Moses dɛ, Emi nye EWURADZE: ka dza meka kyerɛ wo nyinara kyerɛ Egypthen Farao.
Na Moses kae wɔ EWURADZE enyim dɛ, Hwɛ, emi wonntwaa m’anofamfa twatsia, na Farao bɛyɛ dɛn etsie me?
Na EWURADZE see Moses dɛ, Hwɛ, mebɛma ayɛ dɛ Nyame wɔ Farao enyim; na wo nua Aaron bɛyɛ wo nkɔnhyɛnyi.
Ɔwo bɛka dza mehyɛ wo nyinara: na wo nua Aaron bɛka akyerɛ Farao ma ɔaama Israelmba efi n’asaase do akɔ.
Na mibepirim Farao n’akoma, na mama me nsɛnkyerɛdze nye m’anwanwadze adɔɔ so wɔ Egypt asaase do.
Na Farao rinntsie hom, na medze me nsa bɔto Egypt do, na meyi mo dɔm, me man Israelmba no, mefi Egypt asaase do wɔ atsɛmbu akɛse mu.
Na sɛ metsen me nsa wɔ Egypt do na miyi Israelmba fi hɔn mu fir a, nna Egyptfo bohu dɛ emi nye EWURADZE.
Na Moses nye Aaron yɛɛ dɛ mbrɛ EWURADZE hyɛɛ hɔn no ara.
Aber a wɔkasaa kyerɛɛ Farao no, nna Moses edzi mfe eduowɔtwe, na Aaron mfe eduowɔtwe ebiasa.
Aaron No Poma Dan Abowatsena Na EWURADZE kasaa kyerɛɛ Moses nye Aaron dɛ, Sɛ Farao ka kyerɛ hom dɛ, Hom nyi hom anwanwadze bi nkyerɛ a, ɔnodze ka kyerɛ Aaron dɛ, Yi wo poma no, na tow kyen famu wɔ Farao enyim, ma ɔndan abowatsena.
Na Moses nye Aaron kɔr Farao nkyɛn, na wɔyɛɛ dɛm, dɛ mbrɛ EWURADZE hyɛe no: na Aaron toow no poma kyeen famu wɔ Farao enyim nye no nkowaa enyim, na ɔdaan abowatsena.
Nna Farao so frɛfrɛɛ enyansafo no, na abayifo no: na hɔn so, Egypt akɔmfo no, dze hɔn nkaber yɛɛ dɛmara.
Na hɔn nyinara totoow hɔn mpoma guu famu, na ɔdandaan mbowatsena: na Aaron no poma no memeen hɔn mpoma no.
Na Farao n’akoma pirimii, na oenntsie hɔn; dɛ mbrɛ EWURADZE kae no.
Ɔhaw Ahorow Ba Egypt: Mbɔgya Na EWURADZE see Moses dɛ, Farao n’akoma epirim, ɔmmpen dɛ ɔman no kɔ.
Kɔ Farao nkyɛn ampa: hwɛ, orupue akɔ nsu mu: na ɔwo kegyina esutsen no no nkɔnkɔnoa hɔ hyia no; na poma no a ɔdaan abowatsena no fa kitsa wo nsamu.
Na se no dɛ, EWURADZE, Hebriwfo Nyankopɔn no, na ɔasoma me wo hɔ dɛ, Ma me man nkɔ nkɔsom me wɔ sar no do: na, hwɛ, enntsie ara dze ebodu sesei.
Mbrɛ EWURADZE se nye yi, Iyi mu na ibohu dɛ emi nye EWURADZE: Hwɛ, medze poma a ɔdze me nsamu yi mobɔbɔ esutsen yi mu nsu, na ɔbɛdan bɔgya.
Na nam a wɔwɔ esutsen no mu bowuwu, na esutsen no bɔbɔn; na Egyptfo bekyir dɛ wɔbɔnom esutsen no mu nsu.
Na EWURADZE see Moses dɛ, Se Aaron dɛ, Fa wo poma, na tsen wo nsa wɔ Egypt esuesu do, hɔn esutsen do, hɔn nsubansuba do, nye hɔn mbakansu nyina do, ma ɔndandan bɔgya; na bɔgya bɛba Egypt asaase nyinara do, ndua esupi nye abo esupi nyina mu.
Na Moses nye Aaron yɛɛ dɛm, dɛ mbrɛ EWURADZE hyɛe no; na ɔmaa poma no do, na ɔdze bɔɔ nsu a ɔwɔ esutsen no mu no wɔ Farao enyim, nye no nkowaa enyim; na nsu a ɔwɔ esutsen no mu nyinara daan bɔgya.
Na nam a wɔwɔ esutsen no mu wuwui, na esutsen no bɔnee, na Egyptfo enntum annom esutsen no mu nsu; na bɔgya no baa Egypt asaase nyinara do.
Na Egypt akɔmfo no dze hɔn nkaber no yɛɛ dɛmara: na Farao n’akoma pirimii, na oenntsie hɔn; dɛ mbrɛ EWURADZE kae no.
Na Farao daan noho na ɔkɔr ne fie, na ɔammfa iyi so mpo annto n’akoma mu.
Na Egyptfo nyina tutuu amona wɔ esutsen no ho dɛ wobenya nsu anom; osiandɛ wonntum nnom esutsen no mu nsu.
Na EWURADZE bɔɔ esutsen no ekyir no, nda esuon botwaa mu.
Ntwɛr Na EWURADZE kaa kyerɛɛ Moses dɛ, Kɔ Farao nkyɛn, na se no dɛ, Mbrɛ EWURADZE se nye yi, Ma me man nkɔ, na wɔnkɔsom me.
Na sɛ ammpen ma wɔaannkɔ a, hwɛ, medze ntwɛr bofura wo ntoaado nyinara: na esutsen no bɔdɔ ntwɛr menyamenya, na wɔbɔfofow aba wo fie, nye w’adankyir, nye wo mpa do, nye wo nkowaa fie, nye wo man do, nye wo mfononoo mu, nye wo mbɔrnkutu mu: na ntwɛr no bɔfow aba ɔwo, nye wo mamfo, nye wo nkowaa nyinara do.
Na EWURADZE see Moses dɛ, Se Aaron dɛ, Fa wo poma tsen wo nsa wɔ esutsen, nye nsubansuba, nye nsutaae do, na ma ntwɛr mbra Egypt asaase do.
Na Aaron tseen ne nsa wɔ Egypt nsu do; na ntwɛr no fowee bae, na wobofuraa Egypt asaase do.
Na akɔmfo no dze hɔn nkaber no yɛɛ dɛmara, na wɔmaa ntwɛr fowee baa Egypt asaase do.
Nna Farao frɛɛ Moses nye Aaron, na ɔsee dɛ, Hom mpa EWURADZE kyɛw ma onyi ntwɛr no mfi emi, nye me man do; na mebɛma ɔman no akɔ, ma wɔaakɔbɔ afɔr ama EWURADZE.
Na Moses see Farao dɛ, W’adaworom: ebɛn aber na mempa kyɛw memma ɔwo, nye wo nkowaa, nye wo man, ma wɔnsɛɛ ntwɛr no mfi ɔwo nye w’efi do, na wɔnka esutsen no nko mu?
Na ɔsee dɛ, Ɔkyena a. Na ɔsee dɛ, Ɔnyɛ dɛ dza aka no ara: ama eehu dɛ obiara nnyi hɔ a ɔtse dɛ EWURADZE hɛn Nyankopɔn.
Na ntwɛr no befi ɔwo, nye w’efi, nye wo nkowaa, nye wo man do; esutsen no mu nko na wɔbɛka.
Na Moses nye Aaron fii Farao nkyɛn kɔree: na Moses sui frɛɛ EWURADZE wɔ ntwɛr no a ɔdze baa Farao do no ho.
Na EWURADZE yɛɛ dɛ mbrɛ Moses kae no: na ntwɛr no wuwui wɔ efi mu, nye abangua do, nye haban mu.
Na wɔboaboaa hɔn ano ekuwekuw: na asaase no do bɔnee.
Na Farao hun dɛ ahotɔ aba mu no, opiriim n’akoma, na oenntsie hɔn: dɛ mbrɛ EWURADZE kae no.
Dwuw Na EWURADZE see Moses dɛ, Se Aaron dɛ, Tsen wo poma no, na fa bɔ asaase do huntuma, ma ɔndan dwuw wɔ Egypt asaase nyinara do.
Na wɔyɛɛ dɛm; na Aaron dze no poma no tseen ne nsa, na ɔdze bɔɔ asaase do huntuma, ma dwuw fɔɔr nyimpa nye mbowa: asaase no do huntuma nyinara daan dwuw wɔ Egypt asaase nyinara do.
Na akɔmfo no dze hɔn nkaber yɛɛ dɛmara dɛ wɔrema dwuw aba na woenntum: na dwuw no wɔ nyimpa nye mbowa ho.
Nna akɔmfo no see Farao dɛ, Nyankopɔn nsatseaba nye yi: na Farao n’akoma pirimii, na oenntsie hɔn; dɛ mbrɛ EWURADZE kae no.
Atsɛn Na EWURADZE see Moses dɛ, Soɛr anapaatu, na kegyina Farao enyim; hwɛ, ɔreba nsu no ho; na se no dɛ, Mbrɛ EWURADZE se nye yi, Ma me man nkɔ, ma wɔnkɔsom me.
Na sɛ ennkɛma me man akɔ a, hwɛ, mebɛma atsɛn menyamenya aba ɔwo, nye wo nkowaa, nye wo man, nye w’efi do: na Egyptfo efiefi mu, na asaase a wɔtse do no so atsɛn menyamenya bɛyɛ no amaama.
Na da no mubotwa Gosen asaase a me man tse do no egya, ma atsɛn menyamenya aannkɔ hɔ, ama eehu dɛ emi nye EWURADZE wɔ asaase finimfin.
Na medze ɔhe mobɔto me man nye wo man ntamu: ɔkyena na asɛnkyerɛdze yi bɛba.
Na EWURADZE yɛɛ dɛm; na atsɛn menyamenya a hɔn ano yɛ yaw baa Farao fi mu, nye no nkowaa efi mu: na osian atsɛn menyamenya no ntsi Egypt asaase no nyinara do sɛɛe.
Na Farao frɛɛ Moses nye Aaron, na ɔsee dɛ, Hom nkɔ nkɔbɔ afɔr mma hom Nyankopɔn wɔ asaase no do.
Na Moses dɛ, Ɔnnsɛ dɛ wɔyɛ no dɛm; osiandɛ Egyptfo ekyiwadze na yɛdze bɔbɔ afɔr ama EWURADZE hɛn Nyankopɔn no: hwɛ, ana yɛmfa Egyptfo ekyiwadze mbɔ afɔr wɔ hɔn enyiwa mu, na wonnkesiw hɛn abo bi a?
Yebotu ndaansa kwan akɔ sar no do, na yɛakɔbɔ afɔr ama EWURADZE hɛn Nyankopɔn, dɛ mbrɛ ɔbɛhyɛ hɛn no.
Na Farao see dɛ, mebɛma hom akɔ, ama hom aakɔbɔ afɔr ama EWURADZE hom Nyankopɔn no wɔ sar no do; na ekyir nko na hom nnkɔ: hom mpa kyɛw mma me.
Na Moses see dɛ, Hwɛ, mirifi wo nkyɛn akɔ, na makɛpa EWURADZE kyɛw ma atsɛn menyamenya no eefi Farao, nye no nkowaa, nye ne man do ɔkyena: na abrasɛm nko na mma Farao nndzi bio, dɛ ɔnnkɛma ɔman no akɔ akɔbɔ afɔr ama EWURADZE.
Na Moses fii Farao nkyɛn kɔree, na ɔkɛpaa EWURADZE kyɛw.
Na EWURADZE yɛɛ dɛ mbrɛ Moses kae no; na oyii atsɛn menyamenya no fii Farao, nye no nkowaa, nye ne man do; kor mpo annka.
Na Farao piriim n’akoma aber yi so, na ɔamma ɔman no annkɔ.
Mbowa Wu Nna EWURADZE see Moses dɛ, Kɔ Farao nkyɛn, na ka kyerɛ no dɛ, Mbrɛ EWURADZE Hebriwfo Nyankopɔn se nye yi, Ma me man nkɔ, ma wɔnkɔsom me.
Na sɛ ammpen ma wɔaannkɔ, na eda ho ara tsintsim hɔn do a, hwɛ, EWURADZE nsa wɔ wo mbowa a wɔwɔ haban mu do, na ɔdze mbowawu yayaayaw bɛba mpɔnkɔ, nsoasopɔnkɔ, efumpɔnkɔ, anantwikuw, nye nguankuw do.
Na EWURADZE dze sorbi bɔto Israel mbowa nye Egypt mbowa ntamu na dza ɔyɛ Israelmba dze no nyinara mu biara nnkowu.
Na EWURADZE hyɛɛ aber, dɛ, Ɔkyena na EWURADZE bɛyɛ adze yi wɔ asaase no do.
Na adze kyee no EWURADZE yɛɛ adze no, na Egypt mbowa nyinara wuwui: na Israelmba mbowa dze no mu kor mpo ennwu.
Na Farao somae, na hwɛ, nna Israelfo mbowa mu kor mpo nnwui.
Na Farao n’akoma sorowee, na ɔamma ɔman no annkɔ.
Mpɔmpɔ Na EWURADZE see Moses nye Aaron dɛ, Hom mfa fononoo mu nso nsama nsama, na Moses ntow mpetse wimu wɔ Farao enyim.
Na ɔbɛdan tutuw wɔ Egypt asaase nyinara do, na ɔayɛ mpɔmpɔ a ɔpaapaa tutu ekur wɔ nyimpa nye mbowa ho, wɔ Egypt asaase nyinara do.
Na wɔfaa fononoo mu nso, na wokegyinaa Farao enyim; na Moses towee petsee wimu; na ɔdaan pɔmpɔ a ɔpaapaa tutu ekur wɔ nyimpa nye mbowa ho.
Na osian mpɔmpɔ no ntsi akɔmfo no enntum enngyina Moses enyim; osiandɛ nna mpɔmpɔ no abobɔ akɔmfo no nye Egyptfo nyinara.
Na EWURADZE piriim Farao n’akoma, na oenntsie hɔn; dɛ mbrɛ EWURADZE kaa kyerɛɛ Moses no.
Ɔsorbo Na EWURADZE see Moses dɛ, Soɛr anapaatu, na kegyina Farao enyim, na se no dɛ, Mbrɛ EWURADZE, Hebriwfo Nyankopɔn no se nye yi, Ma me man nkɔ, ma wɔnkɔsom me.
Na afei dze merema me yardɔm nyinara aba w’akoma do, nye wo nkowaa do, nye wo man do; ama eehu dɛ obiara nnyi hɔ a ɔtse dɛ emi wɔ asaase nyinara do.
Na afei sɛ matsen me nsa, na medze owuyar abɔ ɔwo nye wo man a, nkyɛ woetwa wo efi asaase do: na ampaara iyi ntsi na mama egyina hɔ, dɛ mebɛkyerɛ wo mo tum, na wɔaabɔ me dzin akyerɛ wɔ asaase nyinara do.
Eda ho ara rema woho do wɔ me man do, dɛ eremma wɔnnkɔ anaa?
Hwɛ, ɔkyena siseber yi mebɛma ɔsorbo a n’ano yɛ dur dodoodow a ne saso mmbaa Egypt pɛn ofi da a wɔkyekyeree dze bodu ndɛ yi atɔ.
Dɛm ntsi afei soma na wɔnkɛfa wo mbowa nye biribiara a ewɔ wɔ haban mu nyina mbra ntsɛm; na nyimpa biara nye abowa biara a wobohu hɔn wɔ haban mu, na wɔammfa hɔn ammba fie no, ɔsorbo no bɔhwe hɔn, na wobowuwu.
Farao nkowaa mu nyia osuroo EWURADZE n’asɛm no maa no nkowaa nye ne fiembowa guanee baa fie.
Na nyia oemmbu EWURADZE n’asɛm bi no gyaa no nkowaa nye ne fiembowa wɔ haban mu.
Na EWURADZE see Moses dɛ, Tsen wo nsa wɔ sor, ma ɔsorbo mbra Egypt asaase nyinara do, nyimpa, nye abowa, nye haban mu efuw biara do, wɔ Egypt asaase nyinara do.
Na Moses tseen no poma no wɔ sor: na EWURADZE maa senaman nye ɔsorbo bae, na ogya porowee guu asaase do; na EWURADZE tɔɔ ɔsorbo guu Egypt asaase do.
Nna ɔsorbo no bae, na ogya a ɔdzɛw brambram toatoa mu a ɔfora ɔsorbo no mu a n’ano yɛ dzen dodoodow a ne saso mmbaa Egypt asaase nyinara do pɛn ofi da a ɔbɛyɛɛ ɔman no.
Na ɔsorbo no hwee Egypt asaase nyinara do dza ɔwɔ haban mu nyinara, nyimpa nye abowa nyina; na ɔsorbo no hwee haban mu efuw nyinara, na obubuu haban mu ndua nyinara.
Gosen asaase do mbrɛ Israelmba wɔ no nko na ɔsorbo no bi ammba.
Na Farao somae ma wɔkɛfrɛɛ Moses nye Aaron, na ɔsee hɔn dɛ, Afei dze mayɛ bɔn: EWURADZE dzi bem, na emi nye me man yɛyɛ afɔdzifo.
Hom mpa EWURADZE kyɛw; na asenaman dzendzen yi nye ɔsorbo no adɔɔ so; na mebɛma hom akɔ, na hom renntsena ha bio.
Na Moses see no dɛ, Mefi kurow mu akɔ ara a, nkyɛ matserɛw me nsamu akyerɛ EWURADZE; asenaman no begyaa, nkyii so ɔsorbo biara nnkɛba bio; ama eehu dɛ asaase yɛ EWURADZE dze.
Na ɔwo nye wo nkowaa dze, minyim dɛ hom nnyae nnsuroo EWURADZE Nyankopɔn bi.
Na ɔhwee asaaba nye atoko: osiandɛ atoko no ayɛ mbɛtsem, na asaaba no so abɔ nkukuduuduw.
Na ewifua nye ewu dze wɔannhwe hɔn: osiandɛ nna wonntuu mpon biara.
Na Moses fi Farao nkyɛn fii kurow no mu, na ɔkɛtserɛɛw ne nsamu kyerɛɛ EWURADZE, na nsenaman nye ɔsorbo no gyaae, na nyankom no woennhue enngu asaase no do.
Na Farao hun dɛ nyankom, nye ɔsorbo, nye asenaman no egyae no, ɔyɛɛ bɔn bio, na opiriim n’akoma, ɔno nye no nkowaa.
Na Farao n’akoma pirimii, na ɔamma Israelmba annkɔ; dɛ mbrɛ EWURADZE nam Moses do kae no.
Mbɛbɛw Na EWURADZE see Moses dɛ, Kɔ Farao nkyɛn: na mepirim n’akoma, nye no nkowaa akoma, ama meeyi me nsɛnkyerɛdze yi akyerɛ no wɔ hɔn mu: na aaka no wɔ wo ba, nye wo ba ne ba asomu, ndzɛmba a mayɛ no wɔ Egypt do, na me nsɛnkyerɛdze a mayɛ no wɔ hɔn mu; ama hom eehu dɛ emi nye EWURADZE.
Na Moses nye Aaron kɔr Farao nkyɛn, na wɔkɛsee no dɛ, Mbrɛ EWURADZE, Hebriwfo Nyankopɔn no se nye yi, Eropow dɛ ebrɛ woho adze wɔ m’enyim ma ekodu dabɛn?
Ma me man nkɔ, na wɔnkɔsom me.
Na sɛ ammpen ma me man aannkɔ a, hwɛ, ɔkyena medze mbɛbɛw bɛba wo ntoaado: na wɔbɛkata asaase enyi, dɛ obi nnkotum ehu asaase: na wobedzi edzinkaa a ɔsorbo no gyaae ma ɔkae maa hom no, na wobedzi dua biara a ɔrefefɛw wɔ haban mu ama hom no: na wɔbɛhyehyɛ w’efi mu, nye wo nkowaa nyinara efi mu, nye Egyptfo nyinara efi mu amaama; dɛ mbrɛ w’egyanom, nye w’egyanom hɔn egyanom nnhun bi pɛn ofi da a wɔdze baa asaase do dze bodu ndɛ da yi.
Na ɔdaan noho, na ofii Farao nkyɛn puei.
Na Farao no nkowaa see no dɛ, Nyimpa yi bɛtseetsee hɛn araa ma ekodu dabɛn?
Ma nkorɔfo no nkɔ, ma wɔnkɔsom EWURADZE hɔn Nyankopɔn no.
Ana Egypt asɛɛ yi innhu bi a?
Na wɔdze Moses nye Aaron baa Farao nkyɛn bio: na ɔsee hɔn dɛ, Hom nkɔ nkɔsom EWURADZE hom Nyankopɔn: na woananom ara na wɔbɔkɔ?
Na Moses see dɛ, Yɛnye hɛn mbofra nye hɛn mpanyin bɔkɔ, yɛnye hɛn mbabanyin na ɔnye hɛn mbabaa, yɛnye hɛn nguan na ɔnye hɛn anantwi bɔkɔ; osiandɛ otwar dɛ yɛhyɛ fa ma EWURADZE.
Na ɔsee hɔn dɛ, Hm, EWURADZE ndzi hom ekyir ɛ, ber a merema hom, nye hom mbofraba no akɔ yi: mutum hu dɛ bɔn na ɔwɔ hom adwen mu.
Dabida: hom a hom yɛ mbanyin no ara nkɔ, na wɔnkɔsom EWURADZE; na ɔnoara nye dza hom rohwehwɛ.
Na woyii hɔn edzi fii Farao enyim.
Na EWURADZE see Moses dɛ, Tsen wo nsa wɔ Egypt asaase do, wɔ mbɛbɛw no ntsi, ma wɔmbra Egypt asaase do, na wɔmbɔwe asaase no do efuw nyinara, mekyerɛ dza ɔsorbo no egyaa no nyinara.
Na Moses tseen no poma no wɔ Egypt asaase do, na EWURADZE dze boka mframa bɔɔ asaase no do da no nyinara, na anadwe no nyinara; na anapa no, boka mframa dze mbɛbɛw no bae.
Na mbɛbɛw no kɔr Egypt asaase nyinara do, na wɔkɛgyegyee Egypt ntoaado nyinara; wɔdɔɔ so dodow; mbɛbɛw biara a ɔtse dɛm mbaa pɛn, na hɔn ekyir so bi nnkɛba dɛm da.
Na wɔkataa asaase no nyinara enyi, ma isum gyee asaase no do; na wɔwee asaase no do efuw nyinara, nye ndua a ɔsorbo no gyaae no do aba nyinara: na adze momon biara annka a ɔyɛ dua anaa haban mu efuw, wɔ Egypt asaase nyinara do.
Nna Farao maa wɔkɛfrɛɛ Moses nye Aaron ntsɛmara; na ɔsee dɛ, Mayɛ bɔn etsia EWURADZE hom Nyankopɔn, nye hom.
Dɛm ntsi afei, mepa wo kyɛw, fa mo bɔn fir me prɛko yi ara, na hom mpa EWURADZE hom Nyankopɔn kyɛw, ma onyi owu yi ara mfi mo do.
Na ofii Farao nkyɛn kɔree, na ɔkɛpaa EWURADZE kyɛw.
Na EWURADZE dze daan anee mframa dzendzen mbordo a ɔbɛfaa mbɛbɛw no, na ɔdze hɔn koguu Mbɛw Po no mu; abɛbɛw kor mpo annka wɔ Egypt ntoaado nyinara.
Na EWURADZE piriim Farao n’akoma, na ɔamma Israelmba no annkɔ.
Sum Na EWURADZE see Moses dɛ, Tsen wo nsa wɔ sor, ma sum mbra Egypt asaase do, mekyerɛ sum a wosuo mu a ɔbɛyɛ a yie.
Na Moses tseen ne nsa wɔ sor; na sum kebii hyɛɛ Egypt asaase nyinara dze, do nda ebiasa; obiara ennhu ne nyɛnko, nkyii so obiara annsoɛr emmfi ne tsenabew nda ebiasa: na Israelmba nyinara wonyaa kan wɔ hɔn efiefi.
Na Farao frɛɛ Moses, na ɔsee dɛ, Hom nkɔ nkɔsom EWURADZE; hom nguan nye hom anantwi nko na wɔmma wɔnka: wɔmma hom mbofraba no so nye hom nkɔ.
Na Moses see dɛ, Ohia dɛ edze okum afɔrbɔdze nye ɔhyew afɔrbɔdze so hyɛ hɛn nsa ama yaabɔ afɔr ama EWURADZE hɛn Nyankopɔn.
Hɛn mbowa so nye hɛn bɔkɔ; ɔnnkɛka abowaanamɔn mpo wɔ ekyir; na ɔno mu bi na otwar dɛ yɛkɛfa som EWURADZE hɛn Nyankopɔn; na yennyim dza yɛdze bɔsom EWURADZE, gyedɛ yedu hɔ ana.
Na EWURADZE piriim Farao n’akoma, na ɔammpɛ dɛ ɔma wɔkɔ.
Na Farao see no dɛ, Fi mo do kɔ, hwɛ woho yie, mma nnhu m’enyim bio; na da a ibohu m’enyim no ibowu.
Na Moses see dɛ, Aka no yie; munnkohu w’enyim bio.
Moses Ka Mbakamba Hɔn Wu Ho Asɛm Na EWURADZE see Moses dɛ, Mebɛma ɔyardɔm kor so aba Farao, nye Egypt do bio; na n’ekyir no ɔbɛma hom efi ha akɔ: aber a ɔbɛma hom akɔ no, ampaara, ɔbɛpam hom efi ha koraa.
Afei kasa wɔ ɔman no asomu, na ma ɔbanyin biara mbisa wɔ ne nyɛnko hɔ, na ɔbaa mbisa wɔ ne nyɛnko hɔ, dwetɛ ndwindze, nye sika ndwindze.
Na EWURADZE maa ɔman no enyimpa wɔ Egyptfo enyim.
Nkyii so nna ɔyɛɛ Moses otsitsir paara wɔ Egypt asaase do, wɔ Farao nkowaa enyim, nye ɔman no enyim.
Na Moses see dɛ, Mbrɛ EWURADZE se nye yi, Bɛyɛ esuom na mibefir edzi mafa Egypt mu: na Egypt asaase do mbakan nyinara bowuwu, ofi Farao n’abakan a ɔtsena n’ahengua do do, dze kodu afonabaa mpo a ɔwɔ ewuyambo ekyir n’abakan do; nye ofiembowa mbakan nyinara.
Na su kɛse bɛba Egypt asaase nyinara do a ne saso bi mbaa da, eso ne saso bi nnkɛba bio.
Na Israelmba nyinara dze, ɔkraman mpo nnkɔtwe ne tɛkyerɛma ahye hɔn, ɔnnkɛhye nyimpa anaa abowa: ama hom eehu mbrɛ EWURADZE si dze ɔhe to Egyptfo nye Israel ntamu.
Na wo nkowaa yi nyinara besian aba mo hɔ, na wɔabɔbɔ hɔn mu adze ama me dɛ, Fir edzi kɔ, ɔwo nye ɔman a wɔka wo do nyinara: na ɔno ekyir no na mibefir edzi makɔ.
Na ɔdze ebufuhyew fii Farao nkyɛn kɔree.
Na EWURADZE see Moses dɛ, Farao nnketsie hom; ama m’anwanwadze aadɔɔ so wɔ Egypt asaase do.
Na Moses nye Aaron yɛɛ anwanwadze yi nyinara wɔ Farao enyim; na EWURADZE piriim Farao n’akoma, na ɔamma Israelmba emmfi n’asaase do annkɔ.
Apaho Na EWURADZE kasaa kyerɛɛ Moses nye Aaron wɔ Egypt asaase do dɛ, Bosoom yi bɛyɛ abosoom ahyɛse ama hom: ɔbɛyɛ afrenhyia mu bosoom a odzi kan ama hom.
Hom nkasa nkyerɛ Israel mboanofo no nyinara dɛ, Bosoom yi ne da a otsia du no mu, wɔmfefa nguambaa nkorkor, dɛ mbrɛ hom egyanom efiefi tsetsee, fie kor eguambaa kor: na sɛ ofidua no suar dodow dze ma eguambaa kor a, ɔno wɔmma ɔnye ne nyɛnko a ɔbɛn ne fi mfa kor dɛ mbrɛ akra no hɔn dodow tse; dɛ mbrɛ nyimpa biara n’edzidzi tse no, na hom mfa mbu eguambaa no ano.
Hom eguambaa nyɛ dza onndzi dzɛm, onyin a oedzi afrenhyia a: hom nyi no wɔ nkɔsɔw anaa mpɔnkye mu: na hom mfa no nsie ma onkodu bosoom kor no ara ne da a otsia duanan no: na Israel mboanofo kuw no nyina nkuku hɔn ewimbir.
Na wɔmfa bɔgya no bi, na wɔmfa nsera efi a wobedzi no wɔ mu no n’apondua ebien no nye mpondua etsifi no ho.
Na wondzi nam no anadwe no ara, wɔmfa gya ntoto, na wɔmfa epitsi boodoo, nye fan wenwen ndzi.
Mma wonndzi no amon, nkyii so mma wɔmmfa nsu nnoa, mbom wɔmfa gya ntoto; ne tsir nye no ntwɛr na ɔnye n’ayamudze no.
Na mma hom mma no ho biribiara nnka ma adze nnkye do; na dza ɔbɛka ma adze akye do no hom mfa gya nhyew.
Na mbrɛ hom ndzi no nye yi; hom mbobɔ hom asen do, hom mpaboa nhyehyɛ hom anan, na hom mpoma nkitsakitsa hom nsamu: na hom ndzi no ɔhar do: ɔyɛ EWURADZE apaho.
Osiandɛ mubotwa mu wɔ Egypt asaase do anadwe no, na muboku Egypt asaase do mbakan nyinara, nyimpa nye mbowa nyina; na mubobu Egypt enyame nyinara ntsɛn: emi nye EWURADZE.
Na bɔgya no bɛyɛ asɛnkyerɛdze ama hom wɔ efi a hom wɔ mu no ho: na sɛ muhu mbɔgya no a, mebɛpa hom ho, na ɔyardɔm bi nnkɛba hom do abɛsɛɛ hom, sɛ morobɔbɔ Egypt asaase no a. Na da yi nyɛ nkaa mma hom, na hom nhyɛ no fa mma EWURADZE: hom mfa mbra do nyɛ no afahyɛ wɔ hom ebusuasantsen mu daa.
Nda esuon na hom ndzi epitsi boodoo; da a odzi kan no ara na hom nyi mbɔrkaw mfi hom efiefi: na obiara a obedzi mbɔrkaw boodoo ofitsi da a odzi kan no do dze kodu da a otsia esuon no do no, ɔkra no wobotwa no efi Israel.
Na da a odzi kan no hom nyɛ no nhyiamu krɔnkrɔn, na da a otsia esuon no so nhyiamu krɔnkrɔn; mma wɔnnyɛ edwuma biara wɔ mu, gyedɛ dza nyimpa biara bedzi nko na hom nyɛ.
Na hom ndwen epitsi afahyɛ no do; na dɛm da yi ara so na miyii hom dɔm no mifii Egypt asaase do: dɛm ntsi hom ndwen da yi do wɔ hom ebusuasantsen mu nyɛ no mbra daa.
Bosoom a odzi kan no mu, bosoom no mu da a otsia duanan ewimbir no, na hom ndzi epitsi ma onkodu bosoom no mu da a otsia eduonu biako ewimbir.
Nda esuon na mma mma wonnhu mbɔrkaw wɔ hom efi mu: na obiara a obedzi dza ɔaka no, ɔkra no wobotwa no efi Israel mboanofo mu, sɛ ɔyɛ ɔmamforanyi o, obi a wɔwoo no wɔ asaase no do o. Mma hom nndzi biribiara a akaw; hom ndzi epitsi wɔ hom tsenabew nyinara.
Nna Moses frɛɛ Israel mpanyimfo nyinara, na ɔsee hɔn dɛ, Hom nkɔ nkeyiyi nguambaa dɛ mbrɛ hom ebusua tsetsee, na hom nku apaho no.
Na hom mfa odwonhataw (hisɔp) siaw, na hom mfa mbɔ bɔgya a ɔwɔ bɛɛsen no mu no mu, na hom mfa bɔgya a ɔwɔ bɛɛsen no mu no bi mpetse mpondua etsifi nye apondua ebien no ho; na mma hom mu obiara mmfir edzi mmfi ne fie abowano ma onkodu anapa.
Na EWURADZE botwa mu abɔbɔ Egyptfo; na sɛ ohu bɔgya no wɔ mpondua etsifi, nye apondua ebien no ho a, EWURADZE bɛpa ɔpon no ho, na ɔnnkɛma ɔsɛɛfo no kwan ma ɔaaba hom efi mu abɔbobɔ hom.
Na hom ndwen iyi do ma ɔnyɛ mbra mma ɔwo nye wo mba daa.
Na ɔbɛba dɛ, sɛ hom du asaase a EWURADZE dze bɛma hom no do, dɛ mbrɛ ɔabɔ anohoba no a, ɔno hom ndzi ɔsom yi do.
Na ɔbɛba dɛ, sɛ hom mba bisa hom dɛ, Hom som yi ase nye dɛn?
Ɔno hom nse dɛ, Ɔyɛ EWURADZE n’apaho afɔrbɔdze, nyia ɔpaa Israelmba hɔn efi ho wɔ Egypt, wɔ aber a ɔbɔɔ Egyptfo, na oyii hɛn efi fii mu no.
Na ɔman no bɔɔ hɔn tsir adze na wɔsɔree.
Na Israelmba kɔree kɛyɛɛ dɛ mbrɛ EWURADZE hyɛɛ Moses nye Aaron no.
Mbakamba Hɔn Wu Na ɔbaa dɛ esuom no, EWURADZE bɔbɔɔ Egypt asaase do mbakan nyinara, ofi Farao n’abakan a ɔtsena n’ahengua do no do dze kodu adaduadan mu ndɔmmum n’abakan do; nye ofiembowa mbakan nyinara.
Na Farao soɛɛr anadwe no ara, ɔno, nye no nkowaa nyinara, nye Egyptfo nyinara: na su kɛse baa Egypt; osiandɛ fie biara nnyi hɔ a obi ennwu wɔ mu.
Na ɔfrɛɛ Moses nye Aaron anadwe, na ɔsee dɛ, Hom nsoɛr, hom mfi me man mu mfir, hom nye Israelmba no nyina; na hom nkɔ nkɔsom EWURADZE, dɛ mbrɛ hom aka no.
Hom mfa hom nguan nye hom anantwi so, dɛ mbrɛ hom aka no, na hom nkɔ; na hom nhyira mo so.
Na Egyptfo no piapiaa ɔman no dɛ wɔrepam hɔn ntsɛm efi asaase no do; na wɔsee dɛ, Hɛn nyinara ayɛ ewufo ara nye no.
Na ɔman no fefaa hɔn mbɔr ansaana ɔrekaw, hɔn mbɔrakorow no wɔakyekyer no wɔ hɔn atam mu sisi hɔn kɔn ho.
Na Israelmba no yɛɛ dɛ mbrɛ Moses kae no; na wobisabisaa dwetɛ ndwindze, nye sika ndwindze, nye atam wɔ Egyptfo hɔ: na EWURADZE maa ɔman no enyimpa wɔ Egyptfo no enyim, ma wɔmaa hɔn nsa kaa dza wobisae no.
Na wɔfoom Egyptfo egyapadze kɔree.
Israelmba No Fi Egypt Na Israelmba no sii mu fii Rameses kɔr Sukɔt, mbanyin ara a wɔnam famu bɛyɛ mpem ahaesia, a mbofraba nnka ho.
Na aforafora dɔm so nye hɔn kɔree; na nguan, na anantwi, mekyerɛ ofiembowa piigyan.
Na wɔdze mbɔr a wɔdze fi Egypt bae no totoo epitsi tatar, nna ɔnnkawee; osiandɛ wɔpaam hɔn fii Egypt ntsi, na woenntum enntsinntsim, nkyii so woennsiesie edzidzidze biara amma hɔnho.
Afei tsena a Israelmba dze tsenaa Egypt no yɛ mfe ahaanan eduasa.
Na ɔbaa dɛ mfe ahaanan eduasa no n’ewiei no, mekyerɛ da kor no ara, EWURADZE no dɔm nyinara tui fii Egypt asaase do.
Ɔyɛ anadwe a ɔwɔ dɛ wɔhyɛ no nsew ma EWURADZE dɛ oyii hɔn fii Egypt asaase do: iyi nye EWURADZE n’anadwe no a wɔhyɛ no nsew wɔ Israelmba nyinara mu wɔ hɔn ebusuasantsen nyina mu no.
Apaho No Ho Nhyehyɛɛ Na EWURADZE see Moses nye Aaron dɛ, Iyi nye apaho no ho mbra no: ɔnanaben biara nndzi bi: na nyimpa biara n’akowaa a ɔdze sika atɔ no no dze, sɛ etwa no twatsia a, ɔno ondzi bi.
Mma ɔmamforanyi nye akowaa ɔpaanyi nndzi bi.
Ofi kor mu na wondzi; mma mmfa nam no bi mmfi fie no mu mmpue; nkyii so mma hom mmbu ne biew bi.
Israel mboanofo nyinara ndzi do.
Na sɛ ɔhɔho bi bɛnye wo tsena, na ɔpɛ dɛ odzi apaho no ma EWURADZE a, ma wontwa ne mbarimba nyinara twatsia, na nkyii ɔntwe mbɛn na ombedzi; na ɔnyɛ dɛ nyia wɔawo no asaase no do: monomonomnyi biara dze mma onndzi bi.
Mbra kor na ɔnda hɔ mma nyia ɔyɛ okuromnyi, nye ɔhɔho a ɔtsena hom mu.
Na Israelmba nyinara yɛɛ dɛm; dɛ mbrɛ EWURADZE hyɛɛ Moses nye Aaron no, dɛmara so na wɔyɛe.
Na ɔbaa dɛ da kor no ara, EWURADZE yii Israelmba no fii Egypt asaase do dɛ mbrɛ hɔn dɔm tsetsee.
Wotu Mbakan Si Hɔ Ma EWURADZE Na EWURADZE kaa kyerɛɛ Moses dɛ, Tu mbakan nyinara si nkyɛn ma me, adze biara a obue yafun mu, wɔ Israelmba mu, wɔ onyimpa nye abowa mu nyinara; yɛ medze.
Epitsi Afahyɛ Na Moses see ɔman no dɛ, Hom nkaa da yi a hom dze fii Egypt firii, fii nkowaasom fi mu no; na nsa a ɔyɛ dzen na EWURADZE dze yii hom fii bea no do: mma wonndzi mbɔrkaw boodoo.
Ndɛ da yi na hom rifir edzi wɔ bosoom Abib mu.
Na ɔbɛba dɛ sɛ EWURADZE nya dze wo du Keenanfo, Hitifo, Amorifo, Hivifo, nye Jebusfo asaase a ɔkaa ho ntam kyerɛɛ w’egyanom dɛ ɔdze bɛma wo no, asaase a numfonsu nye ewo pem wɔ do no do a, ɔno som ɔsom yi wɔ bosoom yi mu.
Nda esuon na dzi epitsi boodoo, na da a otsia esuon no bɛyɛ afahyɛ ama EWURADZE.
Wondzi epitsi boodoo nda esuon no mu nyina; na mma wonnhu mbɔrkaw boodoo wɔ wo nkyɛn, nkyii so mma wonnhu mbɔrkaw wɔ wo nkyɛn, wɔ wo ntoaado nyinara mu.
Na da no kyerɛ mu kyerɛ wo ba dɛ, Osian dza EWURADZE yɛe maa me wɔ ber a mirifi Egypt aba no ntsi a. Na ɔbɛyɛ wo wo nsa do asɛnkyerɛdze, na w’enyiwa ntamu nkaadze, ama EWURADZE mbra no aako w’anomu: na nsa a ɔyɛ dzen na EWURADZE dze eyi wo efi Egypt.
Dɛm ntsi dzi mbra yi do wɔ ne ber mu afrenhyia daa.
Na ɔbɛba dɛ sɛ EWURADZE dze wo du Keenanfo asaase do, dɛ mbrɛ ɔkaa ntam kyerɛɛ ɔwo nye w’egyanom no, na ɔdze ma wo a, ɔno yi dza obue yafun mu nyinara si nkyɛn ma EWURADZE, na abakan biara a ewɔ a ofi abowa mu: enyin no nyɛ EWURADZE dze.
Na asoasopɔnkɔ abakan biara fa eguambaa sesa; na sɛ annsesa a, ɔno bu no kɔn mu; na nyimpa mbakan a wɔwɔ wo mbabanyin mu nyinara dze sesa gye hɔn.
Na ɔbɛba dɛ sɛ ndaamba bi wo ba bisa wo dɛ, Ebɛnadze nye yi a, ase no dɛ, Nsa a ɔyɛ dzen na EWURADZE dze yii hɛn fii Egypt, fii nkowaasom fi no mu.
Na ɔbaa dɛ, aber a nna Farao mmpen dɛ ɔbɛma yɛakɔ no, EWURADZE kunkum Egypt asaase do mbakan nyinara, nyimpa abakan, nye mbowa abakan nyina: dɛm ntsi na mo so medze enyin nyinara a wobue yafun mu no mobɔ EWURADZE afɔr; na me mbabanyin mu mbakan nyinara dze medze mbowa sesa gye hɔn.
Na ɔbɛyɛ wo nsa do asɛnkyerɛdze, nye w’enyiwa ntamu nkaadze: na nsa a ɔyɛ dzen na EWURADZE dze yii hɛn fii Egypt.
Ogya Na Mununkum Fadum Na ɔbaa dɛ, Farao maa ɔman no kwan no, Nyankopɔn ammfa hɔn annkɛfa Filistiafo asaase do kwan do, kaansa ɔno ɔbɛn mpo a; na Nyankopɔn see dɛ, Bi a bɛyɛ na ɔman no ekehyia ɔsa, na woenu hɔnho, na wɔasan akɔ Egypt: mbom Nyankopɔn dze ɔman no danee faa Mbɛw Po no ho sar do ɔkwan do; na Israelmba no miae fii Egypt asaase do kɔree.
Na Moses faa Josef mbiew no kaa no ho: osiandɛ ɔaka Israelmba ntam dɛ, Ampaara Nyankopɔn bɛba abɛsera hom; na hom mfa me mbiew nka hom ho mfi ha nkɔ.
Na wotuu hɔn kwan fii Sukɔt, na wɔkɛkyeer nsera wɔ Etam, wɔ sar no ano.
Na EWURADZE dzii hɔn enyim ewimbir wɔ mununkum dum mu, dɛ ɔrekyerɛ hɔn kwan; na anadwe wɔ gya dum mu, dɛ ɔrema hɔn kan; ama wɔaanantsew ewiaber nye anadwe: ewiaber mununkum dum no, nye anadwe gya dum no, wɔanntwe hɔnho emmfi ɔman no enyim.
Mbɛw Po No Ntwae Na EWURADZE kaa kyerɛɛ Moses dɛ, Ka kyerɛ Israelmba dɛ wɔnsan hɔn ekyir na wɔnkɛkyer nsera wɔ Pi-hahirot a wɔ Migidɔl nye Mbɛw po no ntamu na ɔbɛn Baal-zefon no enyim: ne tsentsendo na hom nkyer nsera no wɔ po no ne nkyɛn.
Na Farao bɛse wɔ Israelmba ho dɛ, Wɔatoto wɔ asaase no do, sar no atow hɔn mu.
Na mibepirim Farao n’akoma, na obetsiw hom; na mebɛhyɛ m’enyim nyam wɔ Farao nye no dɔm nyinara do; na Egyptfo bohu dɛ emi nye EWURADZE.
Na wɔyɛɛ dɛm.
Na wɔkaa kyerɛɛ Egypthen no dɛ ɔman no eguan kɔ: na Farao nye no nkowaa no hɔn akoma sakyeree wɔ ɔman no ho, na wɔsee dɛ, Ebɛnadze na yɛayɛ yi, dɛ yɛama Israel egyaa hɛn som kɔ yi?
Na ɔhyehyɛɛ ne tseaseanam, na ɔfaa ne man kaa no ho: na ɔfaa ntseaseanam a wɔasan mu eyi ahaesia, na Egypt ntseaseanam nyinara, na hɔn nyinara hɔn do asafohemfo.
Na EWURADZE piriim Egypthen Farao n’akoma, na otsiiw Israelmba no: na Israelmba no dze ahosɛpɛw kɛse fiir edzi kɔree.
Na Egyptfo tsiiw hɔn, Farao no mpɔnkɔ nye ne ntseaseanam nyinara, nye no mpɔnkɔdofo, nye no dɔm no, na wɔbɔtoo hɔn dɛ wɔakyer nsera wɔ po no ano, Pi-hahirot nkyɛn, wɔ Baal-zefon enyim.
Na aber a Farao bɛnee no, Israel memaa hɔn enyi do, na, hwɛ, Egyptfo etu dzi hɔn ekyir reba; na wosuroo dodow; na Israelmba no sui frɛɛ EWURADZE.
Na wɔsee Moses dɛ, Osiandɛ ndakamona nnyi Egypt ntsi, na eyi hɛn hɔ ma yerubowuwu wɔ sar do yi?
Ebɛnadze ntsi na enye hɛn edzi no dɛm yi, dɛ iyii hɛn fii Egypt bae yi?
Ana nnyɛ yi nye asɛm a yɛkaa kyerɛɛ wo wɔ Egypt no, dɛ, Gyaa hɛn ma yɛnsom Egyptfo no?
Osiandɛ nkyɛ obeye ama hɛn dɛ yɛbɔsom Egyptfo mbom sen dɛ yebowuwu wɔ sar do.
Na Moses see ɔman no dɛ, Mma hom nnsuro, hom ngyina dzinn, na hom nhwɛ EWURADZE no nkwagye a ɔrebɛyɛ akyerɛ hom ndɛ da yi: na Egyptfo a hom ehu hɔn ndɛ da yi, hom nnkohu hɔn bio dabiarada.
EWURADZE bɔko ama hom, na hom nka hom ano nto mu.
Na EWURADZE bisaa Moses dɛ, Ebɛnadze ntsi na isu frɛ me yi?
Kasa kyerɛ Israelmba, ma wɔnkɔ kan. Na ma wo poma no do, na tsen wo nsa wɔ po no do, na paa mu: na Israelmba nnantsew mfa po no ne finimfin wɔ daadze kɛsɛɛ do.
Na emi, hwɛ, mibepirim Egyptfo akoma, na wobedzi hom ekyir: na mebɛhyɛ m’enyim nyam wɔ Farao do, nye no mpɔnkɔdofo do.
Na Egyptfo no bohu dɛ emi nye EWURADZE, aber a mahyɛ m’enyim nyam wɔ Farao do, ne ntseaseanam do, nye no mpɔnkɔdofo do no.
Na Nyankopɔn no bɔfoe a odzi Israel nseraban enyim no, ɔtwee noho na okedzii hɔn ekyir; na mununkum dum no twee fii hɔn enyim, na okegyinaa hɔn ekyir: na ɔbaa Egypt nseraban no nye Israel nseraban no ntamu; na ɔyɛɛ mununkum nye sum, naaso ɔmaa kan anadwe: na kor ammba kor nkyɛn anadwe ne nyinara.
Na Moses tseen ne nsa wɔ po no do; na EWURADZE dze boka mframa dzendzen maa po no kɔr ekyir anadwe no nyinara, na ɔyɛɛ po no asaase kɛsɛɛ, na nsu no mu paae.
Na Israelmba no nantsewee faa po no ne finimfin wɔ daadze kɛsɛɛ no do: na nsu no yɛɛ hɔn fadum wɔ hɔn nsa enyimfa, nye hɔn abankum.
Na Egyptfo no tsiiw hɔn, na wodzii hɔn ekyir kɔr po no ne finimfin, Farao no mpɔnkɔ, ne ntseaseanam, nye no mpɔnkɔdofo nyinara.
Na ɔbaa dɛ anapa dasu mu no, EWURADZE nam ogya nye mununkum dum no mu hwɛɛ Egyptfo dɔm no, na ɔkaa Egyptfo dɔm no gui.
Na ohuhuaan hɔn ntseaseanam n’anan hwiir ma no ntwee mu yɛɛ dzen: ma dɛm ntsi Egyptfo no see dɛ, Hom mma yemfi Israel enyim nguan; osiandɛ EWURADZE roko tsia Egyptfo dze ma hɔn.
Na EWURADZE see Moses dɛ, Tsen wo nsa wɔ po no do, ma nsu no mbra bio wɔ Egyptfo do, hɔn ntseaseanam do, nye hɔn mpɔnkɔdofo do.
Na Moses tseen ne nsa wɔ po no do, na adze kyee anapa no po no saan n’ekyir peem dɛ mbrɛ ɔtse no ara, na Egyptfo guanee behyiaa no; na EWURADZE toow Egyptfo guu po no ne finimfin.
Na nsu no saan ekyir, na ɔbɛkataa ntseaseanam, nye mpɔnkɔdofo no, mekyerɛ Farao no dɔm a wodzii hɔn ekyir kɔr po no ne finimfin no nyinara do; hɔn mu kor mpo annka.
Na Israelmba no dze, wɔnantseew asaase kɛsɛɛ do wɔ po no ne finimfin; na nsu no yɛɛ fadum maa hɔn wɔ hɔn nsa enyimfa, nye hɔn abankum.
Mbrɛ EWURADZE sii gyee Israel nkwa da no fii Egyptfo nsamu nye no: na Israel hun Egyptfo no dɛ woewuwu gu po no ano.
Na Israel hun dwuma kɛse a EWURADZE dzii no wɔ Egyptfo do, na ɔman no suroo EWURADZE: na wɔgyee EWURADZE, nye n’akowaa Moses dzii.
Moses No Ndwom Na Moses nye Israelmba no toow ndwom yi maa EWURADZE, na wɔkaa dɛ, Mobɔtow ndwom ama EWURADZE, osiandɛ ɔama noho do enyimnyam mu: Ɔpɔnkɔ nye no do tsefo no ɔatow hɔn egu po mu.
EWURADZE nye m’ahoɔdzen nye mo ndwom, Na ɔabɛyɛ mo nkwagye: Oyi nye me Nyankopɔn, na mibeyi no ayɛw; M’egya ne Nyankopɔn a, na mubohuhor no.
EWURADZE yɛ ɔsabarimba: EWURADZE nye ne dzin.
Farao ne ntseaseanam nye no dɔm no ɔatow hɔn egu po mu: Na n’asafohemfo a wɔasan mu eyi no wɔamemem Mbɛw Po no mu.
Ebun akata hɔn do: Wɔamemem kɔ ase too dɛ ɔbo.
EWURADZE, wo nsa enyimfa yɛ tum mu onyimnyamfo, EWURADZE, wo nsa enyimfa dwerew ɔtamfo no.
Na w’abɔso akɛseyɛ no mu ara na edze butuw hɔn a wɔsoɛr tsia wo no: Ɔwo soma w’ebufuhyew ba, ɔhyew hɔn dɛ eburonan.
Na wo hwen mu ehuw mu na nsu no ano boae, Nsuyirii no gyinaa bantsenn dɛ kuw: Ebun no kyekyeer wɔ po akoma mu.
Ɔtamfo no see dɛ, Mibetsiw hɔn, mobɔto hɔn, mebɛkyɛ asadze no mu: Wɔbɛmee me kra; Mobɔtwe m’afona, me nsa bɛsɛɛ hɔn.
Ɔwo dze wo mframa huwii, epo no kataa hɔn do: Wɔmeem dɛ sumbui wɔ nsu kɛse no mu.
EWURADZE, woana na ɔtse dɛ ɔwo, wɔ enyame mu?
Woana na ɔtse dɛ ɔwo, krɔnkrɔnyɛ mu onyimnyamfo, Ayɛyi mu ɔhoyifo, anwanwadzeyɛfo?
Ɔwo tseen wo nsa enyimfa, Asaase meen hɔn.
Ɔwo wo mbɔbɔrhu mu na egya ɔman a apon hɔn no kwan: Ɔwo w’ahoɔdzen mu na egya hɔn akɔ wo tsenabew krɔnkrɔn no.
Aman atsetse, hɔn ho rihim: Ahopopo aka hɔn a wɔtse Filistia.
Nna Edom asafohen mpanyimfo bɔɔ hu; Moab akatakyi no, ahohim aka hɔn: Hɔn a wɔtse Keenan nyinara anan anan.
Nketsenketse nye suro ekitsa hɔn; W’abasa ne kɛseyɛ ntsi wɔayeyɛ dzindzinn dɛ ɔbo; Kodu dɛ wo man botwa mu, EWURADZE, Kodu dɛ wo man a enya hɔn no botwa mu.
Ɔwo dze hɔn bɛba, na abɛtsɛw hɔn wɔ w’egyapadze bepɔw no do, Bea a, EWURADZE, edze ayɛ wo tsenabew no a, Krɔnkrɔnbea a, EWURADZE, edze wo nsa dze etsim hɔ no a. EWURADZE bedzi hen daa.
Miriam No Ndwom Na Farao no mpɔnkɔ nye ne ntseaseanam na ɔnye no mpɔnkɔdofo na wɔkɔr po no mu, na EWURADZE maa po no mu nsu no sanee bɛkataa hɔn do; na Israelmba no dze wɔnantseew asaase kɛsɛɛ do wɔ po ne finimfin.
Na nkɔnhyɛnyi Miriam, Aaron n’akyerɛbaa no, faa mfuaba kitsae: na mbaa no nyinara dze mfuaba na ɔnye asaw puei dzii n’ekyir.
Na Miriam gyee hɔn do dɛ, Hom ntow ndwom mma EWURADZE, na oedzi konyim wɔ enyimnyam mu; Ɔpɔnkɔ nye no do tsefo no ɔatow hɔn egu po mu.
Na Moses gyaa Israel fii Mbɛw Po no ho kɔr kan, na wɔkɔr Sur sar do, na wɔnantseew sar no do ndaansa, na woennhu nsu.
Na wɔbaa Mara no, woenntum annom Mara nsu no bi, osiandɛ ɔyɛ wen: dɛm ntsi wɔfrɛɛ ne dzin Mara.
Na ɔman no hwinhwiin Moses ho dɛ, Ebɛnadze na yɛnnom?
Na osui frɛɛ EWURADZE; na EWURADZE kyerɛɛ no dua bi, na ɔtowee kyeen nsu no mu, na nsu no yɛɛ dɛw.
Hɔ na ɔhyɛɛ hɔn ahyɛdze nye mbra, na hɔ so na ɔsɔɔ hɔn hwɛe; na ɔsee dɛ, Sɛ ibetsie EWURADZE wo Nyankopɔn ne ndze yie, na ayɛ dza ɔtsen wɔ n’enyiwa do, na ayɛ aso wɔ ne mbransɛm do, na edzi n’ahyɛdze nyinara do a, ɔnodze mennkɛfa yarba biara a medze megu Egyptfo do no bi megu wo do: na emi nye EWURADZE a ɔsa wo yarba no.
Na wɔbaa Elim, mbrɛ nsunyiwa duebien, nye mbɛdua eduosuon wɔ: na wɔkyeer nsera wɔ hɔ wɔ nsu no ho.
Maana Na Nkokɔhwerew Na wotui fii Elim, na Israel mboanofo no nyinara baa Sin sar a ɔda Elim nye Sinai ntamu no do, nna wofii Egypt asaase do no, no bosoom a otsia ebien no mu da a otsia duenum nye no.
Na Israelmba mboanofo man mu nyinara hwinhwiin Moses nye Aaron ho wɔ sar no do: na Israelmba no see hɔn dɛ, Mbom nkyɛ EWURADZE mma yenwuwu ne nsaano wɔ Egypt asaase do, aber a yɛtsetse nam nkutu ho no, aber a yedzi edziban mee no; osiandɛ hom dze hɛn efir edzi aba sar yi do, dɛ hom dze akɔmfun rubokuku mboanofo man mu yi nyinara.
Nna EWURADZE see Moses dɛ, Hwɛ, mebɛma edziban efi sor atɔ ama hom; na ɔman no befir edzi akɛtase dza ɔbɔso hɔn ano da kor wɔ ne da mu, ma maasɔ hɔn mahwɛ kyerɛ dɛ wobedzi me mbra do anaa wonnkedzi do.
Na ɔbɛba dɛ da a otsia esia no, wobesiesie dza wɔdze ba no, na ɔbɛyɛ dza wɔtase no daa no no mbɔho ebien.
Na Moses nye Aaron see Israelmba no nyinara dɛ, Ewimbir nna hom bohu dɛ EWURADZE eyi hom efi Egypt asaase do: na anapa nna hom bohu EWURADZE n’enyimnyam; osiandɛ ɔtse hom ehwinhwin a hom hwinhwin EWURADZE ho no: na hɛn dze, ebɛnadze nye hɛn, na hom hwinhwin hɛn ho?
Na Moses see dɛ, Iyi bɛba, EWURADZE bɛma hom nam ewimbir ma woeedzi, na edziban anapa ma wɔaamee, osiandɛ EWURADZE tse hom ehwinhwin a hom dze hwinhwin no ho: na ebɛnadze nye hɛn?
Nnyɛ hɛn ho na hom hwinhwin, mbom EWURADZE ho a. Na Moses see Aaron dɛ, Se Israelmba mboanofo no nyinara dɛ, Hom ntwe mpin EWURADZE enyim: na ɔatse hom ehwinhwin no.
Na ɔbaa dɛ Aaron rekasa kyerɛ Israelmba mboanofo nyinara no, wɔdandaan hɔn enyi kɔr sar no do, na hwɛ, EWURADZE enyimnyam puei wɔ mununkum no mu.
Na EWURADZE kaa kyerɛɛ Moses dɛ, Matse Israelmba ehwinhwin no: ka kyerɛ hɔn dɛ, Ewimbir hom bedzi nam, na anapa hom edzi edziban amee; na hom ehu dɛ emi nye EWURADZE hom Nyankopɔn.
Na ɔbaa dɛ ewimbir no Nkokɔhwerɛw bae, na wɔbɛkataa nseraban no do: na anapa no ɔbɔw tɔr nseraban no ho hyiae.
Na ɔbɔw a ɔtɔree no kɔr sor no, hwɛ, adze bi nkorkorba nketsenketse deda sar no enyi, nketsenketse dɛ famu ɔbɔsu kyenkyenee.
Na aber a Israelmba hunii no, wɔsesee hɔnho nkorkor dɛ, Ebɛnadze nye yi?
Osiandɛ wonnyim adze kor no.
Na Moses see hɔn dɛ, Iyi nye edziban a EWURADZE dze ama hom dɛ hom ndzi.
Iyi nye adze a EWURADZE ahyɛ, Hom ntase bi dɛ mbrɛ nyimpa biara n’edzidzi tse; olonka nkorkor, dɛ mbrɛ hom nyimpa dodow tse, nna hom mfefa, nyimpa biara mfa mma hɔn a wɔwɔ n’asesee mu no.
Na Israelmba no yɛɛ dɛm, na wɔtasee, binom dze so, binom dze suar.
Na wɔdze olonka susui no, nyia ɔtasee pii no oennya bi ammbor do, na nyia ɔtasee kumaabi no annka no bi: wɔtasee dɛ mbrɛ nyimpa biara n’edzidzi tse.
Na Moses see hɔn dɛ, Mma obi nngya bi ma adze nnkye do.
Naaso woenntsie Moses; mbom hɔn mu binom gyaa bi ma adze kyee do, na ɔdɔɔ mbowaba, na ɔbɔnee; na Moses no bo fuuw hɔn.
Na wɔtasee no anapa anapa, nyimpa biara dɛ mbrɛ n’edzidzi tse: na ewia ano yɛɛ dzen no, ɔnanee.
Na ɔbaa dɛ, da a otsia esia no wɔtasee edziban no mbɔho, ɔbaako dze yɛ olonka ebien: na mboanofo no mu mpanyimfo nyinara baa bɛkaa kyerɛɛ Moses.
Na ɔsee hɔn dɛ, Iyi nye dza EWURADZE aka no, Ɔkyena yɛ awɔse ahomgye, ahomgyeda krɔnkrɔn ma EWURADZE: hom nto dza hom bɔto, na hom nnoa dza hom bɔnoa; na dza ɔka no nyinara hom mfa nsie ma adze nkye do.
Na wɔdze siee ma okodur anapa, dɛ mbrɛ Moses hyɛe no: na ɔammbɔn, nkyii so abowaba bi nnyi mu.
Na Moses see dɛ, Hom ndzi ɔno ndɛ; na ndɛ ɔyɛ ahomgyeda ma EWURADZE: ndɛ hom nnkohu bi wɔ haban mu.
Nda esia na hom ntase; na da a otsia esuon no dze ɔyɛ ahomgyeda, ɔno mu bi nnkɛba hɔ.
Na ɔbaa dɛ da a otsia esuon no, ɔman no mu bi fiir edzi dɛ wɔrekɛtase, na woennhu bi.
Na EWURADZE see Moses dɛ, Hom ropow dɛ wodzi me mbransɛm nye me mbra do ma ekodu dabɛn?
Hom nhwɛ, osiandɛ EWURADZE ama hom ahomgyeda ntsi, na da a otsia esia no ɔma hom nda ebien edziban: hom mu nyimpa biara ntsena ne tsenabew, mma obiara mmfir edzi mmfi ne tsenabew wɔ da a otsia esuon no mu.
Nna ɔman no hoom da a otsia esuon no.
Na Israel fi frɛɛ ne dzin Manna: nna ɔtse dɛ wusa aba, fitaa, na ne dɛw tse dɛ tatar ntrɛtraba a wɔdze ewo ayɛ.
Na Moses see dɛ, Iyi nye adze a EWURADZE ahyɛ, Wɔmfa bi nhyɛ esusudze olonka ma mfa nsie hom ebusuasantsen; ama woeehu edziban a medze menyɛɛn hom wɔ sar no do, aber a miyii hom fii Egypt asaase do no.
Na Moses see Aaron dɛ, Fa kutu bi, na fa manna esusudze olonka kor gu mu, na fa si EWURADZE enyim, ma wɔmfa nsie hom ebusuasantsen.
Dɛ mbrɛ EWURADZE hyɛɛ Moses no, dɛmara so na Aaron dze sii Adasehyɛdze no enyim, ma wɔdze eesie.
Na Israelmba dzii manna no mfe eduanan, dze kodur dɛ wɔbaa asaase a nyimpa tse do do; wodzii manna no, dze kodur dɛ wɔbaa Keenan asaase no ntoaado.
Afei esusudze olonka yɛ efa mu ebupɛn du mu kor.
Nsu Fi Bobaa Mu Ba Na Israelmba mboanofo no nyinara tui fii Sin sar no do, wɔ hɔn akwantu mu, dɛ mbrɛ EWURADZE mbrasɛm tse, na wɔkɛkyekyeer nsera wɔ Refidim: na nsu nnyi hɔ mma ɔman no dɛ wɔbɔnom.
Dɛm ntsi ɔman no nye Moses hamee, na wɔsee dɛ, Ma hɛn nsu ma yɛnnom.
Na Moses see hɔn dɛ, Ebɛnadze ntsi na hom nye me reham?
Ebɛnadze ntsi na hom rosɔ EWURADZE ahwɛ yi?
Na nsukɔm dzee ɔman no wɔ hɔ; na ɔman no hwinhwiin Moses ho, na wɔsee dɛ, Ebɛnadze ntsi na iyii hɛn fii Egypt bae, dɛ edze nsukɔm ruboku hɛn nye hɛn mba nye hɛn mbowa yi?
Na Moses sui frɛɛ EWURADZE see dɛ, Ebɛnadze na menyɛ memma ɔman yi?
Aka kakra ma woeesiw me abo.
Na EWURADZE see Moses dɛ, Pa ho kedzi ɔman no enyim, na fa Israel mpanyin no bi ka woho; na wo poma a edze bɔɔ esutsen no, fa kitsa wo nsamu, na kɔ.
Hwɛ, mibegyina w’enyim wɔ hɔ wɔ Horeb ɔbotan no do; na bɔ ɔbotan no, na nsu befi mu aba, ma ɔman no aanom.
Na Moses yɛɛ dɛm wɔ Israel mpanyin no enyim.
Na ɔfrɛɛ bea no ne dzin Massa, nye Meriba, osian Israelmba hɔn ham no ntsi, na EWURADZE a wɔsɔɔ no hwɛe see dɛ, Ana EWURADZE wɔ hɛn mu, anaa onnyi mu ntsi a?
Israel nye Amalek Ko Nna Amalek bae, na ɔnye Israel bɔkoe wɔ Refidim.
Na Moses see Josua dɛ, San mu yiyi mbanyin ma hɛn, na fir edzi kɔ, nye Amalek nkɔko: ɔkyena medze Nyankopɔn poma no bekitsa me nsamu mekegyina koko no etsifi.
Nna Josua yɛɛ dɛ mbrɛ Moses see no no, na ɔnye Amalek kɔkoe: na Moses, Aaron, nye Hur fowee kɔr koko no etsifi.
Na ɔbaa dɛ, sɛ Moses ma ne nsa do a, nna Israel edzi nyim: na sɛ ɔto ne nsa famu a, nna Amalek edzi nyim.
Na Moses ne nsa gyenee; na wɔfaa ɔbo, na wɔdze too n’ase, na ɔtsenaa do; na Aaron nye Hur susuoo ne nsamu gyinae, ɔbaako dze afa, na ɔbaako so dze afa so; na ne nsa gyinaa dzinn kodur witɔree.
Na Josua dwereew Amalek nye ne man afona ano.
Na EWURADZE see Moses dɛ, Kyerɛw iyi wɔ nwoma mu fa yɛ nkaa, na ka hyɛ Josua n’asomu: dɛ pepa ara na mebɛpepa Amalek ho nkaa mefi ɔsor ase.
Na Moses sii afɔrmbukyia, na ɔfrɛɛ ne dzin Yahweh-nissi, (a ase nye, EWURADZE nye me frankaa), na ɔsee dɛ, EWURADZE esua: EWURADZE nye Amalek bedzi ako fi ebusuasantsen do ekodu ebusuasantsen do.
Jetro Kɛsera Moses Afei Jetro, Midian ɔsɔfo no, Moses n’asew no, tsee dza Nyankopɔn ayɛ ama Moses, nye ne man Israel no nyinara, mbrɛ EWURADZE esi eyi Israel efi Egypt.
Na Jetro, Moses n’asew no, faa Zipora, Moses yer a ɔama ɔasan kɔ no, nye ne mbabanyin beenu a ɔbaako ne dzin dze Gersom; osiandɛ ɔkaa dɛ, Mayɛ amanandze hɔho: na kor no so ne dzin dze Eliezer, osiandɛ ɔsee dɛ, M’egya ne Nyankopɔn yɛɛ mo mboa, na oyii me fii Farao n’afona anomu: na Jetro, Moses n’asew no, dze ne mbabanyin no nye ne yer no baa Moses nkyɛn wɔ sar no do mbrɛ ɔkɛkyeer nsera no, wɔ Nyankopɔn bepɔw no ho: na ɔsee Moses dɛ, Emi w’asew Jetro, nye wo yer, nye wo mbabanyin beenu no ka no ho, aba wo nkyɛn.
Na Moses fiir edzi kehyiaa n’asew, na ɔkotowee, na ɔfeew n’ano; na wobisabisaa hɔn apɔwmu; na wɔbaa asese mu.
Na Moses kaa dza osian Israel ntsi EWURADZE dze ayɛ Farao nye Egyptfo nyinara kyerɛɛ n’asew, awoko a ɔbaa hɔn do wɔ ɔkwan no mu nyinara, na mbrɛ EWURADZE sii yii hɔn no.
Na Jetro dzii dɛw wɔ papa a EWURADZE ayɛ ama Israel, wɔ dɛ oyii hɔn fii Egyptfo nsamu no nyinara ho.
Na Jetro see dɛ, Nhyira nka EWURADZE a oeyi hom efi Egyptfo nsamu, na woefi Farao nsamu; ɔno a oeyi ɔman no efi Egyptfo nsaadze.
Afei na mehu dɛ EWURADZE yɛ kɛse kyɛn enyame nyinara: nyew, adze a wɔdze dzi hɔn do nkontompɔsɛm no ara mu a. Na Jetro, Moses n’asew no, faa ɔhyew afɔr nye okum afɔr kɛmaa Nyankopɔn: na Aaron nye Israel mpanyin nyinara baa dɛ wɔnye Moses n’asew no ribedzidzi wɔ Nyankopɔn enyim.
Moses Yi Atsɛmbuafo Na ɔbaa dɛ adze kyee no, Moses tsenaa famu dɛ orubu ɔman no atsɛn: na ɔman no gyinaa Moses do tsentsen fi anapa kodur ewimbir.
Na aber a Moses n’asew hun dza ɔyɛe maa ɔman no nyinara no, ɔsee dɛ, Ebɛnadze na ereyɛ ma ɔman yi?
Ɔyɛ dɛn ntsi na woara nko etse hɔ, na ɔman no nyinara gyinagyina wo do tsentsen fi anapa ebodu ewimbir yi?
Na Moses see n’asew no dɛ, Osiandɛ ɔman no ba me nkyɛn Nyankopɔn hɔ ebisa: sɛ wonya asɛm bi a, wɔba me nkyɛn; na mubu nyimpa nye ne nyɛnko ntamu atsɛn, na mema wohu Nyankopɔn n’ahyɛdze, nye ne mbra.
Na Moses n’asew no see no dɛ, Adze a eyɛ yi onnye.
Ampa ebɛberɛ, ɔwo nye ɔman a wɔka wo ho yi nyina, osiandɛ adze no yɛ dur dodow ma wo; ɔwo woara nko irunntum nnyɛ.
Afei tsie me ndze, mebɛma wo apam, na Nyankopɔn ndzi w’ekyir; ɔwo gyina Nyankopɔn afamu ma ɔman no, na fa nsɛm no brɛ Nyankopɔn: na kyerɛkyerɛ hɔn ahyɛdze no nye mbra no, na ma wonhu ɔkwan kor a ɔwɔ dɛ wɔnantsew mu, na edwuma a ɔwɔ dɛ wɔyɛ.
Afei so yiyi ɔman no nyinara mu mbanyin a wotum a wosuro Nyankopɔn a wɔyɛ anokwafo a wokyir enyikaber, na fa hɔn sisi hɔn do, ma wɔnyɛ apem apem do mpanyin, ɔha ɔha do mpanyin, eduonum eduonum do mpanyin, nye du du do mpanyin; na ma wombu ɔman no ntsɛn aber nyinara mu: na ɔmbra dɛ asɛnkɛse biara dze wɔmfa mbrɛ wo, na nsɛnketseaba nyinara dze, hɔnara wondzi: ama aayɛ wo do har, na wɔnye wo aasoa adzesoa no.
Sɛ eyɛ dɛm adze yi, na Nyankopɔn hyɛ wo dɛm a, ɔno na ibotum asɔw, na ɔman yi nyinara so bɔkɔ hɔn tsenabew dwudwoodwo.
Nna Moses tsiee n’asew ne ndze, na ɔyɛɛ dza ɔsee no nyinara.
Na Moses yiyii Israel nyinara mu nyimpa a wotum, na ɔyɛɛ hɔn etsitsir wɔ ɔman no do, apem apem do mpanyin, ɔha ɔha do mpanyin, eduonum eduonum do mpanyin, nye du du do mpanyin.
Na wobuu ɔman no ntsɛn aber nyinara mu: nsɛm a ɔyɛ dzen no wɔdze brɛɛ Moses, na nsɛnketseaba dze hɔnara wodzii.
Na Moses gyaa n’asew no kwan; na ɔfaa no kwan kɔr nankasa n’asaase do.
Israelmba No Ba Sinai Bosoom a otsia ebiasa a Israelmba sii mu fii Egypt asaase do no, da no ara na wɔbaa Sinai sar do.
Na aber a wotui fii Refidim, na wɔbaa Sinai sar do no, wɔkyeer nsera wɔ sar no do; na hɔ na Israel kyeer nsera wɔ bepɔw no enyim.
Na Moses fowee kɔr Nyankopɔn nkyɛn, na EWURADZE fii bepɔw no do frɛɛ no see dɛ, Dɛm na se Jakob fi, na ka kyerɛ Israelmba; Hom ehu dza medze mayɛ Egyptfo, na mbrɛ mosoaa hom nkɔr ntsaban do, na medze hom baa mara me nkyɛn.
Dɛm ntsi afei, sɛ hom betsie me ndze ara ampa, na woedzi m’ahyɛmu do a, ɔnodze, hom bɛyɛ egyapadze a ɔsom bo efi aman nyinara mu ama me: osiandɛ asaase nyinara yɛ medze: na hom bɛyɛ asɔfo ahendzi, nye ɔman krɔnkrɔn ama me.
Iyinom nye nsɛm a fa ka kyerɛ Israelmba no.
Na Moses bae na ɔbɛfrɛɛ ɔman mpanyimfo no, na ɔdze nsɛm yi a EWURADZE dze hyɛɛ no nyinara too hɔn enyim.
Na ɔman no nyinara bɔɔ mu buae, na wɔsee dɛ, Dza EWURADZE aka nyinara, yɛbɛyɛ.
Na Moses kɛkaa ɔman no hɔn nsɛm no kyerɛɛ EWURADZE.
Na EWURADZE see Moses dɛ, Hwɛ, mereba wo nkyɛn wɔ mununkum kebii mu, ama sɛ menye wo kasa a ɔman no aatse, na eso wɔaagye wo edzi daa.
Na Moses kaa ɔman no hɔn nsɛm no kyerɛɛ EWURADZE.
Na EWURADZE see Moses dɛ, Kɔ ɔman no nkyɛn, na tsew hɔn ho ndɛ nye ɔkyena, na ma wɔnhohor hɔn ntar, na wonsiesie hɔnho nsie da a otsia ebiasa no: na da a otsia ebiasa no EWURADZE besian wɔ ɔman no nyinara enyim aba bepɔw Sinai do.
Na bɔ ɔman no ho ɔheban hyia, se dɛ, Hom nhwɛ homho yie, ma hom aammfow bepɔw no, anaa hom annkɛka ne he: obiara a ɔbɛka bepɔw no oku na woboku no: nsa biara nnka no, mbom abo na wonsiw no, anaa tow na wɔntow no ma onhwira mu; sɛ abowa o, nyimpa o, orinnya nkwa: sɛ abɛn no hɛn kyɛr a, wɔmfow bepɔw no.
Na Moses sianee fi bepɔw no do kɔr ɔman no nkyɛn, na ɔtseew ɔman no ho; na wɔhohoor hɔn ntar.
Na ɔsee ɔman no dɛ, Hom nsiesie homho nsie da a otsia ebiasa no: mma wɔnnkɔ ɔbaa biara ho.
Na ɔbaa dɛ da a otsia ebiasa no, anapa no, asenaman nye enyinam, nye mununkum kebii baa bepɔw no do, na abɛn ndze dzendzen mbordo; na ɔman a wɔwɔ nseraban no mu nyinara ho popoe.
Na Moses dze ɔman no fir edzi fii nseraban no mu dɛ worikehyia Nyankopɔn; na wokegyinagyinaa bepɔw no ase afamu.
Na bepɔw Sinai no nyinara rupun wusiw, osiandɛ EWURADZE nam gya mu sianee baa do: na no wusiw no tui kɔr sor dɛ fononoo mu wusiw, na bepɔw no nyinara wosoow kɛsenara.
Na abɛn no ne ndze yɛɛ dzendzenndzen dodow no, Moses kasae, na Nyankopɔn dze ndze gyee no do.
Na EWURADZE sianee baa bepɔw Sinai do, wɔ bepɔw no etsifi: na EWURADZE frɛɛ Moses dɛ ɔnkɔ bepɔw no etsifi: na Moses fowee kɔree.
Na EWURADZE see Moses dɛ, Sian famu behyia ɔman no, amma wɔaanntsetsew mu ammba EWURADZE nkyɛn ammbɔhwɛ, ma hom mu pii aanntotɔ.
Na ma asɔfo no so a wɔba EWURADZE nkyɛn no ntsew hɔnho, amma EWURADZE eenntu annhyɛ hɔn do.
Na Moses see EWURADZE dɛ, Ɔman no runntum mmfow mmba bepɔw Sinai do: osiandɛ woara hyɛɛ hɛn dɛ, Bɔ bepɔw no ho ɔheban hyia, na tsew ho.
Na EWURADZE see no dɛ, Kɔ, sian famu; na fow bra, ɔwo, nye Aaron ka wo ho: na mma asɔfo no nye ɔman no nntsetsew mu mmfow mmba EWURADZE nkyɛn, amma oeenntu annhyɛ hɔn do.
Nna Moses sianee kɔr ɔman no nkyɛn, na ɔkɛkaa kyerɛɛ hɔn.
Mbrasɛm Du No Na Nyankopɔn kaa nsɛm yi nyinara, see dɛ, Emi nye EWURADZE wo Nyankopɔn a miyii wo wɔ Egypt asaase do, wɔ nkowaasom fi mu no.
Mma nnya enyame fofor nnka mo ho.
Mma nnyɛ ohonyi bi, anaa adze a ɔwɔ wimu wɔ sor, anaa dza ɔwɔ asaase do wɔ famu, anaa dza ɔwɔ nsu mu wɔ asaase ase, ne saso mma woho: mma mmbɔ wo mu adze mma hɔn, na nnsom hɔn: na emi EWURADZE wo Nyankopɔn meyɛ Nyame nyinkufo a medze egyanom hɔn emumuyɛ bɔhwɛ mba, ekodu ebusuasantsen ebiasa nye anan a wɔtan me do; na muhu mpempem a wɔdɔ me na wodzi me mbransɛm do mbɔbɔr.
Mma mmbɔ EWURADZE wo Nyankopɔn dzin gyangyan, na EWURADZE nnkɛma nyia no a ɔbɔ ne dzin gyangyan afa noho tɔtrɔtɔ.
Kaa ahomgyeda no na sie no krɔnkrɔn.
Nda esia na yɛ edwuma, na dzi wo dwuma nyinara: na da a otsia esuon no yɛ EWURADZE wo Nyankopɔn ahomgyeda: mma nnyɛ edwuma biara wɔ mu, ɔwo o, wo babanyin o, wo babaa o, w’akowaa o, w’afonabaa o, wo mbowa o, wo hɔho a ɔwɔ wo kuropon mu o: na nda esia na EWURADZE bɔɔ sor nye asaase, po, nye dza ɔwɔ mu nyinara, na ɔhoom da a otsia esuon no: dɛm ntsi na EWURADZE hyiraa ahomgyeda no, na ɔyɛɛ no krɔnkrɔn.
Dzi w’egya nye wo na nyi: ama wo nda aawar wɔ asaase a EWURADZE wo Nyankopɔn dze rema wo no do.
Mma nndzi ewu.
Mma nnto awar.
Mma nnwia adze.
Mma nngye wo nyɛnko ho dasewia.
Mma w’enyi mmber wo nyɛnko fi, mma w’enyi mmber ne yer, anaa n’akowaa, anaa n’afonabaa, anaa ne nantwi, anaa n’asoaso, anaa biribiara a ɔyɛ wo nyɛnko dze.
Suro Ka Ɔman No Na aber a ɔman no nyinara hun asenaman no, nye enyinam no, nye bepɔw a orupun wusiw no, na wɔtsee abɛn ndze no, hɔn ho popoe, na wokegyinaa ekyirekyir.
Na wɔsee Moses dɛ, Woara nye hɛn nkasa, na yebetsie: na mma Nyankopɔn nnye hɛn nnkasa, ɔno yebowuwu.
Na Moses see ɔman no dɛ, Mma hom nnsuro: na Nyankopɔn aba dɛ ɔrobɔsɔ hom ahwɛ, ama no ho suro aaba hom enyi do, ma hom aannyɛ bɔn.
Na ɔman no gyinaa ekyirekyir, na Moses twee bɛɛn sum kadoo no mbrɛ Nyankopɔn wɔ no.
Afɔrmbukyia Ho Mbra Na EWURADZE see Moses dɛ, Mbrɛ se Israelmba nye yi, Homara hom ehu dɛ mifi ɔsor na menye hom akasa.
Mma hom nnyɛ me saso enyame bi mma hom ho; dwetɛ enyame, anaa sika enyame o, mma hom nnyɛ.
Dɛtse afɔrmbukyia na yɛ ma me, na dze wo hyew afɔr, nye w’asomdwee afɔr, wo nguan, nye w’anantwi no bɔ do afɔr: beebiara a mebɛma wɔakaa me dzin no, mebɛba wo nkyɛn na mebehyira wo.
Na sɛ ereyɛ abo afɔrmbukyia ama me: mma mmfa abo a woetwa nnsia osiandɛ sɛ ema w’edwindadze do bɔ do a, egu ho fi.
Nkyii so mma mmfow atwer nnkɔ afɔrmbukyia do, amma w’adagyaw aannda edzi wɔ do.
Nkowaa Ho Mbra Na iyinom nye ntsɛmbusɛm a fa to hɔn enyim.
Sɛ etɔ akowaa a ɔyɛ Hebriwnyi a, mfe esia na ɔnsom: na dza otsia esuon no mu ɔmfa no ho ndzi nkɔ kwa.
Sɛ noara nko na ɔbae a, noara nko nkɔ: sɛ ɔawar a, ɔno ne yer nye no nkɔ.
Sɛ no wura ma no yer, na ɔwo mbabanyin anaa mbabaa ma no a, yer no nye ne mba nyɛ ɔbaa no no wura dze, na noara nko nkɔ.
Na sɛ akowaa no ka no petee dɛ, Modɔ mo wura, me yer, nye me mba; mennkɛfa moho edzi akɔ a: ɔno no wura no mfa no mbra Nyankopɔn enyim, na ɔmfa no mbra ɔpon ho, anaa ɔpon dua ho; na no wura no mfa fitsii mfitsi n’asomu; na ɔnsom no daa.
Na sɛ ɔbanyin bi tɔn ne babaa ma ɔkɛyɛ afonabaa a, ɔnodze mma ɔmmfa noho nndzi nnkɔ dɛ mbrɛ akowaa no yɛ.
Sɛ ɔnnsɔ no wura a noara ɔagye no ayewar no enyi a, ɔnodze wɔmma wɔmbɔpon no: onnyi tum dɛ ɔtɔn no ma ɔnanaben bi, osiandɛ ɔadaadaa no.
Na sɛ ɔgye no ayewar ma ne babanyin a, ɔnyɛ no dɛ mbrɛ wɔdze yɛ mbabaa.
Sɛ ɔgye yer fofor ma no a; mma onnkuw n’edziban, n’akataho, nye n’awar edwuma do.
Na sɛ ɔannyɛ iyinom ebiasa yi amma no a, ɔnodze ɔmfa noho ndzi nkɔ kwa, sika bi nnyi mu.
Basabasayɛ a Ɔdze Pira Anaa Owu Ba Nyia ɔbɔ nyimpa ma owu no, oku na wonku no.
Na sɛ nyimpa annkɔ atsɛwee, na Nyankopɔn na ɔama ne nsa apa dze a; ɔno mibeyi beebi mama wo na oeeguan akɔ hɔ.
Na sɛ nyimpa bi ba ne nyɛnko do enyidaho mu dze ndaadaa ku no a; yi no fi m’afɔrmbukyia ho, ma onwu.
Na nyia ɔbɔ n’egya, anaa ne na no, oku na wonku no.
Na nyia owia nyimpa, na ɔtɔn no no, anaa sɛ wohu no wɔ ne nsamu a, oku na wonku no.
Na nyia ɔdom n’egya, anaa ne na no, oku na wonku no.
Na sɛ nyimpa bi woridzi aper, na kor bɔ kor no ɔbo, anaa kutuku, na oennwu, na ɔka no to ne mpa do a: sɛ ɔsoɛr bio, na osuo no poma mu nantsew fir edzi a, ɔnodze nyia ɔbɔɔ no no no ho nyɛ no tɔtrɔtɔ: ne mber a asɛɛ no nko na ontua kaw, na ɔmma wɔnsa no yarba koraa.
Na sɛ nyimpa bobɔ n’akowaa, anaa n’afonabaa abaa, ma owu ne nsaano a; ɔno wondzi no wer.
Naaso sɛ ɔtsena hɔ da kor anaa nda ebien a, mma wonndzi no wer: osiandɛ ɔyɛ ne sika.
Na sɛ mbanyin roko, na wopira onyinsemfo, ma ɔpon ɔba, na mbusu bi ammba ekyir dze a: brabo na wɔngye no, dɛ mbrɛ ɔbaa no no kun dze bɔto no do no; na ontua no dɛ mbrɛ ntsɛmbuafo no bɛkyerɛ no.
Na sɛ mbusu bi ba ekyir a, ɔnodze fa nkwa hyɛ nkwa ananmu, enyiwa hyɛ enyiwa ananmu, se hyɛ se ananmu, nsa hyɛ nsa ananmu, anan hyɛ anan ananmu, hyehyew hyɛ hyehyew ananmu, ɔkam hyɛ ɔkam ananmu, mfemfem hyɛ mfemfem ananmu.
Na sɛ obi bɔ n’akowaa enyiwa, anaa n’afonabaa enyiwa na ɔsɛɛ no a, n’enyiwa no ntsi ɔmma ɔmfa noho ndzi nkɔ.
Na sɛ ɔbɔ n’akowaa ne se tu no, anaa n’afonabaa ne se a; ne se no ntsi ɔmma ɔmfa noho ndzi nkɔ.
Ewuranom Hɔn Asodzii Na sɛ ɔnantwi sɛ ɔbanyin anaa ɔbaa, ma owu a, ɔno ɔnantwi no wonsiw no abo, na mma wonndzi ne nam; na ɔnantwi no wura dze wongyaa no.
Na sɛ ɔnantwi no ɔtɔ sesɛ dada na wɔama no wura atse, na oennsie no fie, na oekoku ɔbanyin anaa ɔbaa dze a; ɔnantwi no wonsiw no abo, na no wura no so wonku no.
Sɛ wɔbɛgye no mpata a, ɔno ɔmma adze biara a wɔbɛgye no no mfa ntɔ no nkwa.
Sɛ ɔbabanyin na ɔasɛ no o, ɔbabaa na ɔasɛ no o, atsɛmbu yi ara na wɔmfa mbu no.
Sɛ ɔnantwi no sɛ akowaa anaa afonabaa a; ɔno ɔmma hɔn wura dwetɛ dwetɛbona eduasa, na wonsiw ɔnantwi no abo.
Na sɛ nyimpa bi kobue amona do, anaa sɛ nyimpa bi kotu amona na ɔannkata do, na ɔnantwi anaa asoaso kɔhwe mu a, ma no wura no nhyɛ ananmu; ɔmfa sika mma hɔn wura no, na mbowafun no nyɛ nedze.
Na sɛ nyimpa kor bi ne nantwi pira kor nedze ma owu a; ɔno wɔntɔn nantwi nyikan no, na wɔnkyɛ ne tsiadze no; na fun no so wɔnkyɛ.
Mbom sɛ wonyim dɛ ɔnantwi no ɔtɔ sesɛ dada, na no wura no ammfa no ennsie fie a; ɔno ɔmfa ɔnantwi nhyɛ ɔnantwi ananmu, na abowafun no nyɛ noara nedze.
Kaw No Ntuae Ho Mbra Sɛ nyimpa bi kowia nantwi, anaa guan, na oku no, anaa ɔtɔn no a; ɔmfa anantwi enum nhyɛ nantwi kor ananmu, na nguan anan nhyɛ guan kor ananmu ntua kaw.
Sɛ wohu owifo no dɛ oebubu mu reba, na wɔbɔ no adze ma owu a, bɔgya asodzi nnyi hɔ mma no.
Sɛ ewia pue no do a, bɔgya asodzi wɔ hɔ ma no: ahyɛnanmu na ɔnyɛ; sɛ onnyi hwee a, ɔno n’adzewia ntsi wɔntɔn no.
Sɛ wohu adzewiadze no wɔ ne nsamu enyikan a, sɛ ɔyɛ ɔnantwi o, asoaso o, oguan o, ontua kaw mbɔho.
Sɛ nyimpa bi ma wodzi haban anaa wenyin ture mu adze, na ogyaa n’abowa ma okedzi nyimpa kor so ne haban mu adze a, ɔmfa nankasa ne haban mu ndzepa, nye nankasa no wenyin ture mu ndzepa bi nhyɛ ananmu.
Sɛ ogya pue, na ɔkɔsɔ nsoɛ mu ma eburow ekuwekuw, anaa eburow a ogyinagyina hɔ, anaa haban no hyew a; ɔhyɛ na nyia ɔsɔɔ gya no nhyɛ ananmu.
Sɛ nyimpa bi dze sika anaa efidze ma ne nyɛnko esie, na wowia no wɔ nyimpa no ne fie a; sɛ wohu owifo no a, ontua kaw mbɔho.
Sɛ woennhu owifo no a, ɔno fiwura no ntwe mbɛn Nyankopɔn nhwɛ kyerɛ dɛ ɔnntsen ne nsa nnka ne nyɛnko n’adze no a. Na mbrato ho asɛm biara, sɛ ɔyɛ ɔnantwi dze o, asoaso dze o, oguan dze o, anaa adze a ayew biara a obi bɛse wɔ ho dɛ, Ɔno nye yi o, wɔmfa hɔn beenu nyina hɔn asɛm mbra Nyankopɔn enyim; nyia Nyankopɔn bobu no fɔ no, ontua kaw mbɔho mma ne nyɛnko no.
Sɛ nyimpa bi dze asoaso, anaa nantwi, anaa guan, anaa abowa biara ma ne nyɛnko esie; na owu anaa opira, anaa wɔka no to hamu, na nyimpa bi ennhu a: EWURADZE ntam mbra hɔn beenu no ntamu, kyerɛ dɛ ɔnntsen ne nsa nnka ne nyɛnko no n’adze no a: na adze no wura no ɔmpen do, na mma ɔnnhyɛ ananmu.
Sɛ wowia no wɔ ne nkyɛn dze a, ɔnhyɛ adze no wura ananmu.
Sɛ wɔatsetsew no esinesin a, ɔmfa mbra mbedzi dase; dza wɔatsetsew no no mma ɔnnhyɛ ananmu.
Na sɛ nyimpa bi kɛfɛm biribi wɔ ne nyɛnko hɔ, na ɔsɛɛ, anaa owu, dɛ adze no wura no no ho nnyi mu a, ɔhyɛ na ɔnhyɛ ananmu.
Sɛ adze no wura no no ho wɔ mu a, mma ɔnnhyɛ ananmu: sɛ ɔyɛ apaabɔ adze a, na ogyina n’apaabɔdze do.
Abrabɔ Na Nyamesom Ho Mbra Na sɛ nyimpa bi kɛdaadaa ɔbaabun a wɔnngyee no yer, na ɔnye no da a, ɔno ɔmma ne tsiadze ma ɔnyɛ ne yer.
Sɛ n’egya pow koraa dɛ ɔdze no ma no a, onker sika mma, dɛ mbrɛ mbaabun tsiadze tse.
Mma mma ɔbaa anyɛn kwan ma ɔntsena ase.
Obiara a ɔnye abowa bɛda no, oku na wonku no.
Nyia ɔbɔbɔ afɔr ama onyame biara, na nnyɛ EWURADZE nko no, wɔnsɛɛ no koraa.
Na ɔhɔho dze mma nnyɛ no bɔn, nkyii so mma nnhaw no: osiandɛ hom yɛɛ ahɔho wɔ Egypt asaase do.
Mma hom nntseetsee ɔbaa kunafo biara, anaa egyankaba.
Sɛ etseetsee hɔn ɔkwan biara mu, na wosu frɛ me dze a, otsie ara na mibetsie hɔn sufrɛ no; na m’ebufuw ano bɛyɛ dzen, na medze afona boku hom; na hom yernom bɛyɛ ekunafo na hom mba ayɛ ngyanka.
Sɛ efɛm me man mu ohianyi biara a ɔnye wo wɔ hɔ sika a, mma nnyɛ dɛ ɔpempensinyi; nkyii so mma hom nngye no nsiho.
Sɛ egye wo nyɛnko tam ahoba a, wi rotɔ no fa san ma no: osiandɛ ɔnoara nko nye n’akataho, no honam ho tam a: ebɛnadze na ɔmfa nda?
Na ɔbɛba dɛ, sɛ osu frɛ me a, mibetsie: osiandɛ mbɔbɔrhufo nye me.
Mma nnyeyaw Nyankopɔn, anaa nndom wo man mu ɔpanyin.
Mma nnkyinkyim dɛ edze wo ndɔbaa anaa wo nsa mu bi bɔbɔ afɔr.
Wo mbabanyin mu abakan no fa ma me.
Dɛmara na yɛ w’anantwi, na ɔnye wo nguan: nda esuon na ɔnye ne na ntsena; da a otsia awɔtwe no fa no brɛ me.
Na hom bɛyɛ nyimpa krɔnkrɔn ama me: dɛm ntsi mma hom nndzi bɔnam bi a abowa atsetsew mu wɔ haban mu; hom ntow nkyen mbɔdɔm.
Pɛrpɛryɛ Mma nntsie atorsɛm: mma nnye omumuyɛfo nndzi nsawosow dɛ ebɛyɛ ɔdasefo ɔkontompɔnyi.
Mma nndzi ɔdodow ekyir nnkɛyɛ bɔn; nkyii so mma nnkasa asɛm bi mu nnkedzi ɔdodow ekyir nndan atsɛmbu enyi: nkyii so mma nndzi nnkɔ ohianyi afa wɔ n’asɛm mu.
Sɛ ekɔto wo tamfo ne nantwi anaa n’asoaso dɛ ɔatɔ gon a, fa no san ekyir brɛ no bio.
Sɛ ihu nyia okyir wo n’asoaso dɛ ɔhyɛ n’adzesoa ase, na nkyɛ ennkɛpɛ dɛ eboa no a, boa na nye no mboa no.
Mma nndan wo hianyi n’atsɛmbu enyi wɔ n’asɛm mu.
Twe woho fi atorsɛm ho kɔ ekyirekyir; na mma nnku nyia odzi bem na ɔtsen: osiandɛ murummbu omumuyɛfo bem.
Na mma nngye akyɛdze: osiandɛ akyɛdze ma hɔn a wɔwɔ enyiwa fura, na ɔkyeakyea atseneneefo nsɛm.
Na mma nnhaw ɔhɔho: osiandɛ hom nyim ɔhɔho n’akoma, ɔnam dɛ hom yɛɛ ahɔho wɔ Egypt asaase do ntsi.
Afe Esuon No Na Nda Esuon No Na mfe esia na pe w’asaase do aba, na boaboa no ndɔbaa ano sie: na afe a otsia esuon no dze ma ɔngye n’ahom na ɔnda hɔ kwa; ma wo man mu ehiafo ndzi: na dza wobegya no, hamu abowa ebedzi.
Dɛmara na yɛ wo wenyin ture, nye wo ngodua ture.
Nda esia na fa yɛ w’edwuma, na da a otsia esuon no fa hom: na wo nantwi nye w’asoasopɔnkɔ eenya ahomgye: na w’afonabaa ba, nye ɔhɔho no so eenya ahomgye.
Na hom nhwɛ yie wɔ ndzɛmba a maka akyerɛ hom nyinara ho: na mma hom mmbobɔ enyame afofor bi dzin, nkyii so mma mma wɔnntse no wɔ w’anomu.
Afahyɛ Akɛse Ebiasa No Mpɛn ebiasa na hyɛ fa ma me wɔ afrenhyia mu.
Sie epitsi afahyɛ no: nda esuon na dzi epitsi boodoo, dɛ mbrɛ mehyɛɛ wo no, wɔ mber a wɔahyɛ no wɔ bosoom Abib mu no (osiandɛ no mu na ifii Egypt bae); na mma obiara mmfa nsapan mmbefir m’enyim: na otwaber afahyɛ no, w’edwumadze a eyɛ no wɔ haban mu no mu nduadzewakan no: na anoboaboa afahyɛ no wɔ afe no ewiei, aber a eboaboa wo ndwumadze ano fi haban mu no.
Wo mbanyin nyinara mbefir EWURADZE Nyankopɔn enyim mpɛn ebiasa wɔ afrenhyia mu.
Mma mmfa mbɔrkaw nnka m’afɔrbɔ bɔgya no ho mmbɔ afɔr; nkyii so mma m’afahyɛ mu seradze no ɔnnko hɔ anadwe nyinara ma onnkodu adzekyee.
Wo daadze mu nduadzewakan mu kan dze no fa bra EWURADZE wo Nyankopɔn fie.
Mma nnoa apɔnkyeba wɔ ne na no numfonsu mu.
EWURADZE N’anohoba Na Mboa Hwɛ, morosoma ɔbɔfo ma oeedzi w’enyim akɔhwɛ wo wɔ ɔkwan no mu, na ɔdze wo ekodu bea a mesiesie no do.
Hom nhwɛ yie wɔ no ho, na wontsie ne ndze; mma wonnyi no ebufuw: na ɔnnkɛfa hom mbrato akyɛ hom; osiandɛ me dzin wɔ no mu.
Na sɛ itsie ne ndze ara ampa, na eyɛ dza meka nyinara a; ɔnodze, mebɛyɛ ɔtamfo ama w’atamfo, nye ɔhohiahianyi mama w’ahohiahiafo.
Na mo bɔfoe no bedzi w’enyim akɔ, na ɔdze wo ekodu Amorifo, Hitifo, Perizfo, Keenanfo, Hivifo, nye Jebusfo nkyɛn: na mubotwa hɔn egu.
Mma mmbɔ wo mu adze mma hɔn enyame, na nnsom hɔn, na nnyɛ hɔn ndzeyɛɛ so: na butuw na butuw hɔn, na bubu hɔn edum mu esinesin.
Na hom nsom EWURADZE hom Nyankopɔn, na obehyira w’edziban, nye wo nsu do; na mibeyi yarba mefi wo mu.
Obiara nnkɔpon ɔba, na ɔnnkɛyɛ ɔbɔnyin so, wɔ w’asaase do: mebɛma wo nda no dodow ano edu.
Mebɛma mo ho hu edzi w’enyim, na mebɛka aman a ebɛba hɔn do nyinara megu, na mama w’atamfo nyinara adan hɔn ekyir ama wo.
Na mobɔsoma nkotokrodo ma woeedzi w’enyim, apam Hivifo, Keenanfo, nye Hitifo no wɔ w’enyim.
Mennkɛpam hɔn wɔ w’enyim wɔ afe kor mu; ɔno bɛyɛ na asaase no adan amamfo, na hamu mbowa adɔɔ so wɔ wo do.
Nkakrankakra na mebɛpam hɔn wɔ w’enyim, ekodu dɛ ebɔdɔr, na enya asaase no.
Na mubotwa wo he efi Mbɛw Po no ho araa ekodu Filistiafo po no ho, na medze mefi sar no ano ekodu Esutsen no ho: na mibeyi asaase no do mba mahyɛ wo nsa; na ebɛpam hɔn wɔ w’enyim.
Mma nnye hɔn nye hɔn enyame so nndzi ahyɛmu.
Mma wɔnntsena w’asaase do, ɔno bɛyɛ na wɔama ayɛ bɔn etsia me: na sɛ esom hɔn enyame a, ampaara ɔbɛyɛ efir ama wo.
Ahyɛmu No No Nsɔwano Na ɔsee Moses dɛ, Fow bra EWURADZE nkyɛn, ɔwo, nye Aaron, Nadab, nye Abihu, nye Israel mpanyimfo mu eduosuon; na hom nkɔsɔr wɔ ekyirekyir: na Moses nko ntwe mbɛn EWURADZE; na hɔn dze, mma wɔnntwe mmbɛn; nkyii so mma ɔman no nnye no mmfow nnkɔ.
Na Moses bae bɛkaa EWURADZE ne nsɛm no nyinara kyerɛɛ ɔman no, na atsɛmbu no nyinara: na ɔman no nyinara dze ndze kor buae, na wɔsee dɛ, Nsɛm a EWURADZE aka no nyinara yɛbɛyɛ.
Na Moses kyerɛɛw EWURADZE ne nsɛm no nyinara, na ɔsoɛɛr anapaatu, na osii afɔrmbukyia wɔ bepɔw no ase, nye edum duebien, dɛ mbrɛ Israel ebusuakuw duebien no ano tse.
Na ɔsomaa Israelmba no mu mberantsɛ a wɔdze anantwi kɔbɔɔ ɔhyew afɔr, nye asomdwee afɔr maa EWURADZE.
Na Moses faa bɔgya no ne fa guguu mbɛɛsen mu, na ɔdze bɔgya fa no petsee afɔrmbukyia no do.
Na ɔfaa ahyɛmu nwoma no, na ɔkenkaan no wɔ ɔman no asomu: na wɔsee dɛ, Dza EWURADZE aka no nyinara yɛbɛyɛ, na yɛayɛ setsie.
Na Moses faa bɔgya no, na ɔdze petsee ɔman no do, na ɔsee dɛ, Hwɛ ahyɛmu a EWURADZE nye hom edzi wɔ nsɛm yi nyinara ho no no bɔgyaa nye yi.
Nna Moses, nye Aaron, Nadab, nye Abihu, nye Israel mpanyimfo mu eduosuon no fowee kɔree: na wohun Israel Nyankopɔn no; n’anan ase tse dɛ wɔdze hoabo ataa hɔ, na n’enyi tsew dɛ ɔsor noara.
Na ɔammfa ne nsa annto Israelmba mu ekunyin no do: na wɔhwɛɛ Nyankopɔn, na wodzidzii na wɔnomee.
Moses Kɔ Bepɔw Sinai Do Na EWURADZE see Moses dɛ, Fow bra me nkyɛn wɔ bepɔw no do, na tsena hɔ: na medze abopon, nye mbrasɛm a makyerɛw no mebɛma wo, ma aakyerɛkyerɛ hɔn.
Na Moses soɛree, ɔnye no somfo Josua: na Moses fowee kɔr Nyankopɔn ne bepɔw no do.
Na ɔsee mpanyimfo no dɛ, Hom ntsintsim ha ntweɔn hɛn ma onkodu dɛ yɛbɛba hom nkyɛn bio: na hwɛ, Aaron nye Hur nye hom wɔ ha: obiara a ɔwɔ asɛm bi no, wɔmma ɔntwe mbɛn hɔn.
Na Moses fowee kɔr bepɔw no do, na mununkum no bɛkataa bepɔw no do.
Na EWURADZE n’enyimnyam bɛtsenaa bepɔw Sinai do, na mununkum no kataa do nda esia: na da a otsia esuon no, ofi mununkum no mu frɛɛ Moses.
Na EWURADZE n’enyimnyam no hwɛbea ɔtse dɛ gya a ɔhyew adze wɔ bepɔw no etsifi wɔ Israelmba no enyiwa mu.
Na Moses kɛhɛɛn mununkum no ne finimfin, na ɔfowee kɔr bepɔw no do: na Moses dzii bepɔw no do adaduanan adzekyee nye adzesaa.
Ehyiadzibuw Ho Afɔrbɔdze Na EWURADZE kasaa kyerɛɛ Moses dɛ, Ka kyerɛ Israelmba ma wɔmfa ayɛyɛdze mbrɛ me: nyimpa biara a n’akoma pɛ no no hɔ na hom ngye m’ayɛyɛdze.
Na iyi nye ayɛyɛdze a hom ngye no wɔ hɔn hɔ; sika, nye dwetɛ, nye boran; nye bibir, nye ɔberdum, nye serdaa, nye ndwera fɛɛfɛw, nye mpɔnkyenhwi; nye nguannyin nwoma a wɔahyɛ no memen, nye nsukraman nwoma; nye akeesia dua; kandzea ho ngo, ɔserango ho nduhuam, nye nduhuam a wɔhyew ho edur; abo a no su tse dɛ epopobibir, nye abo a wɔdze besisi egugudo no, nye akatabo no mu no.
Na ma wɔnyɛ krɔnkrɔnbea mma me; ma maatsena hɔn mu.
Dɛ mbrɛ merekyerɛ wo no nyinara, ntamadan no saso, nye no mu ndzɛmba nyinara ne saso, dɛmara pɛ na hom nyɛ no.
Ahyɛmudaka Ho Nhyehyɛɛ Na wɔnyɛ akeesia dua adaka: ne tsentsen nyɛ bɛyɛ basafa kor na fa, na ne tɛtɛr bɛyɛ anamɔn ebien na fa, na no krɔn so bɛyɛ anamɔn ebien na fa.
Na fa sika mapa dura ho, no mu nye n’ekyir na fa dura, na yɛ ho sika hankra twa ho hyia.
Na gu no ho sika nkaba anan, na fa tuatua n’anan anan no ho; na nkaba ebien ndzi n’afa fakor, na nkaba ebien ndzi n’afa no ho.
Na fa dua sian mpoma, na fa sika dura ho.
Na fa mpoma no hyehyɛ nkaba no mu wɔ adaka no ne nkyɛn mu, ma wɔmfa nsoa adaka no.
Mpoma no nhyehyɛ adaka no ne nkaba no mu: mma wonnyiyi mmfi mu.
Na fa dase a medze mebɛma wo no to adaka no mu.
Na fa sika mapa yɛ mbɔbɔrhu egua: ne tsentsen nyɛ bɛyɛ basafa kor nye fa, na ne tɛtɛr bɛyɛ anamɔn ebien nye fa.
Na yɛ sika kerubim ebien; ɔbor edwuma na fa yɛ, wɔ mbɔbɔrhu egua ne tsir ebien no do.
Na yɛ kerubim kor wɔ ne tsir kor, nye kerubim kor wɔ ne tsir kor so: mbɔbɔrhu egua no mu na hom mma kerubim ebien no mfi wɔ ne tsir ebien no do.
Na kerubim no ntserɛtserɛw hɔn ntsaban mu wɔ ɔsor, mfa hɔn ntsaban no nkata mbɔbɔrhu egua no do, hɔn enyim ndzi abɔenyim; mbɔbɔrhu egua no do na kerubim no hɔn enyim mbedzi.
Na fa mbɔbɔrhu egua no si adaka no do sor; na adaka no mu na fa dase a medze mebɛma wo no to.
Na hɔ na menye wo behyia, na mefi mbɔbɔrhu egua no do wɔ kerubim ebien a wɔwɔ dasedaka no do no ntamu maka wo ndzɛmba a mebɛhyɛ wo dɛ fa kyerɛ Israelmba no nyinara ho nsɛm.
Pon No Ho Nhyehyɛɛ Na fa akeesia dua pon: ne tsentsen nyɛ basafa kor, ne tɛtɛr anamɔn kor nye fa, na no krɔn bɛyɛ anamɔn ebien nye fa.
Na fa sika mapa dura ho, na yɛ ho sika hankra hyia.
Na yɛ ho ntotoano a ɔbɛyɛ nsatseama hyia, na yɛ ntotoano no ho sika hankra hyia.
Na yɛ ho sika nkaba anan, na fa nkaba no sisi nkutuw anan a ɔwowɔ n’anan anan no ho no do.
Ntotoano no nkyɛn papaapa na nkaba no ndzi, ma ɔnyɛ beebi mbrɛ wɔdze mpoma no bɛhyehyɛ dze asoa ɔpon no.
Na fa akeesia dua sinsian mpoma no, na fa sika duradura ho, ama wɔdze aasoa pon no.
Na yɛ do mboyaa, nye ntser, nye nkɔɔpow, nye nkorbaa a wɔdze bohue: sika mapa na fa yɛ.
Na fa kyerɛpaanoo si pon no do wɔ m’enyim daa.
Kandzeadua Ho Nhyehyɛɛ Na fa sika mapa yɛ kandzeadua: ɔbor edwuma na fa yɛ kandzeadua no, n’anan, nye no dua; no ho mpokuwa, no nkukuduuduw, nye ne nhyiren, mfi sin kor no ara mu: na abaw esia mfifi ne nkyɛn mu; kandzeadua n’abaw ebiasa mfi n’afa fakor, na kandzeadua no n’abaw ebiasa so mfi n’afa kor so: mpokuwa ebiasa a wɔayɛ no dɛ almɔnd nhyiren wɔ abaw kor ho, kukuduuduw nye nhyiren; na mpokuwa ebiasa a wɔayɛ no dɛ almɔnd nhyiren wɔ abaw kor no so ho, kukuduuduw nye nhyiren: dɛm na yɛ wɔ abaw esia a efifir wɔ kandzeadua no ho no ho: na kandzeadua no ho mpokuwa anan a wɔayɛ no dɛ almɔnd nhyiren, no kukuduuduw nye ne nhyiren: na kukuduuduw nhyɛ abaw ebien a otuatua ho no ase, na kukuduuduw nhyɛ abaw ebien a otuatua ho no ase, na kukuduuduw nhyɛ abaw ebien a otuatua ho no ase wɔ abaw esia a efifir kandzeadua no mu no ase.
No ho nkukuduuduw nye no ho abaw no mfi mu ara, ne nyinara sika mapa na wɔmfa nyɛ no ɔbor edwuma kor.
Na yɛ ne nkandzea no esuon: na wɔnsosɔ ne nkandzea no, ma ɔngyegye wɔ n’enyim.
Na no ho adabaa, nye no ho nsompokuwa nyɛ sika mapa.
Sika mapa kyɛpɛn kor na wɔmfa nyɛ, ɔnye no ho ndzɛmba yi nyinara.
Na hwɛ na yɛ no dɛ mbrɛ no nsusudo a wɔdze akyerɛ wo wɔ bepɔw no do no tse.
Ntamadan No Ho Nhyehyɛɛ Nkyii so fa nsensɛnho atam du yɛ ntamadan no; ndwera fɛɛfɛw a woefira, nye bibir, nye ɔberdum, nye serdaa na fa yɛ me kerubim a ɔyɛ odwimfo pa edwinsa.
Nsensɛnho tam kor ne tsentsen nyɛ basafa duanan, na nsensɛnho tam kor ne tɛtɛr nyɛ basafa ebien: nsensɛnho atam no nyinara no nsusui ngyina kor.
Wɔmfa nsensɛnho atam enum ntoatoa do kor ntoa kor so do; na nsensɛnho atam enum no so ntoatoa do kor ntoa kor so do.
Na fa bibir bobɔ nsensɛnho tam kor mbuano do etokur wɔ ano wɔ ntoae no do; na dɛmara na yɛ wɔ nsensɛnho tam a odzi ekyir no no mbuano do wɔ ntoae a otsia ebien no do.
Etokur eduonum na bobɔ wɔ nsensɛnho tam kor mu, na etokur eduonum so na bobɔ wɔ nsensɛnho tam a ɔwɔ ntoae a otsia ebien no so ano; etokur no ndzi abɔenyim nkorkor.
Na yɛ sika nkɔtɔkorba eduonum, na fa nkɔtɔkorba no yɛ ma nsensɛnho atam no kor ntoae kor so do: na ntamadan no nyɛ kor.
Na fa mpɔnkyenhwi yɛ nsensɛnho atam fa si buw wɔ ntamadan no do: yɛ no nsensɛnho atam dubiako.
Nsensɛnho tam kor ne tsentsen nyɛ basafa duenum, na nsensɛnho tam kor ne tɛtɛr nyɛ basafa ebien: nsensɛnho atam dubiako no no nsusui ngyina kor.
Na fa nsensɛnho atam enum toatoa yɛ no kor, na yɛ nsensɛnho atam esia so kor, na boka nsensɛnho tam a otsia esia no ma ɔnkata buw no do wɔ n’enyim.
Na yɛ etokur eduonum wɔ nsensɛnho tam kor a odzi ekyir no mbuano do wɔ ntoae no do, nye etokur eduonum so wɔ ntoae a otsia ebien no ne nsensɛnho tam no mbuano do.
Na yɛ mboran nkɔtɔkorba eduonum, na fa nkɔtɔkorba no susuo etokur no mu, na yɛ ma buw no ntoae mu, ma ɔnyɛ kor.
Na buw no ne nsensɛnho atam a aka sensɛn hɔ no, nsensɛnho tam fa no a aka no, nsensɛn ntamadan no ekyir.
Na buw no ne nsensɛnho atam no ne tsentsen mu anamɔn kor nye fa a abor do wɔ afa ha, nye anamɔn kor nye fa a abor do wɔ afa hɔ no nsensɛn ntamadan no ne nkyɛn nkyɛn wɔ afa ha nye afa ha nkata do.
Na fa nguannyin nwoma a wɔahyɛ no memen yɛ buw no ne nkatado; na fa nsukraman nwoma yɛ no sor akatado.
Na fa akeesia dua yɛ ntamadan no ne ntaabow a osisi hɔ.
Basafa enum nyɛ taabow ne tsentsen, na bɛyɛ anamɔn ebien nye fa nyɛ taabow kor ne tɛtɛr.
Anan ebien ntuatua taabow kor mu, nsusuo kor mu mfam kor so ho: dɛm na yɛ ma ntamadan no ne ntaabow nyinara.
Na yɛ ntamadan no ne ntaabow no, ntaabow eduonu ndzi pomu afamu nkyerɛ pomu.
Na yɛ ntaabow eduonu no n’ase dwetɛ ngyinado eduanan; ngyinado ebien nhyehyɛ taabow kor ase mma anan ebien no, na ngyinado ebien nhyehyɛ taabow kor so ase mma n’anan ebien no: na ntamadan no n’afa a otsia ebien no, odzi kwaamu afamu no, ntaabow eduonu: na no dwetɛ ngyinado eduanan no; ngyinado ebien nhyehyɛ taabow ase, na ngyinado ebien nhyehyɛ taabow kor so ase.
Na ntamadan no n’ekyir a odzi anee afamu no yɛ hɔ ntaabow esia.
Na yɛ ntaabow ebien ma ntamadan no no kutuw do wɔ n’ekyir afamu.
Na ɔmpam ho wɔ ase, na ɔnyɛ mu dɛmara nkodu no sor nkaba kor ho: dɛm na n’ebien nyina nyɛ; wondzi kutuw ebien no do.
Na ɔnyɛ ntaabow awɔtwe, nye no dwetɛ ngyinado, ngyinado duesia; ngyinado ebien nhyehyɛ taabow kor ase, na ngyinado ebien nhyehyɛ taabow kor so ase.
Na fa akeesia dua yɛ mbeabeamu; enum nyɛ ntamadan no ne nkyɛn kor ntaabow no dze, na mbeabeamu enum so nyɛ ntamadan no ne nkyɛn kor no ne ntaabow no dze, na mbeabeamu enum so nyɛ ntamadan no ne nkyɛn ekyir wɔ anee afamu ntaabow no dze.
Na finimfin mbeamu a ɔwɔ ntaabow no ne finimfin no ntwa mu mfi tsir nkodu tsir.
Na fa sika duradura ntaabow no ho, na fa sika yɛ no ho nkaba no ma ɔnyɛ mbeabeamu no hyehyɛbea: na fa sika duradura mbeabeamu no ho.
Na si ntamadan no dɛ mbrɛ ne nyɛbea a woeyi akyerɛ wo wɔ bepɔw no do no tse.
Na fa bibir, nye ɔberdum, nye serdaa nye ndwera fɛɛfɛw a woefira yɛ ntwamutam: yɛ me kerubim a ɔyɛ odwimfo pa edwinsa: na fa sensɛn akeesia edum anan a woeduradura ho sika do, no nkwaba nyɛ sika, nsisi dwetɛ ngyinado anan do.
Na fa ntwamutam no sensɛn nkɔtɔkorba no ase, na fa dasedaka no bra ntwamutam no mu: na ntwamutam no ntwa bea krɔnkrɔn no nye krɔnkrɔn mu krɔnkrɔn no mu mma wo.
Na fa mbɔbɔrhu egua no si dasedaka no do wɔ krɔnkrɔn mu krɔnkrɔnbea no mu.
Na fa ɔpon no si ntwamutam no ekyir, na kandzeadua no ndzi ɔpon no tsentsendo wɔ ntamadan no nkyɛn mu wɔ pomu afamu: na fa ɔpon no si kwaamu afamu.
Na fa bibir, nye ɔberdum, nye serdaa, nye ndwera fɛɛfɛw a woefira, wen nkyermu fa yɛ ntamadan no n’abowano nkataano.
Na yɛ akeesia edum enum fa ma nkataano no, na fa sika duradura ho; no nkwaba nyɛ sika: na gu boran ngyinado enum wɔ ase.
