Yezu en de Kiresta la tuuhum Gulehegɔ wa dela tuuhum en de Yezu Kiresta en Deviti dayua, Aberaham dayua la.
Aberaham dela Aziki sɔ, ti Aziki dɛna Yakɔbe sɔ, ti Yakɔbe dɛna Yuda la a suurɔ sɔ, Ti Yuda dɛna Pɛrezi la Zera sɔ, ti ba ma dɛna Tama.
Ti Pɛrezi dɛna Hɛzirɔn sɔ, ti Hɛzirɔn dɛna Aram sɔ, Ti Aram dɛna Aminadabi sɔ, ti Aminadabi dɛna Nason sɔ, ti Nason dɛna Salemon sɔ.
Ti Salemon dɛna Boazi sɔ, ti a ma dɛna Arahab.
Ti Boazi dɛna Ɔbɛd sɔ, ti a ma dɛna Arutu.
Ti Ɔbɛd dɛna Yesi sɔ, ti Yesi dɛna Naba Deviti sɔ.
Ti Deviti dɛna Solomɔn sɔ, ti a ma dɛna Yuriya pɔga la.
Ti Solomɔn dɛna Yerobuam sɔ, ti Yerobuam dɛna Abiya sɔ, ti Abiya dɛna Asaf sɔ.
Ti Asaf dɛna Yehosafate sɔ, ti Yehosafate dɛna Yoram sɔ, ti Yoram dɛna Yuziya sɔ.
Ti Yuziya sɔ dɛna Yotan, ti Yotan sɔ dɛna Ahazi, ti Ahazi sɔ dɛna Hɛzekaya.
Ti Hɛzekaya sɔ dɛna Manaasɛ, ti Manaasɛ sɔ dɛna Amɔsi, ti Amɔsi dɛna Yoseya.
Ti Yoseya sɔ dɛna Yekonaya la a suurɔ.
Sankaŋa en de apɛregɛ loŋe Babilɔn la.
Ti apɛregɛ-loŋe Babilɔn saŋa la pooren, ti Yekonia dɔgɛ a dayua Salatiɛle, ti Salatiɛle dɛna Zerubabɛle sɔ, ti Zerubabɛle dɛna Abiyud sɔ, ti Abiyud dɛna Eliyakim sɔ, ti Eliyakim dɛna Azɔr sɔ, ti Azɔr dɛna Zadɔki sɔ, ti Zadɔki dɛna Akim sɔ, ti Akim dɛna Eliyud sɔ, ti Eliyud dɛna Ɛliyaza sɔ, ti Ɛliyaza dɛna Matan sɔ, ti Matan dɛna Yakɔbe sɔ, ti Yakɔbe dɛna Yosefe sɔ, Mɛɛri sira la sɔ, Mɛɛri se'em en dɔgɛ Yezu, se'em ti ba yi'ira Kiresta la.
Bala, buuri tuuhum la za'a, ze'ele Aberaham ta paaɛ Deviti dela buuri tuuhum pia la anaahi.
Ze'ele Deviti ta paaɛ apɛregɛ-loŋe Babilɔn saŋa la dela, buuri tuuhum pia la bunaahi.
Ze'ele a apɛregɛ loŋe Babilɔn ta paaɛ Kiresta kinɛ saŋa la, me dela buuri tuuhum pia la anaahi.
Yezu en de Kiresta dɔgum Nananawa, Yezu en de Kiresta la dɔgum en doohe la sadɔtɔ kuna.
Lan wa eŋa ti a ma Mɛɛri yeti a ele Yosefe la.
Gee se'em ma'a ti ba ta yeti ba nyaa zi'ire la taaba la, a nyɛ ti pun tara la puurɛ, Fa'a Sia la paŋa puan.
Gee Yosefe a sira la, ka bɔta a diihe en vi nɛreba nɛŋan la, maahum mɛ ti a bahɛ en bããlam.
Gee en ti'ihɛ ku ti a iŋɛ ŋwana wa la, ti Yinɛ suŋera niiɛ a mɛŋa bo' en zaaheŋɔ puan yi' en yeti, “Yosefe, Deviti dayua, da tara dabeem ti dabeem ti fum to'e Mɛɛri ti a dɛna fum pɔga.
Se'ere sɔi la, bisɛka puurɛ ti a tara wa, dela Fa'a Sia la paŋa n bahɛ ti la iŋɛ bala.
A wan dɔgɛ la budibela ti fum sigɛ ka yu'urɛ Yezu.
Se'ere en sɔi la, eŋa n yeti a faaɛ a nɛreba ba be'em puan bahɛ.” Yele ana za'a iŋɛ ti la bahɛ ti Daana la en tɔgɛ se'em doohe a nɔtɔgeha puan la wa'am sira na.
La yeti, “Bihɛ, pɔgesakãherɛ wan nyɔkɛ puurɛ dɔgɛ budibela, ti ba sigɛ ka yu'urɛ Emanuwɛl.” De vuurɛ dela, “Yinɛ boi la tɔ.” Yosefe en ihege a guum la puan la, a tum doohe la Daana suŋera la en bo' en nuurɛ se'em la, to'e Mɛɛri ti a dɛna a pɔga.
Gee Yosefe ka makɛ naaɛ la Mɛɛri ta paaɛ se'em ma'a ti Mɛɛri dɔgɛ budibela la, ti Yosefe sigɛ ka yu'urɛ Yezu.
Baŋereba wa'am na bihɛ Yezu Naba Hɛrɔd saŋa puan, ban wa dɔgɛ Yezu Bɛtelehɛm en boi Yudiya puan ba'ahɛ la, bihɛ ya, baŋereba duma ze'ele dapɔya bɔba ha wa'am Yerusalɛm na, sɔkera yeti, “Bɛha ti ba dɔgɛ se'em en de Yuuduma naba la?
Beni zuo, tu nyɛ la ka ŋmarebila dapɔya ha, wa'am na ti tu na'ahɛ en.” Naba Hɛrɔd en wum ŋwana la, dabeem n kɛ en paaɛ paaɛ, la Yerusalɛm nɛreba za'a; ti a yi' malema kiinduma la za'a, la nɛreba la gɔnmi'ineba lagehɛ na viihɛ ba zi'an ti ba wan dɔgɛ Kiresta la.
Ti ba yele en yeti, “Bɛtelehɛm n boi Yudiya puan, Se'ere n sɔi la, nɔtɔgeha la n gulehɛ se'em biŋe n bala: ‘Fum Bɛtelehɛm, n boi Yuda puan wa, kan dɛna timbila Yuda naduma nɛŋan; se'ere n sɔi la, fum puan ti naba wan yehe na; dɛna dunkiina bo' mam nɛreba Iziraleduma.’ ” Ti Hɛrɔd yi' baŋereba la bããlam ti a baŋɛ ba zi'an, hansɛka mɔpi ti ba nyɛ ŋmarebila la.
Gee nyaa tum ba Bɛtelehɛm yeti, “Kiŋɛ ya ta ɛ bia la ninmu'urɛ, ya ha nyɛ ka, bahɛ ya ti n tuberɛ wum, ti mam me kiŋɛ ta na'ahɛ ka.” Ban wum Naba la sɔhega la ba'ahɛ la, ba yehe mɛ yɛ'a, bihɛ nyɛ ti ŋmarebila n bala, bɔna ba nɛŋa, ŋmarebila sɛka ti ba nyɛ dapɔya yia la, ti ka kina tara tara ta teke zi'an ti bia la bɔna la.
Ban nyɛ ti ŋmarebila la, ba nyɛɛm la nyɛɛŋɔ en ka tari makerɛ, Ti ban kɛ̃ yire la puan la, ba nyɛ bia la mɛ la ka ma Mɛɛri.
Ti ba kpa' duma na'ahɛ ka, gee nyaa yu'uhɛ ba tuulum lɔgerɔ tapɔtɔ yehe salema, tuulum digelum la sɛla en tari nyuuŋo suŋɔ ti ba yi'ira Mɛɛ bo' ka.
Yinɛ n ka'am ba zaaheŋɔ puan la ninmu'urɛ yeti, ba da lebe Naba Hɛrɔd zi'an la zuo, ban lebere ba mɛŋa tiŋa la, ba tee la sore deyima.
Ba zɔ loŋe Igipiti Baŋereba la n kule la, ti Daana suŋera niiɛ a mɛŋa bo' Yosefe zaaheŋɔ puan yeti, “Ihege tari bia la, la ka ma zɔ loŋe Igipiti ta bɔna bini gura se'em ma'a ti n wan ta yele fum ti fum lebe na.
Se'ere n sɔi la, Hɛrɔd maahum mɛ ti a ɛ bia la ku ka.” Ti Yosefe ihege, tari bia la, la ka ma zɔ loŋe Igipiti yu'uŋɔ, ta bɔna bilam tara tara ti Hɛrɔd ta ki.
Yele dina iŋɛ ti la doohe la se'ere ti Daana pun tɔgɛ doohe a nɔtɔgeha puan yeti, “Igipiti puan na, ti mam yi' n dayua la.” Kɔmbibehi kɔreŋɔ Hɛrɔd n ta baŋɛ ti baŋereba la pã'ahɛ en mɛ la, a ukɛ mɛ kankaŋi, gee bo' nuurɛ ti ba doohe kɔrum bibudibeto sɛba woo n boi Bɛtelehɛm la ka kɔrɔmkɔrɔm za'a, kɔmsɛba n de yuuma ayi' bii sɛba n pun ka paaɛ bala, doohe la hansɛka ti a wum ti baŋereba duma la tɔgɛ bo' en la.
Dina wa tum doohe la se'ere ti Yɛremiya nɔtɔgeha la yuum purɛ yeti, “Fabelegɔ en ze'eti Arama tiŋa na, kaahi dɔɔrɔ la fabelegɔ n voole baha na.
Arakɛle en kele a kɔma beere buuri zuo, a zagehi pa'ahegɔ mɛ, se'ere n sɔi la, ba ka boi.” Ba ze'ele Igipiti lebe na Hɛrɔd en ta ki la, ti Yosefe yeti a bihɛ, ti Daana suŋera en bala niiɛ a mɛŋa zaaheŋɔ puan bo' en yeti, “Ihege, tari bia la, la ka ma la lebe Izirale tiŋa puan, se'ere n sɔi la, sɛba n dole bia la nama la ki ya.” Ti Yosefe ihege tari bia la, la ka ma la lebe Izirale tiŋa.
Gee Yosefe en ta baŋɛ ti Akelaus en sooe a sɔ Hɛrɔd na'arɛ dɛna Naba Yudiya puan la, dabeem en kɛ̃ en ti a ka bɔta ti a lebe.
Gee Yinɛ en ka'am en ninmu'urɛ zaaheŋɔ puan la, a ihege mɛ kiŋɛ Galilii.
A ta kɛ̃'ɛ̃ra la tiŋa ti ba yi'ira Nazareti, ti la bahɛ ti nɔtɔgeheba n tɔgɛ se'ere biŋe la wa'am sira na, “Tu wan yi'ira en ti Nazaareŋa.”
Yɔn Ko'sɔɔra la muulegɔ Dabeha aŋa ha puan la, ti Yɔn Ko'sɔɔra la wa bɔna la Yudiya muuen ha muula baha na yeti.
“Tee ya, gee Saazuo sɔ'ɔlum la pɔri na.” Nɛre-ina n bala ti nɔtɔgeha Azaaya tɔgɛ a yele yeti, “Kua kayima n kaahi muuen ha baha na yeti, ‘Maafum ya Daana la sore, maalɛ ya a sore la tuuntɔɔ.’ ” Yɔn yɛ la futo ti ba dikɛ yugenɛ kɔberɔ wugɛ, ti a sɛganɛ dɛna duŋa ganɛ baalega ti a dikɛ lu' a sia, ti a dia dɛna sunwa'ara la muuen seero.
Ti Yerusalɛm tiŋa nɛreba, la sɛba woo n boi Yudiya nɛreba za'a kina a zi'an na, la tinse'ehi woo en kaaɛ Yɔɔdan kulaa la nɛreba za'a, ti ba puta ba be'em ti a sɔɔra ba ko'om Yɔɔdan kulaa la puan.
Gee Yɔn en ta nyɛ ti Farasii la Sadusiiduma la kini a zi'an na ti a sɔ ba ko'om la, a yele ba yeti, “Yamam kampɛbila wa!
Ani en yele ya la ninmu'urɛ ti ya zɔ li'ihɛ Yinɛ sunsunyiim wa n kini na wa?
Wani ya wala sɛ'a n pa'alɛ ti ya teere la.
Da kɔ'ɔm kɔ'ɛ ya puti'ira yɛta ya mɛhi yeti, ‘Aberaham en de tumam sɔyaaba la zuo.’ N yeti ya mɛ wa, ti Yinɛ wan ta'am bahɛ ti kuga wa asɛ'a lebege Aberaham kɔma.
Nananawa, liya la maahum mɛ gã'a tia woo tilen, ti tisɛka woo en ka wani walesuma, liya la wan ŋmaaɛ tikaŋa bahɛ, ti ba dikɛ ka bahɛ bugum la puan.
“Mam sɔɔri ya mɛ la ko'om wa, ti la pa'alɛ ti ya tee ya puti'ira ya be'em puan.
Gee se'em en bi'ihɛ gani mam boi mam pooren kina na.
Mam pun ka seke ti n zãla a tagera.
Eŋa wan sɔ ya mɛ la Fa'a Sia la, la bugum.
A zãli a yeelego pi'ɔ mɛ a nu'uhen, a wan yeele disɛka woo ti a tɔ a toore la puan la, vaaɛ a kisuma la su' bããren.
Gee bunvagela la, a wan nyɔ' ba la bugum n ka diti kiŋera puan.” Yezu Ko'om sua Ti Yezu ze'ele Galilii wa'am Yɔn zi'an Yɔɔdan kulaa la puan na, ti Yɔn sɔ en ko'om.
Ti Yɔn ka sakɛ gee yeti: “Fum tugum nari ni ti fum sɔ mam, ti fum tugum yɛ'a mam zi'an na?” Gee Yezu lerege en yeti, “Bahɛ ti la dɛna bala nananawa.
La dela ma'a bo' tu, ti tu doohe ŋwana tum sɛla wuu tuuntɔɔ.” Ti Yɔn sakɛ.
Ti en sɔ Yezu ko'om ba'ahɛ la, ti a ze'ele ko'om la puan kɔ'ɔm dɔɔra na la, a yeti a bihɛ ti saazuo en yu'ɛ bo' en, ti a nyɛ ti Yinɛ Sia sigera a zuo na ana wuu dayene la, wa'am na yagelɛ a zuo.
Ti kua ze'ele saazuo tɔgɛ bahɛ na yeti, “Mam mɛŋa Dayua n ŋwana, se'em ti n nɔŋɛ, se'em ti n nini tigɛ la en.”
Yezu Magehegɔ Ti Fa'a Sia la nyaa tari Yezu kiŋɛ muuen ha, ti Sagena la makɛ en.
Ti Yezu zagehɛ a mɛŋa dabeha pihinaahi wuntɛɛŋa la yu'uŋɔ.
Ti kom nyaa tuura en.
Ti pumpã'afum daana la wa'am a zi'an na yele en yeti, “Fum han dɛna la Yinɛ bia, bo' kuga wa nuurɛ ti ba lebege boroboro.” Gee Yezu lebehe en yeti, “La gulehɛ yeti, ‘Asaala ka vɔi la boroboro ma'a, gee yelefum sebo woo en ze'eti Yinɛ nuuren na.’ ” Ti Sagena la tari Yezu kiŋɛ tuulum tiŋa la puan puan, ta tari en zom pu'uhegɔ yire la zuin zuin ha ta yagelɛ mɔpile nyu'a zuo, gee yele en yeti, “Fum han dɛna Yinɛ bia, ze'ele ka'lam lobe fum mɛŋa bahɛ tiŋa ha.
Gee la gulehɛ yeti, ‘Yinɛ wan bo' a suŋereba nuurɛ fum zuo, ti ba kɔkɛ hɔ ba nu'uhen, ti fum na'arɛ kan ŋmɛ' kugere.’ ” Ti Yezu lebehe en yeti, “Le yɛ'ɛha, la gulehɛ yeti, ‘Da makɛ Daana la en de fum Yinɛ la bihɛ.’ ” Le yɛ'ɛha ti Sagena la tari Yezu ta zom zoore en wugɛ paaɛ paaɛ zuo, pa'alɛ en sɔ'ɔlum duma woo en boi timpaberɛ wa zuo, la ba suhɛ; gee yele en yeti, “Bana za'a n wan dikɛ bo' fum, fum han wan lu tiŋa na'ahɛ mam.” Ti Yezu lebehe en yeti, “Fɔregɛ mam zi'an ha, Sagena wa!
Se'ere en sɔi la, la gulehɛ yeti, ‘Na'aha Daana la en de fum Yinɛ la, ma'a, gee tuna bɔ'ɔra eŋa ma'a.’ ” Bilam ti Sagena la bahɛ en, ti Yinɛ suŋereba en bala wa'am na kpemehe en.
Yezu pɔhɛ a tuuma Yezu en ta wum ti ba nyɔkɛ Yɔn pagɛ mɛ la, a yehe mɛ kiŋɛ Galilii.
A bahɛ Nazareti mɛ, gee kiŋɛ ta kɛ'ɛra Kapɛnum en lɛm ateko la, bɔna Zebulun la Nafetali sɔ'ɔlum puan la, ti la bahɛ ti Yinɛ nɔtɔgeha Azaaya en purɛ se'em la wa'am asira na.
“Zebulun la Nafetali tihi wa en boi ateko sore zuo wa, bɔna Yɔɔdan yakenɛ, Galilii en de sɛba en dagi Yuuduma wa, nɛresɛba n daa zi' lika puan la nyaa nyɛ la niifum kãtɛ, Yamam sɛba nama en daa boi yɔɔen la, niifum nyaa niiɛ bo' ya.” Pɔhɛ saŋa kaŋa, ti Yezu pɔhɛ muula yeti, “Tee ya, gee saazuo sɔ'ɔlum la lɛm na.” Yezu yi' a yia zahereba Yezu en eere kaara Galilii kulaa la, a nyɛ la nɛra la a suuɔ.
Simɔn se'em ti ba yi'ira Pita, la Anduru en de a yibega la, ti ba bahera ba yuka ko'om la puan, se'ere n sɔi la, ba dela zim nyɔgereba.
Ti a yele ba yeti, “Doohe ya mam, ti en iŋɛ ya ti ya tara nɛreba kina n zi'an na.” Bilam bilam ti ba bahɛ ba yugehi la gee doohe en.
Ti en ze'ele bilam yɛ'a la, a nyɛ nɛra la a suuɔ, Yemesi en de Zebedii dayua la, la a suuɔ Yɔn, ti ba boi uureŋɔ puan la ba sɔ Zebedii maala ba yugehi, ti a yi' ba.
Bilam bilam ti ba bahɛ uureŋɔ la, la ba sɔ la, gee doohe en.
Yezu tɔgɛ bo' Nɛrekuuŋɔ Ti Yezu dɔla Galilii za'a pa'ala nɛreba zamehegɔ yiya puan, gee muula Yinɛ sɔ'ɔlum faarɛ yɛla, gee tibera teem la bã'ahi se'ehi woo en tari nɛreba la.
Ŋwana ti a yu'urɛ to'e Siriya tiŋa za'a, ti ba tara bã'duma woo, sɛba n tari teem yima yima, induma, kulekpa'bɛ'ɛhi en tari sɛba, sɛba en luti kilenki'ire, la kɔɔrenɔ wa'am a zi'an na, ti a tibɛ ba za'a.
Ti nɛrekuuŋɔ dɔla a poore ze'ele Galilii, Dekapolise en de (Tihi pia la puan), Yerusalɛm, Yudiya, la Yɔɔdan yakenɛ ha.
Yezu pa'alɛ Nɛreba Zoore zuo Yezu n nyɛ nɛrekuuŋɔ la, a zom la zoore zuo, en ta zi'ire ba'ahɛ la, ti a zahereba la paaɛ a zi'an.
Ti a ya'ɛ nuurɛ, pɔhɛ pa'ala ba yeti: “Sum boi mɛ la sɛba en mi' ti ba boti sia puan suŋɛ, bamam en sɔi saazuo sɔ'ɔlum la.
“Sum boi mɛ la sɛba en kele, ba wan nyɛ subugehum.
“Sum boi mɛ la sɛba en sigehe ba mɛhi, bamam n wan nyɛ tiŋa wa nyuurɔ.
“Sum boi mɛ la sɛba ti tuuntɔɔ vom kom, la ko'nyuuro tara ba, Ba wan tigehɛ ba.
“Sum boi mɛ la sɛba en zoti nɛreba nimbu'ɔ.
Ba wan to'e nimbɔ'zɔrɛ.
“Sum boi mɛ la sɛba suya en ka tari dɛgerɔ.
Ba wan nyɛ Yinɛ.
“Sum boi mɛ la sɛba en sugeni.
Ba wan yi'ira ba Yinɛ kɔma.
“Sum boi mɛ la sɛba ti ba mɛleha ba tuuntɔɔ vom zuo.
Ba dinɛ dela saazuo sɔ'ɔlum la.
“Sum boi mɛ la yamam, ti nɛreba en tuuri ya, gee namehera ya, yi'ira ya yu'yooro yima yima en dagi yelemɛŋerɛ, mam zuo.
Sireni ya gee nyɛɛna, gee ya yɔɔrɛ karegɛ mɛ saazuo ha.
Bala mɛa ti ba yuum mɛleha Yinɛ nɔtɔgeheba sɛba en diŋɛ yamam nɛŋa na la.
Yaarum la niifum “Yamam en de tiŋa wa zuo yaarum; gee yaarum han bɔregɛ bu za'afum, bu wan iŋɛ la ŋwani le ta'am lebe bu puan na?
Yaarum bumɔ ka le ana suŋa bo' sɛla sɛla, han dagena ba ka'ɛ bu bahɛ ti ba niira la nama.
“Yamam dela tiŋa wa zuo niifum.
Tiŋa en mɛ yagelɛ zoore zuo, kan ta'am lile.
Nɛra ka laŋɛ butolela dikɛ pi'ɔ vuge ka; gee a dikɛ ka sugela la butolela sugelego zi'an, ti ka niiɛ bo' nɛra woo yire la puan.
Bala mɛa, bahɛ ya ti ya niifum la niira nɛreba nɛŋan, ti ba nyɛ ya tuunsuma la, la ba dikɛ pɛka bo' ya Sɔ en boi saazuo ha la.
Ze'elego, la Nɔtɔgeheba “Da ti'ihɛ ya ti mam wa'am na ti n saalum la nɔze'elego la bii nɔtɔgeheba yɛla la.
Mam ka wa'am na ti en saalum ba bahɛ mɛ, gee mam wa'am na ti bu wa'am la asira na.
Mam yeti ya la yelemɛŋerɛ wa, ti han dagena ti saazuo la timpaberɛ n tole, gulehɛgɔ pika yɛla la puan kan makɛ saalum, han dagena a za'a wa'am na tum mɛ.
Bala zuo, fum se'em woo n galum nɔze'elego la puan yelepika gee pa'ala nɛreba ti ba ita bala, eŋa daana en wan ta dɛna nɛre pika saazuo sɔ'ɔlum la puan; gee se'em woo en dole a za'a, gee me pa'ala nɛreba bala, wan ta dɛna nɛrekãtɛ Saazuo sɔ'ɔlum la puan.
Mam yeti ya mɛ wa, ti han dagena ya tuuntɔɔ vom la gaŋɛ la Gɔnmi'ineba la, la Farasiiduma la, yamam me pun kan makɛ kɛ̃ Saazuo sɔ'ɔlum la puan.
Sunsunyiim “Ya wum ti ba yuum yele bo' diimen diimen ha la yeti, ‘Da ku nɛra; gee fum se'em en ku nɛra wan nyɛ gakerɛ.’ Gee mam yeti ya yeti, fum se'em en iŋɛ suure la a suuɔ wan nyɛ gakerɛ.
Fum se'em en tu fum suuɔ wan paaɛ kiinduma zi'an.
Fum se'em en yele nɛra ti, ‘Gerego wa,’ ye' la bugum tiŋa.
Bala, ya han bɔ'ɔra ya bo'olum kaabegɔ bimbeni la zuo, gee tiɛ ti fum suuɔ tari se'ere la hɔ, bahɛ fum bo'olum la kaabegɔ bimbeni la zi'an gee kiŋɛ ta sugelum fum suuɔ la, gee nyaa wa'am na bo' fum bo'olum la.
Naaɛ la se'em en zuuhe fum la ka'lam ti ya nam boi sore zuo yɛ'a naba yire la.
Han dagena bala, a wan dikɛ fum iŋɛ naba nu'uhen, ti eŋa me dikɛ fum bo' kpɛ'ɛnduma, ti bamam me dikɛ fum lobe bahɛ paka deo puan.
N yeti ya la yelemɛŋerɛ, ti fum kan makɛ yehe na han dagena fum ta yɔ la hanɛ la za'a kpiniŋam.
Kabohi yɛla “Ya wum ti ba yuum yeti, ‘Da tum kabohi.’ Gee mam yeti ya yeti, se'em woo en bihɛ pɔka la kunkoma'afum pun tum la kabohi la pɔka la mɛ a suuren.
Fum zuɔ niho han bahɛ ti fum tuna be'em, kpikɛ bɔ lobe bahɛ; la ani suŋa ti fum bɔregɛ fum iŋa la zi'an kayima bahɛ, nyana iŋa la za'a en ta dikɛ bahɛ bugum tiŋa la puan.
Ti fum zuɔ nu'o han baha ti fum tuna be'em, ŋmaaɛ kɔ, lobe bahɛ; la ani suŋa ti fum bɔregɛ fum iŋa la zi'an kayima bahɛ nyana iŋa la za'a en ta dikɛ bahɛ bugum tiŋa la puan.
Pɔgelebehego “Ba me yuum tɔgɛ yeti, ‘Se'em woo en bahɛ a pɔga, a daana gulehɛ lebehego gɔŋɔ bo' ka, gee bahɛ ka.’ Gee mam yeti ya yeti, se'em woo en bahɛ a pɔga han dagena ka tum la kabohi; a bahɛ ti pɔge kaŋa galum mɛ; ti se'em woo en di pɔka ti ba bahɛ ka tum la kabohi la pɔge kana.
Pɔrɛ “Le yɛ'ɛha, ya wum ti ba yuum yele diimen diimen duma yeti, ‘Nɛra da pɔ pumpɔreŋɔ pua, gee tum fum pu'ulɛ nuurɛ la ninmu'urɛ ti fum iŋɛ se'ere bo' Daana la.’ Gee mam yeti, da pun makɛ pɔ la fii me.
Da makɛ pɔ saazuo wa, se'ere en sɔi la, Yinɛ na'am kuka zi'an en bala, bii fum pɔ timpaberɛ wa, se'ere sɔi la, Yinɛ nama dafeere n bala, bii fum pɔ Yerusalɛm, se'ere en sɔi la, Yerusalɛm dela na'kãtɛ la tiŋa.
Da pɔ fum zuo, se'ere en sɔi la, fum kan ta'am bahɛ ti zuo zonko lebege pɛɛlega bii sabega.
Bahɛ ti fum ‘ɛ̃ɛ dɛna ɛ̃ɛ,’ bii fum ‘Aayi dɛna aayi’; sɛla en dagi ŋwana ze'ele la be'em puan na.
Leregere “Ya wum ti ba yuum yele diimen diimen ha la ti, ‘Niho teere la niho, ti Nyɛnɛ tɛɛra nyɛnɛ.’ Gee mam yeti ya yeti, da lerege se'em en tuue fum.
Gee se'em han lobe fum zuɔ sapɛka, ŋmɛregɛ gɔbega sapɛka la pa'ahɛ en.
Se'em me han yi' fum naba yire ti a to'e fum banaa, yɛɛ damsika la pa'ahɛ en.
Se'em han pɛregɛ fum ti fum kiŋɛ miilɛ deyina la en, kiŋɛ miilɛ pa'ahɛ en.
Bo' se'em woo en suhɛ hɔ sɛla, da tuta nu'o la se'em woo en boti a peŋe sɛla hɔ zi'an.
Nɔŋɛ fum dinduma “Ya wum ti ba yuum yeti, ‘Nɔŋɛ fum mabia, gee yaaɛ fum dima.’ Gee mam ya yeti, nɔŋɛ ya dinduma gee pu'uha bɔ'ɔra sɛba en daani ya.
Ŋwana ti ya wan dɛna ya Sɔ se'em en boi saazuo ha wa kɔma.
Se'ere en sɔi la, a baheri ti wuntɛɛŋa nyɛkera bɔ'ɔra nɛrebe'ero la nɛresuma za'a mɛ, gee tuna saa bɔ'ɔra nɛretuntɔɔ la nɛre ŋmɛlema za'a.
Yamam han nɔŋɛ sɛba en nɔŋɛ ya ma'a, beni yɔɔrɛ ti ya wan to'e?
Sɛba en to'ohe kuba pun ka ita la bala?
Yamam han pu'uha ya suurɔ ma'a, yamam iti la beni gana nɛra woo en iti se'em la?
Sɛba en ka zoti Yinɛ me pun ka ita la bala mɛa?
Deni ya sɛba en bi'ɛ kahegɛ woo ya Sɔ en boi saazuo ha bi'ɛ kahegɛ se'em la.
Bu'a “Mini ya ti ya wan ita ya itesuŋɔ nɛreba nɛŋan ti ba nyɛta ya.
La han ana bala, ya ka le tara yɔɔrɛ ya Sɔ en boi saazuo ha la zi'an.
“Bala zuo, ya han ni bɔ'ɔra bo'olum, da ŋmɛ' ya luŋa wuu birekɔgenduma la en iti se'em ba zamehegɔ yiya la sadɔtɔ zuto ti nɛreba pɛgɛ ba la.
Yelemɛŋerɛ ti n yɛta ya wa, bamam pun to'e ba yɔɔrɛ mɛ.
Gee ya han ni bɔ'ɔra bo'olum, da bahɛ ti ya gɔbega nu'o mina zuɔ nu'o la en iti sɛla.
Bala ti ya bo'olum la wan sugɛ, ti ya Sɔ la en nyɛti sɛla en sugɛ la wan yɔ ya.
Pu'uhegɔ “Ya ni han yeti ya pu'uhɛ, da ni ani ya wuu birekɔgenduma la.
Bama nɔŋɛ la ba ni dooe zɛ'a saazuo zamehegɔ yiya la puan, la sadɔtɔ kãra zi'ihi woo puan, pu'uha ti nɛreba nyɛ ba.
N yeti ya la yelemɛŋerɛ wa, ti ba pun to'e ba yɔɔrɛ mɛ.
Gee ya han ni yeti ya pu'uhɛ, kɛ̃ ya bɔ'ɔ, la ya yu' kuleŋa, gee pu'uhɛ ya Sɔ la en nyɛti sɛla en sugɛ la, ti ya sɔ la en nyɛti sɛla n sugɛ la, wan yɔ ya.
“Yamam han ni pu'uha, da kɔ'ɔm yeen kɔ'ɔm bebele ya sɛla en ka tari vuurɛ wuu sɛba en ka zoti Yinɛ en iti se'em la.
Ba ti'ihɛ ti yetɔgum woko la ti Yinɛ wan wum.
Da ani ya wuu bamam la, se'ere en sɔi la, ya Sɔ la pun mina yan eere sɛla mɛ, gee ti ya baŋɛ sɔkera en la.
“Bala zuo, ni pu'uheri ya ŋwana: Tu Sɔ en boi saazuo ha, Fum yu'urɛ dɛna tuulum gana sɛla woo.
Fum sɔ'ɔlum wa'am na.
Fum sumboolum tum, tiŋa wa zuo wuu lan tuni saazuo ha se'em la.
Bo' tu tu zina dabeherɛ dia.
Gee bahɛ tu sama bo' tu, wuu tumam n baheri tu taaba sama se'em la.
Da tari tu kɛ̃ magehegɔ puan gee faaɛ tɔ be'em daana la nu'uhen bahɛ.
[Sɔ'ɔlum la dela fum dinɛ, paŋa suŋa, wuuha wuuha, Amɛn.
Yia yia gulehɛgɔ la tuseto ka tari ka'lam] Ya han bahɛ ya taaba tuure bo' ba, ya Sɔ en boi saazuo ha me wan bahɛ ya tuure bo' ya.
Gee yamam han ka bahɛ ya taaba tuure bo' ba, ya Sɔ la me kan bahɛ ya tuure bo' ya.
Nɔlurɛ yɛla “Ya han luta nuurɛ, da ni zuŋe ya nɛhi wuu birekɔgenduma la, se'ere en sɔi la, ba ni zuŋe ba nɛhi la bala ti ba pa'alɛ la nɛreba ti bamam luti la nuurɛ.
Yelemɛŋerɛ ti n yɛta ya wa, ba pun to'e ba yɔɔrɛ mɛ.
Gee yamam han luta nuurɛ, ni sɔ̃ ya zuto la kaam, gee pee ya nɛhi.
Ŋwana ti nɛreba kan baŋɛ ya nɔlurɛ la, gee ya Sɔ la en nyɛti sɛla en sugɛ la ma'a.
Ya Sɔ la en nyɛti sɛla n sugɛ la wan yɔ ya lan nari se'em.
Tarega “Da kã'ahera ya lɔgerɔ biŋera ya mɛhi timpaberɛ wa zuo, zi'an ti guŋa wan mɔgɛ, ti tiŋan-ziim di, bii nageyigehi kɔ' kɛ̃ zu.
Gee tugum boti ya ya lɔgerɔ biŋera saazuo ha, zi'an ti guŋa kan ta'am mɔgɛ, ti tiŋanziim kan ta'am di, bii nageyigehi kɔ' kɛ̃ zu.
Se'ere en sɔi la, fum lɔgerɔ n boi zi'an la, fum suure boi la bilam.
Niho “Niho n de niifum bo' inganɛ wa za'a.
Bala zuo, fum niho han ana suŋa, fum iŋa za'a tari niifum mɛ.
Gee fum niho han ka barɛ, fum iŋa za'a boi la lika puan.
Niifum la en boi fum puan la han dɛna lika, lika kaŋa wan ba' sobege!
Kpɛ'ɛnduma ba yi' tarega “Nɛra kan ta'am tuna bɔ'ɔra kpɛ'ɛnduma bayi', se'ere en sɔi la, a wan ba'afum yaaɛ ayima gee nɔŋɛ ayima, bii a ba' tuna bɔ'ɔra ayima gee bahera ayima.
Ya kan ta'am dɛna yameŋa bo' Yinɛ la lɔgerɔ buyina.
Da fabele ya “Bala, mam yeti, ya da fabela vom wa yɛla, sɛla ti ya wan di bii sɛla ti ya wan nyu, bii ya iŋa wa yele, sɛla ti ya wan yɛ.
Nyɔvore wa ka gani dia, ti inganɛ wa gana futo?
Bihɛ ya niihe wa en ɛgeri saazuo wa, ba ka buti bii kɛ̃'ɛ̃ra, bii lageha sũna bã puan, gee ya Sɔ en boi saazuo ha wa en diihe ba.
Yamam ka tari tibehum gana bana wa?
Gee ya se'em fabelegɔ wan ta'am dikɛ gogo kaareŋa ayina pa'ahɛ a vom yuure puan?
Gee ŋwani ti ya fabela futo yɛla?
Bihɛ ya mɔpuuro wa n boi bɔ'en wa, ban zo'ore se'em, ba ka tuni, ba ka wugeri futo, gee n yele ya yeti, la naba Solomɔn la a na'am suŋa la za'a ka ye' mɔpuuo la kuyina suŋa puan na.
Ti Yinɛ han yɛɛla samana zuo muurɔ en boi zina ma'a gee ti beere ti ba yuuhɛ ba nyɔ, ŋwani ti a kan yɛɛlɛ yamam gaŋɛ bala, sakerɛ pɔ'ɛ ya duma wa?
Bala zuo, da fabele ya yeti ‘Tu wan di la beni?
Bii tu wan nyu la beni?
Bii tu wan yɛ la beni?’ Sɛba en ka dole Yinɛ la en mu'ɛ nini la yele ana.
Gee yelemɛŋerɛ, yamam Sɔ la en boi saazuo ha la pun mina ti ya nari yele ana za'a.
Gee tugum tiregɛ ya ɛɛra Yinɛ sɔ'ɔlum la puan kɛ̃'a la bu tuuntɔɔ vom la yɛla yia, gee lɔge tuna za'a wan dikɛ pa'ahɛ ya.
“Bala, da fabela ya beere yele, gee beere mɛŋa wan baŋɛ de mɛŋa yele.
Gee zina daaŋɔ la pun seke zina mɛ.
Gakerɛ “Da gakɛ, ti ba mɛ da gakɛ hɔ.
Se'ere en sɔi la, fum n gakeri se'em la, ba wan gakɛ fum la bala.
Fum n makere se'em tiha la, bala mɛa tu fum wan lebehe to'e.
Ŋwani ti fum nyɛta sɔkɔ la n boi fum mabia niho puan, gee pun ka mina ti dɔɔ boi fum mɛŋa niho puan?
Bii ŋwani ti fum wan ta'am yele fum mabia yeti, ‘Bahɛ ti pebele sɔkɔ wa fum niho wa puan bahɛ,’ gee ti dɔɔ bɔna fum mɛŋa niho la puan?
Yamam birekɔgehi wa, fooe dɔɔ la fum mɛŋa niho la puan yia, la fum ta'am nyɛta suŋa dikɛ sɔkɔ la fum mabia la niho la puan.
Da dɛgera tuulum lɔgerɔ “Da dikɛ sɛla en de tuulum lɔkɔ bo' baahi.
Da me dikɛ fum tuulum nunɔm lɔgerɔ bo' kurikuri, ba wan nɛ ba tabɛ tiŋa, gee ŋmɛregɛ aafum hɔ zɔra zɔra.
Soke, ɛ, ŋmɛ' “Soke, gee ba wan bo' fum.
Ɛ gee fum wan nyɛ.
Ŋmɛ gee kuleŋa la wan yu'ɛ bo' fum.
Se'em woo en soke, wan to'e, ti se'em woo en ɛ, wan nyɛ, ti se'em woo en ŋmɛ', kuleŋa la wan yu'ɛ bo' en.
Se'em boi ya puan, ti a bia han suhɛ en boroboro, a dikɛ kugere bo' en?
Bii bia la suhɛ ziho ti fum bo' en bunsɛla?
Ti yamam en de be'em duma, han mina sɛla en ani suŋa bɔ'ɔra ya kɔma, ŋwani ti ya Sɔ se'em en boi saazuo ha wa, kan bo' sɛba woo en soke en la lɔgesunɔ gana bala.
Pa'alesuŋɔ “Sɛla woo puan, ita nɛreba wuu fum boti nɛreba ita fum se'em la.
Nɔze'elego la, la nɔtɔgeheba la pa'alegɔ en bala.
Nayanmika “Doohe nayaŋa mika la puan kɛ̃.
Se'ere en sɔi la, nayaŋa sɛka en dole yɛ'a sageŋɔ puan la yalegɛ mɛ ti ka sore la zuo kinɛ dɛna naana, ti nɛreba kekeko kina de zuo.
Gee nayaŋa sɛka en dole yɛ'a vom tiŋa la puan la mike mɛ, ti ka sore la zuo kini kpe'em, ti nɛreba fii wa en dole ku zuo.
Tia la ka wala “Mini ya nɔtɔgehe pumparenduma la en kini ya zi'an na wa yele.
Ba dikɛ la piihi gana furɛ gee ba puan puan ha, ba mɛhi, gee ba dela sahi en obere ti la kiha.
Ya wan baŋɛ ba doohe ba wala puan.
Ba pi'ihi ta'ama la zaahi tiŋa, bii ba pi'iha mu'uro tuntuuro tiŋa?
Bala mɛa, tisuŋa woo wani la walesuma, gee ti tibe'o woo me wuna wala pu'uha.
Tisuŋa kan ta'am wam wala pu'uha, bii tibe'o ta'am wam walesuma.
Tisɛka woo en ka wani walesuma, ba wan ŋmaaɛ ka bahɛ, dikɛ ka bahɛ bugumen.
Ya wan baŋɛ ba doohe la ba wula puan.
Gakerɛ daarɛ “Dagi se'em woo en yeen yi'ira mam ‘N Daana, N Daana,’ n wan kɛ̃ saazuo sɔ'ɔlum la puan, gee se'em n tuni mam Sɔ n boi saazuo ha la sumboolum.
De daarɛ, nɛreba zo'e zo'e wan yele mam yeti, ‘N Daana, N Daana, dagi fum yu'urɛ ti tumam daa tara muula yelefum la, gee sa'aha kulekpa'bɛ'ɛhi, gee tuna tuunkãra yima yima la la fum yu'urɛ puan?’ Bilam, N wan yele ba yeti, ‘Mam ka tabelɛ mi' ya, fɔregɛ ya mam zi'an ha, yelebe'iteba wa.
Kelehego, la tuuma “Se'em woo en wum mam yelefum buna wa, gee dikɛ bu tum, ani wuu yɛm daana en mɛ a yire yagelɛ kuga ɛ̃berɛ zuo la.
Ti saahi ni, ti ko'om di, ti kusebego lobe, ŋmɛ' yire la, gee yire la ka lu, se'ere en sɔi la, de yage la kuga ɛberɛ zuo.
Gee Se'em woo en wum mam yelefum buna wa, gee ka dikɛ bu tum, ani wuu gɔɔŋɔ en mɛ a yire tintombi'ihego zuo la.
Ti saahi ni, ti ko'om di, ti kusebego lobe, ŋmɛ' yire la, ti yire la lu, lu damɛ wuregam!” Yezu en ta tɔgɛ yele ana wa ba'ahɛ la, la iŋɛ nɛrekuuŋɔ la la pakerɛ zo'e zo'e, la a pa'alegɔ la.
Se'ere en sɔi la, a pa'alegɔ la tari la paŋa, a ka pa'ali ba wuu gɔnmi'ineba la.
Yezu tibɛ nɛreba Yezu en ze'ele zoore la zuo sige na la, nɛrekuuŋɔ en dole en, ti kunkone deyima paaɛ a nɛŋan kpa' duma yele en yeti, “Daana, fum han bɔta tibɛ mam.” Ti Yezu tiɛ a nu'o kalum en gee yeti, “Mam boti, to'e fum tibegɔ!” Bilam bilam ti buraa wa iŋɛ sum.
Ti Yezu yele buraa wa yeti, “Bihɛ suŋa la fum da yele nɛra nɛra se'ere, gee tari fum mɛŋa ta pa'alɛ malema daana la, gee bo' ba'a bahega bo'olum sebo ti Moose bo' ya nuurɛ ti ya bɔ'ɔra la, ti la dɛna sɛla iŋɛ gã'a bɔ'ɔra ba.” Yezu tibɛ pɛntiira yameŋa Yezu en kɛ̃ Kapɛnum la, ti tansugere nɛŋa en tari pɛntiireba kɔbega wa'am a zi'an na, bɛlena en yeti, “Daana, en yameŋa en kɔ'ɔm kaarum gã'a ka ta'na ihegera ti la ba' wuna en.” Ti Yezu yele en yeti, “N wan wa'am na tibɛ en.” Ti Pɛntiireba kpɛ'ɛma wa yeti, “Aayi, naa, Daana, mam ka nari fum wa'am mam zɔŋɔ wa puan na, yeen tɔgɛ yelefum la, gee n yameŋa wa wan iŋɛ sum.
Mam boi la kpɛ'ɛnduma nu'uhen, ti pɛntiireba me bɔna mam me nu'uhen.
Mam han yele ayima yeti, ‘Kiŋɛ,’ a ni kiŋɛ mɛ.
N han le yele ayima me yeti, ‘Wa'ana,’ a ni wa'am me na.
N ta'am yele n da'aberɛ yeti, ‘Iŋɛ ŋwana,’ ti a iŋɛ.” Yezu en kelehe en ba'ahɛ la, la iŋɛ en la pakerɛ ti a yele sɛba en dole en la yeti, “Yelemɛŋerɛ, Izirale tiŋa wa puan mam ka nyɛ nɛra ti a nam ŋwana.
N yele ya ti, nɛreba kekeko wan ze'ele dapɔya la zanɔya bɔba wa'am na di la Aberaham, Aziki, la Yakɔbe, saazuo sɔ'ɔlum la puan, gee ti sɛba en wan sooe ni sɔ'ɔlum la, ba lobe ba bahɛ yiŋa lika la puan ti kaaha gee ɔbera gi'ira nyɛna.” Ti Yezu nyaa yele pɛntiireba kpɛ'ɛma la yeti, “Kula, la wan dɛna bala bɔ'ɔra hɔ, wuu fum n sakɛ se'em la.” Ti yameŋa la tuntuna nyɛ a tibegɔ hankaŋa mɛa puan.
Yezu en kɛ̃ Pita yire la, a nyɛ ti Pita dɛɛmpɔka n gã' suŋɔ zuo gbi'ira la ɔɔrɔ, ti a kalum a nu'o, ti ɔɔrɔ la bahɛ en, ti a nyɛ paŋa ihege bo' en ko'om.
Yu'ukuŋɔ mɛa ti nɛreba tari nɛreba kekeko ti kulekpa'bɛ'ɛhi dɔla ba wa'am na, ti a sa'ahɛ kulekpa'bɛ'ɛhi la, la yetɔgeyimɔ ma'a, gee tibɛ sɛba woo en bɛ̃'ɛri.
Dina wa tum ti nɔtɔgeha Azaaya en purɛ se'em en wa'am sira na.
A yeti, “Eŋa mɛŋa en to'e tumam tɔregɔ la zi tumam bã'ahi.” Sɛba n wan doohe Yezu Yezu en nyɛ ti nɛrekuuŋɔ la bibigere na la, ti a bo' a zahereba nuurɛ yeti, bahɛ ya ti tu yakɛ yakenɛ deyima la ha.
Bilam ti gɔnmina ayima paaɛ a zi'an na yele en yeti, “Pa'ala, mam wan doohe fum kiŋɛ zi'an woo ti fum yɛ'a.” Yezu lebehe en yeti, “Piini tari yogero mɛ kɛ̃'ɛ̃ra, ti niihe tara tugerɔ me kɛ̃'ɛ̃ra, gee Asaala Dayua wa ka tari zi'an ti a wan dikɛ a zuo kugelɛ.” Ti zahereba a yima yele en yeti, “Daana, yia bahɛ ti en lebe laaɛ n sɔ ba'ahɛ gee wa'am na doohe fum.” Gee Yezu yele en yeti, “Dɔla mam gee bahɛ ti kum duma pi' ba kum.” Yezu tahɛ Kusebego Yezu en zom uureŋɔ la, a zahereba la doohe en mɛ.
Ti kusebekãtɛ pɔhɛ lɔbera ko'om la puan.
Kusebego la paŋa ba' zo'e mɛ ti uureŋɔ la yeti ku muhi, ti Yezu bɔna uureŋɔ la gulengukɔ puan giha.
Ti ba paaɛ niiɛ en yeti, “Daana, faaɛ tɔ, tu kiiri mɛ!” Ti a yele ba yeti, “Ŋwani ti ya tara dabeem bala?” Ya sakerɛ pɔ'ɛ ya.
Gee nyaa ihege tahɛ kusebego la, la ateko la ti komi'ihi ma'ɛ suram.
Ti la iŋɛ nɛreba la za'a pakerɛ paaɛ paaɛ, ti ba yɛta yeti, “Beni buraa en ŋwana ti kusebego la ateko pun ta wuna a tugum?” Yezu sa'ɛ kulekpa'bɛ'a Yezu en paaɛ Gadara en boi ateko la yakenɛ deyima ha la, ti buraahi siyi ti kulekpa'bɛ'ɛhi dɔla si, ze'ele yɔɔrɔ la zi'an yɛhera na, tu'uhɛ en.
Buraahi wa ba' daana mɛ ti nɛra ka dɔla bilam bɔba tɔla.
Bilam bilam ti ba pɔhɛ nyabera yeti, “Beni ti fum tari la tɔ Yinɛ dayua wa?
Fum yeti fum pɔgelum tu mɛ gee ti saŋa la mɛŋa mɛŋa la nan ka paaɛ?” Kurikuri zo'e zo'e en ka zaaɛ zɛ'a bilam ɔbera.
Ti kulekpa'bɛ'ɛhi la belum en yeti, “Fum han sa'ara tɔ, bahɛ ti tu kɛ̃ kurikuri wa puan.” Ti Yezu bo' ba nuurɛ yeti “Kini ya!” Ti ba yehe na kɛ̃ kurikuri la puan, bilam bilam ti kurikuri la za'a zɔ gbiri gbiri zulege zoore la ta lu ko'om la puan ki.
Ti dunkiima la zɔ kalam paaɛ tiŋa la puan yele sɛla woo en iŋɛ buraahi la ti kulekpa'bɛ'ɛhi dɔla si la.
Ti bilam bilam tiŋa la nɛreba za'a wa'am na ti ba bihɛ Yezu.
Ban nyɛ en la, ba belum en mɛ ti a bahɛ bamam tiŋa ko'om la nuuren la.
Yezu tibɛ kɔɔreŋɔ Ti Yezu zom uureŋɔ, yakɛ kiŋɛ a mɛŋa tiŋa.
La ka yuue ti nɛreba basɛba en bala zɛɛra nɛra iŋa en ki ti a gã'a suŋɔ zuo kina na.
Yezu en nyɛ ba sakerɛ la, a yele buraa la iŋa en ki la yeti, “Bia wa, fum be'em la bahɛ ti fum suure gã'arɛ.
Fum be'em la bahɛ bo' fum.” Ti gɔnmi'ineba basɛba gɔgena la ba mɛhi yeti, “Burakana wa tuuri mɛ.” Gee Yezu en mi' ba puti'irɛ la, a yele ba yeti, “Ŋwani ti ya ti'iha be'em ya puti'ira puan?
De deni en de naana?
‘N yeti fum be'em la bahɛ bo' fum la,’ bii n yeti, ‘Ihege kina la’?
Gee bala ti ya baŋɛ ti asaala dayua la tari paŋa tiŋa wa zuo ti a bahɛ nɛreba be'em bahɛ bo' ba.” Gee nyaa yele buraa la iŋa n ki la yeti, “Ihege vaaɛ fum suŋɔ la fum kule fum yire.” Ti buraa la ihege ze'ele, kina kula a yire.
Nɛrekuuŋɔ la en nyɛ ŋwana la, dabeem en sãɛ ba, ti ba pɛgɛra Yinɛ, se'em en dikɛ paŋa kana taaba bo' saaleba.
Yezu yi' Matu Yezu en kini la, a nyɛ la buraa ti ba yi'ira Matu, ti a zi'a kuba to'ohego deo puan, ti a yele en yeti, “Dɔla mam” ti a ihege doohe en.
Yezu la a zahereba la ta zi'a la yire puan dɛla taaba dia saŋa.
Ti kubetɔ'ɔhereba la be'em duma zo'e zo'e me n bala wa'am na zi'a dɛla la Yezu la a zahereba la.
Farasiiduma la en nyɛ ŋwana la, ba soke Yezu zahereba la yeti, “Ŋwani ti ya pa'ala la naaɛ la kubetɔ'ɔhereba la be'em duma dita?” Gee Yezu n wum dɛna wa, a yeti, “Sɛba en de ba mɛhi ka eeri tiba sɛba en bɛ̃'ɛri ma'a.
Gee kiŋɛ ya ta zamehɛ yele dina wa vuurɛ.
‘Mam nini tigɛ mɛ la nimbɔ'zɔrɛ dagi kaabegɔ.’ Mam ka wa'am na ti n yi' la tuuntɔɔ duma, gee be'em duma.” Nɔlurɛ sokere Ti Yɔn zahereba wa'am Yezu zi'an na soke en yeti, “Ŋwani ti tumam la Farasiiduma la luti la nuurɛ tabela, gee ti fum zahereba la ka zageha ya mɛhi?” Ti Yezu yele ba yeti, “Pɔgedire de'eŋo saama la suya kan ta'am sagum, Pɔgedita la en boi la ba la.
Bii ba suya wan ta'am sagum?
Gee dabeha kini na ti ba wan dikɛ Pɔgedita la gee bahɛ ba, bilam ti ba nyaa wan luta nuurɛ.
Nɛra ka dikeri tanɛ paalɛ ligera fukɛka, tanɛ paalɛ la wan ahegɛ fukɛka la, ti ahegerɛ dinɛ wan ba' gaŋɛ.
Bii ba dikɛ daam en kele su'ura lankɛka puan.
La han iŋɛ bala, laŋa la wan tahɛ ti daam la ka'ɛ, ti laŋa la me sagum.
Gee daam en kele su'uri la lampaalega puan, ti ba za'a kan sagum.” Yezu ihege kum Gee tibɛ Nɛreba En boi bini tɔgera ŋwana bɔ'ɔra ba la, ti zamehegɔ yire nɛŋa daana ayima en bala paaɛ na dɔbelɛ bɛlena Yezu yeti, “N poyua n nan kɔ'ɔm lu ma'aherɛ ma'aherɛ.
Bala wa'am na dikɛ fum nu'o pagelɛ a zuo ti a vo'e.” Ti Yezu ihege doohe en, ti a zahereba la doohe la.
Bilam bilam ti pɔka ziim en ka'ari yuuma pia la ayi', wa'am na ze'ele Yezu pooren kalum sãberɛ en yule a fuo la tiŋa.
Se'ere en sɔi la, pɔka wa yele ka mɛŋa yeti, “N han yeen kalum a fuo wa ma'a n wan nyɛ n tibegɔ.” Yezu en ŋmɛregɛ nyɛ pɔka wa la, a yeti; “N poyua, bahɛ ti fum suure gã'arɛ, fum sakerɛ la n bahɛ ti fum dɛna fum mɛŋa.” Yehe bala ma'a, bilam bilam ti pɔka dɛna ka mɛŋa.
Yezu en paaɛ kpɛ'ɛma la yire la, nyɛ ti taliten-pɛɛbereba peeberi, ti nɛreba ana gagelam.
Ti a yele ba yeti, “Yiregɛ ya, pugela la ka ki, a gihi mɛ.” Ti nɛreba la taaɛ la'ara en.
Ban yiregɛ nɛreba la ba'ahɛ la, ti Yezu kɛ̃ gurɛ bia la nu'o ti ka ihege.
Ti yele wa to'e tiŋa la zi'an woo.
Ti Yezu ze'ele bilam yɛ'a, ti fɔɔhi siyi dɔla en kaaha vɔɔla yeti, “Zɔ tu nimbu'ɔ Deviti dayua wa!” En ta kɛ̃ yire la puan la, fɔɔhi siyi wa doohe paaɛ a zi'an mɛ, ti Yezu soke ba yeti, “Yamam tari sakerɛ ti mam wan ta'am tibɛ ya?” Ti ba lerege yeti, “Ɛ̃ɛ Daana.” Ti Yezu kalum ba nini la gee yeti, “Ya sakerɛ en de se'em la, la tum bala mɛa bo' ya.” Ti ba nini la pikɛ, ti Yezu kagɛ ba yeti, “Da bahɛ ya ti nɛra baŋɛ yele wa.” Gee ban yehe la, ba kɔ'ɔm dikɛ Yezu yele mɛ sãɛ tiŋa la za'a.
La ka yuue, ban yehe ba'ahɛ la, ti ba tari buraa ti kulekpa'bɛ'a dɔla ka, ti ka ka tana tɔgera wa'am Yezu zi'an na.
Ti Yezu sa'ɛ kulekpa'bɛ'a la, ti gɔɔŋɔ la nyaa pɔhɛ tɔgera, ti la iŋɛ nɛreba la pakerɛ paaɛ paaɛ.
Ti ba yeti, “Tu ka tabelɛ nyɛ yele dina wa taaba Izirale tiŋa wa.” Gee Farasiiduma la yeti, “Yezu tari la kulekpa'bɛ'ɛhi naba paŋa sa'aha kulekpa'bɛ'ɛhi.” Va'am makerɛ Ti Yezu dɔla tinkãra la timbibehi za'a pa'ala ba zamehegɔ yiya la puan, muula Yinɛ sɔ'ɔlum faarɛ yelefum la, gee tibera bã'ahi la teem yima yima.
En nyɛ nɛrekuuŋɔ la, ba nimbu'ɔ en nyɔkɛ en.
Se'ere en sɔi la, ba ba' bɔna daaŋɔ puan, yiregɛ wuu piihi en ka tari daana la.
Ti a yele a zahereba la yeti, “Hmm!
Buŋa la zo'e mɛ, gee tuntuneba la n pɔ'ɛ.
Bala, suhɛ ya va'am Daana la, ti a tum tuntuneba a buŋa la puan na.”
Ti Yezu yi' a zahereba pia la bayi' la, bo' ba kpe'eŋo ti ba ta'na sɛfi'iha gee sa'aha ba nɛreba puan, gee tibera bã'ahi la teem woo.
A tuntuneba pia la bayi' la yu'ura en ŋwana; Yia dela Simɔn, se'em ti ba Yi'ira Pita la, la a suuɔ Anduru, Yemesi en de Zebedii dayua, la a suuɔ Yɔn, Filipi la Batolomi, Tɔmasi la Matu kuba tɔ'ɔha la, Yemesi en de Alifeyusi dayua la, la Tadeyusi, Simɔn en de Keenan buuri la, la Yudasi Isikariyɔte se'em en wan koohe Yezu la.
Yezu zahereba la tuunɛ Yezu zahereba pia la bayi' wa, ti a tum gee kagɛ ba yeti, “Da kiŋɛ ya sɛba en dagi Yuuduma buuri la zi'an zi'an, da kɛ̃ ya Samariyaduma tinsɛka puan.
Gee tugum kiŋɛ ya Izirale piihi wa en bɔregɛ wa zi'an.
Yan kini la, muuli ya faarɛ yelefum wa yeti, ‘Yinɛ sɔ'ɔlum la lɛm ya mɛ na.’ Tibɛ ya bã'duma, ihege ya kum, tibɛ ya kunkɔma, sa'ahɛ ya kulekpa'bɛ'ɛhi.
Ya to'e la zaŋa, bala, bo' ya zaŋa.
Da dikɛ ya salema bii salempɛɛlega bii salema a sɛ'a ti ba yi'ira kɔpa ya sɛgana puan, da dikɛ ya tapɔtɔ, futo tuyi' bii tagera pirefum buyi', bii doore, se'ere en sɔi la, ba wan bo' tuntuneba ba nuurɛ dia.
Tinkãtɛ bii timbila sɛka woo puan ti ya kɛ̃, soke ya baŋɛ se'em en boi ka puan dɛna nɛresuŋɔ, la ya bɔna bilam ta paaɛ ya yɛhega.
Ya han kɛ̃ yire puan, ni pu'uhɛ ya.
Yire la duma han to'e ya, bahɛ ti ya suma'ahum la sige de puan, gee ba han ka to'e ya, luke ya suma'ahum ka'a la.
Se'em se'em han ka to'e ya bii kelehe ya yelefum la, yan yeheri la, kpa'ahɛ ya nama puuhego bahɛ tinkaŋa bii yidinɛ puan.
N yeti ya la yelemɛŋerɛ ti, gakerɛ daarɛ la, la wan ta ana ma'ma' bo' Sodom la Gomora tihi gana tinkaŋa taaba.
Mɛlehegɔ kini na “Bihɛ ya, mam tuni ya mɛ wuu piihi la sahi tiŋasuka.
Wikɛ wuu kampiihi la, gee dɛna ya naana wuu dayɛma la.
Mina ya ba suŋa suŋa, se'ere en sɔi la, bamam en wan nyɔgɛ ya kiŋɛ tugum zi'ihi, gee ŋmɛ' ya ba zamehegɔ yiya la puan.
Ba wan tari ya kiŋɛ timbihereba la naduma zi'ihen mam zuo, ti la dɛna sɛla n gã' bo' bamam la sɛba n dagi Yuda buuri la.
Ba han ta dikɛ tihɛ, da fabele ya, yan wan tɔgɛ se'em bii yan wan lebehe ba se'em.
Yan wan yele se'ere la, wan dikɛ bo' ya hankaŋa puan.
Se'ere en sɔi la, la dagi yamam mɛhi en tɔgeri, gee ya Sɔ Sia la en tɔgeri dɔla ya puan.
Suuɔ wan ta kɔɔha suuɔ ti ba ku, ti sɔ koohe a bia, ti kɔma me ihege la ba dɔgereba ku ba.
Nɛra woo wan ta yaaɛ ya mam zuo, gee se'em n ŋmibe ze'ele ta paaɛ ba'ahegɔ n wan nyɛ faarɛ.
Ba han mɛleha ya tiŋa kayima puan, zɔ ya loŋe tiŋa kayima.
N yeti ya la yelemɛŋerɛ wa, ti ya kan ta'am lomehe Izirale tihi wa ba'ahɛ gee ti Asaala Dayua wa lebena.
“Zahera ka gani a pa'ala, bii yameŋa gana ka kpɛ'ɛma.
La ani suŋa ti zahera ani wuu a pa'ala, ti yameŋa ana wuu ka kpɛ'ɛma.
Ba han yi' yidaana la Beelezebule, yu'yooro tuni taaba ti ba nyaa wan yi'ira a yire nɛreba la?
Se'em en de tu zɔta “Bala zuo, da tara ya dabeem la ba.
Se'ere en sɔi la, sɛla ka boi pi' kan pilege, sɛla me ka boi sugɛ kan niiɛ na.
Mam yele ya sɛla la lika puan, muuli ya de peelumen.
Ban waahum sɛla bo' fum la, zom gɔhegɔ muulɛ de.
Da zoti ya sɛba n wan ta'am ku inganɛ la ma'a gee kan ta'am ku sia la.
Gee tugum zoti ya se'em en wan ta'am sagum inganɛ la sia la bugum tiŋa la puan.
Ba ka koohe amɔkiiha duma ba yi' la kɔbevuŋa ma'a?
Gee amɔkiiha la ayima me ka luti tiŋa ti ya Sɔ wa ka mina.
La ya zuo zonto za'a a kãalɛ ba mɛ.
Bala zuo, da tara ya dabeem, se'ere en sɔi la, yamam tari tuulum gana amɔkiiha duma en zo'e.
“Se'em woo en ze'ele nɛreba tiŋasuka purɛ mam yu'urɛ suŋa suŋa, mam me wan ta ze'ele en Sɔ en boi saazuo ha la nɛŋan me purɛ a yu'urɛ suŋa suŋa.
Gee Se'em woo en ze'ele nɛreba tiŋasuka zagehɛ mam, mam me wan ta ze'ele n Sɔ en boi saazuo ha nɛŋan zagehɛ en.
Dagi suma'ahum gee gakerɛ “Da ti'ihɛ ya ti mam wa'am na ti n tari la suma'ahum wa'am timpaberɛ wa zuo na, mam ka wa'am na ti n tari suma'ahum na, gee su'a.
Se'ere en sɔi la, mam wa'am na ti n dikɛ la nɛra sa'ahɛ la sɔ, dikɛ poyua sa'ahɛ la ka ma, dikɛ poyua sa'ahɛ la ka danyaama.
Nɛra dima paaɛ paaɛ ze'eti la a mɛŋa yire puan na.
Se'em woo en nɔŋɛ a sɔ bii a ma gana mam ka nari ma.
Se'em woo me n nɔŋɛ a dayua bii poyua gana mam ka nari mam.
Se'em wuu n ka sakɛ dikɛ a pumpuuredɔɔ zi dɔla mam ka nari ma.
Se'em woo n zigeri ti a gu' a vom wan bɔregɛ bu bahɛ.
Gee se'em woo me n ka gagɛ a vom yele mam zuo wan nyɛ vom.
Yɔɔrɛ “Se'em woo en to'e ya, to'e la mam, ti se'em woo en to'e mam me to'e la se'em en tum mam na la.
Se'em en to'e nɔtɔgeha, en de nɔtɔgeha la zuo, wan to'e nɔtɔgeha yɔɔrɛ.
Ti se'em me en to'e nɛretuntɔɔ en de nɛretuntɔɔ la zuo wan to'e nɛretuntɔɔ yɔɔrɛ.
Se'em woo en pun dikɛ ko'ma'ahega la wala bo' bumbibehi sina wa ayima ti ba de mam zahereba zuo, n yeti ya la Yelemɛŋerɛ ti, ba se'em kan koŋe ba yɔɔrɛ.”
Yezu en ta pa'alɛ a zahereba pia la ba yi' la ba'ahɛ la, a ze'ele bilam kiŋɛ ta pa'ala mɛ gee muula a yelefum la ba tinkãra puan.
Yɔn Ko'sɔɔra tum a bitunehi na Nananawa, Yɔn en boi pakadeen la gee wum sɛla ti Kiresta la, ita la, a bo' la a zahereba la nuurɛ, yeti, “Fum n bala wan wa'am na la bii tu gura ayima?” Ti Yezu lebehe ba yeti, “Kiŋɛ ya ta yele Yɔn ya wum gee nyɛ sɛla, fɔɔhi nini pigehɛ mɛ, ti kɔɔrenɔ kina, ti kunkɔma nyɛ tibegɔ, ti wahi wuna, ti kum ihege, ti naheduma wum faarɛ yelefum la.
Sum boi la se'em en ka piti luta mam zuo.” Yezu pɛgɛ Yɔn Ko'sɔɔra Ban ye' lɛbera la, ti Yezu pɔhɛ tɔgera Yɔn yele bɔ'ɔra nɛrekuuŋɔ la yeti, “Beni ti yamam yuum kɛ̃ muuen la ha ti ya ta bihɛ?
Muɔ ti sabeeo tara vɛgelena bii?
Gee ya yuum kɛ̃ muuen la ha ti ya ta bihɛ la beni?
Nɛra en bagɛ ka mɛŋa la banaahi?
Bihɛ ya, sɛba en bagerɛ banaahi zi' la na'am yiya.
Gee ya yuum tugum yehe ti ya bihɛ la beni?
Nɔtɔgeha?
Ɛ̃ɛ, en yeti ya me wa, a gani nɔtɔgeha.
Nɛre kana en bala ti ba gulehɛ a yele yeti, ‘Bihɛ ya, en tuni la n bituneŋa ti ka diŋɛ fum nɛŋa, Se'em en wan maalɛ fum sore biŋe fum.’ En yeti ya la yelemɛŋerɛ wa, ti asaala woo ti pɔka dɔgɛ, se'em ka boi ihege na tabelɛ tara zuo gana Yɔn Ko'sɔɔra wa.
Gee la bala za'a, se'em en pɔ'ɛ saazuo sɔ'ɔlum puan la gani en.
Kɔ'ɔm ze'ele Yɔn Ko'sɔɔra saŋa la wa'am na paaɛ zina, saazuo sɔ'ɔlum la kɔ'ɔm bɔna la gbiregeri puan.
Ti sɛba en pɛregɛ la en nyaŋɛ bɔ.
Se'ere en sɔi la, Nɔtɔgeheba la nɔze'elego la za'a purɛ la bala ti Yɔn ta wa'am na.
Ya han wan sakɛ, eŋa en bala en de Eliya ti ba yuum purɛ ti a wan lebe na la.
Se'em woo en tari tuba, a kɛleha!
“Gee beni ti en wan dikɛ yamam zina beere nɛreba wa makɛ?
Ya ani woo kɔma en zi' da'a yi'ira taaba yeti, ‘Tumam peebe la yia bahɛ ya, gee ya ka wa; ti tu kaahɛ, gee ya ka kele kuunɔ.’ Se'ere en sɔi la, Yɔn yuum wa'am na ka dita ka nyuura ti ba yeti ‘Kulekpa'bɛ'a en dole en.’ Ti Asaala Dayua wa'am na dita gee nyuura, ti ba yeti, ‘Bihɛ ya, a dela puya'an daana la danyuura.
A dela kubetɔ'ɔhereba la be'emduma zɔ.’ Gee la bala za'a, Yɛm daana tuuma en bo'ori en buurɔ.” Yele boi tihi zuto Ti Yezu pɔhɛ zɛregera tinse'ehi ti a paŋa tuuma tum si puan zo'e, beni zuo ti nɛreba la zagehɛ teere la.
“Yele boi yamam Korazinduma zuo!
Yele boi yamam Bɛtesaadaduma zuo!
Se'ere en sɔi la, paŋa tuuma ana taaba wa han tum ni la Taai la Sidɔn tihi puan, ŋwana ma'a ba tee ni tole tole, gee yɛ susageŋɔ futo, vaaɛ tampɛgɛlum yeele ba mɛhi, pa'ali ti ba tee ya.
Gee en yeti ya mɛ wa ti, gakerɛ daarɛ, la wan ana ma'ma' bo' Taai la Sidɔn tihi gana yamam.
Yamam Kapɛnumduma wa, Yamam ti'ihɛ ti ya wan kɔ'ɔm zɛkɛ ya mɛhi mɛ zom saazuo?
Aayi, ba wan tari ya na bahɛ la ki'intiŋa.
Se'ere en sɔi la, paŋa tuunsɛ'a en tum bo' ya la han tum ni la Sodom tiŋa puan, ka wan boni na paaɛ zina.
Gee en yeti ya mɛ wa, ti gakerɛ daarɛ, la wan ta ana ma'ma' bo' Sodom tiŋa gana yamam.” Yezu bo' a Sɔ fara fara Sankana puan, ti Yezu tɔgɛ yeti, “Mam bo' n Sɔ saazuo la tiŋa za'a Daana, fara fara se'ere zuo, fum dikɛ yele ana sugɛ yɛm la mi'ilum duma mɛ, gee tugum lilege a bo' kɔmbilɛɛhi.
Ɛ̃ɛ n Sɔ, fum zu'uhegɔ suboolum en pun daa dɛna se'em n bala.
Mam Sɔ dikɛ sɛla woo iŋɛ la mam nu'uhen.
Nɛra ka mi' dayua la, han dagena Sɔ la.
Nɛra me ka mi' Sɔ la, han dagena dayua la, la se'em ti dayua la bɔta ti a lilege Sɔ la pa'alɛ en.
“Wa'am ya en zi'an na, yamam sɛba woo n taregɛ gee zɛ zeero, n wan bo' ya vo'ohego.
Dikɛ ya mam yɔka la yɔgɛ ya mɛhi, gee zamehɛ mam zi'an, Se'ere en sɔi la, mam dela nɛre ma'ma', gee sigehe n mɛŋa n suure puan.
Ya wan nyɛ vo'ohego bo' ya sɛɛhi.
Se'ere en sɔi la, Mam yɔka la dela naana, ti n zeero la fakɛ.”
Vo'ohego Dabeherɛ dia aaheŋɔ Saŋa kaŋa la, ti Yezu la a zahereba la dɔla va'am puan tɔla vo'ohego dabeherɛ, ti a zahereba la kom duna, ti ba kɔ'ɔra va'am la puan ki ɔbera.
Farasiiduma la en nyɛ ŋwana la, ba yele en yeti, “Bihɛ, fum zahereba la iti la sɛla en dagi ba iŋɛ vo'ohego dabeherɛ puan.” Ti Yezu yele ba yeti, “Yamam ka kãalɛ Deviti la a nɛreba en yuum iŋɛ se'em, ba kom en yuum duni la?
Deviti yuum kɛ̃ la pu'uhegɔ yire la puan ta obe tuulum boroboro la n de kihere bo' eŋa bii a nɛreba la ti ba obe, han dagena malema daana la ma'a.
Bii ya ka kãalɛ nɔze'elego la puan, ti vo'ohego dabehere la, malema duma la en boi pu'uhegɔ yire la galum vo'ohego dabeherɛ la mɛ gee ti la ka galum?
N yeti ya mɛ wa, ti sɛla en gani pu'uhegɔ yire la boi ka'lam.
Gee ya han mi' ni yetɔgebuna wa vuurɛ.
‘Mam eere la nimbɔ'zɔrɛ gee dagena kaabegɔ,’ ya kan gakɛ ni sɛba en ka galum la.
Se'ere en sɔi la, Asaala dayua la n de vo'ohego dabeherɛ la Daana.” Buraa nu'o en ki Ti Yezu bahɛ bilam gee kɛ̃ ba zamehegɔ yire la puan.
Bihɛ, ti buraa bɔna bini ti ka nu'o ki.
Ti ba soke Yezu yeti, “La de ma'a, ti ba tibera vo'ohego dabeherɛ yo'?” Ba soke ŋwana la ba ta'am zɛregɛ en.
Ti a yele ba yeti, “Han deni yamam ayima en tari ni pehego kuyina ti ku lu bulega puan vo'ohego dabeherɛ la, ya kan yaaɛ ni kɔ?
Asaala ka gani pehego?
Bala zuo, la de ma'a ti nɛra tum sum vo'ohego dabeherɛ la.” Gee nyaa yele buraa la yeti, “Tiɛ fum nu'o la.” Ti buraa la tiɛ ka nu'o la, ti ku iŋɛ sum, kɔ'ɔm ana wuu nu'o kuna la.
Gee Farasiiduma la yehe mɛ ta ku nuurɛ la taaba ti ba bihɛ ban wan iŋɛ se'em ku en.
Yinɛ tuntuna ti a looe Yezu en ta baŋɛ dina wa la, a bahɛ bilam mɛ, ti nɛrekuuŋɔ doohe a poore, ti a tibɛ ba za'a, gee ka'am ba la ninmu'urɛ ti, ba da bahɛ ti nɛreba baŋɛ en.
Dina wa dela, nɔtɔgeha Azaaya en yuum purɛ se'em la wa'am yelemɛŋerɛ na.
“Bihɛ, mam yameŋa en ŋwana, se'em ti mam looe, Se'em ti mam suure nɔŋɛ, se'em en tigeri mam nini.
N wan dikɛ n Sia iŋɛ a puan; a wan muulɛ buurɔ bo' sɛba en dagi Yuda buuri la za'a.
A kan zabera bii a tahera, bii nɛra wum a yele sadɔtɔ zuo.
Muɔ seko en kɔ'ɛ nyure, a kan kikɛ kɔ bahɛ.
Bii a pebele bugum n diti bahɛ.
Gura ti yelemɛŋerɛ ta sooe.
A yu'urɛ puan ti sɛba en dagi Yuuduma me wan tara beere puti'irɛ.” Yezu la Beelezebule Ti ba tari buraa ti kulekpa'bɛ'a dɔla ka, ti ka dɛna fua la gɔɔŋɔ wa'am Yezu zi'an na ti a tibɛ ka, ti buraa wa en de gɔŋɔ wa tana tɔgera gee nyɛta.
Ti la iŋɛ nɛrekuuŋɔ la za'a pakerɛ zo'e zo'e, ti ba yɛta yeti, “Nɛra wa wan ta'am dɛna Deviti dayua?” Gee Farasiiduma la en wum dina wa la, ba yeti, “Beelezebule en de kulekpa'bɛ'ɛhi naba la en dole buraa wa ti ka tana sa'aha kulekpa'bɛ'ɛhi la.” Yezu n baŋɛ ban ti'ihɛ se'em la, ti a yele ba yeti, “Sɔ'ɔlum sebo en welege zabera la bu mɛŋa wan lebege daboo.
Tiŋa bii Yire me ka boi welege zabera la de mɛŋa gee wan ta'am ze'ele.
Bala, Sagena la han tulege sa'aha Sagena, a welege mɛ zabera la a mɛŋa.
A sɔ'ɔlum la yeti bu iŋɛ la ŋwani ze'ele?
Bala, mam han tara Beelezebule sa'aha kulekpa'bɛ'ɛhi, gee yamam nɛreba la me tari la ani sa'aha kulekpa'bɛ'ɛhi?
Bala zuo, ya mɛhi zahereba la en wan gakɛ ya.
Gee la han dɛna la Yinɛ Sia la ti mam tara sa'aha kulekpa'bɛ'ɛhi, Yinɛ sɔ'ɔlum la yi paaɛ ya mɛ me na n bala.
Bii nɛra wan iŋɛ la ŋwani ta'am kɔ' kɛ̃ paŋa daana yire fã a lɔgerɔ, gee ka lu' paŋa daana la biŋe yia?
Bala ti a nyaa wan ta'am fã yire la suŋa suŋa.
Se'em en ka suni la mam zaberɛ mɛ la mam, Se'em me en ka ka'aheri bɔ'ɔra mam, yiregerɛ bahera mɛ.
Bala zuo, mam yeti, nɛreba wan nyɛ sugeri dia be'em la zɛɛhi woo puan, gee se'em woo en zeem Fa'a Sia la kan nyɛ sugeri dia.
Se'em woo en tɔgɛ se'ere pɔ'ɛ Asaala Dayua wa, wan nyɛ sugeri dia, gee se'em woo en tɔgɛ se'ere pɔ'ɛ Fa'a Sia la kan malum nyɛ sugeri dia, zina bii beere.
Tia la ka wala “Bihɛ tia suŋa gee ka wala me wan ani suŋa.
Bii da bihɛ tia suŋa gee ka wala me ka ana suŋa.
Se'ere en sɔi la, tia wala en pa'alɛ kan de tisɛka.
Yamam kampɛbibehi wa, yamam yeti ya iŋɛ la ŋwani tɔgera yelesuma, gee dɛna be'em duma wa?
Se'ere en sɔi la, sɛla en boi suuren zo'e zo'e la ti nuurɛ tɔgera.
Nɛresuma yeheri la yelesuma sɛ'a en boi a lɔgesunɔ la puan, ti nɛrebɛ'a me, yeheri yeletoseto en boi a lɔge tooro la puan la.
Mam yeti ya ti, gakerɛ daarɛ, nɛrawoo wan yele yetɔgeyooro seto ti ba tɔgɛ la ba nɔya.
“Fum tugum en wan ta bo' fum buurɔ, fum tugum en wan ta sagum hɔ.” Yona daalehum Ti gɔnmi'ineba la Farasiiduma yele en yeti, “Pa'ala, tu boti tu nyɛ la daalehum fum zi'an.” Gee Yezu lebehe ba yeti, “Be'em la baga kaabegɔ buuri saŋa en eere daalehum, gee daalehum ka boi wan bo' ba, han dagena nɔtɔgeha Yona daalehum la.
Wuu Yona en yuum boi ko'om bunsɛla la puuren dabeha atã wuntɛɛŋa la yu'uŋɔ se'em la, bala mɛa ti Asaala dayua wa wan ta bɔna tiŋa wa puan ha dabeha atã, wuntɛɛŋa la yu'uŋɔ.
Ninevɛ tiŋa nɛreba gakerɛ daarɛ la, wan ta ihege la zina beere nɛreba wa, tɔgɛ lubɛ ba.
Se'ere en sɔi la, se'ere en sɔi la, ban yuum wum Yona muulegɔ la, ba kɔ'ɔm tee ba vom mɛ.
Nyaa bihɛ ya, se'em en gani Yona n ŋwana.
Tiŋanuurɛ pɔgenaba la, gakerɛ daarɛ wan ta ihege la zina beere nɛreba wa tɔgɛ lubɛ ba.
Se'ere en sɔi la, a yuum ze'ele la zi'an en zaaɛ wa'am na ti a kelehe Solomɔn yɛm la.
Nyaa Bihɛ ya, se'em en gani Solomɔn n ŋwana.
Sɛfi'iha lɛbega na “Sɛfi'iha han ni yehe nɛra puan, ka ni ɛɛra tuuna la kpaahenɛ puan, ɛɛra vo'ohego zi'an, gee ka nyɛ.
A ni yeti, ‘N wan lebe la en yikɛka la ti n ze'ele de puan na la.’ A han paaɛ na, a nyɛ ti yire la ze' la voore, piihɛ, ti sɛla woo ana suŋa.
A nyaa ni lebe mɛ ta tari Sɛfi'iha siyopɔi se'ehi tuuma n fi'ɛ gana eŋa, ti ba wa'am na kɛ̃.
Ti nɛra kaŋa ba'ahegɔ nyaa ni ba' sagum mɛ gana a yia la.
Bala mɛa ti la wan ana bo' zina beere be'em nɛreba wa.” Yezu yireduma Yezu en kelum bɔna bini tɔgera bɔ'ɔra nɛrekuuŋɔ la, bihɛ, a ma la a suurɔ wa'am na zɛ'a yiŋa ti ba tɔgɛ la en.
Ti Nɛra ayima yele en yeti, “Bihɛ, fum ma la fum suurɔ ze' yiŋa bɔta ti ba tɔgɛ bo' fum.” Gee se'em en yele en ŋwana wa la, Yezu lebe en yeti, “Mam ma dela ani, ti en suurɔ dɛna bani?” Gee tiɛ nu'o pa'ala a zahereba la, gee yeti, “Bihɛ, Mam ma la mam suurɔ n ŋwana.
Se'ere en sɔi la, se'em woo en tuni mam sɔ n boi saazuo ha sumboolum, nɛre eŋa en de mam suuɔ, mam taya, la mam ma.”
Yinɛ sɔ'ɔlum makerɛ De daarɛ mɛa ti Yezu yehe yire ta zi'a ateko nuuren.
Ti nɛrekuuŋɔ en ka tã ita lagehɛ a zi'an na, ti a zom uureŋɔ zuo zi'a bini gee ti nɛrekuuŋɔ la zɛ'a ko'om la nuuren.
Ti a yele ba yɛla zo'e zo'e mageha puan yeti, “Kelehe ya!
Buta en yehe ti a burɛ.
Ti en buti la, ti bumbuura la basɛba zɔgɛ sore zuo, ti niihe wa'am na di ba.
Ti basɛba lu tahi zi'an, zi'an ti tintɔnɔ ka zo'e, Ti ba yehe kalam, tintɔnɔ en ka zo'e la zuo.
Gee wuntɛɛŋa en ŋmɛ na la, ba zɛkɛ mɛ, ba nyɛga en ka sige la zuo, ba ki mɛ.
Ti Bumbuura la basɛba zɔgɛ gu'uhi puan, ti gu'uhi la zo'e na kpãrɛ ba.
Ti Bumbuura la basɛba me zɔgɛ pu'uhegɔ zi'an yagum zuto, basɛba yagum zuto kɔbega kɔbega, ti basɛba yagum zuto piyoobe piyoobe, ti basɛba me yagum zuto pihitã pihitã.
Bahɛ ya ti se'em woo en tari tuba ti a wuna, a kɛleha.” Pooren ti a zahereba la wa'am a zi'an na soke en yeti, “Ŋwani ti fum tara mageha tɔgera bɔ'ɔra nɛreba?” Ti a lerege ba yeti, “Han dɛna yamam, ba bo' yamam mɛ ti ya bɔkera saazuo sɔ'ɔlum la yele sɛ'a en sugɛ, gee ba ka bo' bamam bala.
Se'ere en sɔi la, se'em en tari la, ba wan bo' en pa'ahɛ ti en malum tara gaŋɛ.
Gee se'em me en ka tari sɛla la, La fii wa ti ba tara la, ba wan to'e la a zi'an.
Se'ere zuo ti mam tara mageha tɔgera bɔ'ɔra ba la dela, ‘Ba biheri, gee ba ka nyɛti, ba kɛlehi, gee ba wuni, bii ba bɔkera.’ Bana puan ti Azaaya yelefum la wa'am asira na.
‘Ya sirum wan kɛleha gee ya kan malum bɔkɛ, ya me sirum wan biha gee ya kan malum nyɛ.
Se'ere en sɔi la, nɛrebana wa puti'ira ba' ki mɛ, ti ba tuba kpa' ka wuna, ti ba kɔ'ɔm mum ba nini, ti ba da bihɛ la ba nini la, gee kɛleha la ba tuba la, gee bɔkera la ba suya, la ba ŋmɛregɛ lebena, ti en tibɛ ba.’ Gee sum boi yamam nini puan.
Se'ere en sɔi la, i nyɛti, ti sum bɔna ya tuba puan, se'ere en sɔi la, a wuni.
Yelemɛŋerɛ ti en yɛta ya wa, nɔtɔgeheba, la nɛretuntɔɔ duma zo'e zo'e yuum boti ba nyɛ yamam en nyɛ sɛla wa mɛ, gee ka nyɛ la, gee bɔta ti ba wum yamam en wum sɛla wa, gee ka wum.
“Wum ya buta la makerɛ vuurɛ.
Se'em woo en ni wum sɔ'ɔlum la yɛla gee ka bɔkɛ a, Sagena la ni wa'am mɛ na zɛ sɛla ti ba burɛ a suuren la.
Bana en de bumbuura sɛ'a en zɔgɛ sore zuo la.
Han dɛna sɛba en zɔgɛ tahi zi'an la, dela se'em en ni wum yelefum la, to'e bu bilam bilam la nyɛɛma, gee nɛre-ina daana wa nyɛga ka ba, gee a yeen ŋmibe la fii wa, gee daaŋɔ bii mɛlehegɔ han paaɛ en yelefum wa zuo, a duma ni lu mɛ bilam bilam.
Han dɛna sɛba en zɔgɛ gu'uhi puan la, eŋa dela se'em en wum yelefum la, gee ti tiŋa wa zuo yɛla nyɛlum la tarega pa'ahɛ la ni gu' yelefum la ti bu ka ta'am wam sɛla.
Gee bumbuura sɛ'a ti ba burɛ pu'uhegɔ zi'an la, bamam en de sɛba en wum yelefum la gee bɔkɛ bɔ, bana en de sɛba en wam biili zo'e zo'e, ti sɛba yagum kɔbega kɔbega, ti sɛba me yagum piyoobe piyoobe, ti basɛba me yagum pihitã pihitã.” Yezu le dikɛ la makerɛ deyima biŋe ba yeti, “Saazuo sɔ'ɔlum la wan dikɛ makɛ mɛ la nɛra en burɛ a bumbuura suma a va'am puan.
Gee yu'uŋɔ ti nɛrawoo ta giha la, ti dindaana kiŋɛ ta lobege mɔyileŋo pa'ahɛ ki la puan gee kiŋɛ.
Bumbuura la en ta zo'e ita nini la, ti mɔyileŋo la me ihege na, lagum zɛ'a la ba.
Ti yidaana la yamehi wa'am na yele en yeti, ‘Daana, fum ka burɛ la bumbuura suma va'am la puan?
Gee mɔyileŋo la ze'ele la bɛ na?’ Ti a lerege ba yeti, ‘Dima en tum de bala.’ Ti yamehi la yele en yeti, ‘Fum boti tu kiŋɛ ta vɔ mɔyileŋo la bahɛ?’ Ti a lerege ba yeti, ‘Aayi,’ ya han ta vuura mɔyileŋo la, ki la wan lagum doohe.
Bahɛ ya ti ba za'a lagum zɔ'ɔra gura buŋa saŋa.
Buŋa saŋa la, en wan ta yele buneba la yeti, ‘Kɛ̃ ya mɔyileŋo la yia bobe ba bobene bobene ba nyɔ', gee nyaa bum dia la iŋɛ en bããren.’ ” Ti a le dikɛ makerɛ deyima biŋe ba yeti, “Yinɛ sɔ'ɔlum la ani wuu nangembiileho ti nɛra burɛ a va'am puan, Biiliho buna wa pɔ'ɛ mɛ biila wuu puan, gee bu han yehe na, bu ni dɛna la tuntuo kãtɛ, nyaa ta lebege tia, ti niihe nyaa ni wa'am na tɛ' ba tugerɔ ka zuo.” Ti Yezu le yele ba makerɛ deyima yeti, “Yinɛ sɔ'ɔlum la ani me wuu dabelɛ fii ti pɔka dikɛ gɛregɛ wama atã zom, ti bu bahɛ ti zom la za'a ihege se'em la.” Yezu yele nɛrekuuŋɔ la yele ana za'a la mageha puan, a ka tɔgɛ se'ere bo' ba ka dikɛ doohe mageha puan.
Dina iŋɛ ti nɔtɔgeha la purega la wa'am asira na.
A yuum purɛ yeti, “Mam wan ya'ɛ en nuurɛ tɔgɛ la mageha, N wan muulɛ sɛla en sugɛ tiŋa wa pi'ileŋo na.” Ti Yezu bahɛ nɛrekuuŋɔ la gee kiŋɛ ta kɛ̃ yise'ere ti a kɛ̃'ɛ̃ra la.
Ti a zahereba la paaɛ soke en yeti, “Garehɛ bu tɔ va'am puan mɔyileŋo makerɛ la vuurɛ.” Ti a lerege ba yeti, “Se'em en burɛ bumbuulesuma la dela Asaala Dayua la.
Va'am la dela timpaberɛ wa, ti bumbuulesuma la dɛna sɔ'ɔlum la kɔma, ti mɔyileŋo la dɛna Sagena la kɔma, dima la en burɛ mɔyileŋo la dela Sagena la, ti buŋa la me dɛna timpaberɛ wa ba'ahegɔ saŋa, ti buneba la dɛna Yinɛ suŋereba.
Wuu mɔyileŋo la ti ba lagehɛ nyɔ' se'em la bugum la, la wan ta ana la bala tiŋa wa ba'ahegɔ saŋa.
Asaala dayua la wan ta tum a suŋereba na, ti ba doohe a sɔ'ɔlum la puan lagehɛ sɛla woo en baheri ti nɛreba tuna be'em, la tuumbe'ero duma la za'a yehe a sɔ'ɔlum la puan, nyaa tari ba ta lobe bahɛ bugum peelum la puan.
Bilam ti ba wan kaaha gee ɔbera nyɛna.
Gee tuntɔɔduma la wan ta nyakera mɛ wuu wuntɛɛŋa ba Sɔ sɔ'ɔlum la puan.
Bahɛ ti se'em woo en tari tuba ti a wuna, kɛleha.
“Saazuo sɔ'ɔlum la ani mɛ wuu tuulum lɔkɔ en sugɛ va'am puan, ti nɛra ayima ta nyɛ kɔ malum sugɛ kɔ, gee nyaa nyɛɛna lɛbera, ta paaɛ vaaɛ sɛla woo ti a tara ta koohe ta da' zi'an la.
“Le yɛ'ɛha, saazuo sɔ'ɔlum la ani wuu lɛɛba en eeri tuulum nunɔm lɔgesunɔ.
En ta nyɛ tuulum lɔkɔ kuyima en ba' ana suŋa la, a kiŋɛ mɛ ta koohe sɛla woo ti a tara, wa'am na da' kɔ.
“Le yɛ'ɛha, saazuo sɔ'ɔlum la ani mɛ wuu yuka ti ba dikɛ lobe mɔgerɛ puan nyɔgɛ zim buuri buuri la.
Yuka la en ta pirɛ la, ba ve'e ka mɛ dooe doone na, nyaa zi'ire gahɛ zim suma la iŋɛ ba pitɔ puan, gee lobe bumbe'ero la bahɛ.
Lan wan ta ana se'em ba'ahegɔ saŋa la en bala.
Yinɛ suŋereba la wan ta wa'am na, yelehe be'emduma la tuntɔɔduma la puan, lobe ba bahɛ bugum peelum la puan, zi'an ti ba wan ta kaaha gee ɔbera nyɛna.
Lɔgepaala la lɔgekɛgehi “Yamam bɔkɛ yele ana wa za'a?” Ti ba lerege yeti, “Ɛ̃ɛ.” Ti a yele ba yeti, “Bala zuo, gɔnmina se'em woo en zamehɛ mina saazuo sɔ'ɔlum wa yɛla ani wuu Yidaana en gbɛ'ɛri lɔgepaala la lɔgekɛgehi a lɔgerɔ puan yɛhera na la.” Yezu en ba'ahɛ mageha ana wa la, a bahɛ bilam mɛ.
Ba zagehɛ Yezu Nazareti Ti Yezu wa'am a mɛŋa tiŋa na, pɔhɛ pa'ala nɛreba zamehegɔ yiya la puan ti la iŋɛ nɛreba la pakerɛ zo'e zo'e.
Ti ba yɛta yeti, “Burakana nyɛ yɛm buna wa la paŋa tuun-ana wa la bɛ?
Dagi ena en de kpa'ara la dayua la?
Dagi a ma yu'urɛ n yi'iri Mɛɛri la?
Dagi a suurɔ en de Yemesi, Yosefe, Simɔn la Yudasi?
Dagi a suurɔ za'a en naaɛ la tɔ kɛ̃'ɛ̃ra wa?
Bɛha, ti buraa kana wa nyɛ yele ana za'a?” Ti ba zeem en, ti Yezu lerege ba yeti, “Nɔtɔgeha tari na'ahegɔ mɛ zi'an woo, han dagena a mɛŋa tiŋa bii a mɛŋa yiya puan ma'a.” Ŋwana zuo, Yezu ka tum daalehum tuuma zo'e bilam, ban ka nam bo' en la zuo.
Yɔn Ko'sɔɔra la kum Sankaŋa puan, ti Hɛrɔd en de timbihera la wum Yezu yele mɛ, nyaa a yele a tuntuneba yeti, “Ena wa dela Yɔn Ko'sɔɔra la.
A ihege mɛ a kum la puan.
Ŋwana zuo ti pansina wa tuna a puan la.” Se'ere en sɔi la, Hɛrɔd pugum nyɔkɛ Yɔn mɛ, ba' en, dikɛ en iŋɛ paka deo puan, doohe Hɛrɔdiya en de Hɛrɔd suuɔ Filipi pɔga la zuo.
Se'ere en sɔi la, Yɔn yeti Hɛrɔd mɛ saŋa woo ti, “La kihi mɛ ti a fã a suuɔ pɔga di.” La Hɛrɔd en daa pun bɔta ti a ku Yɔn la, a daa zoti la nɛrekuuŋɔ la dabeem, se'ere en sɔi la, bamam nam ti Yɔn dela nɔtɔgeha.
Gee Hɛrɔd dɔgum daarɛ en wa paaɛ, ti Hɛrɔdiya poyua wa' nɛrekuuŋɔ la nɛŋan, ti Hɛrɔd puurɛ pee paaɛ paaɛ, ti la paaɛ en, ti a biŋe nuurɛ la pɔtɛ ti a wan bo' en sɛla woo ti a soke en.
Ti pugela la ma ɛbegɛ en ti a yeti, “Dikɛ Yɔn Ko'sɔɔra la zuo iŋɛ lapɛrega puan bo' ze'ele ka'lam bo' mam.” Ti Naba wa suure sagum, gee en diŋɛ biŋe a nuurɛ la, la a saama la en zi' dɛla taaba la zuo, ti a bo' nuurɛ ti ba ta tari ku na.
Gee nyaa tum ti ba kiŋɛ ta fike Yɔn zuo paka deo la puan na.
Ti ba tari zuo la, la lapɛrega puan na bo' pugela la, ti ka tari ta bo' ka ma.
Ti Yɔn zahereba la wa'am na dikɛ a iŋa la ta laaɛ gee kiŋɛ ta yele Yezu.
Tuha anuu diihego Yezu en wum dina la, a bahɛ bilam mɛ gee kiŋɛ ta kɛ̃ uureŋɔ kiŋɛ zi'an ti nɛreba ka bɔna bilam a ma'a.
Gee nɛrekuuŋɔ la en wum bala la, ba yehe la ba tihi puan kiŋɛ la nama doohe a poore.
Yezu en ze'ele uureŋɔ la puan sige na la, a nyɛ nɛrekuuŋɔ la mɛ, zɔ ba nimbu'ɔ, gee tibɛ sɛba en wa'am na la nɛreba sɛba n bɛ̃'ɛri la.
Yinɛ en ta luta la, ti a zahereba la paaɛ a zi'an yele en yeti, “Ka'lam dela muɔ puan, gee ti yinɛ me luta, bahɛ nɛrekuuŋɔ wa ti ba yiregɛ kiŋɛ timbibehi puan la ba ta'am da' dia bo' ba mɛhi.” Gee Yezu yele ba yeti, “La dagi ba kiŋɛ, yamam bo' ba sɛla ti ba di.” Ti ba lerege en yeti, “Tu ka tari sɛla ka'lam, han dagena boroboro banuu la zim i yi' ma'a.” Ti Yezu yeti, “Tari ya ba na bo' mam ka'lam.” Gee bo' nɛrekuuŋɔ la nuurɛ ti ba zi'ire muɔ la zuo, gee nyaa to'e boroboro banuu la zim iyi' la, gorege bihɛ saazuo gee purɛ sum, gee nyaa figehe boroboro la bo' a zahereba la, ti a zahereba la me to'e tɔta nɛrekuuŋɔ la.
Ti ba za'a di ta tigɛ, gee ti ba doohe lagehɛ sɛla ti ba di gee gee la, ti ba pirɛ pitɔ pia la tuyi'.
Sɛba en di la wan paaɛ wuu buraahi tuha anuu, ti pɔgehi la kɔma ka pa'ahɛ.
Yezu kini ko'om zuo Bilam bilam ti a bahɛ ti a zahereba la zom uureŋɔ tole nɛŋa yakera ko'om la yakenɛ deyima la ha, gee ti a leen keehe nɛrekuuŋɔ la.
N keehe nɛrekuuŋɔ la ba'ahɛ la, a zom la zoore zuo a ma'a ta pu'uha.
Ti yinɛ ta ma'ɛ ti a kelum bɔna bini a ma'a, gee bala ma'a ti ko'mi'ihi en tu'uhɛ uureŋɔ la, ti ku nan zaaɛ la doone, se'ere en sɔi la, sabeeo la lobere tu'uha ba mɛ.
Ze'ele gogo kaareŋa anaahi bulika yu'uŋɔ yu'uŋɔ ti Yezu kina ko'om la tu'uha a zahereba la .
Gee a zahereba la en nyɛ en ti a kini ko'om la zuo la, dabeem en kɛ̃' ba paaɛ paaɛ, ti ba yeti, “A dela kukɔ!” Gee kaahɛ la dabeem.
Gee bilam bilam ti Yezu tɔgɛ bo' ba yeti, “Da bahɛ ya ti ya paleŋa ɛgera, la dela mam, da tari ya dabeem.” Ti Pita lerege en yeti, “Daana, la han sirum dɛna la fum, bo' nuurɛ ti en kiŋɛ ko'om la zuo wa'am fum zi'an na.” Ti Yezu yele en yeti, “Wa'ana.” Bala ti Pita ze'ele uureŋɔ la puan pɔhɛ kina ko'om la zuo tɔɔra Yezu.
Gee en nyɛ sabeeo kãtɛ la, ti dabeem sãɛ en, ti a pɔhɛ muhera, nyaa kaahɛ bahɛ na yeti, “Daana faaɛ mam!” Bilam bilam ti Yezu tiɛ a nu'o gurɛ en, gee yele en yeti, “Fum sakerɛ pɔ'ɛ ya, ŋwani ti fum bu'ura?” Ban zom uureŋɔ la zuo la, sabeeo la go'e mɛ.
Ti sɛba en boi uureŋɔ la puan la, na'ahɛ en gee yɛta yeti, “Yelemɛŋerɛ fum sirum dela Yinɛ Dayua.” Yezu tibɛ Genesarete bã'duma Ban yakɛ yakenɛ la, ba kiŋɛ la Genesarete.
Tiŋa la nɛreba en ta baŋɛ en la, ba muulɛ mɛ kaaɛ tiŋa la, tari bã'duma za'a wa'am a zi'an na, gee belum en ti ba kalum a fuo la nɔgbanɛ.
Sɛba woo en kalum ku la, nyɛ ba tibega mɛ.
Kiinduma malema Pooren ti Farasiiduma la gɔnmi'ineba ze'ele Yerusalɛm wa'am a zi'an na soke en yeti, “Ŋwani ti fum zahereba la galum kiinduma malema la?
Ba ka peere nu'uhi gee dita.” Ti Yezu lerege ba yeti, “Gee ŋwani ti yamam galena Yinɛ pa'alegɔ ya buuri malema zuo?
Se'ere en sɔi la, Yinɛ yeti, ‘Na'aha fum sɔ la fum ma, fum se'em en tɔgɛ be'em bo' fum sɔ bii fum ma dela fum ki.’ Gee yamam yeti, nɛra han yele a sɔ bii a ma yeti, suŋɛ se'ere woo ti fum wan nyɛ ni mam zi'an la, mam dikɛ de bo' la Yinɛ.
Bala zuo, nɛre-ina daana ka na'aha a sɔ le yɛ'ɛha.
Bala, ya buuri malema wa zuo, ti ya ka bihɛ nyɛ Yinɛ yelefum wa.
Birekɔgehi wa, Azaaya en purɛ ya yele se'em la dela yelemɛŋerɛ.
A yeti, ‘Nɛrebana wa na'ahɛ mam mɛ la ba nɔya, gee ba suya zaaɛ mɛ la mam, Ba pu'uhi mam la yoo, Ba pa'ali la asaala yɛla gee yeti Yinɛ pa'alegɔ.’ ” Yelesɛ'a en galeni nɛra Ti Yezu yi' nɛrekuuŋɔ la paaɛ a nɛŋan na yele ba yeti, “Kelehe ya, la ya bɔkɛ.
Dagi sɛla en ki'ire nɛra nuuren en galeni nɛra, gee sɛla en ze'eti a nuuren na.” Pooren ti a zahereba la paaɛ en, yele en yeti, “Fum mi ti la daam Farasiiduma la mɛ, ban wum fum yele se'em la?” Ti Yezu lerege ba yeti, “Tisɛka ti mam Sɔ en boi saazuo la ka sɛ wan vuuɛ.
Bahɛ ya ba ba ma'a, ba dela fɔɔhi en pa'ala fɔɔhi.
Fua han data ka tadaana, ba za'a wan lu boko puan.” Gee Pita yele en yeti, “Garehɛ makerɛ wa bo' tu.” Ti a yeti, “Yamam me kelum ka tara bɔkerɛ?
Yamam ka nyɛti ti sɛla woo en ni doohe nuurɛ puan kɛ̃ ni sige la puuren ta tole yehe?
Gee sɛla en yeheri nuuren na, ze'eti la suure puan na.
Dina en galeni nɛra.
Se'ere en sɔi la, suure la puan ti be'em ti'ihegɔ, nɛrekua, kabohi, yaluntuuma, nageyigum, aze' nyɛ daana pumparema, nɛreba tua zɛ'ɛta na.
Bana en galeni nɛra, gee a ka pee nu'uhi gee dita ka galeni nɛra.” Keenan pɔka sakerɛ Ti Yezu bahɛ bilam, gee kiŋɛ Taai la Sidɔn sɔ'ɔlum puan.
Bilam bilam ti Keenan pɔka en ze'ele tinkaŋa mɛa puan yehe na vɔɔla baha na yeti, “Zɔ en nimbu'ɔ, Daana, Deviti dayua wa, en poyua ti kulekpa'bɛ'a tara ka mɛleha.” Gee Yezu ka lerege en se'ere.
Ti a zahereba la ɛbegɛ en yeti, “Sa'ɛ en ti a kiŋɛ gee a ba' vɔɔla mɛ dɔla tɔ.” Ti Yezu lerege yeti, “Ba tum mam la Izirale piihi se'ehi en bɔregɛ la ma'a zi'an na.” Gee pɔka wa wa'am me na kpa' duma a nɛŋan, yɛta yeti, “Daana suŋɛ mam.” Ti Yezu lerege en yeti, “La dagi ma'a ti n dikɛ kɔma dia lobe bo' baahi.” Ti Pɔka la yeti, “Ɛ̃ɛ n Daana, gee baahi la diti di zɔra la en zɔgeri si duma dia zi'an la mɛ.” Bilam ti Yezu lerege pɔka wa yeti, “Pɔka wa, fum sakerɛ zo'e ya, la iŋɛ bo' fum wuu fum boti se'em la.” Ti pɔka wa poyua la nyɛ ka tibegɔ bilam bilam.
Yezu tibɛ nɛreba zo'e zo'e Yezu en ta bahɛ bilam la, a kiŋɛ doohe la Galilii ateko la, ta zom zoore zuo zi'ire bilam.
Ti nɛrekuuŋɔ kina a zi'an na, tara wɔbehi, kɔɔrenɔ, fɔɔhi, gɔɔnɔ, la basɛba zo'e zo'e, tari ba na gã'arɛ Yezu nɛŋan, ti a me tibɛ ba.
Ti la iŋɛ nɛrekuuŋɔ la pakerɛ paaɛ paaɛ, la ban nyɛ gɔɔnɔ en tɔgeri, ti kɔɔrenɔ kina, ti wɔbehi kina, ti fɔɔhi nyɛta.
Ti ba pɛgɛra Izirale Yinɛ la.
Tuha anaahi diihego Pooren ti Yezu yi' a zahereba la paaɛ a nɛŋan yeti, “Nɛreba wa tari mam la nimbaalega, se'ere en sɔi la, ba boi la mam la dabeha atã en ŋwana gee ka tara sɛla wan di.
N ka boti n bahɛ ba ti ba kule la kom.
Se'ere en sɔi la, ba ta'am ta lige sore.” Ti a zahereba yele en yeti, “Bɛha ti tu wan nyɛ dia zo'e muɔ wa puan diihe nɛrekuuŋɔ kuna taaba wa?” Ti Yezu soke ba yeti, “Boroboro ba lɛ ti ya tara?” Ti ba yeti, “Ba yopɔi la zim fii wa.” Ti Yezu bo' nɛrekuuŋɔ la nuurɛ ti ba zi'ire tiŋa.
Ti a to'e boroboro bayopɔi la la zim la.
En bo' fara ba'ahɛ la, a fige boroboro la mɛ bo' a zahereba, ti bamam me dikɛ tɔrɛ nɛrekuuŋɔ la.
Ti ba za'a di ta tigɛ, ti a zahereba la doohe lagehɛ boroboro zɔra la ti ba tigɛ gee bahɛ la, pirɛ pitɔ tuyopɔi.
Sɛba en di la dela buraahi tuha anaahi, ti kɔma la pɔgehi kãlɛ ka pa'ahɛ.
En keehe nɛrekuuŋɔ la ba'ahɛ la, a zom la uureŋɔ kiŋɛ Magadan tiŋa.
Daalehum eere Farasii la Sadusiiduma la wa'am na ti ba makɛ la Yezu bihɛ.
Nyaa yele en yeti, iŋɛ daalehum en ze'ele saazuo na.
Ti Yezu lerege ba yeti, “Yinɛ han ma'ɛ, ya ni yeti, ‘Zina dela dabehesunɛ, se'ere en la sɔi la, sagbama la mu'ɛ mɛ.’ Ti bulika me, ya wan yeti, ‘Sabeeo wan lobe zina se'ere en sɔi la, sagbama la mu'ɛ mɛ gee bɔta saa.’ Ya mi' sagbama yɛla pa'ala, gee ya kan ta'am pa'alɛ saŋa woo daalehum en de se'em.
Be'em la tuunfi'iha buuri saŋa en eere daalehum.
Gee daalehum ka boi en wan bo' ba han dagena Yona daalehum la ma'a.” Ti a bahɛ ba gee kiŋɛ.
Farasii la Sadusii dabelɛ Yezu zahereba la en yakɛ ateko la yakenɛ deyima ha la, ba tamɛ mɛ ka tara dia.
Ti Yezu yele ba yeti, “Tara ya mɛhi suŋa, gee la ya mina Farasii la Sadusiiduma dabelɛ la yele.” Ti ba yɛta taaba yeti, “Tumam en ka tari dia na la en sɔi ti a tɔgera bala.” Yezu en mi' ba puti'irɛ la, ti a yele ba yeti, yamam asakerɛ pɔ'ɛ ya duma wa, “Ŋwani ti ya tɔgera ya ka tari dia na yele?
Yamam kelum ka bɔkera?
Yamam ka tɛri boroboro banuu la n daa diihe nɛreba tuha anuu la, la pitɔ se'em ti ya daa doohe va pirɛ la?
Bii boroboro bayopɔi ti n daa dikɛ diihe tuha anaahi la, la pitɔ se'em ti ya daa doohe va pirɛ la?
Ŋwani ti ya koŋe ya bɔkɛ ti n ka tɔgeri dia yele?
Mini ya Farasii la Sadusiiduma la dabelɛ la yele!” Bala ti ba nyaa bɔkɛ ti a ka yeti ba ba tara mɛhi suŋa, dabelɛ la yele, gee Farasii la Sadusiiduma la pa'alegɔ la.
Pita pa'alɛ Yezu en de se'em Yezu en paaɛ Kasariya Filipi tiŋa puan ba'ahɛ la, ti a nyaa soke a zahereba la yeti, “Nɛreba yeti mam Asaala Dayua wa dela ani?” Ti ba yeti, “Sɛba yeti fum dela Yɔn Ko'sɔɔra la, ti sɛba me yeti fum dela Eliya, ti basɛba mɛ kelum yeti fum dela Yɛremiya bii nɔtɔgeheba la ayima.” Ti a yele ba yeti, “Gee yamam yeti mam dela ani?” Ti Simɔn Pita lerege yeti, “Fum n de Kiresta la, Yinɛ vua la Dayua.” Ti Yezu lerege en yeti, “Sum boi mɛ la hɔ Simɔn, Yona dayua wa.
Se'ere en sɔi la, dagi ingɔŋɔ la ziim n lilege dina wa bo' fum, gee mam Sɔ se'em en boi saazuo ha.
N yeti fum, fum dela Pita, tankana wa zuo ti mam wan mɛ en pu'uhegɔ yire la, ti kum paŋa kan malum nyaŋɛ dɛ.
N wan bo' fum saazuo sɔ'ɔlum la kparehi, sɛla woo ti fum bobe tiŋa wa zuo, saazuo ha me wan bobe.
Sɛla wuu ti fum lorege bahɛ tiŋa wa zuo, saazuo ha me wan lorege bahɛ.” Ti a kagɛ a zahereba la paaɛ paaɛ ti ba da yele nɛra nɛra ti eŋa n da Kiresta la.
Yezu ti'ele yele a kum, la a vo'ore Sankaŋa puan yɛ'a ha, ti Yezu pɔhɛ yɛta a zahereba la yeti, la dela kiŋɛ Yerusalɛm ta namehɛ namehekãtɛ kiinduma la, malema kiinduma duma la gɔnmi'ineba la nu'uhen, gee ti ba ku' en.
Gee dabeha atã daarɛ a wan vo'e a kum la puan.
Ti Pita kɔkɛ Yezu lebe kinkɛleŋa ta ɔbera a tuba ti a da tɔgera bala.
Yinɛ gu'.
“Daana!
Dina kan malum paaɛ ya.” Gee Yezu ŋmɛregɛ yele Pita yeti, “Fɔregɛ mam zi'an Sagena wa.
Fum dela pirega pita mam, se'ere en sɔi la, fum puti'irɛ ka boi saazuo yɛla puan, gee asaala yɛla puan.” Pumpuuredɔɔ la namehegɔ Ti Yezu yele a zahereba la yeti, “Se'em woo en boti a dɔla mam, a daana zagehɛ a mɛŋa gee dikɛ a pumpuuredɔɔ zi dɔla mam.
Se'ere en sɔi la, se'em en boti a gu' a vom, wan bɔregɛ bɔ bahɛ.
Ti se'em me en bɔregɛ a vom mam zuo, wan nyɛ bɔ.
Beni nyuurɔ ti a wan nyɛ, a han nyɛ tiŋa wa lɔgerɔ za'a gee koŋe a nyɔvore?
Bii a wan dikɛ la beni ta'am tee ba nyɔvore?
“Se'ere en sɔi la, Asaala dayua la yeti a wa'am me na la a suŋereba, a Sɔ suŋa la puan, bilam ti a wan yɔ nɛrawoo doohe en tum se'em.
Yelemɛŋerɛ ti n yɛta ya wa, ti basɛba boi yan ze' wa puan kan lem kum, gee wan nyɛ Asaala Dayua la kinɛ a sɔ'ɔlum la puan na.”
Yezu teere Dabeha ayoobe n tole, Ti Yezu doohe la Pita, Yemesi la a suuɔ Yɔn zom zoore zuin zuin ha ba ma'a.
Ti Yezu iŋa ta tee ba nɛŋan, ti a nɛŋa nyakera wuu wuntɛɛŋa la, ti a lɔgerɔ pelege kirikiri.
Ba yeti ba bihɛ ti Moose la Eliya n bala niiɛ na zɛ'a la ba, tɔgera la Yezu.
Ti Pita yele Yezu yeti, “N daana, ka'lam bɔŋa ani suŋa.
Fum han bɔta, mam wan ti' suga atã ka'lam, fum deyima, Moose deyima, Eliya me deyima.” En boi bini tɔgera la, ti sagbanɛ en nyagere n bala wa'am na pi' ba.
Ti kua ze'ele sagbanɛ la puan tɔgɛ bahɛ na yeti, “Mam dayua n ŋwana, se'em ti mam nɔŋɛ paaɛ paaɛ.
Mam nini n tigɛ la se'em n bala, kɛleha ya en.” A zahereba la en wum ŋwana la, ba lu la tiŋa ti dabeem sãɛ ba.
Ti Yezu wa'am na kalum ba gee yeti, “Ihege ya, de tara ya dabeem.” Ban gorege bihɛ la, ba ka nyɛ nɛra nɛra gee Yezu a ma'a.
Ban ze'ele zoore la zuo sigera na la, ti Yezu kagɛ ba yeti, “Da yele ya nɛra nɛra lilegere wa, ta paaɛ hansɛka ti Asaala Dayua la ta ihege a kum la puan.” Ti a zahereba la soke en yeti, “Ŋwani ti gɔnmi'ineba la yeti, Eliya n wan wa'am yia na?” Ti a lerege ba yeti, “Eliya sirum kini na, a wan bahɛ ti sɛla wuu lebe ze'ele suŋa.
Gee mam yeti ya yeti, Eliya pugum wa'am me na, gee ba ka baŋɛ en, gee iŋɛ en ban boti se'em.
Bala mɛa ti Asaala Dayua la me yeti a nyɛ namehegɔ ba nu'uhen.” Ŋwana ti a zahereba la bɔkɛ ti a tɔgeri la Yɔn Ko'sɔɔra la yele.
Yezu tibɛ budibela Ban paaɛ nɛrekuuŋɔ la zi'an la, buraa en paaɛ a zi'an na, kpa' duma a nɛŋan, gee yeti, “N Daana, zɔ n dayua wa nimbu'ɔ, se'ere en sɔi la, a luti la kilenki'ire.
A nameheri mɛ paaɛ paaɛ.
A ni ta'am ta lu bugum puan mɛ, bii a lu ko'om puan.
Ti mam tari en wa'am fum zahereba la zi'an na, gee ba ka nyaŋɛ tibɛ en.” Ti Yezu lerege yeti, “Yamam akatare sakerɛ, la ŋmɛlema buuri wa, mam yeti n bɔna la ya yuue la ŋwani?
Mam yeti n ŋmibe la ya ta paaɛ la ŋwani?
Tari ya en wa'am ka'lam na bo' mam.” Ti Yezu tahɛ kulekpa'bɛ'a la, ti ka yehe a puan, ti bia la nyɛ ka tibegɔ bilam bilam.
Pooren ti a zahereba la wa'am a zi'an na ba ma'a, soke en yeti, “Ŋwani ti tumam ka ta'am sa'ɛ kulekpa'bɛ'a la ti ka yehe?” Ti a yele ba yeti, “Ya sakerɛ la en pɔ'ɛ la en sɔi.
Yelemɛŋerɛ ti en yɛta ya wa, ti ya han tara sakerɛ ti de zuna la nangembiileho, ya wan yele zoore yeti, ‘Vuuɛ ka'lam,’ ti de sirum vuuɛ, ti sɛla ka bɔna wan kpe'em bo' ya.” [Gee kulekpa'bɛ'a kana taaba kan yehe, han dagena pu'uhegɔ la nɔlurɛ ma'a.]
Yezu la a zahereba la en ta lagehɛ Galilii la, ti Yezu yele ba yeti, “Ba wan koohe Asaala Dayua wa bo' iŋɛ saaleba nu'uhen, ti ba ku' en, gee dabeha atã daarɛ a wan vo'e.” Ti a zahereba la suya sagum paaɛ paaɛ.
Pu'uhegɔ yire Kuba yɛla Paaɛ Kapɛnum la, ti sɛba en to'ohe pu'uhegɔ yire kuba la wa'am Pita zi'an na yeti, “Yamam pa'ala la ka lagum yɔɔra pu'uhegɔ yire kuba la bii?” Ti Pita yeti, “Ɛ̃ɛ, a yɔɔri.” Ti ban ta kule yire na la, Yezu tɔgɛ la yele deni yia, soke yeti, “Fum ti'ihɛ la dinɛ Simɔn?
Tiŋa wa zuo na'duma to'ohe kuba la bani zi'an?
Ba mɛhi kɔma bii saama?” Ti Pita yele en yeti, “Saama zi'an” ti Yezu yeti, “La han dɛna bala, ba kɔma la yi boi la fai.
Gee tumam en ka boti tu zeem ba la zuo, kiŋɛ mɔgeren ta lobe zim baŋa, zim sebo ti fum nyɔkɛ yia la, fum han ya'ɛ bu nuurɛ, fum wan nyɛ lagekɔberɛ.
Dikɛ bumɔ ta bo' ba, ti la dɛna fum la mam en bala.”
Se'em en gani za'a Sankaŋa ti Yezu zahereba la wa'am a zi'an na soke en yeti, “Ani en gani za'a saazuo sɔ'ɔlum la puan?” Ti a yi' bia na ze'ele ba nɛŋan, ti a yeti, “N yeti ya la Yelemɛŋerɛ, ti han dagena ya tee mɛ ana wuu kɔma, ya kan malum kɛ̃' saazuo sɔ'ɔlum la puan.
Se'em woo en sigehe a mɛa wuu bia wa, n de se'em n gani za'a saazuo sɔ'ɔlum la puan.
Se'em woo n to'e bia n ani woo ŋwana mam yu'urɛ zuo, to'e la mam.
Be'em pã'ahegɔ “Ya se'em han dikɛ pirega lɔkɔ beŋe ti la pirɛ bumbibehi wa ayima en sakɛ bo' mam wa, la wan ana suŋa bo' a daana ti ba dikɛ nɛɛrɛ kugekãtɛ lu' yule a yugela tari en ta za'ɛ bahɛ ko'omen ti a muhi sige tiŋa tiŋa ha.
Yele boi tiŋa wa zuo, la sɛla en piti nɛreba lubera n boi ka zuo la.
Yele sɛ'a en piti nɛreba lubera wan ba'afum wa'am me na, gee yele boi fum se'em daana zuo ti pirega lɔkɔ wa wan ze'ele na la.
“Fum nu'o bii na'arɛ han bahɛ ti fum pita luta, ŋmaaɛ bahɛ, la wan ana suŋa bo' fum ti fum kɛ̃ vom puan la nu'yiŋɔ la na'yinɛ nyana fum tara nu'uhi siyi bii nama ayi' gee ti ba dikɛ fum bahɛ bugum sebo n ka diti kiŋera la puan.
Fum niho han bahɛ ti fum pita luta, kpikɛ bu lobe bahɛ, la wan ana suŋa bo' fum ti fum ta kɛ̃' vom puan la ninyimɔ nyana fum tara nini iyi' gee ti ba ta dikɛ fum lobe bahɛ bugum tiŋa.
Pehego n bɔregɛ makerɛ “Bihɛ ya suŋa la ya da bihɛ bumbibehi wa ayima yoo.
Mam yeti ya mɛ wa, ti saazuo ha, ba suŋereba saŋa woo kɔ'ɔm nyɛta mam Sɔ en boi saazuo nɛŋa mɛ saŋa woo.
[Se'ere en sɔi la, Asaala Dayua wa wa'am na ti a faaɛ la sɛba n bɔregɛ la bahɛ Diimen diimen gulehɛgɔ tuseto ka tari ze'kana].
Yamam ti'ihɛ la deni?
Nɛra han tara piihi kɔbega, ti kuyima bɔregɛ, a kan bahɛ pihiwai' la siwai' la zoore zuo gee ɛ peseko en bɔregɛ la me yoi?
La han iŋɛ nyɛ kɔ, yelemɛŋerɛ ti n yɛta ya wa, ti a puurɛ wan pee mɛ, la peyiŋɔ la, gana piihi pihiwai' la siwai' la en ka bɔregɛ la.
Bala mɛa ti, la dagena ya Sɔ n boi saazuo ha la puti'irɛ ti bumbibehi wa ayima bɔregɛ.
“Se'em han bɔna lageŋɔ puan han tuue fum, pa'alɛ en a tuure la, fum la eŋa ma'a tiŋasuka.
A han kelehe fum, fum nyaŋɛ fum suuɔ la lebe me na en bala.
Gee a han ka kelehe fum, doohe la nɛra ayima bii bayi' pa'ahɛ fum puan, ti yetɔgesebo woo ti ya wan tɔgɛ la, nɛreba bayi' batã wan dɛna aze' nyɛ duma yeti bumɔ n bala.
Gee a han zagehɛ ka kelehe bamam, yele lageŋɔ la, ti se'em n tuue wa han kelum zagehɛ ti a pun kan kelehe lageŋɔ la, iŋɛ ya nɛre-ina daana wuu se'em en ka zoti Yezu, bii kubetɔ'ɔha la.
Yelemɛŋerɛ ti n yɛta ya wa, ti sɛla woo ti ya lu' tiŋa wa zuo, saazuo ha me wan lu'.
Sɛla woo ti ya lorege bahɛ tiŋa wa zuo, saazuo ha wan me wan lorege bahɛ.
Le yɛ'ɛha, yelemɛŋerɛ ti en yɛta ya wa, ya bayi' han ku nuurɛ tiŋa wa zuo doohe la sɛla woo ti ya soke bɔta, mam Sɔ n boi saazuo la wan tum dɛ bo' ya.
Se'ere en sɔi la, zi'an ti nɛreba ba yi' ba tã lagum taaba mam yu'urɛ puan, mam boi bini mɛ la ba.” Sugeri dia Ti Pita paaɛ Yezu nɛŋan soke en yeti, “Daana, se'em n suuɔ han tuue mam, sugum nuuren bulɛ ti n wan di sugeri bo' en?
La tara tara ta paaɛ woo sugum nuuren buyopɔi?” Ti Yezu yele en yeti, “Dagi sugum nuuren buyopɔi ma'a, gee mam yeti fum la yelemɛŋerɛ wa, sugum nuuren pihiyopɔi sugum nuurɛ buyopɔi.” “Dina wa zuo, saazuo sɔ'ɔlum la dikɛ makɛ mɛ la naba en yeti a baŋɛ a yamehi tuuma en kini se'em.
En pɔhɛ viihegɔ la, ayima tari la a hanɛ la ligeri en de talenta tuha pia, ti ba tari en wa'am na.
Gee yameŋa wa n kan nyaŋɛ yɔ hanɛ la zuo, ti a daana wa bo' nuurɛ ti ba koohe en la a pɔga, la a kɔma, la lɔgerɔ yɔ hanɛ la.
Ti yameŋa wa pɔrɛ nama a daana wa nɛŋan ŋmɛ'ɛra nupu'ɔ gee na'aha a daana la yɛta yeti, ‘Iŋɛ sugeri bo' mam, gee n wan yɔ sɛla woo.’ Ti nimbu'ɔ nyɔkɛ yameŋa wa daana la, ti a bahɛ en, gee di sugeri bo' a hanɛ la bo' en.
Gee yameŋa kana mɛa wa en yehe na la, a wa'am na nyɛ la a yameŋa tadaana kayima n me tari a hanɛ dinaari kɔbega, ti a kɔ'ɔm gurɛ a kunkore kɛgera gee yeti ‘Yɔ mam n hanɛ la.’ Ti a yameŋa tadaana wa pɔrɛ nama a nɛŋan ŋmɛ'ɛra nu'pu'ɔ yɛta en yeti, ‘Iŋɛ sugeri bo' mam gee en wan yɔ hɔ.’ Gee a kɔ'ɔm mum la nini zagehɛ, gee tari en ta pagɛ ti a yɔ hanɛ la za'a.
Naba la yamehi sise'ehi n nyɛ sɛla n iŋɛ la, ba suya n sagum paaɛ paaɛ, ti ba kiŋɛ ta yele ba daana la sɛla n iŋɛ.
Bala, ti a daana la yi' en na yele en yeti, ‘Putɔya wa, mam bahɛ fum hanɛ la za'a bo' fum mɛ fum pɔri nama ŋmɛ nupu'ɔ la zuo.
Fum me ka suni ni ti fum zɔ fum yameŋa tadaana wa nimbu'ɔ, wuu mam zɔ fum nimbu'ɔ se'em la?’ Ti a daana la dikɛ susutuulɛ, dikɛ en bo' ti ba namehɛ en ta paaɛ hansɛka ti a wan yɔ hanɛ la za'a za'a.
Ŋwana ti mam Sɔ en boi saazuo ha me wan dikɛ iŋɛ ya, ya se'em han ka di sugeri bo' a suuɔ a suure puan.”
Pɔgelebehego la sire bahega Yezu en tɔgɛ yele ana ba'ahɛ la, a bahɛ Galilii mɛ gee kiŋɛ Yudiya n boi Yɔɔdan yakenɛ ha la.
Ti Nɛrekuuŋɔ doohe a poore, ti a tibɛ ba bilam.
Ti Farasii basɛba wa'am a zi'an na, ban boti ba makɛ en bihɛ la, ti ba soke en yeti, “La de ma'a, ti buraa lebehe a pɔga yele se'ere puan?” Ti Yezu lebehe ba yeti, “Yamam ka kãalɛ lan gulehɛ yeti ‘Se'em en naam ba pi'ileŋo puan na la naam ba la buraa la pɔka.’ Gee le yeti, ‘Dina wa zuo la, buraa wan bahɛ ka sɔ la ka ma gee naaɛ la a pɔga, ti ba bayi' la dɛna inganɛ deyina’?
Bala, ba ka le dɛna bayi', ba nyaa dela inganɛ deyina.
Bala, sɛla ti Yinɛ dikɛ naaɛ taaba, nɛra de welege.” Ti ba yele en yeti, “Gee ŋwani ti Moose bo' tu nuurɛ ti tu ta'am bo' ka sa'arɛ gɔŋɔ gee nyaa lebehe ka?” Ti Yezu yele ba yeti, “Ya sukãberɛ la zuo ti Moose bo' ya sore ti ya lɛbeha ya pɔgeba, gee pi'ileŋo puan na la, la dagi bala.
Gee n yeti ya mɛ wa, ti se'em woo en lebehe a pɔga han gee tee di pɔga han dagi ka galum mɛ zuo, tum la kabohi.” Ti Yezu zahereba la yele en yeti, “La han dɛna bala sira la pɔga tiŋasuka, la ye ani suŋa ti nɛra da di pɔga bii ele sira.” Gee Yezu yele ba yeti, “Dagi nɛra woo en wan ta'am to'e pa'ali kuna wa, gee sɛba ma'a ti Yinɛ dikɛ pa'ali kuna bo' ba la.
Se'ere en sɔi la, sɛba kɔ'ɔm dɛna la bula ba maduma puuren na, ti sɛba me dɛna bula doohe la nɛreba en iŋɛ ba, ti sɛba me iŋɛ ba mɛhi dɛna bula saazuo sɔ'ɔlum la zuo.
Se'em n wan ta'am bɔkɛ yele dina wa la, a bɔkɛ.” Yezu iŋɛ kɔma sum Pooren ti ba tari kɔmbibehi wa'am a zi'an na, ti a dikɛ a nu'uhi pagelɛ ba zuo pu'uhɛ bo' ba.
Ti Yezu zahereba la tahera sɛba en tari kɔma la wa'am na la.
Gee Yezu yele ba yeti, “Bahɛ ya ti kɔma la wa'am n zi'an na.
Da gu'uri ya ba, se'ere en sɔi la, sɛba en ani wuu kɔma wa la, n sɔi saazuo sɔ'ɔlum la.” Gee nyaa dikɛ a nu'uhi pagelɛ kɔma la zuto gee kiŋɛ.
Bilam bilam ti nɛra ayima wa'am a zi'an na yeti, “Pa'ala, itesuŋɔ kuni ti en wan tum tara vom kamba'ahɛ?” Ti Yezu yele en yeti, “Ŋwani ti fum sɔkera mam ti sum yele?
Nɛra ayima ma'a n de suŋa.
Fum han bɔta ti fum kɛ̃' vom puan, gurɛ nɔze'elego la suŋa suŋa.” Ti a soke en yeti, “Aŋa bɛɛ?” Ti Yezu yele en yeti, “Fum da ku ka'ɛ ziim Fum da tum kabohi, fum da zu, Fum da dɛna aze' nyɛ pumparema, Na'aha fum sɔ la fum ma; gee me nɔŋɛ hɔ mabia wuu fum nɔŋɛ fum mɛŋa se'em la.” Gee budibele paalega wa yele Yezu yeti, “Mam pun ita yele ana za'a mɛ n biilemen na; beni ti en kelum gee?” Ti Yezu yele en yeti, “Fum nyaa han bɔta ti fum bi'ɛ kahegɛ, nyaa kiŋɛ ta koohe fum lɔgerɔ la, dikɛ ligeri la bo' naheduma, ti fum tarega la nyaa bɔna saazuo ha, gee ti fum nyaa wa'am na dɔla mam.” Bumbile-paalega wa n wum ŋwana la, a kiŋɛ mɛ la susageŋɔ, se'ere en sɔi la, a ba' pãrɛ mɛ.
Ti Yezu nyaa yele a zahereba la yeti, “Yelemɛŋerɛ ti n yɛta ya wa, ti la wan kpe'em mɛ bo' buntata ti a kɛ̃' saazuo sɔ'ɔlum la puan.
N le yele pa'ahɛ, la de naana bo' yugenɛ ti de doohe fupiho yoko puan tole, gana buntata kɛ̃' Yinɛ sɔ'ɔlum la puan.” A zahereba la n wum dina wa la, la iŋɛ ba la pakerɛ paaɛ paaɛ, ti ba yeti, “Ani n yi wan nyɛ faarɛ?” Ti Yezu bihɛ ba, gee yeti, “Saaleba zi'an la kan ta'am tum.
Gee Yinɛ zi'an sɛla woo wan ta'am tum.” Ŋwana ti Pita lerege Yezu yeti, “Bihɛ, tumam bahɛ sɛla woo mɛ gee dɔla la fum.
Beni nyuurɔ ti tu wan nyɛ de puan?” Ti Yezu yele ba yeti, “N yeti ya la Yelemɛŋerɛ wa ti, sɛla woo paalega saŋa la han ta paaɛ, ti Asaala Dayua la zi'ire a suŋa na'am kuka la zuo ba'ahɛ, yamam sɛba en doohe mam la me wan zi'a na'am kugehi pia la tuyi' me bihera Izirale buuri pia la ba yi' la.
Se'em woo n bahɛ yiya, suurɔ, bii tapa, sɔ bii ma, kɔma, bii vatɔ mam yu'urɛ wa zuo, wan lebehe nyɛ ba kɔbehi, gee me wan to'e vom kamba'ahɛ.
Gee sɛba zo'e zo'e en diŋɛ nɛŋa, wan ta yee pooren ti sɛba en yee pooren ta diŋɛ nɛŋa.
Tuntuneba n boi va'amen “Saazuo sɔ'ɔlum la ani wuu va'am daana en tari a tiihi wala va'am nyaa yehe bulika yu'uŋɔ yu'uŋɔ ti a ta ɛ tuntuneba ti ba tum a va'am puan.
En tɔgɛ la tuntuneba la ba dabeherɛ yɔɔrɛ la en de dinaari ayima ku la, a tari ba kiŋɛ la a va'am la puan.
En le ta yehe gogo kaareŋa buwai' bɔba la, a nyɛ ti tuntuneba basɛba n zɛ'a yoo da'a la puan, ti a yele ba yeti, ‘Yamam me kiŋɛ n tiihi wala va'am la puan ta tum, n wan yɔ ya la nari se'em.’ Ti ba kiŋɛ.
Ti a le ta yehe wuu wuntɛɛŋa en boi zuo tiŋasuka, la gogo kaareŋa atã puan iŋɛ la bala mɛa.
Ti la le ta dɛna wuu gogo kaareŋa bunuu zaanuurɛ bɔba, ti a le yehe ta nyɛ ti basɛba zɛ'a, ti a yele ba yeti, ‘Ŋwani ti ya zɛ'a ka'lam yoo beere n yilegɛ daarɛ?’ Ti ba yeti, ‘Nɛra ka dikɛ tɔ.’ Ti a yele ba yeti, ‘Yamam me kiŋɛ n tiihi wala va'am la puan.’ Yinɛ n ta ma'ɛ la, ti va'am daana la yele se'em n biheri a tuuma la yeti, ‘Yi' tuntuneba la, la fum bo' ba, ba yɔɔrɛ.
Pɔhɛ sɛba n wa'am pooren na la ta paaɛ yia duma la.’ Sɛba n wa'am gogo kaareŋa bunuu zaanuurɛ bɔba la n paaɛ la, a bo' ba za'a la dabeherɛ yɔɔrɛ dabeherɛ yɔɔrɛ en dinaari ayima.
Lan paaɛ sɛba n wa'am yia la, ba ti'ihɛ ti bamam wan to'e ni gaŋɛ poorenduma la, gee ba za'a to'e la dabeherɛ yɔɔrɛ mɛa en de dinaari ayima ayima.
Ban to'e la, ba gɔgeni mɛ la va'am daana la, yɛta yeti, ‘Poorenduma wa tum la gogo kaareŋa buyina ma'a gee ti fum bahɛ ti ba zuna la tumam, tumam n tugum tum ni bala la bulikan ha na, ti wuntɛɛŋa wuŋɛ tu.’ Gee va'am daana la lebehe ba ayima yeti, ‘N zɔ, mam ka tuue ya, ya ka ku ni nuurɛ la mam la dabeherɛ yɔɔrɛ en de dinaari ayima?
Tari ya sɛla n de ya dinɛ la kina.
Mam mɛŋa n boti n yɔ poorenduma wa ti la zuna wuu mam bu ya se'em la.
N ka tari sore ti n iŋɛ mam boti se'em la n mɛŋa bunɔ?
Bii ya yuunɛ mɛ la n bu'a la?’ Bala, sɛba n tole nɛŋa wan ta yee pooren, ti sɛba n yee pooren wan ta wa'am na tole nɛŋa.” Yezu le tɔgɛ a kum la a vo'ore Yezu en wa yɛ'a zɔna Yerusalɛm la, a doohe la a zahereba pia la bayi' la ma'a, ban ye' la, ti a yɛta ba sore la zuo yeti, “Bihɛ ya, tu ye' zɔna la Yerusalɛm wa.
Ba wan ta dikɛ Asaala Dayua wa iŋɛ malema kiinduma la gɔnmi'ineba nu'uhen, ti ba gakɛ en ti a dela a ki.
Ba nyaa wan dikɛ en iŋɛ sɛba n dagi Yuuduma la nu'uhen, ti ba ɛregɛ en, gee ŋmɛ' en, gee tari en ta kpa'.
Gee dabeha atã daarɛ, a wan vo'e.” Yɔn la Yemesi ma suhega Ti Zebedii dayɔɔhi ma wa wa'am Yezu zi'an na la a dayɔɔhi la, paaɛ na kpa' duma Yezu nɛŋan, suhɛ en ti a iŋɛ se'ere bo' en.
Ti Yezu soke en yeti, “Fum boti la beni?” Ti pɔka wa yeti, “Bu sore ti n dayɔɔhi siyi wa, ka yima ta zi'ire fum zuɔ nu'o ti kayima me ta zi'ire fum gɔbega nu'o fum sɔ'ɔlum la puan.” Ti Yezu lerege yeti, “Ya ka mi' sɛla ti ya sɔkera wa.
Yamam wan nyaŋɛ nyu wula wa ti mam bɔna bini ti n nyu ka puan wa?” Ti ba yeti, “Tu wan nyaŋɛ.” Ti Yezu yele ba ti, “Ya sirum wan nyaŋɛ nyu mam wula wa puan.
Gee ya zi'ire n zuɔ nu'o la n gɔbega nu'o bɔba dagi mam n wan bo' bala.
Bilam dela sɛba ti mam Sɔ maahum ka ti ka dɛna ba dinɛ la zi'an.” Zahereba pia la n wum dina wa la, ba suure n nyiie mɛ la ba suurɔ tu yi' la.
Gee Yezu yi ba mɛ paaɛ a zi'an na yele ba yeti, “Ya mi ti, sɛba n dagi Yuuduma nɛheduma tari la yɛla ɔ̃bela ba nɛreba, ti ba nɛrekãreba la me pɛregera ba bala mɛa me.
Gee la kan dɛna bala yamam puan, gee se'em en boti a dɛna nɛrekãtɛ ya puan, dela a dɛna ya yameŋa.
Ti se'em me n boti a bɔna ya nɛŋa, a dɛna ya da'aberɛ, Wuu Asaala Dayua la n ka wa'am na ti ba tuna bɔ'ɔra en, gee a tugum tuna bɔ'ɔra, pun ta dikɛ a vom yɔ to'e nɛreba zo'e zo'e se'em la.” Ban baheri Yeriko la, ti nɛrekuuŋɔ zo'e zo'e n doohe a poore.
Bilam bilam Ti Fɔɔhi siyi zi'a sore nuuren.
Ban wum ti Yezu n dole bilam tɔla la, ba voole mɛ yeti, “Daana, zɔ tu nimbu'ɔ, Deviti dayua wa.” Ti Nɛrekuuŋɔ la tahɛ ba la ninmu'urɛ yeti, ŋmɛkɛ ya nɔya la, gee ba tugum malum voole gaŋɛ la bala yeti, “Zɔ tu nimbu'ɔ, Daana, Deviti dayua wa.” Ti Yezu teke ze'ele su'u, gee yi ba yeti, “Ya boti n iŋɛ la beni bo' ya?” Ti ba yeti, “Daana, bahɛ ti tu nini wa nyɛta.” Ti la ve'e Yezu paaɛ paaɛ, ti a paaɛ kalum ba nini la.
Bilam bilam ti ba nini la nyɛta ti ba doohe en.
Yerusalɛm nyaŋerɛ kɛ̃'a Ban kiŋɛ na pɔra Yerusalɛm na la, paaɛ Bɛtefege en lɛm, Olive Zoore la, ti a tum a zahereba bayi, yele ba yeti, “Kiŋɛ ya timbila n boi ya nɛŋan ha wa, yan kɛ̃'ɛ̃ri ka puan la, bilam bilam ya wan nyɛ boŋa n lu' zɛ'a, la ka bia, lorege ya si na bo' mam.
Se'em han soke ya se'ere, yeen yele en yeti ‘Daana la en boti si.’ Gee a wan bahɛ ti si lebe kalam na.” Dina wa iŋɛ ti la doohe la yelese'ere n tɔgɛ doohe nɔtɔgeha la puan se'em yeti, “Yele ya Zaayɔn poyua wa yeti, Bihɛ ya, ya naba la en bala yɛ'a ya zi'an na la, a sigehe la a mɛa, ba' boŋa, a ba' la bombilepaalega.” Ti a zahereba la kiŋɛ ta iŋɛ wuu Yezu n pa'ali ba se'em la, tari boŋa la, la ka bia la paaɛ na, dikɛ ba futo pagelɛ si zuto, ti Yezu nyaa ba'.
Ti nɛrekuuŋɔ me digehɛ ba futo yarum sore la zuo, ti sɛba aafum tiihi vɔtɔ me yarum sore la zuo.
Ti nɛrekuuŋɔ sɛba n boi nɛŋa la, la sɛba n boi pooren la vɔɔla gee yɛta yeti, “Hozaana Deviti dayua wa.
Sum boi mɛ la se'em n wa'am Daana la yu'urɛ puan na.
Hozaana n boi zuin zuin ha.” Yezu en ta kɛ̃ Yerusalɛm la, tiŋa la za'a gbirege mɛ, sɔkera yeti, “Ani n de ena wa?” Ti nɛrekuuŋɔ la en dole en la yeti, “Ena n de Yezu, dɛna nɔtɔgeha yehe Nazareti n boi Galilii puan la.” Yezu sa'ɛ kɔɔheba Ti Yezu ta kɛ̃' pu'uhegɔ yire la puan, sa'ahɛ sɛba en koohe gee da'ara lɔgerɔ pu'uhegɔ yire la puan la, gee tulehe sɛba n teehe ligeri la teebula kpabɛ, la sɛba n koohe dayɛma la me kugehi kpabɛ.
Gee yeti, “La gulehɛ yeti, ‘Ba wan yi'ira mam yire wa la pu'uhegɔ yire.’ Gee yamam dikɛ de lebege la nageyigehi suka zi'an.” Ti Fɔɔhi la wɔbehi wa'am a zi'an pu'uhegɔ yire la puan na, ti a tibɛ ba.
Gee malema kiinduma la, la gɔnmi'ineba la n nyɛ daalehum la ti Yezu tum la, gee me wum ti kɔma la vɔɔla pu'uhegɔ yire la yɛta ti, “Hozaana Deviti Dayua wa la,” ti ba suya nyiie paaɛ paaɛ.
Ti ba soke Yezu yeti, “Fum wuni ban yeti se'em wa?” Ti Yezu yele ba yeti, “Ɛ̃ɛ n wuni.
Yamam ka kãalɛ lan gulehɛ se'em yeti, ‘Kɔma, la kɔmbilɛɛhi nɔya ti fum maahum ti ba pɛgɛ fum la’?” Ti Yezu bahɛ ba, gee yehe tiŋa la puan kiŋɛ Bɛtani tinkãtɛ la puan ta gã'arɛ.
Yezu pɔ bahɛ Kinkaŋa zuo Nananawa, bulika ti a lebe tinkãtɛ la puan la, ti a kom duna.
Ti a nyɛ ti kinkaŋa zɛ'a sore la nuuren, ti a paaɛ ka tiŋa, gee a ka nyɛ sɛsɛla ka zuo, gee vuurɔ ma'a.
Ti a yele tia la ti, “Fum kan le malum wam dia!” Ti kinkaŋa la kɔ'ɔm ku'ɛ bilam bilam.
A zahereba la n nyɛ ŋwana la, la iŋɛ ba la pakerɛ, ti ba yɛta yeti, “La iŋɛ la ŋwani ti kinkaŋa la ki bala kalam?” Ti Yezu lerege ba yeti, “Yelemɛŋerɛ ti en yɛta ya wa, ti ya han tara sakerɛ gee ka bu'ura, dagi la ya wan iŋɛ la sɛla n iŋɛ kinkaŋa wa ma'a, gee ya han pun yele zoore wa yeti, ‘Vuuɛ ka'lam lobe fum mɛŋa bahɛ ateko wa puan,’ la wan iŋɛ la bala mɛa.
Sɛla woo ti ya soke pu'uhegɔ puan nam, ya wan to'e.” Ba Soke Yezu Paŋa yele Yezu en kɛ̃' pu'uhegɔ yire la, ti malema kiinduma, la yizuto kiinduma wa'am Yezu zi'an na ti a boi bini pa'ala mɛ.
Ti ba soke en yeti, “Beni paŋa ti fum tara tuna yele ana wa.
Ani n bo' fum kpe'eŋo kuna?” Ti Yezu yele ba yeti, “Mam me wan soke ya sokere deyina, ti ya han lerege mam, mam me wan yele ya pansɛka ti n tara tuna n tuuma wa la.
Yɔn ko'om sua la, bu ze'ele la saazuo na bii asaala zi'an?” Ti ba bu'ura la taaba yeti, “Tu han yeti, bu ze'ele la saazuo na, a wan soke tu yeti, ‘Ŋwani ti ya yi ka nam bo' en?’ Gee tu me han yeti, ‘La ze'ele la asaala zi'an na,’ tu ye mina nɛrekuuŋɔ la, se'ere en sɔi la, bamam za'a bihɛ ya Yɔn dela nɔtɔgeha.” Bala la, ba lerege Yezu yeti, “Tu ka mi.” Ti Yezu yele ba yeti, “Mam me kan yele ya kpe'eŋo seko ti n tara tuna yele ana wa.
Dayɔɔhi siyi Makerɛ “Yamam puti'irɛ dela deni yele dina wa puan?
Buraa en tari a dayɔɔhi siyi, ta yele kiima la daarɛ deyima yeti, ‘N dayua, kiŋɛ tiihi dia va'am la puan va'amen ta tum zina.’ Ti a lerege en yeti, ‘Mam kan nyaŋɛ.’ Gee pooren ti a tee a puti'irɛ kiŋɛ.
Ti sɔ la kiŋɛ yibega la zi'an ta yele en bala mɛa, ti a lerege en yeti, “N daana, n wan kiŋɛ.’ Gee pooren tee a puti'irɛ ka kiŋɛ.
Kɔma bayi' wa puan, ba ani n tum ba sɔ la puti'irɛ?” Ti ba yeti, “Yia daana la.” Ti Yezu yele ba yeti, “Yelemɛŋerɛ ti en yɛta ya wa, ti kubetɔ'ɔhereba la yalunduma la pun diŋɛ ya nɛŋa mɛ kɛ̃'ɛ̃ra Yinɛ sɔ'ɔlum la puan.
Se'ere en sɔi la, Yɔn n wa'am na pa'ala ya tuuntɔɔ sore la, ya ka nam bo' en, gee kubetɔ'ɔhereba la, la yalunduma la nam bo' en mɛ.
Ti yamam n pun nyɛ ŋwana wa la, ya ka tee ya suya nam bo' en.
Putova'am bihereba makerɛ “Le Kelehe ya makerɛ deyima.
Yidaana en burɛ tiihi wala a va'am, mɛ nangoone kaaɛ bu, gee tu' daam ŋmɛkerɛ boko ti ba ŋmɛkera tiihi la wula daam la bini, gee mɛ limehego dewoko bini, nyaa dikɛ va'am la bo' bihereba, gee kiŋɛ satiŋa n zaaɛ.
Go'ohego saŋa n ta paaɛ la, ti a tum a yamehi bihereba la zi'an ti ba kiŋɛ ta to'e a tɔtɛ na bo' en.
Gee sɛba en biheri va'am la gi' a da'aba la mɛ, ŋmɛ da'aba, ku ayima, gee lobe ayima la kuga.
Ti a le tum da'aba sɛba n gani yia duma la, ti ba le iŋɛ bamam me bala mɛa.
Ba'ahegɔ za'a, a tum la a mɛa dayua yeti, ‘Ba wan na'ahɛ en.’ Gee va'am bihereba la n nyɛ a dayua wa la, ba ɛbegɛ la taaba yeti, ‘Asooevaaɛ daana la n ŋwana.
Wa'am ya na, ti tu ku en gee sɔi vaaɛ.’ Bala ti ba gi' en, vuue en yehe tiihi wala va'am la yiŋa ha ta ku en.
Nananawa, Va'am daana la han wa'am na, a wan iŋɛ va'am bihereba wa la beni?” Ti ba lerege en yeti, “A wan dikɛ bunyaalehi la putɔpa bana wa, sagum ba, gee ti a dikɛ va'am la tee bo' sɛba n wan bu en a tɔtɛ va'am la dia go'ohego saŋa.” Ti Yezu yele ba yeti, “Yamam ka tabelɛ kãalɛ gɔŋɔ la puan n yeti, ‘Tɔŋɔ seko ti mɛteba la zagehɛ la, tɔŋɔ kuŋɔ n ni ta dɛna ɛ̃berɛ de mɛŋa tɔŋɔ la.
Daana la n tuun-dina wa bala, ti tu biha ti la dɛna pakerɛ paaɛ paaɛ.’ Bala zuo, n yeti ya mɛ wa, ti ba wan ta to'e Yinɛ sɔ'ɔlum ya nu'uhen tee dikɛ bo' nɛresɛba n wan wuna sɔ'ɔlum la wala.
[Se'em woo n lu kugere wa zuo wan kɔ zɔra zɔra.
Gee kugere wa me n lu se'em woo zuo, de wan mɛregɛ a daana mɛrehɛ mɛrehɛ.”] Malema kiinduma, la Farasiiduma la n wum makerɛ wa la, ba baŋɛ ti a yeti la bamam.
Ti ba bɔta ba nyɔkɛ en gee ba zoti la nɛrekuuŋɔ la dabeem, Se'ere en sɔi la, nɛrekuuŋɔ la bihɛ ti Yezu dela nɔtɔgeha.
Pɔgedire de'eŋo makerɛ Le yɛ'ɛha, ti Yezu dikɛ makerɛ tɔgɛ bo' ba yeti; “Saazuo sɔ'ɔlum la ani woo, naba en iŋɛ pɔgedire de'eŋo bo' a dayua.
Nyaa tum a da'aba ti ba doohe yi' sɛba ti a yele ba a pɔgedire de'eŋo la yele la na, gee ba ka wa'am na.
Ti a le tum da'aba asɛ'a yeti, ‘Ta yele ya sɛba ti n yele ba n pɔgedire de'eŋo ti, bihɛ, ba'ahɛ yu'uŋɔ dia la.
Mam ku la lɔlehi la nagepɔla, ti ba maahum sɛla woo ba'ahɛ.
Wa'am ya pɔgedire de'eŋo la na.’ Gee ba ka dikɛ de yi' sɛla, gee kiŋɛ ba bunɔ, ti ayima kiŋɛ a va'amen, ti ayima mɛ kiŋɛ a koohego, gee ti basɛba la me gi' da'aba wa tum ba sɛla en ka ani suŋa, gee ku ba.
Ti Naba la sunsuya nyiie paaɛ paaɛ, ti a tum a pɛntiireba ti ba kiŋɛ ta ku nɛre kuureba bana wa, gee nyɔ' ba tihi bahɛ.
Ti a yele a da'aberɛ la yeti, ‘Pɔgedire de'eŋo la maahum ba'ahɛ, gee sɛba ti en yi la ka nari ba wa'am na.
Kiŋɛ ya kɛ̃ tiŋa la puan, ta doohe sadɔkãra la woo zuto la ya yi' yan nyɛ se'em woo tari wa'am pɔgedire malema la puan na.’ Ti a da'aba wa la kiŋɛ sadɔtɔ la zuto, ta lagehɛ ban nyɛ nɛre se'em woo, nɛresuma la nɛrebe'ero na, ti pɔgedire de'eŋo zi'an la pirɛ kinkiŋi la saama.
“Gee naba la en wa'am na ti a bihɛ saama la, a nyɛ ti buraa boi nɛreba la puan ka yɛ pɔgedire fuo.
Ti a yele en yeti, ‘N zɔ, fum iŋɛ la ŋwani kɛ̃ ka'lam na gee ka yɛ pɔgedire fuo la?’ Ti a zɛ'a ka tara nuurɛ ya'ara.
Ti naba la yele a yamehi la yeti, ‘Bobe ya en, nu'uhi la nama ta bahɛ lika puan, zi'an ti a wan kaaha gee gi'ira nu'uhi gee ɔbera nyɛna.’ Ba yi' la kuuŋɔ, gee fii ti ba wan looe.” Kuba yua sokere Pooren ti Farasiiduma la kiŋɛ ta ku nuurɛ ti ba bɛ̃rɛ en doohe en tɔgɛ se'em la.
Bala, ti ba tum ba zahereba, la Hɛrɔdiduma, ti ba paaɛ na yeti, “Pa'ala, tu mi' ti fum dela yelemɛŋerɛ daana, gee pa'ala Yinɛ sore la ti la dɛna yelemɛŋerɛ, gee ka tara ninkɔrɛ la se'em me, se'ere en sɔi la, fum ka gaheri nɛreba.
Bala zuo, yele tu fum puti'irɛ, la de sore ti tu yɔɔra kuba bɔ'ɔra Siiza bii la dagi de sore?” Gee Yezu en mi' ba putɛ'be'o la, a yele ba yeti, “Ŋwani ti ya makera mam, birekɔgehi wa?
Bo' ya mam lagekɔberɛ n tari yɔɔra kuba la na.” Ti ba dikɛ lagekɔberɛ en de dinaari ayima bu en.
Ti a soke ba yeti, “Ani zuo n ŋwana?
Ti ani gulehɛgɔ en ŋwana?” Ti ba lerege yeti “Siiza,” ti a yele ba yeti, “Dikɛ ya sɛla n de Siiza dinɛ bo' Siiza, gee dikɛ sɛla n de Yinɛ dinɛ bo' Yinɛ.” Ban wum dina la, la iŋɛ ba la pakerɛ paaɛ paaɛ, ti ba bahɛ en gee kiŋɛ.
Vo'ore sokere Didaarɛ mɛa ti Sadusii duma wa'am a zi'an na tɔgera ti, vo'ore ka boi.
Gee nyaa soke en yeti, “Pa'ala, Moose pa'alegɔ la puan yeti, ‘Nɛra han ki gee ka tara bia la a pɔga, a suuɔ di pokuurɛ la, la a dɔgɛ kɔma purɛ a suuɔ la yu'urɛ.’ Nananawa suurɔ tuyopɔi n boi la tɔ, ti kiima di pɔga, ka dɔgɛ la ka gee ki, gee gee pɔka la bahɛ a suuɔ.
Ti se'em n tagelɛ me iŋɛ bala mɛa, ti butã daana la me iŋɛ bala mɛa, ta paaɛ buyopɔi daana la.
Ba'ahegɔ za'a ti pɔka la me ta ki.
Vo'ore la, pɔka wa yeti ka dɛna la ba bayopɔi la puan ani pɔga, ba za'a n di ka kaaɛ wa.” Ti Yezu lerege ba yeti, “Ya tuue mɛ, se'ere en sɔi la, ya ka mi' gɔŋɔ la, bii Yinɛ paŋa la.
Se'ere en sɔi la, vo'ore la puan, pɔgedire bii Sire-ele kan ta bɔna, gee nɛreba wan ta ani wuu suŋereba n boi saazuo ha la.
La han dɛna vo'ore kum puan la, ya ka kãalɛ Yinɛ en yele se'em la, A yeti, ‘Mam dela Aberaham Yinɛ, Aziki Yinɛ, la Yakɔbe Yinɛ.’ A dela vɔpa Yinɛ gee dagi ki'induma Yinɛ.” Nɛrekuuŋɔ la en wum ŋwana la, la iŋɛ ba la pakerɛ paaɛ paaɛ la a pa'alegɔ la.
Nɔze'elekãtɛ Farasiiduma la n wum ti Yezu lerege Sadusiiduma la ba ka tara nuurɛ ya'ara la, ti bamam me lagehɛ taaba.
Ti ba puan a yima dɛna yetɔgetɔgera, soke Yezu sokere ti a makɛ en bihɛ.
“Pa'ala, nɔze'elego la puan, kuni n gani za'a?” Ti a yele n yeti “ ‘Fum nɔŋɛ fum Daana Yinɛ la fum suure za'a la fum sia za'a la fum puti'irɛ za'a.’ Dina n gani za'a gee dɛna yia nɔze'elego.
Se'ere en tagelɛ la me kɔ'ɔm ana mɛ wuu yia dinɛ la.
‘Fum nɔŋɛ hɔ mabia wuu fum nɔŋɛ fum mɛa se'em la.’ Nɔze'elego la za'a puan, ze'elego tuna tuyi' wa zuo ti nɔze'elego la, la nɔtɔgeheba yelefum la za'a yaga.” Farasiiduma wa ta lagehɛ la taaba, ti Yezu soke ba sokere dina wa yeti, “Yamam ti'ihɛ ti Kiresta dela ani?
Ani dayua en de en?” Ti ba yele en ti, “Deviti dayua.” Ti Yezu yeti, “La yi iŋɛ la ŋwani ti Sia bahɛ ti Deviti yi'ira en a Daana, yɛta ti, ‘Daana la yele mam Daana, la yeti, “Zi'ire en zuɔ nu'o na, gura ti n ta bahɛ ti fum dinduma ta lebege fum nama dafeere.” ’ Deviti han yi'ira en a Daana, la wan iŋɛ la ŋwani ti a dɛna a dayua?” Se'em daa ka boi ba puan nyaŋɛ lerege sokere la, bii ze'ele daan dinɛ daarɛ, se'em bɔna lakɛ nuurɛ ti a soke en sokere.
Yezu zagehɛ Gɔnmi'ineba la Farasiiduma Pooren ti Yezu yele nɛrekuuŋɔ la, la a zahereba la yeti, “Gɔnmi'ineba la, la Farasiiduma zi' la Moose kuka la zuo.
Bala, iti ya sɛla woo ti ba pa'ala la gee dɔla kɔ suŋa suŋa.
Gee da iti ya ba itegɔ la, se'ere en sɔi la, ba itegɔ la ka dole ba pa'alegɔ la.
Ba ni bobe la zeero en tibegɛ ka tana ziira dikɛ pagelɛ nɛreba bɔgerɔ zuo, gee bamam mɛhi ka maahum ti ba pun tiɛ ba nu'dibila lagum te'ele la fii me.
Ba tuni ba tuuma za'a ti nɛreba n nyɛ ba Se'ere en sɔi la ba pɛ la pa'alegɔ la tiihegɔ funini kãra, gee pɛ sãba wogerɔ yule ba futo la tiŋa.
Ba nɔŋɛ la ba zi'a na'ahegɔ zi'ihi, de'enɔ puan, gee me nɔŋɛ kugekãra zi'ihi la, zamehegɔ yiya la puan.
Ba me nɔŋɛ la nɛreba dɔbeta tiŋa da'ahi puan pu'uha ba, gee me nɔŋɛ nɛreba yi'ira ba Rabi.
(Pa'ala) Gee ba kan yi'ira yamam Rabi se'ere en sɔi la ya tari la pa'ala ayima ti yamam za'a dɛna suurɔ.
Da yi' ya se'em ti ya sɔ tiŋa wa zuo, ya tari la sɔ kayima ma'a, se'em n boi saazuo ha.
Bii ba yi'ira yamam nɛheduma se'ere en sɔi la, ya tari la nɛŋadaana ayima ma'a se'em n de Kiresta la.
Se'em n de nɛrekãtɛ ya puan, eŋa n wan dɛna ya yameŋa.
Se'em woo n zɛkeri ba mɛhi wan sige tiŋa, ti se'em woo n sigehe a mɛŋa, ba wan zɛkɛ a.
“Gee yele boi ya zuo, yamam gɔnmi'ineba la Farasiiduma, birekɔgehi wa.
Ya gu' la nɛreba bahɛ saazuo ɛ sɔ'ɔlum la yiŋa, se'ere en sɔi la, yamam mɛhi kan kɛ̃, ti sɛba me han yeti ba kɛ̃ ti ya gu'ura ba.
[Yele boi ya zuo, gɔnmi'ineba la Farasiiduma wa, birekɔgenduma wa.
Se'ere en sɔi la, ya dole fãara pokɔpa yiya, gee nɔŋɛ pu'uhi wogerɔ ti nɛreba nyɛ zuo.
Ŋwana zuo, ya wan to'e sa'am kãtɛ diimen diimen gulehɛgɔ la tuseto ka tari ka'lam].
Yele boi ya zuo, gɔnmi'ineba la Farasiiduma, birekɔgenduma wa.
Ya ni yagehɛ la ateko la tiŋa tihi ti ya ta tee nɛreyinɛ en dagi Yuda buuri, ti a lebege ana wuu yamam la, ba'ahɛ,ya ni iŋɛ en mɛ ti a malum dɛna bugum tiŋa bia sugum nuuren buyi' gana yamam mɛhi.
“Yele boi ya zuo, fɔnɛheduma wa, yamam yeti se'em han pɔ pu'uhegɔ yire la, la ka tari yele, gee se'em en pɔ salema la n boi pu'uhegɔ yire la puan, dela a tum pɔrɛ la en de se'em la'.” Fɔgɔɔnɔ wa wa, ba ini n tari tuulum, salema la bii pu'uhegɔ yire la en bahɛ n bahɛ ti salema la tara tuulum la?
Ya me le yeti, ‘Se'em wuu n pɔ kaabegɔ bimbeni la, la ka tari yele, gee se'em n pɔ bo'olum la n dɔgɛ kaabegɔ bimbeni la zuo la dela a tum a dɛ.’ Bihɛ yan fɔ se'em, ba ini n tari tuulum, bo'olum la bii kaabegɔ bimbeni la n bahɛ ti bo'olum la tara tuulum la?
Bala, se'em woo n pɔ kaabegɔ bimbeni la, pɔ dɛ mɛ la sɛla woo n boi de zuo.
Se'em woo n pɔ pu'uhegɔ yire la, pɔ la pu'uhegɔ yire la, pɔ de mɛ la se'em daana en boi de puan la.
Se'em woo me n pɔ saazuo, pɔ la Yinɛ na'am kuka la, la se'em n zi' ku zuo la.
Yele boi ya zuo, yamam gɔnmi'ineba la Farasiiduma wa, birekɔgenduma wa.
Se'ere en sɔi la, ya bo'ori ya pia pia bo'olum pun ta ta' la ziirɔ ti ya yɔ' ti ya dugɛ, la ya zɛsaala za'a, la yele-pigehi pigehi gee tum bahɛ yelekãra sɛ'a en boi nɔze'elego puan dɛna buurɔ, nimbɔ'zɔrɛ la sakerɛ.
Yele ana en de ni ya ita gee da bahɛ yele pigehi la me.
Fɔnɛheduma wa, ya tugum tubihɛ la zu'a bahɛ, gee vole yugenɛ.
Yele boi ya zuo, yamam gɔnmi'ineba la Farasiiduma wa, birekɔgenduma wa.
Ya peere la wanɛ la laa poore, gee ba puan pirɛ mɛ la nyika la faaɛ lɔgerɔ ma'a.
Farasii fɔɔhi wa.
Pee ya wanɛ la puan yia bala ti yiŋa la me wan ana filam.
Yele boi ya zuo, yamam gɔnmi'ineba la Farasiiduma wa, birekɔgenduma wa.
Ya ani mɛ wuu yɔɔrɔ, ti ba ŋmɛ bɔmbɔrehe peelego iŋɛ tu, ti tu yiŋa ana suŋa, gee ti tu puan pirɛ la ki'in kuba, la dɛgɛ seto woo la.
Bala mɛa ti ya yiŋa vom ani tuuntɔɔ nɛreba nɛŋan, gee ti ya puan la dɛna birekɔgenɛ la ŋmɛleŋɔ.
Yele boi ya zuo, yamam gɔnmi'ineba la Farasiiduma wa, birekɔgenduma wa.
Ya dole mɛta la nɔtɔgeheba la yɔɔrɔ gee dɔla gula yɛla zɛ'ɛta ti ya tɛra tuuntɔɔ duma la, gee yɛta ya mɛhi yeti, ‘Tumam yuum han boni, tu yaabe duma saŋa ha la, tumam yuum kan lagum ka'ɛ ni nɔtɔgeheba la ziim.’ Ya tɔgeri yele sɛ'a en yuum iŋɛ wa bahera la ya mɛhi zuto, se'ere en la ya dela sɛba en yuum ka'ahɛ nɔtɔgeheba la ziim la yaahi.
Yi kɔ'ɔm tum ya ya yaabeduma tuuma la ti la pirɛ.
Bunsɛlenduma wa kampiihi buuri wa Yamam wan iŋɛ la ŋwani piiɛ ti ba kan gakɛ kɛ̃ ya ta bahɛ bugum tiŋa la puan?
Dikɛ ya bahɛ bugum la puan?
Se'ere zuo, bihɛ mam tum nɔtɔgeheba, yɛm duma, la gɔnmi'ineba.
Ti ya ku basɛba, kpa' basɛba, gee basɛba me, ya ŋmɛ'suŋa suŋa ba mɛ ya zamehegɔ yiya la puan, gee dɔla tihi tihi mɛleha ba, Bala zuo ti tuntɔɔduma la woo ziim la ti ba ka'ahɛ timpaberɛ wa zuo la taala wan dɔla ya .
Ze'ele tuuntɔɔ daana Ebɛl, ta paaɛ Barakaya dayua Zekariya se'em ti ya ku biŋe tuulum saraa la la kaabegɔ bimbeni la tiŋasuka la.
N yeti ya la yelemɛŋerɛ wa, ti nɛrebana wa ziim taala wan dɔla hankana buuri wa.
Yezu kele bo' Yerusalɛm “Yerusalɛm, Yerusalɛm, tinsɛka en kuuri ka nɔtɔgeheba gee lɔbera sɛba ti ba tum a zi'an na la kuga.
Saŋa zo'e zo'e ti mam zigera ti n lagehɛ ni fum kɔma wa bɔbeyinɛ wuu nua n kã'ahɛ ka kɔma iŋɛ ka kelumpagehi puan se'em la, gee fum ka boti.
Bihɛ, fum yire la n bala nyaa lebege daboo zɛ'a wa.
Se'ere en sɔi la, mam yeti fum mɛ wa, ti fum kan le malum nyɛ mam, gura ti fum ta ya'ɛ fum nuurɛ yeti, ‘Sum sirum boi mɛ la se'em daana n wa'am Daana la yu'urɛ puan na la.’ ”
Ba'ahegɔ saŋa daalehum Yezu en yehe pu'uhegɔ yire yɛ'a la, ti a zahereba la paaɛ en, nyaa pa'ala en pu'uhegɔ yire la mɛɛhi la en mɛ suŋa se'em.
Ti Yezu yele ba yeti, “Ya nyɛ bana wa za'a?
N yeti la yelemɛŋerɛ wa, ti kugere la deyina kan ta yee paga de tadaana zuo, ba wan gbirege ba za'a bahɛ.” Daarɛ deyima ti Yezu ta zi'a Olive Zoore zuo, ti a zahereba la wa'am a zi'an ba ma'a na, yele en yeti, “Yele tu, saŋa kani ti dina wa wan iŋɛ, la daalehum buni n wan pa'alɛ fum lɛbega na, la ba'ahegɔ saŋa la?” Ti Yezu lerege ba yeti, “Bihɛ ya mɛŋa suŋa ti nɛra da bahɛ ti ya bɔregɛ.
Se'ere en sɔi la, nɛreba zo'e zo'e wan wa'am na dikɛ mam yu'urɛ yɛta ti, ‘Mam n de Kiresta la.’ Ba wan bahɛ ti nɛrekuuŋɔ bɔregɛ.
Ya wan wuna zaba yɛla la zaba yelebibehi.
Gee da bahɛ ya ti ya paleŋa ɛgera, se'ere en sɔi la, yele ana woo wan ita, gee dagi ba'ahegɔ saŋa la n bala.
Se'ere en sɔi la, tihi wan ihege pɛntɛrɛ la taaba, ti sɔ'ɔlum tɛ' pɛɛma la taaba.
Kom pɛɛlega wan sigera zi'ihi zo'e zuto, ti tinmiiŋo sigera zi'ihi zo'e zo'e zuto.
Yele ana wa za'a wan ita gee a dela too la viregere n nan bala.
Sageŋɔ saŋa daalehum “Ba wan nyɔgɛ ya tihɛ ti ba namehɛ ya, gee ku ya.
Tihi wa za'a wan yaaɛ ya mam yu'urɛ wa zuo.
Nɛreba zo'e wan pita luta, ŋma'ara taaba gee yaaɛ taaba.
Ti nɔtɔgeheba pumparenduma zo'e zo'e wan wa'am na pa'ahɛ nɛreba zo'e zo'e ti ba.
Ŋmɛlema n wan pa'aha la zuo, nɛreba zo'e zo'e nɔŋerɛ wan ma'ɛ.
Gee se'em en ŋmibe ta paaɛ ba'ahegɔ n wan nyɛ faarɛ.
Saazuo sɔ'ɔlum faarɛ yelefum wa wan muulɛ paaɛ timpaberɛ wa zi'an woo, ti la dɛna aze' nyɛ daana bɔ'ɔra tihi za'a, gee ti ba'ahegɔ la baŋɛ wa'am na.
“Bala, ya han ta nyɛ ti sageŋɔ daalehum lɔkɔ la ze' fa'a zi'an la, wuu nɔtɔgeha Daniɛl en yuum pɔrɛ se'em la (Fum se'em woo en kãalɛ zɛ'kana wa, bɔkɛ de vuurɛ), Dina wa han iŋɛ, sɛba en boi Yudiya, zɔ ya zom zɔya zuto.
Se'em me en yage gɔhegɔ, da le sige ti a dikɛ a lɔkɔ a yire.
Se'em me en boi va'amen da lebe yire ti a dikɛ fuo.
Yele boi pɔgepuuhi, la sɛba en tari kɔma ti ba mɔgera hankaŋa puan la.
Pu'uhɛ ya ti ya zua wa da ta wa'am sapɔɔlegɔ saŋa bii vo'ohego dabeherɛ.
Se'ere en sɔi la, hankaŋa namehegɔ la wan ba' gaŋɛ mɛ, ka tabelɛ bɔna tiŋa wa pi'ileŋo puan ta paaɛ zina na, aayi, gee me pun kan le makɛ wa'am na.
Yinɛ han ka ŋmaaɛ dabeha aŋa la girego bahɛ, nɛra ka bu n wan nyɛ faarɛ.
Gee sɛba ti Yinɛ looe la zuo, a wan ŋmaaɛ dabeha aŋa girega girega.
Bala la, nɛra han ta yele fum yeti ‘Bihɛ, Kiresta n ŋwana,’ bii a boi la ke.
De nam de.
Se'ere en sɔi la, Kiresta pumparenduma la nɔtɔgehe pumparenduma wan wa'am na tuna daalehum kãra, nyalema ti ba pã'ahɛ nɛreba zo'e zo'e ti ba bɔregɛ.
La han wan ta'am iŋɛ ni, ba wan lagum pã'ahɛ sɛba ti Yinɛ mɛŋa looe la.
Bihɛ, mam pugum yele ya gee ti daarɛ la nan ka paaɛ.
Bala la, ba han yele ya yeti, ‘Bihɛ, a boi la muuen ha,’ da yehe ya kiŋɛ bini.
Ba han yeti, ‘Bihɛ ya, a boi la bɔ'nɛŋan ha,’ da nam ya.
Se'ere en sɔi la, wuu saa n ni nyakɛ dapɔya bɔba ti la niiɛ paaɛ zanɔya bɔba se'em la, bala mɛa ti Asaala Dayua lɛbega na la wan ta ana.
Ze'a ti nɛnɔ bɔna la, ziiro lagehɛ la bilam.
Asaala Dayua lɛbega na “Namehegɔ dabeha la han tole, bilam bilam ti, wuntɛɛŋa wan sobege, ti ŋmarega kan niiɛ ka niifum la.
Ti ŋmarebibehi ze'ele saazuo luta na, Saazuo pahi wan miim.
Bala ma'a ti Asaala Dayua daalehum wan niiɛ saazuo wa ha, ti timpaberɛ wa zuo buuri za'a, wan kɛla, gee ti ba nini nyɛ ‘Ti Asaala Dayua wa bɔna saazuo sagbama’ puan kina na la pankãtɛ la suŋa.
Tintanɛ wan ta peebe paŋa paŋa, ti a yi' a suŋereba tum ba ti ba doohe tiŋa wa luga anaahi la za'a lagehɛ sɛba ti a pun looe, ze'ele lugerɛ deyima ta paaɛ lugerɛ deyima.
Kinkaŋa puan yɛm “Nananawa, Zamehɛ ya yɛm kinkaŋa puan.
Kinkaŋa han ta tara yilipaala, pɔhɛ puhera vɔpaala, ya ni mina ti siiɔ pɔri.
Bala mɛa, ya han ta nyɛta yele ana wa za'a, ya mina ti a pɔri na, a kɔ'ɔm bɔna la ya nayaŋa nuuren.
N yeti ya la yelemɛŋerɛ wa, ti buuri kana saŋa wa kan ki ba'ahɛ gee ti ana za'a wan wa'am na tum.
Saazuo la tiŋa wa wan tole, gee mam yelefum wa kan malum tole.
Gurega sum “Gee han dɛna dabeherɛ la, la saŋa la, nɛra nɛra ka mi', Suŋereba en boi saazuo ka mi', [bii dayua la diimen diimen gulehɛgɔ tuseto ka tari ka'lam], gee Sɔ la ma'a en mi'.
Wuu Nowa dabeha la puan n yuum ani se'em la, bala mɛa ti Asaala Dayua la kinɛ na wan ana.
Dabeha sɛ'a puan ti ko'om la yuum nan ka di tiŋa la, nɛreba la yuum diti mɛ, gee nyuura, gee dita pɔgeba gee ɛleha ba poyɔɔhi ta paaɛ daan se'ere daarɛ ti Nowa kɛ̃ uureŋɔ la puan la.
Ba yuum ka mi' sɛla n yeti la iŋɛ, ta paaɛ se'em ma'a ti ko'om la wa'am na di piiɛ ba za'a kiŋɛ.
Bala mɛa ti Asaala Dayua lɛbega na ta ana.
Nɛreba bayi' wan ta bɔna va'amen, ti ba dikɛ ayima gee bahɛ ayima.
Pɔgehi siyi wan ta bɔna nɛɛren, ti ba dikɛ ayima gee bahɛ ayima.
Bala zuo da gihere ya, se'ere en sɔi la, ya ka mi' daan se'ere ti ya Daana la lɛbera na.
Gee bɔkɛ ya dina wa, ti yidaana han mina yu'uŋɔ puan, hansɛka ti nageyiga wan wa'am na, a kan giha.
A kan bahɛ ti ba kɔ a yire la.
Bala zuo, yamam me dela ya maahum, se'ere en sɔi la, Asaala Dayua la ye' la hansɛka ti ya ka ti'iha ti a ye' na.
Yameŋa suŋa la yameŋa be'o “Ani en n bala dɛna da'aberɛ en yelemɛŋerɛ daana tara yɛm.
Da'aberɛ'e sɛka ti a daana looe en ti a bihera a yire yɛla, bɔ'ɔra da'aberɛ sina la ba dia hansɛka.
Sum wan bɔna la da'aberɛ sɛka ti a daana la ta paaɛ na nyɛ en ti a boi tuuma puan.
N yeti ya la yelemɛŋerɛ wa, ti kpɛ'ɛma la wan bahɛ ti da'aberɛ'ɛ la bihera sɛlawoo ti a tara la.
Gee da'aberɛ la en de putɔya la han ti'ihɛ bo' a mɛŋa yeti, ‘Mam kpɛ'ɛma wa ba' yuura mɛ,’ gee pɔhɛ ŋmɛ'ɛra a da'aba taaba, gee dita gee nyuura la bugereba.
Da'aberɛ daana la wan wa'am la daan se'ere ti a ka ti'iha ti a wan wa'am na, la hansɛka ti a kan mina.
Daana wa wan wa'am na ŋma en zɔra zɔra, gee dikɛ en pa'ahɛ birekɔgenduma la puan ha.
Zi'an ti kaahega la nyɛna ɔbega bɔna la.
Pɔgesa'ara pia “Saazuo sɔ'ɔlum wan ana mɛ wuu.
Pɔge sa'ara pia n dikɛ ba butolehi kiŋɛ ti ba tu'uhɛ pɔgedita.
Ba banuu dela geto, ti ba banuu dɛna yɛm duma.
Geto la n dikɛ ba butolehi la, ba ka lee kaam pa'ahɛ.
Gee yɛm duma la lee la kaam iŋɛ sɛla puan pa'ahɛ ba butolela duma la puan.
Pɔgedita la en ta yuura la, ba za'a zɔgeri mɛ ta gihi.
Gee sunsua paaɛ paaɛ, ti ba wum voole yeti, ‘Bihɛ ya, pɔgedita la n ŋwana, yehe ya na tu'uhɛ en.’ Gee ti pɔge sa'ara pia la ihege zomehe ba butolehi.
Gee geto la yele yɛm duma la yeti, ‘Iŋɛ ya kaam la bo' tu, gee tumam butolehi la kiŋeri mɛ.’ Gee yɛm duma wa lerege ba yeti, ‘Aayi bu ka zo'e wan paaɛ tumam la yamam, kiŋɛ ya sɛba n koohe la zi'an ta da bo' ya mɛhi.’ Ban ye' ti ba ta da' kaam la, ti pɔgedita la n bala paaɛ na, ti sɛba n maahum la kɛ̃ la en pɔgedire la puan puan, ti ba yu' kuleŋa la.
Pooren ti pɔgesa'ara bana la en me bala, paaɛ yi'ira yeti, ‘Daana, daana, yu'ɛ bo' tu.’ Ti pɔgedita la lerege ba yeti, ‘Yelemɛŋerɛ ti en yɛta wa, mam ka mi' ya.’ Bala la, Da giha ya, se'ere en sɔi la, ya ka mi' dabeherɛ la bii saŋa la.
Ligekɔba atã makerɛ “La ani me wuu, nɛra en ye' sore, yi' a a mɛŋa da'aba dikɛ a lɔgerɔ iŋɛ ba nu'uhen.
A bo' ayima la talenta banuu, bo' ayima talenta bayi', bo' ayima me talenta ayima .
A bo' ba doohe la ba mi'ilum paŋa en zuni se'em.
Gee kiŋɛ a sore la.
Se'em en to'e talenta anuu la, kiŋɛ mɛ kalam ta leebe ta koohe la talenta banuu nyɛ anuu pa'ahɛ.
Bala mɛa ti se'em me en tari lagekɔba ayi' la me nyɛ lagekɔba ayi' pa'ahɛ.
Gee se'em en to'e ayima la, kiŋɛ ta tu' la boko, dikɛ a daana la lagehɔ pi' tiŋa.
Ti la ta yuue, ti da'aberɛ wa daana la lebe na yi' ba, ti a bihɛ nɛrawoo n tum paaɛ se'em.
Ti se'em n to'e anuu la tole na, tara anuu pa'ahɛ, gee yeti, ‘Daana, fum dikɛ la talenta anuu bo' iŋɛ n nu'uhen, gee bihɛ mam leebe nyɛ la anuu pa'ahɛ.’ Ti a Daana la yele en yeti, “Fum fara fara, fum dela da'aberɛ suŋa tari yelemɛŋerɛ.” Fum tari yelemɛŋerɛ lɔgerɔ fii wa puan la, n nyaa wan dikɛ lɔgerɔ kekeko iŋɛ fum nu'uhen.
Lagum pa'ahɛ fum daana nyɛɛma la puan.
Ti se'em n to'e talenta ayi' la me tole na yeti, ‘N daana fum dikɛ la bayi' iŋɛ mam nu'uhen, gee bihɛ, mam leebe nyɛ ayi' pa'ahɛ.’ Ti a daana la yele en yeti, ‘Fum fara fara, fum dela da'aberɛ suŋa, tara yelemɛŋerɛ.
Fum n tari yelemɛŋerɛ yɛla fii wa puan la, n nyaa wan dikɛ lɔgerɔ kekeko iŋɛ fum nu'uhen.
Lagum pa'ahɛ fum daana nyɛɛma wa puan.’ Ti se'em n to'e talenta ayima la me tole na yeti, ‘Daana, mam mi' ti fum dela sukãberɛ daana, kɛ̃'ɛ̃ra zi'an ti fum ka burɛ, gee buna zi'an ti fum ka lobe bumbuura.
Bala ti dabeem tara mam, ti mam dikɛ fum talenta la ta pi' tiŋa bumɔ n ŋwana.’ Ti a daana la lerege en yeti, ‘Fum dela putɔya la zinyaka.
Fum mi' ti mam kɛ̃'ɛ̃ri la zi'an ti n ka burɛ, gee buna zi'an ti n ka lobege bumbuura la, vaara ze'a ti en ka lobege fum yi nari ni ti fum dikɛ n lagehɔ la ta biŋe ligebiŋere zi'an, ti mam lebe ni na wa, n wan to'e ni n lagehɔ la, gee le nyɛ nyuurɔ pa'ahɛ.
Bala, to'e ya talenta la a zi'an, la ya dikɛ pa'ahɛ se'em n tari talenta pia la.
Sɛba n tari la, bamam n wan nyɛ pa'ahɛ.
Sɛba n ka tari la, sɛla fii ti ba pun tara la, ba wan to'e la ba zi'an.
Han dɛna da'aberɛ yaalega kana wa, lobe ya en bahɛ lika puan, zi'an ti kaahega la nyɛna ɔbega bɔna la.’ Tihi gakerɛ “Asaala Dayua han ta wa'am la a suŋa la, ti suŋereba la za'a dɔla en la, a nyaa wan zi'ire a suŋa na'am kuka la zuo.
Tihi wa woo nɛreba za'a wan lagehɛ a nɛŋan, ti a welehi nɛreba yima yima wuu dunkiina en welehi a piihi la buuhi se'em la.
A wan dikɛ piihi la lebe a zuɔ nu'o bɔba, gee dikɛ buuhi la me lebe a gɔbega nu'o.
Ti naba la nyaa wan yele sɛba n boi a zuɔ nu'o bɔba la yeti, ‘Wa'am ya na, yamam sɛba ti mam Sɔ iŋɛ sum bo' ya wa, la ya sooe sɔ'ɔlum la ti ba maahum biŋe ya tiŋa wa pi'ileŋo puan ha sɔna.
Se'ere en sɔi la, kom daa tari mam ti ya bo' mam dia ti n di, ko'nyuuro daa tara mam, ti ya bo' mam ko'om ti n nyu, mam daa dela saana ti ya to'e mam.
Mam daa eere la beele ti ya bo' mam lɔgerɔ ti n bagɛ, mam daa bɛ̃'ɛri mɛ, ti ya daa bihɛ mam.
N daa boi la paka deen, ti ya wa'am na bihɛ mam.’ Ŋwana ti tuntɔɔduma la wan zɛ'a yɛli, gee lebe en yeti, ‘Daana, bɛha ti tumam nyɛ fum ti fum kom duna, ti tu bo' fum dia, bii ko'nyuuro tara hɔ ti tu bo' fum ko'om ti fum nyu?
Bɛha ti tu nyɛ hɔ, ti fum dɛna saana ti tu to'e fum, bii fum zɛ'a beele ti tumam bagɛ fum lɔgerɔ?
Sankani tu fum bɛ̃'ɛra bii fum bɔna paka deen ti tumam wa'am na bihɛ hɔ?’ Ti Naba la wan lerege ba yeti, ‘N yeti ya la yelemɛŋerɛ wa, ti yan daa iŋɛ se'em bo' se'em n pɔ'ɛ mam suurɔ wa puan la, ya daa iŋɛ bo' la mam.’ Gee nyaa wan yele sɛba n boi a gɔbega nu'o bɔba la yeti, ‘Yamam sɛba ti n nɔpɔrɛ bɔna ya zuo wa, fɔregɛ ya mam zi'an ta kɛ̃ bugum sebo n dita ka kiŋera, ti ba maahum biŋe Sagena la, la a suŋereba la.
Se'ere en sɔi la, kom daa tari mam ti ya ka bo' mam dia.
Ko'nyuuro tara mam ti ya ka bo' mam ko'om ti n nyu, Mam daa dela saana, ti ya ka to'e mam.
Beele ti ya ka bagɛ mam fuo.
Bɛ̃'ɛra, wa bɔna la paka deen, ti ya ka wa'am na bihɛ mam.’ Ti ba me wan lerege yeti, ‘Daana, bɛha ti tumam nyɛ fum ti fum kom duna bii ko'nyuuro tara hɔ, bii fum dɛna saana, bii ɛɛra beele, bii bɛ̃'ɛra, bii bɔna paka deen ti tu ka wa'am na suŋɛ hɔ?’ Ti a nyaa wan lerege ba yeti, ‘N yeti ya la yelemɛŋerɛ wa, ti yamam n ka iŋɛ de bo' se'em en de bia mam suurɔ wa puan la, ya ka iŋɛ de bo' la mam n bala.’ Ti bana wa wan kiŋɛ namehegɔ seko n ka tari ba'ahegɔ puan, gee ti tuuntɔɔ duma la me kɛ̃ vom kamba'ahɛ puan.”
Ba eere ba ku Yezu Ti la iŋɛ, ti Yezu en tɔgɛ yele ana woo ba'ahɛ la, a yele a zahereba la yeti, “Ya mi' ti dabeha ayi' han tole, azɔɛtole de'eŋo la en ye' na.
Ba wan koohe Asaala Dayua la tihɛ ti ba kpa' en.” Malema kiinduma, la yizuto kiinduma la, lagehɛ la malema nɛŋadaana la ti ba yi'ira Kaifase la yire , nyaa ku nuurɛ, ti ba wan doohe yɛmbɛ'ɛlega sore nyɔkɛ Yezu la ba ku en.
Gee ba yele ba mɛhi yeti, “Tu kan tum dɛ azɔɛtole saŋa la, la ta'am tari gbirege wa'am nɛreba la puan na.” Bɛtani tiŋa bi'ihegɔ Yezu en ta bɔna Bɛtani, Simɔn insageŋɔ daana la yire la, ti pɔka wa'am a zi'an na, tara lila ti ba dikɛ kugesuma yagum ka, ti kaam da'a n kpe'em bɔna ka puan.
Ti pɔka la ka'ɛ kaam la yeele Yezu zuo, se'em ma'a ti a zi'a dɛla, dia puan la.
Gee Yezu zahereba la n nyɛ ŋwana la, ba suya nyiie mɛ paaɛ paaɛ ti ba yeti, sageŋɔ kuna wa vuurɛ?
Kaam wa ŋwana?
“Kabuna wa wan ta'am koohe lagekãtɛ, dikɛ bo' naheduma.” Gee Yezu en baŋɛ ŋwana wa la, a yele ba yeti, “Ŋwani ti ya daana pɔka wa?
A tum la tunsunɛ bo' mam Naheduma la boi la ya mɛ saŋa woo, gee mam kan bɔna la ya saŋa woo.
Se'ere n sɔi la Pɔka wa n ka'ɛ kaam wa yeele mam iŋa wa, a maahum mam mɛ n bala gura n laarɛ.
N yeti ya la yelemɛŋerɛ wa, ti zɛ'sɛka woo timpaberɛ wa zuo ti ba muulɛ faarɛ yelefum wa, ba wan tɔgɛ pɔka wa n iŋɛ se'em wa tiiha ka yele.” Yezu di azɔɛtole dia la a zahereba la Yezu zahereba pia la bayi' la, ayima, se'em ti ba yi'ira Yudasi Isikariyɔte la, kiŋɛ la malema kiinduma la zi'an, ta yeti, “Ya wan bo' mam la beni n han koohe en bo' ya?” Ti ba yɔ en salempɛɛlega kila pihitã.
Yehe hankaŋa, a pɔhɛ ɛɛra la fole se'ere ti a wan koohe Yezu.
Boroboro zaŋa de'eŋo pɔhega daarɛ la, ti Yezu zahereba la wa'am a zi'an na yele en yeti, “Bɛha ti fum bɔta ti tu maahum azɔɛtole de'eŋo dia la bo' fum?” Ti a yele ba yeti, “Kiŋɛ ya kɛ̃ tinkãtɛ wa puan, la ya kiŋɛ buraa kayima zi'an, ta yele ka yeti, ‘Pa'ala la yeti, Mam saŋa paaɛ ya.
Mam la n zahereba wan di azɔɛtole de'eŋo la fum yire.’ ” Ti a zahereba la tum wuu Yezu en yele ba se'em la, maahum azɔɛtole la.
Zaanuurɛ en ta paaɛ la, ti Yezu zi'ire a zi'irego zi'an la zahereba pia la bayi' la, ti ban boi bini dita la, ti a yele ba, yeti, “N yeti ya la yelemɛŋerɛ wa, yamam ayima wan koohe mam.” Ti ba suure sagum paaɛ paaɛ, ti ba pɔhɛ sɔkera en ayima ayima yeti; “Mam mi' ti la dagi mam n Daana?” Ti a lerege ba yeti, “Se'em n kɔ'ɔm tum laa wa puan la mam la, en wan koohe mam.
Asaala Dayua la wan ba'afum kiŋɛ wuu ban pun gulehɛ se'em la, gee yele boi se'em daana en koohe en la zuo!
La wan ani ni suŋa bo' en, ba han pun ka dɔgɛ buraa kana wa.” Ŋwana ti Yudasi, se'em en wan koohe en la yeti, “Mam mi' ti la dagi mam n Daana?” Ti Yezu lerege en yeti, “Fum yele la bala.” Daana tuulum dia la pi'ileŋo Ban boi bini dita la, ti Yezu dikɛ boroboro, bo' purɛ sum.
En purɛ sum bahɛ de zuo ba'ahɛ la, a figehe de mɛ, dikɛ bo' zahereba la, yeti, “To'e ya, la ya obe.
Mam iŋa n ŋwana.” Ti a dikɛ wula, bo' fara ba'ahɛ, dikɛ bo' ba yeti “Nyu ya de puan, ya za'a, Mam nɔpu'ulegɔ ziim n bala, wan ka'ɛ bo' nɛreba zo'e zo'e yelebe'ero sugeri dia.
N yeti ya mɛ wa, ti mam kan malum nyu tia wula daam wa, gura dabeherɛ la, ti n wan ta nyu bu paalega la ya n Sɔ sɔ'ɔlum la puan.” Ban yuum na'ahegɔ yuunɛ ba'ahɛ la, ba yehe mɛ kiŋɛ Olive Zoore la zuo.
Yezu tɔgɛ Pita ki'ihegɔ yele Ti Yezu yele ba yeti, “Ya za'a wan ta pirɛ lu ha, se'ere en sɔi la, la gulehɛ yeti, ‘N wan damɛ dunkiina la, ti piihi la za'a yiregɛ.’ Gee n han vo'e, n wan bɔna ya nɛŋa yɛ'a Galilii.” Ti Pita yele en yeti, “La ba za'a n pun wan ta pirɛ lu fum zuo, mam kan malum pirɛ lu.” Gee Ti Yezu yele en ti, “N yeti fum la yelemɛŋerɛ wa, ti yu'uŋɔ kuna wa puan, gee ti nɔdɔɔ baŋɛ kaahɛ la, fum wan ki'ihɛ mam sugum nuuren butã.” Ti Pita yele en yeti, “La han pun dɛna mam ki la hɔ, mam kan ki'ihɛ hɔ.” Ti zahereba la za'a yele bala mɛa.
Yezu pu'uhi Gɛtesemane va'am puan Ti Yezu kiŋɛ la a zahereba la ta paaɛ zi'an ti ba yi'ira Gɛtesemane la.
Ti a yele ba yeti, “Zi' ya ka'lam gee ti n tole nɛŋa ha ta pu'uhɛ.” Ti a doohe la Pita, la Zebedii dayɔɔhi siyi la yɛ'a, ti a suure pɔhɛ Sagena, ti a giila kɔ'ɔha.
Ti a yele ba yeti, “Mam suure n ba' sagum ti la ana wuu n yeti n ki mɛ la kum.
Boi ni ya ka'lam, da biha ya.” En kiŋɛ fii la, a lu la tiŋa a liko pu'uhɛ yeti, “N Sɔ, la han wan ta'am iŋɛ, bahɛ ti wandina wa tole gee bahɛ mam, gee dagi mam boti se'em, gee fum n boti se'em.” Gee lebena paaɛ a zahereba la ti ba gihi mɛ, ti a soke Pita yeti; “Bala yamam kan ta'am gu'uhi mam gogo kaareŋa buyina ma'a?
Da gihi ya, gee pu'uhi ya ti ya da kɛ̃ makerɛ puan.
Sia la kɔ'ɔm bɔta mɛ gee inganɛ la la n tari tɔregɔ.” Ti a le lebe buyi' puan ta pu'uhɛ yeti, “N Sɔ, wanɛ wa han kan ta'am tole gee bahɛ mam gee dɛna la n nyu de puan, fum sumboolum tum.” Ti a le lebe na, nyɛ ti ba gihi mɛ, se'ere en sɔi la, guum n vilegeri ba.
Ti a le bahɛ ba, gee kiŋɛ ta pu'uhɛ pa'ahɛ sugum nuuren butã, pu'uhɛ pu'uhi kuŋɔ mɛa.
Gee nyaa lebe a zahereba la zi'an na yele ba yeti, “Yamam kelum giha mɛ gee sũna?
Bihɛ ya, saŋa la paaɛ ya, gee ba pun koohe Asaala Dayua la iŋɛ be'emduma nu'uhen.
Ihege ya ti tu kiŋɛ.
Bihɛ ya, se'em n ‘koohe mam la ŋwana.” Yezu ŋma'a, la a nyɔkerɛ En nan boi bini tɔgera la, ti Yudasi, n de a zahereba pia la bayi' la puan la paaɛ na, la nɛrekuuŋɔ, en zãli sɔ'ɔhi la dɔya, ti malema kiinduma duma, la yizuto kiinduma la tum ba na.
Se'em n koohe en la, bo' ba la daalehum yeti, “Se'em ti n mɔgɛ a nuurɛ la, eŋa n bala nyɔkɛ ya en.” Bilam bilam ti a paaɛ Yezu nɛŋan na, yele en yeti, “Rabi, fum fara fara,” gee mɔgɛ a nuurɛ.
Ti Yezu yele n yeti, “N zɔ, tum fum wa'am na ti fum tum se'ere la.” Ti ba nyaa paaɛ na gi' Yezu, nyɔkɛ en.
Ba yeti ba bihɛ ti Yezu zahereba la a yima gurɛ a sɔ'a fooe kɛ̃' malema nɛŋa daana da'aberɛ tuberɛ fike.
Ti Yezu yele en yeti, “Dikɛ fum su'a la lebe su' ka su'an zi'an, se'ere en sɔi la, se'em woo n dikɛ su'a kiiri la su'a puan.
Fum ti'ihɛ ti mam kan ta'am yele n Sɔ mɛ, ti a me kan gu'um gee tum suŋereba n en de pɛntiireba tansuga pia la ayi' me yoi?
Gee gulehɛgɔ la yeti ku iŋɛ la ŋwani wa'am asira na, lan gulehɛ yeti, la yeti la tum doohe la ŋwana la?” Sankaŋa puan, ti Yezu yele nɛrekuuŋɔ la yeti, “Yamam yehe me na la sɔ'ɔhi la dɔya ti ya nyɔkɛ mam woo n dela nageyiga?
Beere n yilegeri woo mam ni zi'a la pu'uhegɔ yire la pa'ala, ti yamam ka nyɔkɛ mam.
Gee yele ana za'a tum ti, nɔtɔgeheba gulehɛgɔ la n wa'am yelemɛŋerɛ na.” Bilam ti a zahereba la za'a bahɛ en gee zɔ.
Yezu paaɛ malema kiima nɛŋan Sɛba n nyɔkɛ Yezu la, tari en kiŋɛ la malema kiima daana Kaifase yire, zi'an ti gɔnmi'ineba la yizuto kiinduma lagehɛ la.
Gee Pita boi la zaaɛ zaarɛ dɔla ba poore fiifiihe wa'am na paaɛ malema kiima la yire zinzakan la, wa'am na zi'a la sɛba n guri yire la, gee biha lan yeti la ba'ahɛ se'em.
Malema kiinduma la, la kiinduma la nyaa eere la pumpɔrum seko ti ba wan parum bo' Yezu ti ba ta'am doohe bilam ku en.
Gee ba ka nyɛ pumpɔreŋɔ kuŋɔ taaba, la pumparenduma zo'e zo'e n pun yehe na parum la.
Pooren ti ba bayi' yehe na yeti, “Nɛrekana wa yeti, eŋa wan ta'am gbi' Yinɛ pu'uhegɔ yire wa bahɛ gee lebe mɛ dɛ dabeha atã puan.” Ti Malema kiima la vaaɛ ihege saazuo yeti, “Fum ka tari sɛla wan lebehe?
Beni yɛla n bala ti ba tɔgera baha fum zuo wa?” Gee Yezu ka lerege ba se'ere.
Ti Malema kiima la yele en yeti, “Mam pɔ la Yinɛ vua wa ti fum han sirum dɛna la Kiresta la, Yinɛ Dayua la, yele tu.” Ti Yezu lerege en yeti, “Fum yele la bala wa.
Gee n yeti fum mɛ wa, Ti hankana yɛ'a ha, fum wan ta nyɛ Asaala Dayua la, ti a zi'a paŋa zuɔ nu'o ze'ele saazuo sagbama wa puan kina na.” Ti malema kiima la aafum a futo gee yeti, “A tu Yinɛ!
Ŋwani ti ya le kelum ɛɛra aze' nyɛ daana?
Bihɛ ya nyaa wum a tuuri la.
Yamam ku la deni?” Ti ba yeti, “A kɔ'ɔm dɛna la a ki.” Ti ba tubeha nɔtuurum ma'ara a nɛŋa, gee ŋmɛ'ɛra en, ti sɛba me lɔbera a pɛgɛhi, gee ni yeti, “Purɛ pa'alɛ tɔ Kiresta wa, se'em n lobe fum pɛka wa la?” Pita ki'ihɛ Yezu Sankana puan la, ti Pita zi' la yiŋa zinzakan la puan, ti pugebila n de da'aberɛ wa'am a zi'an na yele en yeti, “Fum me ni dɔla mɛ la Yezu Galiliiŋa la.” Gee Pita ki'ihɛ mɛ ba za'a nɛŋan yeti, “Mam ka mi' fum tɔgeri sɛla wa yele.” Pita n ze'ele bɔ'paka la puan yehe na la, pugela n me n de da'aberɛ me nyɛ en, gee yele nɛreba la n ze' la yeti, “Buraa kana wa ni lagum bɔna mɛ la Yezu n de nazaareŋa la.” Ti Pita le ki'ihɛ la pɔtɛ yeti, “Mam ka mi buraa wa.” Ti la iŋɛ fii wa ti nɛreba la n ze' la paaɛ Pita zi'an yele en yeti, “Yelemɛŋerɛ fum dela ba ayima.
Fum tugum n pa'alɛ.” Ti Pita pɔhɛ pɔta baha a mɛŋa zuo yeti, “Mam ka mi' buraa wa.” Sankaŋa puan la, Bilam bilam ti nɔdɔɔ kaahɛ.
Bilam ti Pita tiɛ Yezu n yele ni yeti.
“Gee ti nɔdɔɔ wan kaahɛ la, fum wan ta ki'ihɛ mam butã la.” Bilam ti a yehe ta kele nintam ma'aha.
Ba tari Yezu kiŋɛ Palete zi'an Beere n ta nyiie la, ti malema kiinduma la za'a, la yizuto kiinduma pun sɔhɛ mɛ la taaba ba wan iŋɛ se'em ku Yezu.
Ti ba ba' en, tari en kiŋɛ ta bo' timbihega nɛŋadaana Palete.
Yudasi Mi'ihi Pirega Yudasi, se'em n koohe Yezu la n ta wum ti ba gakɛ Yezu me la, la daam en mɛ, ti a tari salempɛɛla kila pihitã la lebe ta bo' malema kiinduma la yizuto kiinduma la.
A yele ba yeti, “Mam tum la be'em la mam en koohe nɛra en ka mi' se'ere.” Gee ba lebehe yeti, “Dina pakɛ tumam la bɛ?
Fum mɛŋa la fum yɛla.” Yudasi en dikɛ salempɛɛlega kila la lobe bahɛ pu'uhegɔ yire la puan la, a yehe mɛ, kiŋɛ ta yule la mi'ihi.
Gee malema kiinduma la n pi'ihe salempɛɛlega kila la, ba yeti, “La dagi de sore ti tu dikɛ ba pa'ahɛ Yinɛ ligeri la puan, i dela ziim ligeri” Ban zi'ire sɔhɛ la taaba ba'ahɛ la, ba dikɛ ligeri la ta da' la yagumbaha daana zi'an ti ka dɛna saama pi'a zi'an.
Dina wa zuo, samanɛ dinɛ yu'urɛ yi'ira la ziim samanɛ, wa'am na paaɛ zina.
La wa'am na tum doohe la nɔtɔgeha Yɛremiya n yuum purɛ se'em yeti, “Ba to'e la salempɛɛlega kila pihitã en de se'em ti ba pun di a da'a ba'ahɛ la yua ligeri la.
Se'em ti Izirale nɛreba basɛba pun di a da'a ku la.
Ba dikɛ ligeri wa ta da' la yagumbaha samanɛ wuu Daana la en tɔgɛ se'em bo' mam la.” Palete soke Yezu yɛla Ti Yezu zɛ'a timbihega nɛŋadaana la nɛŋan, ti a sɔkera en yeti, “Fum en de Yuuduma naba la?” Ti Yezu lerege en yeti, “Fum yele la bala wa.” Gee malema kiinduma la, la yizuto kiinduma la en zuuheri en la, a ka lerege.
Ti Palete soke en yeti, “Fum ka wuni ban tari yele sɛ'a zo'e zo'e zuuhera fum wa?” Gee Yezu ka lerege en se'ere, la yeleyinɛ me.
Ti la iŋɛ naba la pakerɛ paaɛ paaɛ.
Yezu bii Barabase Azɔɛtole de'eŋo saŋa puan la, la dela ba malema ti timbihega nɛŋa daana la ni yu'ɛ nɛra paka deen puan bahɛ na, nɛrese'em ti nɛreba la bɔta ti ba yu'ɛ en bahɛ na.
Sankana wa la, ba tari la tuunfi'iha daana ayima se'em yu'urɛ en yehe, ti ba yi'ira en Barabase, Diimen Diimen gulehɛgɔ la Yi'iri en Yezu Barabase.
Ban lagehɛ na la, ti Palete soke ba yeti, “Ani ti ya bɔta ti en yu'ɛ bahɛ bo' ya, Barabase bii Yezu se'em en ti ba yi'ira Kiresta la?” Se'ere en sɔi la, a mi' ti nyuure zuo ti ba tari Yezu na bo' en la.
Eŋa n zi' kuka la zuo ti a gakɛ la, ti a pɔga bo' en sɔɔleŋa yeti, “Da bahɛ ti fum nu'o lagum bɔna buraa wa en de tuuntɔɔ wa kua puan, se'ere n sɔi la, zina mam namehɛ en zaaheŋɔ puan mɛ a zuo.” Ti malema kiinduma la, la yizuto kiinduma la belum nɛreba la ti ba yeti, ba yu'ɛ Barabase bahɛ gee ku Yezu.
Ti timbihega nɛŋadaana wa le soke ba yeti bana bayi' wa, “Ini ti ya bɔta ti n yu'ɛ bo' ya?” Ti ba lebehe yeti, “Barabase.” Ti Palete yele ba yeti, “Gee n wan iŋɛ Yezu la ti ba yi'ira Kiresta la la bem?” Ti nɛreba la za'a yeti, “Bahɛ ti ba kpa' en!” Ti a soke ba yeti, “Ŋwani, Beni be'em ti a tum?” Gee nɛreba la malum voole gaŋɛ la bala yeti, “Bahɛ ti ba kpa' en!” Palete Dikɛ Yezu Tihɛ Bala, Palete n ta baŋɛ ti a kan ta'am iŋɛ sɛla, gbiregeri n tugum yɛ'a na la, ti a dikɛ ko'om pee a nu'uhi nɛrekuuŋɔ la nɛŋan yeti, “Mam ka mi' se'ere buraa wa ziim ka'arɛ puan.
Ya mɛhi la ya yɛla.” Ti nɛreba la za'a yeti, “A ziim taala dɔla tumam la tu kɔma!” Ti a yu'ɛ Barabase bo' ba, gee ti ban ŋmɛ' Yezu ba'ahɛ la, ti a nyaa bo' ba nuurɛ ti ba tari en ta kpa'.
Pɛntiireba ɛregɛ Yezu Ti timbihega nɛŋa daana wa pɛntiireba tari Yezu ta kɛ̃ timbihega daana yikãtɛ la puan, ti ba kã'ahɛ tiŋa la pɛntiireba woo na mum en kaaɛ.
Ti ba yɛɛhɛ a lɔgerɔ, gee dikɛ fumɔlegɔ yɛ en.
Ban pa'am gu'uhi muŋa la ba'ahɛ la, ba dikɛ vuge la a zuo, dikɛ dibega zãlɛ a zuɔ nu'o gee nyaa dɔbeta a nɛŋan ɛregera en yeti, “Yuuduma naba wa, bɔna wuuha!” Ti ba tubihɛ nɔtuurum ma' en, gee to'e doore la ŋmɛ a zuo.
Ban ɛregɛ en ba'ahɛ la, ba yɛɛhɛ a lɔgerɔ la mɛ, gee tee dikɛ a mɛŋa lɔgerɔ la yɛ en, gee tari en kiŋɛ ti ba ta kpa.
Yezu kpa'a Ban kiŋɛ yehe ha la, ba paaɛ la buraa n yehe Saarin tiŋa ti ka yu'urɛ yi'ira Simɔn, ti ba pɛregɛ buraa wa ti ka zɛ pumpuuredɔɔ la.
Ti ban kiŋɛ na paaɛ zi'an ti ba yi'ira Gɔlegɔta la, (di vuurɛ dela zuwama zi'an), ti ba bo' en daam ti a nyu, ti ya'am gɛregɛ bini, gee n lem la, a zagehɛ mɛ.
Ban kpa' en ba'ahɛ la, ba ŋmɛ' la gbaŋa tɔrɛ a futo la.
[Ŋwana iŋɛ ti sɛla ti nɔtɔgeha la tɔgɛ la wa'am sira na.
Ba tɔrɛ la mam futo la ba mɛhi, gee ŋmɛ gbaŋa futo zuo.]
Ti ba nyaa zi'a bilam mɛa bihera en.
A zuin, ba gulehɛ la gulehɛgɔ yagelɛ ti gulehɛgɔ la yeti, “Yezu en ŋwana, Yuuduma naba la.” Nageyigehi siyi ti ba lagum kpa' la Yezu, ayima a zuɔ nu'o, ayima a gɔbega nu'o.
Sɛba woo n dole bilam bɔba tɔla, kɔ'ɔm tuura mɛ gee lɔbera ba zuto, gee yɛta yeti, “Fum se'em n wan gbirege pu'uhegɔ yire la bahɛ gee mɛ dɛ dabeha atã puan la n bala, faaɛ fum mɛŋa.
Fum han sirum dɛna Yinɛ dayua la, ze'ele pumpuuredɔɔ wa zuo sige na.” Bala mɛa ti malema kiinduma, gɔnmi'ineba, la yizuto kiinduma la ɛregera yeti, “A faaɛ sɛba mɛ, gee kan ta'am faaɛ amɛŋa.
Eŋa en de Izirale naba.
A ze'ele pumpuuredɔɔ la zuo sige nananawa na, gee tu wan sakɛ bo' en.
A dele la Yinɛ.
Yinɛ la yi faaɛ en bahɛ nananawa na, wuu a han bɔta, se'ere en sɔi la, a yeti eŋa dela Yinɛ Dayua.” Ti Nageyigehi la ti ba kpa' la Yezu la me lagum woole Yezu bala mɛa.
Yezu Kum Ze'ele Wuntɛɛŋa yɛ'a ha, ti lika wa'am na pi' tiŋa la za'a tari ta paaɛ gogo kaareŋa butã bɔba.
Ti gogo kaareŋa butã bɔba la, ti Yezu kaahɛ voole bahɛ na yeti, “Eli Eli lama sabakitani?” De vuurɛ dela, “N Yinɛ, N Yinɛ, ŋwani ti fum zagehɛ mam?” Nɛreba la n ze' bilam la basɛba n wum la, ba yeti, “Buraa wa yi'iri la Eliya.” Bilam bilam ti ba ayima zɔ ta dikɛ soosoo tum daam mi'ihego puan, dikɛ vile dibega dikɛ ta bɔ'ɔra en ti a nyu.
Gee basɛba yeti, “Bahɛ ya ti tu gu'uhi ya bihɛ Elia wan wa'am na faaɛ en bahɛ.” Ti Yezu lebe kaahɛ supi, gee vo'ohe a vo'ohum za'a.
Sankaŋa ti pu'uhegɔ yire puan tanɛ la ze'ele saazuo ahegɛ buyi' na paaɛ tiŋa.
Ti tiŋa miim, ti tahi wɔ̃rɛ.
Ti Yɔɔrɔ be'ehe, ti nɛresunduma sɛba en pun ki la ihege ba kum la puan.
Yezu en ta vo'e a kum la puan la, ti nɛresunduma wa nyaa yehe ba yɔɔrɔ la puan na kɛ̃ tuulum tiŋa la puan, dikɛ ba mɛhi pa'alɛ nɛreba zo'e zo'e.
Pɛntiira la la sɛba n boi la en ti ba zɛ'a gura Yezu la en nyɛ sɛla woo en iŋɛ la, dabeem kãtɛ en kɛ̃ ba, ti ba yeti, “Yelemɛŋerɛ, buraa wa dela Yinɛ Dayua.” Pɔgehi zo'e zo'e me boi bini, zɛ'a kinkɛleŋa ha gee biha na.
Si doohe Yezu la bala Galilii na tuna bɔ'ɔra en.
Pɔgehi wa puan, Mɛɛri Magedalin, boi bini mɛ, la Mɛɛri se'em en de Yemesi la Yosefe ma la, la pɔge sɛka en me de Zebedii dayɔɔhi siyi la ma la.
Yezu laarɛ Zaanuurɛ n ta paaɛ la, ti buntata ayima en ze'ele Arimatiya, ti a yu'urɛ yi'ira Yosefe, me dɛna Yezu zaha.
Eŋa n kiŋɛ Palete zi'an, ta suhɛ en ti a dikɛ Yezu iŋa la bo' en.
Ti Palete bo' nuurɛ ti ba dikɛ iŋa la bo' en.
Ti Yosefe to'e iŋa la, dikɛ fupɛɛlega n ani suŋa pɔbɛ iŋa la, nyaa tari ta laaɛ a mɛŋa yɔpɔɔlegɔ puan, a nyɔ yɔɔ wa la taŋa puan.
Ti a nyaa bilege tankãtɛ lige yɔɔ la nuurɛ gee kule.
Mɛɛri Magedalin la Mɛɛri ayima n daa boi bini, da yee zi'a tɔ yɔɔ la.
Gureba boi yɔɔ la zi'an Ti yimbeere la en de maaheŋɔ dabeherɛ la me yimbeere la, Ti malema kiinduma la, la Farasiiduma lagehɛ Palete zi'an, nyaa yele en yeti, “Naa, tu tɛri ti pumparuma la n daa nan vɔi la, a daa yeti, ‘Dabeha atã daarɛ n wan ihege.’ Bala zuo, bo' nuurɛ ti ba gura yɔɔ la ta paaɛ dabeha atã daarɛ la.
Han dagena bala a zahereba la wan kiŋɛ ta zu en kiŋɛ gee yele nɛreba ti, ‘A vo'e a kum la puan.’ Ti pumpɔreŋɔ kuna wan gana yia pumpɔreŋɔ la.” Ti Palete yele ba yeti, “Ya tari pɛntiireba sɛba en de gureba kiŋɛ ya ya ta gura yɔɔ la suŋa suŋa wuu yan wan nyaŋɛ se'em.” Ŋwana ti ba kiŋɛ la gureba la, gee malum lɛ, yɔɔ la suŋa suŋa suŋa.
Yezu vo'ore Vo'ohego daarɛ la n tole la, pɔhega dabeha ayopɔi pɔhega daarɛ bulika, ti Mɛɛri Magedalin la Mɛɛri ayima la, kiŋɛ ti ba bihɛ yɔɔ la.
Ba yeti ba bihɛ ti tiŋa la miim mɛ.
Se'ere en sɔi la, Daana suŋera en ze'ele saazuo sige na bilege yɔɔ kugere la lebe pooren, zi'a de zuo.
Suŋera wa nyagere mɛ wuu saa bugum la, ti a lɔgerɔ pelege kerikeri wuu sakuga la.
Dabeem en sãɛ ba la zuo, ti gureba la gbi' pabegɛ ana wuu ba ki mɛ la.
Gee suŋera la yele pɔgehi la yeti, “Da zɔ ya dabeem.
Mam mi' ti ya eere la Yezu ti ba kpa' la.
A ka boi ka'lam, se'ere en sɔi la, a vo'e mɛ, wuu en daa pun yele se'em la.
Wa'am ya na bihɛ zi'an ti ba daa biŋe en la.
Kiŋɛ ya kalam ta yele a zahereba la yeti, Yezu vo'e a kum la puan.
‘Yelemɛŋerɛ, a boi ya nɛŋa yɛ'a Galilii ha.
Bilam ti ya wan ta nyɛ en.’ Mam sɔɔleŋa en ŋwana bo' ya.” Bala ti ba bahɛ yɔɔ la zi'an kalam la dabeem, la pupeelum kãtɛ, zɔ ta yele a zahereba la.
Ba yeti ba bihɛ ti Yezu en bala tu'uhɛ ba yeti, “Suma'afum bɔna la ya” ti ba kiŋɛ paaɛ en, gurɛ a nama, Na'ahɛ en, Ti Yezu yele ba yeti, “Da tari ya dabeem, kiŋɛ ya ta yele n suurɔ la ti ba kiŋɛ Galilii.
Bilam ti ba wan nyɛ mam.” Gureba la nuurɛ Pɔgehi la n ye'ehe la, ti gureba la basɛba kɛ̃ tiŋa la puan ta yele malema kiinduma la sɛla woo en iŋɛ la.
Ti Malema kiinduma duma la n sɔhɛ la yizuto kiinduma la ba'ahɛ la, ba za'a ku la nuurɛ ti ba bo' pɛntiireba gu'ureba la ligeri zo'e zo'e, gee yele ba yeti, “Ta yele ya ba yeti, ‘A zahereba la n wa'am yu'uŋɔ na zu en kiŋɛ se'em ma'a ti guum zɛɛ tumam la.’ Ti ŋwana wa han lu Timbihega daana la tuban, tumam wan nyɛ en, gee gu' ti daaŋɔ da paaɛ ya.” Ŋwana ti ba to'e ba ligeri, gee iŋɛ ban pa'ali ba se'em la.
Yuuduma kelum tɔgera yele dina wa mɛ la zina.
Yezu tum a Zahereba Ti a zahereba pia la ayima la kiŋɛ Galilii, zoore se'ere ti Yezu pa'alɛ ba la.
Ba nyɛ en la, ba na'ahɛ en mɛ, gee basɛba bu'uri mɛ.
Ti Yezu paaɛ ba na, yele ba yeti, “Paŋa za'a en boi saazuo ha, la timpaberɛ wa zuo dikɛ bo' la mam.
Bala, kiŋɛ ya timpaberɛ wa zuo za'a, la ya maahum zahereba bo' mam.
Sɔ ya ba ko'om doohe, Sɔ la, la Dayua la, la Fa'a Sia yu'urɛ puan, gee pa'alɛ ya ba, ti ba nana sɛla woo ti mam bo' nuurɛ ti ya ita la.
Gee tɛri ya ti, mam boi la ya mɛ saŋa woo, ta paara tiŋa wa ba'ahegɔ saŋa.”
PƆHEGA Yezu yelehum wuu Maki en gulehɛ bu se'em la Maki pɔhɛ yeti, “Yelehum la dela Yezu Kiresta en de Yinɛ Dayua la Faarɛ Yelehum.” Maki biheri Yezu ti a dɛna la Buraa en tuni gee tara kpe'eŋo.
Fum nyɛti a kpe'eŋo la, la a pa'alegɔ la puan, la en tã Kulekpa'bɛ'ɛhi se'em la, la en baheri nɛreba be'em se'em bɔ'ɔra ba.
Yezu yi'iri a mɛŋa la Asaala Dayua, se'em n wa'am na ti a dikɛ a vom tihɛ la a faaɛ nɛreba ba be'em puan bahɛ.
Maki tɔgɛ Yezu yele wa la tuuntɔɔ la paŋa sadɔɔ gee ŋmɛ'ɛra Yezu en iŋɛ sɛla woo la zuo gana eŋa mɛŋa yɛla bii a pa'aleŋɔ.
En tɔgɛ Yɔn Ko'sɔɔra la yele, la Yezu ko'om sua la a makerɛ la yele girega girega ba'ahɛ la, a kɔ'ɔm le lebe ta dikɛ la Yezu tibegɔ tuuma la a pa'alegɔ yɛla la.
Saŋa n daa kina la, Yezu zahereba la daa nyaa bɔkeri en mɛ suŋa suŋa kina na, gee Yezu dinduma la daa tugum malum gbiregera mɛ.
Maki gɔŋɔ wa ba'ahegɔ luga la pa'alɛ la Yezu en iŋɛ yele sɛ'a a vom ba'ahegɔ dabeha ayopɔi la puan, yele yele wuu a kpa'a pumpuuredɔɔ la zuo, la a vo'ore la.
Maki ba'ahegɔ gɔnɔ tuyi' la en kɔɔɛ la, zo'e zo'e biheri ti nɛra ayima en gulehɛ tɔ gee dagi Maki mɛŋa.
YELE SƐ'A N BOI GƆŊƆ WA PUAN: Yelesuma wa pɔhega Yezu n pɔhɛ a tuuma Galilii Yezu en ze'ele Galilii ta paaɛ Yerusalɛm Ba'ahegɔ dabeha ayopɔi la puan ti Yezu lɛm Yerusalɛm, la en boi Yerusalɛm puan Yezu vo'ore Daana la n niiɛ a mɛŋa la a saazuo zɔŋa
Yɔn ko'sɔɔra la muulegɔ Yezu Kiresta en de Yinɛ dayua la Faarɛ yelehum la pɔhega.
La pɔhɛ mɛ wuu nɔtɔgeha Azaaya en gulehɛ se'em yeti: “Bihɛ, n tuni la bituneŋa ti a diŋɛ fum nɛŋa, se'em en wan maalɛ fum sore la.
A wan dɛna la kua sɛka en wan bɔna kpaahenɛ boi ha kaaha baheri na yeti, ‘Maalɛ ya Daana la sore la, bahɛ ya ti a sadɔtɔ la woo tiɛ.” Yɔn ko'sɔɔra la wa niiɛ a mɛŋa la kpaahenɛ puan ha, muula suteere la yelebe'ero sugeri dia ko'om sua.
Ti nɛreba kekeko ze'ele Yudiya kinkɛlehi, la Yerusalɛm timpaberɛ, kina a zi'an, nyaa puta ba be'em gee ti a bɔ'ɔra ba ko'om sua Yɔɔdan kulaa la puan.
Yɔn yɛ la yugenɛ kɔberɔ fuo, dikɛ sɛganɛ lu' a sia, ti a dia dɛna sunwa'ara la seero.
A muulɛ yeti, “Se'em n kpe'em gana mam boi mam pooren kina na.
Mam pɔ'ɛ gaŋɛ n zãla a tagera.
Mam sɔɔri ya mɛ la ko'om wa, gee eŋa wan ta sɔɔra ya mɛ la Fa'a Sia la.” Yezu ko'om sua Dabeha aŋa puan, ti Yezu yehe Nazareti n boi Galilii puan wa'am na ti Yɔn sɔ en Yɔɔdan kulaa puan.
En ze'ele ko'om la puan kɔ'ɔm dɔɔra na la, a nyɛ ti saazuo n yo'e, ti Sia la ana wuu dayene, sigera a zuo na.
Ti kua ze'ele saazuo tɔgɛ bahɛ na yeti, “Fum en de mam Dayua, se'em ti n nɔŋɛ, ti n nini tigɛ la en.” Sagena la makɛ Yezu bihɛ Ti bilam bilam ti Fa'a Sia la tari Yezu la paŋa kɛ̃' kpaahenɛ puan.
A boi kpaahenɛ la puan dabeha pinaahi, ti Sagena la makɛ en bihɛ.
Ti a bɔna la muuen duhi, ti Yinɛ suŋereba gura en.
Yezu pɔhɛ a tuuma Galilii Ban nyɔkɛ Yɔn pagɛ la, Yezu wa'am la Galilii na muula Yinɛ Faarɛ yelehum la yeti, “Saŋa la paaɛ ya, Yinɛ sɔ'ɔlum la ka zaaɛ.
Tee ya la ya sakɛ bo' Faarɛ yelehum la.” Yezu yi' a yia zahereba Yezu n dole Galilii Mɔgerɛ kaara la, a nyɛ la Simɔn la a suuɔ Anduru ti ba lɔbera yugehi mɔgerɛ la puan, se'ere en sɔi la ba dela zim nyɔgereba.
Ti Yezu yele ba yeti, dole ya mam ti n iŋɛ ya ti ya tara nɛreba kina na bɔ'ɔra mam.
Bilam bilam ti ba bahɛ ba yugehi la gee doohe a poore.
En kiŋɛ a nɛŋa fii la, a nyɛ ti Zebedii dayua Yemesi la a suuɔ Yɔn me boi ba uureŋɔ puan maala ba yugehi.
Bilam bilam ti a yi' ba ti ba bahɛ ba sɔ Zebedii uureŋɔ la puan, la a tuntuneba la gee doohe en.
Buraa n tari Kulekpa'bɛ'a Ba kiŋɛ la Kapɛnum, ti vo'ohego daarɛ paaɛ, ti a kiŋɛ ta kɛ̃' zamehegɔ yire puan ta pɔhɛ pa'alɛ.
Ti iŋɛ nɛreba la pakerɛ la a pa'alegɔ se'ere en sɔi la, a pa'alɛ ba mɛ wuu nɛra en tari kpe'eŋo la, gee dagi gɔnmi'ineba n pa'alɛ se'em la!
Bala ma'a la ti zamehegɔ yire la puan, buraa en boi bini tara Kulekpa'bɛ'a, kaahɛ bahena yeti, “Fum tari la bem la tu, Yezu en yehe Nazareti na wa?
Fum wa'am na ti fum sagum tu mɛ?
Mam mi' fum n de se'em mɛ.
Fum dela Fa'a Daana, ze'ele Yinɛ zi'an na.” Ti Yezu tahɛ en yeti, ŋmɛkɛ fum nuurɛ la, gee tole yehe!
Ti Kulekpa'bɛ'a la bahɛ en ti a lu lige, gee kaahɛ la kɔkɛ'ɛŋa, gee nyaa yehe a puan na.
Ti la iŋɛ ba za'a pakerɛ ti ba sɔkera taaba yeti, “Beni n ŋwana?
Pa'alesaaŋa la kpe'eŋo!
A bo' Kulekpa'bɛ'ɛhi la mɛ a nuurɛ, ti ba nam en.” Ti Yezu yu'urɛ to'e tinse'ehi en kaaɛ Galilii la za'a.
Yezu tibɛ Pita dɛɛma la nɛreba basɛba Yezu la a zahereba wa n kɔ'ɔm ze'ele zamehegɔ yire la yehe na la, ba kiŋɛ ta kɛ̃' la Simɔn la Anduru duma yire.
Yezu, la Yemesi, la Yɔn.
Sankana wa puan ti Simɔn dɛɛm pɔka ga' la bɔ'en la ɔɔrɔ, ti ba waaɛ Yezu kalam.
Ti Yezu wa'am na gurɛ pɔka la nu'o dooe ka zi'ire, bilam bilam ti ɔɔrɔ la bahɛ pɔka la, ti ka kiŋɛ ta tari ko'om wa'am na bo' ba.
Zaanuurɛ dinɛ mɛa, yintule n ta ana viie la, ti nɛreba tari bã'duma woo, la sɛba n tari Kulekpa'bɛ'ɛhi la wa'am Yezu zi'an na.
Ti timpaberɛ la nɛreba za'a lagehɛ na zi'an yire la nayaŋa nuuren.
Ti Yezu tibɛ nɛreba zo'e zo'e, sɛba n bɛ̃'ɛri bã'ahi yima yima, gee sa'ahɛ Kulekpa'bɛ'ɛhi zo'e zo'e nɛreba puan bahɛ.
Gee ka bo' kulekpa'bɛ'ɛhi la sore ti si tɔgera, se'ere en sɔi la, si mi' en.
Bulika, se'em ma'a ti la nam ana biin la, ti Yezu ihege yehe kiŋɛ kɛ̃' muuen ha ta pu'uhɛ.
Ti Simɔn la a taaba la me mu'ɛ nini ɛɛra en.
Ban nyɛ en la, ba yele en yeti bihɛ, Nɛra woo eere fum mɛ.
Ti Yezu lerege ba yeti, bahɛ ya ti tu kiŋɛ ya tihi n boi ti kɔrɔmkɔrɔm wa ti n ta muulɛ yelehum la bilam me.
Se'ere zuo ti mam yehe na en bala.
Ti a doohe Galilii la za'a muula yelehum la ba zamehegɔ yiya la puan, gee sa'ahɛ Kulekpa'bɛ'ɛhi nɛreba puan.
Yezu tibɛ kunkone Ti kunkone wa'am a zi'an na, kpa' duma gee bɛlena en yeti, “Fum han bɔta, fum tibɛ mam.” Ti la ve'e Yezu paaɛ paaɛ ti a tiɛ a nu'o kalum en, gee yele en yeti, “Mam boti, to'e fum tibegɔ.” Bilam bilam ti a kunkom la bahɛ en ti a iŋa saalum.
Ti Yezu kagɛ en gee bahɛ ti a kiŋɛ, Yezu yele en yeti, “Bihɛ suŋa, da yele nɛra nɛra.
Gee tari fum mɛŋa ta pa'alɛ Malema daana la, gee bo' ban'an bahega bo'olum sebo ti Moose bo' nuurɛ ti ya bɔ'ɔra la, ti la dɛna yelese'ere n iŋɛ gã'a bo' ba.” Gee buraa wa yehe mɛ kɔ'ɔm muula fai zi'an woo ti la bahɛ ti Yezu ka le ta'na ɛɛra timpaberɛ puan yoo yoo, gee kiŋɛ ta kɛ̃'ɛ̃ra timpaberɛ la kinkɛlehi ti nɛreba la ze'ele zi'ihi yima yima kina a ze'a na.
Yezu tibɛ kɔɔreŋɔ La wa iŋɛ la dabeha fii wa ti Yezu lebe Kapɛnum na, ti nɛreba wum ti a kule na.
Nɛreba la ba' lagehɛ zo'e gaŋɛ mɛ mikera ti fole ka bɔna la fii me, ta paaɛ bɔ'ɔ la nuuren.
Ti Yezu tɔgera yelehum la bɔ'ɔra ba.
Bala ma'a ti nɛreba banaahi zɛ kɔɔreŋɔ wa'am Yezu zi'an na.
Gee nɛreba la n mikere ti fole ka bɔna ti ba wan ta'am tari en paaɛ Yezu zi'an la zuo, ti ba zom ta lakɛ bɔ'ɔ la tɔ zi'an ti Yezu zi'an la, nyaa dikɛ kɔɔreŋɔ la en ga' ku suŋɔ zuo la, doohe bilam sigehe en Yezu nɛŋan.
Yezu n nyɛ ba sakerɛ la, a yele kɔɔreŋɔ la yeti, “N dayua, n saalum fum be'em bahɛ.” Ŋwana ti gɔnmi'ineba basɛba en zi' bini nyaa sɔkera ba mɛhi ba suya puan yeti, “Ŋwani ti nɛra ena wa tɔgera ŋwana?
A tuuri la Yinɛ!
Ani wan ta'am saalum nɛra be'em bahɛ han dagena Yinɛ ma'a?” Bilam bilam ti Yezu pun baŋɛ sia puan ban ti'iheri se'em ba suya puan.
Ti a yele ba yeti, “Ŋwani ti ya sɔgeha ya mɛhi sɔgehi ana ya suya puan?
De dinɛ n tɔi, n yele kɔɔreŋɔ wa yeti, n saalum fum be'em bahɛ bii ihege vaaɛ fum suŋɔ kina?
Gee lan wan iŋɛ se'em ti ya mina ti mam Asaala Dayua wa tari kpe'eŋo timpaberɛ wa zuo ti n saalum nɛra be'em bahɛ n ŋwana.” Gee nyaa yele kɔɔreŋɔ la yeti, “N yeti fum, ihege ze'ele,vaaɛ fum suŋɔ kule.” Ti kɔɔreŋɔ wa vaaɛ ihege ze'ele bilam bilam.
Vaaɛ a suŋɔ kiŋɛ ba woo nininta yehe.
Ti la iŋɛ ba za'a waabe pakerɛ, ti ba na'ahera Yinɛ yeti, “Tu ka tabelɛ nyɛ yele dina wa taaba!” Yezu yi' Levi Yezu lebe kiŋɛ la Ateko nuuren ti nɛrekuuŋɔ lagehɛ a zi'an na ti a pa'ala ba.
Yezu n kinɛ yɛ'ɛha la, nyɛ Alifeyusi dayua Levi, ti a zi'an kuba to'ohego debila puan, ti a yele en yeti, “Dɔla mam.” Ti a ihege dɔla en.
Yezu ta bɔna la Levi yire ti yu'uŋɔ dia saŋa paaɛ.
Ti sɛba woo n to'ohe kuba, la be'emduma zo'e zo'e bɔna bini, lagum zi'a la Yezu la a zahereba la.
Nɛrebana taaba wa zo'e mɛ lagum dɔla Yezu.
Ti Farasiiduma, la gɔnmi'ineba la n nyɛ ti Yezu diti la kubetɔ'ɔhereba la be'emduma la, ti ba yele a zahereba la yeti, “Ŋwani ti a naaɛ la kubetɔ'ɔhereba la be'emduma dita?” Yezu n wum ŋwana la, ti a yele ba yeti, “Sɛba ka n bɛ̃'ɛri ka eere tiba, han dagena sɛba n bɛ̃'ɛri.
Mam ka wa'am na ti n yi' la tuuntɔɔ duma, gee be'em duma.” Nɔlurɛ sokere Saŋa kayima ti Yɔn zahereba, la Farasiiduma la bɔna nɔlure puan.
Ti nɛreba wa'am na soke Yezu yeti, “Ŋwani ti Yɔn zahereba la Farasii zahereba la luta nuurɛ gee ti fum zahereba la ka luta?” Yezu lerege ba yeti, “Pɔgedire de'eŋo saama kan ta'am lu' nuurɛ pɔgedire puan, bii ba wan nyaŋɛ?
Pɔgedita la n nan boi pɔgedire de'eŋo la puan la ba la, ba kan ta'am lu' nuurɛ.
Gee la kinɛ na ti pɔgedita la kan ta bɔna la ba, bilam ti ba nyaa wan lu' nuurɛ.
Ya mi' ti nɛra ka dikeri tanpaalɛ ligera fukɛka.
A han iŋɛ bala, tanɛ kɛka la wan ahegɛ gee bahɛ tanpaalɛ la, ti anhegere dina nyaa wan gana za'a.
Nɛra me ka dikeri daam n kele su'ura talankɛka puan.
A han iŋɛ bala, daam la wan tahɛ talaŋa la, ka'ɛ, ti talaŋa la me aahum bahɛ yoo.
Gee ba dikeri daam n kele su'ura la talaŋa paalega puan.” Vo'ohego dabeherɛ yetɔgum Vo'ohego dabeherɛ deyima, ti Yezu la a zahereba dɔla ki va'am puan tɔla.
Ti ban kinɛ la, ti a zahereba la pɔhɛ kɔ'ɔra ki la ɔbera.
Ti Farasiiduma la yele Yezu yeti, “Bihɛ, ŋwani ti ba ita sɛla n dagi ba iŋɛ vo'ohego dabeherɛ la?” Ti a lerege ba yeti, “Yamam ka tabelɛ kãalɛ Deviti n yuum iŋɛ se'em, kom yuum nyɔkɛ en la a nɛreba la?
Deviti yuum kɛ̃' la Pu'uhegɔ yire la puan, se'em ma'a ti Abiata dɛna malema nɛŋa daana la, ta obe boroboro se'ere n de tuulum boroboro, ti nɛra yoo ka suna ti a obe, han dagena malema daana la ma'a.
Gee Deviti obe mɛ, gee bo' a nɛreba la n dole en la.” Ti Yezu yele ba yeti, “Yinɛ iŋɛ vo'ohego dabeherɛ la bo' la asaala, gee dagi asaala bo' vo'ohego dabeherɛ.
Bala, Asaala Dayua wa n sɔi vo'ohego dabeherɛ la.”
Buraa nu'o n ki Ti Yezu le kɛ̃' zamehegɔ yire la puan, ti buraa bɔna bini ti ka nu'o ki.
Ti Farasiiduma la ana bããlam gee bihera nyaa a wan tibɛ en vo'ohego dabeherɛ wa puan, ti ba nyɛ se'ere tɔgɛ.
Ti Yezu yele buraa la nu'o n ki la yeti, “Ihege wa'am n nɛŋan na.” Gee nyaa soke ba yeti, “La de sore ti nɛra tum sum vo'ohego dabeherɛ puan bii a tum be'em vo'ohego dabeherɛ puan?
A faaɛ bahɛ bii a ku?” Ti ba za'a yee suram.
Ti Yezu bihɛ ba woo kaaɛ, ti a suure nyiie.
La daam Yezu mɛ la ban tari sukãberɛ se'ere taaba la.
Ti a yele buraa la yeti, “Tiɛ fum nu'o la.” Ti buraa wa tiɛ ka nu'o la, ti nu'o la iŋɛ sum.
Bilam Bilam ti Farasiiduma la vaaɛ ihege yehe kalam ta naaɛ la Hɛrɔd nɛreba ti ba bihɛ ba wan iŋɛ se'em ku en.
Nɛrekuuŋɔ lagehɛ Ateko nuuren Ti Yezu bahɛ bilam la a zahereba la gee kiŋɛ Ateko nuuren, ti nɛrekuuŋɔ ze'ele Galilii dɔla a poore.
Ban wum yelekãra sɛ'a woo ti Yezu ita la, ti nɛrekuuŋɔ ze'ele Yudiya, Yerusalɛm, Idumia, Yɔɔdan pooren ha la tinse'ehi woo n boi Taai, la Sidɔn tihi puan la, wa'am a zi'an na.
Ti a yele a zahereba la ti ba maahum uureŋɔ la bo' en nɛrekuuŋɔ la zuo, ti ba da ta bibige en na.
Se'ere sɔi la, Yezu tibɛ la bã'ahi zo'e zo'e, bala ti sɛba woo en bɛ̃'ɛri bibigera en na ti a kalum ba la a nu'o.
Kulekpa'bɛ'ɛhi ni han tu'uha en, ba ni lu la a nɛŋan gee yɛta yeti, “Fum en de Yinɛ Dayua la!” Gee Yezu me ni tahɛ ba yeti, ba da vɔɔla ti se'em baŋɛ eŋa.
Yezu looe a zahereba pia la bayi' Yezu zom la zoore zuo, gee yi' en boti sɛba la ti ba wa'am a zi'an na .
Ti a looe ba puan nɛrepia la bayi', sigɛ ba yu'urɛ tuntuneba sɛba en boi la en, ti a tuna ba ti ba yɛha muula yelehum la, gee to'e kpe'eŋo ta'na sa'aha Kulekpa'bɛ'ɛhi.
En looe nɛrepia la bayi' la se'em n bala.
Simɔn (ti a tee sigɛ n Pita) Zebedii dayua Yemesi la a suuɔ Yɔn (ti a tee sigɛ ba yu'ura Buanegesi, de vuurɛ dela satahega kɔma).
Nyaa dikɛ Anduru, Filipi, Batolomi, Matu, Tɔmasi, Alifeyusi dayua Yemesi, Tadeyusi, Simɔn se'em en lagum pa'ahɛ sɛba nini en mu'ɛ ti Izirale bɔna fai la, la Yudasi Isikariyɔte, se'em n wan koohe Yezu la.
Yezu la Beelezebule Ti Yezu kule.
Ti nɛrekuuŋɔ la le lagehɛ na, ti ba pun kan ta'am di.
Yezu buuri la n wum la, ba yehe mɛ ti ba gu' en, se'ere en sɔi la, nɛreba basɛba tɔgeri mɛ ti, “A zuo en lobere.” Ti gɔnmi'ineba en ze'ele Yerusalɛm na yeti, “Beelezebule n boi a puan, gee me tara Kulekpa'bɛ'ɛhi nɛŋa daana paŋa sa'aha Kulekpa'bɛ'ɛhi.” Ti Yezu yi' nɛreba la wa'am a zi'an na, nyaa dikɛ yetɔgum biŋere tɔgɛ bo' ba yeti, “Ŋwani ti Sagena wan ta'am sa'aha Sagena nɛreba puan?
Sɔ'ɔlum han yelege zabera la bu mɛŋa, Sɔ'ɔlum bumɔ kan ta'am ze'ele.
Yire han yelege zabera la de mɛŋa, yire dinɛ kan ta'am ze'ele.
Bala, Sagena la han ihege zabera la a mɛŋa, yelehe, a kan ta'am ze'ele, gee a ba'ahegɔ n paaɛ.
Nɛra ka boi n wan ta'am kɛ̃' paŋadaana yire ta fa' a lɔgerɔ han dagena a lu' paŋadaana la mɛ gee nyaa nyaŋɛ fa' en.
“N yeti ya la Yelemɛŋerɛ wa, ti sugeri wan bɔna bo' nɛreba ba be'em woo la yetɔgeyooro seto woo ti ba tɔgɛ, gee se'em woo n tɔgɛ yetɔgeyooro bo' Fa'a Sia la kan malum nyɛ sugeri, gee a tuue la tuure se'ere en kan malum bahɛ en.” Yezu en yele ŋwana wa dela ban yeti, “Kulekpa'bɛ'a en dole en la.” Yezu yelemɛŋerɛ buuri Ti Yezu ma la a suurɔ wa'am na zi'a yire la yiŋa, gee tum ti ba yi' Yezu na.
Ti nɛrekuuŋɔ la n zi' kaaɛ en la, nyaa yele en yeti, bihɛ, “Fum ma la fum suurɔ n boi yiŋa ɛɛra fum.” Ti a lerege ba yeti, “Bani en de mam ma la mam suurɔ?” Gee nyaa bihɛ sɛba en zi' kaaɛ en la, gee yeti, “Mam ma la mam suurɔ en ŋwana!
Se'em woo n tuni Yinɛ sumboolum la, eŋa daana en de mam suuɔ, la mam ma.
Buta makerɛ Ti Yezu le pɔhɛ pa'alegɔ Ateko nuuren, ti nɛrekuuŋɔ en ka tari makerɛ lagehɛ kaaɛ en mum, ti fole ka bɔna.
Bala ti a zom yaga uureŋɔ zuo, ko'om la zuo, ti nɛrekuuŋɔ la mike zi'a doone.
Ti Yezu pɔhɛ pa'alɛ ba yɛla zo'e zo'e dɔla mageha puan.
A yele ba yeti.
“Kelehe ya suŋa.
Kaara n yehe ti a ta lobege bumbuura.
En ta lɔbegera la, ti bumbuura la basɛba lu sadɔɔ zuo, ti niihe wa'am na pi'ihe bamam.
Ti Basɛba lu taŋa zuo, zi'an ti tintɔnɔ ka zo'e.
Ti bumbuura wa yehe kalam kalam se'ere en sɔi la, tintɔnɔ ka zo'e ba tilen.
Ti wuntɛɛntuulega ŋmɛ'.
Ti ba nyɛga la en ka ba' la zuo, ba ki mɛ.
Ti bumbuura la basɛba me lu gu'uhi zi'an, ti gu'uhi la zo'e na kpãrɛ ba ti ba ka iŋɛ.
Ti bumbuura la basɛba lu pu'uhegɔ zi'an, iŋɛ zukãra, gee zɔ'ɔra, gee wɔgera pa'aha, yagena zuto pita' pita', piyoobe piyoobe ti sɛba pun yagena kɔbehi kɔbehi.” Yezu en yele ŋwana ba'ahɛ la, a yeti, “Se'em woo en tari tuba ti a wuna, a kɛleha!” Yezu en ta bɔna a ma'a la, ti nɛresɛba en boi bilam la, la a zahereba pia la bayi' la, wa'am na soke en mageha la vuurɛ en de se'em.
Ti a yele ba yeti, “Yamam ma'a en mi' Yinɛ sɔ'ɔlum la yelesɛ'a en sugɛ, gee sɛba en boi yiŋa la, sɛla woo dole la mageha puan bɔ'ɔra ba.
Ti la bahɛ ti, ‘ba bihera gee ka nyɛta, ti ba kɛleha, gee ka bɔkera.
Ŋwana ti ba kan tee ba suya ti Yinɛ di sugeri bo' ba.’ ” Gee nyaa yele ba yeti, “Yamam ka bɔkɛ makerɛ dina wa vuurɛ?
Gee ya nyaa wan iŋɛ la ŋwani bɔkɛ mageha la za'a vuurɛ?
Kaara la en lobege sɛla la dela yelehum la.
Bumbuura sɛba en lu sore zuo la dela, sɛba ni wam yelehum la, ti Sagena la wa'am na dikɛ yelesuma la ti ba burɛ ba sunsuya puan la kalam gee bahɛ ba.
Bumbuura sɛ'a en lu taŋa zuo dela Nɛresɛba ni wam Yelehum la to'e bu bilam bilam la nyɛɛma.
Gee ban ka ba' nyɛga la, ba ka yuure.
Daaŋɔ bii namehegɔ han paaɛ ba yelehum la zuo, ba ni zagehɛ yelehum la mɛ bilam bilam.
Bumbuura sɛ'a en lu gu'uhi zi'an la dela, nɛresɛba en ni wam yelehum la, gee ti timpaberɛ wa vom yɛla pakɛ ba, la tarega yɛla pa'ahegɔ yɛla, la ba suya en boti lɔgeseto yɛla wa'am na pɛregɛ yelehum la, ti bu kan ta'am wam.
Bumbuura sɛ'a en lu zɛ'pu'uhegɔ zi'an la dela, nɛresɛba en ni wam yelehum la, to'e bu, nyaa ŋwana, pita' pita', piyoobe piyoobe, la kɔbehi kɔbehi.” Pi'ɔ n vuge butolela Yezu yele ba yeti, “Ba ni laŋɛ butolela yire puan dikɛ la pi'ɔ vugele ka, bii ba dikɛ ka ze'ele gɔregɔ leŋen, gee ka dikera sugeta ka sugelego zi'an?
Sɛla ka boi pi' kan pilege, bii sɛla bɔna sugɛ kan niiɛ peelum puan na.
Se'em woo en tari tuba ti a wuna, a kɛleha!” Ti a le yele ba yeti, “Be'e ya tuba kɛleha sɛla ti ya wuna wa suŋa suŋa.
Fum n makɛ se'em bo' la, bala mɛa ti fum wan lebehe to'e, gee kelum to'e pa'ahɛ.
Sɛba en tari zo'e la, ba wan bo' ba zo'e pa'ahɛ, sɛba me en pun ka tari sɛla la, sɛla fii ti ba tara la, ba wan to'e la ba zi'an.” Biileho makerɛ A me le yeti, Yinɛ sɔ'ɔlum la kɛ̃'a ani mɛ wuu nɛra en lobe a bumbuura la, gee lebe kule ta gihera gee ihegera beere en yilegeri woo ti bumbuura la ta tahɛ yehe na zɔ'ɔra ti a ka mina la iŋɛ se'em.
Tiŋa la en ni bahɛ ti tile yehe yia na, tagela zuo ti nini nyaa wa'am zuo la puan na.
Gee dia la han bi'ɛ ba'ahɛ, a dikɛ la a kɛɛrega yɛ'ɛha, se'ere en sɔi la, kɛ'a saŋa paaɛ ya.
Yezu le yele pa'ahɛ yeti, tu wan dikɛ Yinɛ sɔ'ɔlum wa makɛ mɛ la bem, bii tu wan dikɛ la makerɛ deni makɛ bo' bu?
La ani wuu Nanginɛ biileho wa en pɔ'ɛ biila woo puan se'em wa ti ba dikɛ burɛ; gee ba han burɛ en, a ni yehe mɛ dɛna tikãtɛ gana tiihi la woo, tɛ' yilekãra ti niihe zo'e zo'e tɛ'ɛra ba tugerɔ a ma'ahum la puan.
A dikɛ la mageha kãra ana tɔgɛ yelehum la bo' nɛreba la.
Ban wuni a se'em, ba wum.
A ka tɔgeri se'ere bɔ'ɔra ba han dagena mageha puan.
Gee a ni pa'alɛ la a zahereba la ma'a makerɛ woo vuurɛ en de se'em.
Yezu gu' sabeeo De daarɛ mɛa Zaanuurɛ, ti a yele a zahereba la yeti, “Bahɛ ya ti tu yakɛ ko'om wa yakenɛ deyima wa ha.” Ti ba bahɛ nɛrekuuŋɔ la, gee ti a zahereba la, la eŋa bɔna uureŋɔ la puan wuu eŋa en pun boni ku puan se'em la.
Ti uurenɔ tuseto me lagum doohe en Ba yeti ba bihɛ ti sabeeo kãtɛ en bala vukera ko'om la puan ti uureŋɔ la yɛ'ɛha muhega.
Gee ti Yezu gã'a uureŋɔ la gulengukɔ puan giha.
Ti ba kiŋɛ ta niiɛ n yeti, “Pa'ala, la ka daani hɔ la tumam en yeti tu bahɛ yoo wa?” Ti a ihege tahɛ sabeeo la, gee yele ko'mi'ihi la yeti, “Suram!
Ana bããlam!” Ti sabeeo la go'e, ti sɛla woo ma'ɛ.
Ti a soke ba yeti, “Ŋwani ti dabeem tara ya?
Yamam kelum ka tara sakerɛ?” Ti dabeem sãɛ ba paaɛ paaɛ ti ba sɔkera taaba yeti, “Buraa kana wa ani la ŋwani en bala, ti sabeeo la Ateko ko'om nana en?”
Yezu tibɛ buraa n tari Kulekpa'bɛ'ɛhi Ti ba yakɛ Ateko la yakenɛ deyima la ha, Gerasene.
Yezu en kɔ'ɔm ze'ele uureŋɔ la puan sige na la, bilam bilam, ti buraa ti Kulekpa'bɛ'ɛhi dɔla ka ze'ele yɔɔrɔ zuto tu'uha en na.
A kɛ̃'ɛ̃ra la yɔɔrɔ wa zi'an.
Ti nɛra ka bɔna wan ta'am gu' en.
Kuto zɔtɔ pun kan nyaŋɛ ba' n. Se'ere en sɔi la, ba ni ba' n mɛ la bãhi la zɔtɔ, gee a ni kɔ' zɔtɔ la mɛ gee kɔ' bãhi la mɛ zɔra zɔra, ti nɛra ka bɔna tara paŋa wan gi' en.
Daarɛ woo yu'uŋɔ la wuntɛɛŋa, a boi la yɔɔrɔ zi'an wa, gee zɔna zɔya zuto, nyabera gee tara kugetampɛtihi ŋmata a mɛŋa.
En nyɛ Yezu ti a boi la zaaɛ zaarɛ la, ti a zɔ ta lu a nɛŋan.
Gee kaahɛ supi yeti, “Yezu, gaŋɛ za'a daana Dayua wa, fum tara la deni la mam?
N dikɛ la Yinɛ bɛlena fum, ti fum da sagum mam.” Kulekpa'bɛ'a wa n yeti ŋwana wa dela,Yezu pun bo' en la nuurɛ yeti, “Kulekpa'bɛ'a wa tole yehe a puan na.” Ti Yezu soke en yeti, “Fum yu'urɛ?” Ti a lerege yeti, “Mam yu'urɛ dela tuha tuha.
Se'ere en sɔi la, tu zo'e mɛ.” Ti Kulekpa'bɛ'a la nyaa belum Yezu ninmu'urɛ ti a da dige ba yehe tiŋa la puan.
Bala ma'a la ti kurikuri zo'e zo'e en boi kunkune zuo ha ɔbera, ti Kulekpa'bɛ'a la bɛlena en yeti, “Bahɛ ti tu kɛ̃' kurikuri wa puan.
Bo' tu sore ti tu kɛ̃' ba puan.” Ti Yezu bo' ba sore ti kulekpa'bɛ'ɛhi la yehi kɛ̃' kurikuri la nii la en de wuu tuha ayi' la puan, ti bamam me zɔ zom ateko la kunkune zuo, nyaa zulege sige ko'om la puan ha ta muhi ba za'a ki.
Sɛba en dole kurikuri la en nyɛ ŋwana la, ba zɔ mɛ ta muulɛ bo' sɛba en boi tinkãtɛ puan, la sɛba en boi timbibehi puan.
Ti nɛreba la wa'am na ti ba bihɛ lan de sɛla iŋɛ.
Ban wa'am na paaɛ Yezu zi'an la, ba nyɛ ti buraa la ti Kulekpa'bɛ'ɛhi dɔla en la, zi' mɛ, yɛ lɔgerɔ dɛna a mɛŋa.
Buraa sɛka ti Kulekpa'bɛ'ɛhi tuha tuha dole ni ka, ti ba zoti ni ka la en bala.
Sɛba en nyɛ sɛla en iŋɛ buraa la, la kurikuri la, n yele nɛreba sɛla iŋɛ.
Ti nɛreba la pɔhɛ bɛlena Yezu ti a bahɛ ba tiŋa.
Ti Yezu bɔna bini ti a zom uureŋɔ, ti buraa la ti kulekpa'bɛ'ɛhi dole ni en la bɛlena Yezu ti a bahɛ ti a doohe en, ta kɛ̃'ɛ̃ra la en.
Gee Yezu zagehɛ mɛ gee yele en yeti, “Kule yire fum mɛŋa nɛreba zi'an, la fum yele ba Daana la en tum yele kãtɛ se'ere bo' fum, la nimbɔ'zɔrɛ se'ere ti a dikɛ bo' fum.” Ti Buraa wa bahɛ bilam gee kiŋɛ Dekapolise timpaberɛ ta muula bɔ'ɔra nɛra woo Yezu en tum se'ere bo' en.
Ti la iŋɛ nɛra woo pakerɛ.
Pugela vo'ore la Pɔka tibegɔ Yezu le zom la uureŋɔ, le yakɛ ateko yakenɛ deyima la ha, ti nɛrekuuŋɔ lagehɛ kaaɛ en, ti a zi'a ko'om la nɔgbene.
Ti zamehegɔ yire nɛŋa daana ayima, yu'urɛ en yi'iri Yaaruse wa'am na ti a nyɛ Yezu.
En nyɛ Yezu la, a lu la a nɛŋan, bɛlena en tabela yeti, “N bipugela bila en boi ha kɔ'ɔm yɛ'ɛha kum.
Bala, wa'am na dikɛ fum nu'uhi pagelɛ a zuo ti a iŋɛ sum vɔna.” Bala ti Yezu doohe la en kiŋɛ a yire.
Ti nɛrekuuŋɔ mikera dɔla en.
Ti pɔka bɔna nɛrekuuŋɔ la puan luta sɛkãra yuuma pia la ayi'.
Pɔka wa doohe tibeduma mɛ zo'e zo'e ta taregɛ, sagum a lɔgerɔ za'a, gee ti teere ka bɔna, la tugum malum nyalegɛ la nuurɛ.
Pɔka wa pun wum Yezu yele mɛ, ze'ele nɛrekuuŋɔ la en boi Yezu pooren la, nyaa tole na kalum Yezu fuo, Se'ere en sɔi la, a yele a mɛŋa yeti, “Mam han pun kalum a fuo wa ma'a, n ban'an wa wan bahɛ.” Bilam bilam ti a sɛkãra lua la ŋmaaɛ, ti sɛla iŋɛ a iŋa puan ti a baŋɛ ti ban'an la sirum bahɛ mɛ.
Bilam bilam ti Yezu baŋɛ ti paŋa ze'ele a zi'an yehe.
Ti a ŋmɛreha a mɛŋa nɛrekuuŋɔ la puan kaara gee sɔkera yeti, “Ani en kalum n fuo wa?” Ti a zahereba la yele en yeti, “Fum mɛŋa la nyɛ nɛrekuuŋɔ wa en mikere za'ara luta fum zuo na se'em, ŋwani ti fum le sɔkera yeti, ani en kalum hɔ?” Ti Yezu ze'ele bããlam biha nɛrekuuŋɔ la kaara ti a baŋɛ se'em iŋɛ bala la.
Pɔka la, en mi' sɛla iŋɛ a iŋa puan la, yehe na la dabeem, ti a iŋa gbɛ'ɛra, ti a lu Yezu nɛŋan, yele en yelemɛŋerɛ la za'a.
Ti Yezu nyaa yele pɔka la yeti, “N poyua, fum sakerɛ en tibɛ fum.
Kina la suma'ahum, fum me nyɛ tibegɔ.” Yezu n boi bini tɔgera la, ti nɛreba basɛba ze'ele zamehegɔ yire nɛŋa daana la yire wa'am na yele en yeti, “Fum poyua la pun ki mɛ.
Ŋwani ti fum yeti fum daam pa'ala la?” Gee Yezu en wum ban en yele se'em la, ti a yele zamehegɔ yire nɛŋa daana wa yeti, “Da zɔ dabeem, yeen sakɛ.” Yezu en ye' yire la puan la, a ka bahɛ ti nɛra doohe en han dagena Pita, Yemesi, la Yɔn en de Yemesi suuɔ la ma'a .
Ban paaɛ zamehegɔ yire nɛŋa daana wa yire la, a nyɛ la kɔ'ɔm ana saii zi'an woo, ti nɛreba kaaha gee fabela vɔɔla.
Yezu en kɛ̃' yire la puan la, a soke ba yeti, “Ŋwani ti ya bahɛ ti zi'an woo ana bala saii la kaahega?
Bia wa ka ki, ka gihi mɛ.” Ti ba la'ara en.
Ti a bahɛ ti nɛra woo yehe yiŋa, gee ti a tari bia la sɔ la ka ma la sɛba en doohe la en wa'am na la, ti ba kɛ̃' bia la en ga' zi'an la.
Ti Yezu gurɛ pugebila la nu'o gee yele en yeti, “Talita kum” de vuurɛ dela, “Pugebila wa, ihege!” Bilam bilam ti pugela wa ihege, pɔhɛ kina kaara (pugela wa de wuu yuuma pia la ayi').
Nɛreba la en nyɛ ŋwana la, la iŋɛ ba la pakerɛ zo'e zo'e.
Ti Yezu ka'am ba la ninmu'urɛ ti ba da bahɛ ti nɛra baŋɛ yele wa.
Gee nyaa yele ba ti ba bo' pugela wa dia ti ka di.
Ba zagehɛ Yezu Nazareti Yezu bahɛ bilam gee wa'am a mɛŋa timpaberɛ na, ti a zahereba la doohe en wa'am na.
Vo'ohego dabeherɛ, ti Yezu pɔhɛ pa'alegɔ zamehegɔ yire la puan.
Ti nɛreba zo'e zo'e wum pa'alegɔ la ti la iŋɛ ba pakerɛ.
Ti ba sɔkera taaba yeti, “Buraa wa nyɛ yele ana woo la bɛha?
A Yɛm kirega wa ze'ele la bɛha na?
Bihɛ pansɛka en boi a nu'uhi ti a tara tuna kirehi se'ehi!
Dagi kpa'ara la en bala, dagi Mɛɛri bia en bala, a yibehi dagi Yemesi, Yosi, Yudasi, la Simɔn.
Dagi a tapa en bala boi la tu ka'lam wa?” Ti ba suure nyiie la en.
Ti Yezu yele ba yeti, “Nɔtɔgeheba ka tari zuo ba mɛhi tihi, ba mɛhi suurɔ, la ba mɛhi yiya puan.” Ŋwana wa zuo, Yezu ka ta'am tum tuunkãra bilam han dagena nɛreba fii wa ti a dikɛ a nu'uhi pagelɛ ba zuto tibɛ ba.
Ti la iŋɛ Yezu pakerɛ la ban ka sakɛ bo' en la.
Zahereba pia la bayi' la tuunɛ Ti Yezu dɔla timbibehi puan pa'ala nɛreba yelehum la.
A ta yi' la a zahereba pia la bayi' la, wa'am a zi'an na, sigɛ ba bayi' bayi' ti ba yehe ta tum, gee bo' ba kpe'eŋo ti ba ta'na sa'aha Kulekpa'bɛ'ɛhi.
Gee yele ba yeti, ba da dikɛ sɛsɛla ba kinɛ wa puan, han dagena doore ma'a.
Ba da tara dia, tapɔɔ bii ligeri ba funini puan.
Ba pire tagera gee da yɛ futo tuyi' tuyi'.
A yele ba yeti, “Ya han ta paaɛ yire se'ere puan ti ba to'e ya, boni ya bilam gura daanse'ere daarɛ ti ya wan bahɛ tinkaŋa.
Tinsɛka duma han ka to'e ya, gee zagehɛ ti ba kan kelehe ya, yan baheri tinkaŋa puan la, kpa'ahɛ ya ya nama pu'uhegɔ bahɛ ka puan ti la dɛna yele iŋɛ gã'a.” Bala ti ba nyaa yehe ta muula yɛta ti, nɛra woo tee.
Gee nyaa sa'ahɛ Kulekpa'bɛ'ɛhi zo'e zo'e nɛreba puan, gee sɔ' bã'duma zo'e zo'e la kaam, tibɛ ba.
Yɔn ko'sɔɔra la kum Ti Naba Hɛrɔd wum Yezu yele, se'ere en sɔi la, Yezu yu'urɛ yehe mɛ zi'an woo.
Sɛba yeti , “A dela Yɔn ko'sɔɔra la en vo'e kum puan lebe na.
Bala zuo ti pahi sina bɔna a puan tuna.” Gee sɛba yeti, “A dela Elia,” ti sɛba me yeti, “A dela nɔtɔgeha wuu diimen diimen nɔtɔgeheba la ayima.” Gee Naba Hɛrɔd en ta wum Yezu yele la, a yeti, “Bihɛ ya, Yɔn se'em ti mam yuum fike a zuo la, en vo'e lebe na.” Se'ere en sɔi la, Naba Hɛrɔd mɛŋa en yuum tum pɛntiireba ti ba kiŋɛ ta nyɔkɛ Yɔn, bobe en, tari en na pagɛ paka deen doohe la a suuɔ Filipi pɔga Hɛrɔdiya ti Naba Hɛrɔd fã di la zuo.
Yɔn yuum yeti, “La dagi de sore ti a fa' a suuɔ pɔga.
La kihi mɛ ti fum di fum suuɔ pɔga.” Dina zuo ti Hɛrɔdiya tara diŋo la Yɔn, zigera ti a ku en.
Gee ka nyaŋɛ.
Hɛrɔd zoti Yɔn mɛ, se'ere en sɔi la, a mi' ti Yɔn dela tuuntɔɔ la fa'a nɛra bala ti a yuum gu'ura en.
Hɛrɔd han ni wum Yɔn tugum a giila en ni kɔ'ɔhɛ, gee la bala za'a, a ni kelum bɔta a kɛleha Yɔn mɛ.
Gee fole en wa gã'arɛ bo' Hɛrɔd, doohe la Hɛrɔd iŋɛ la a dɔgum daarɛ de'eŋo bo' a yire tuntuneba, a kpɛ'ɛnduma la Galilii Na'duma.
Ti Hɛrɔd pɔga Hɛrɔdiya poyua yehe na wa' de'eŋo la puan, ti la pee Naba Hɛrɔd la a saama la puurɛ, ti Naba wa yele pugela la yeti, “Yele mam sɛla woo ti fum bɔta, gee n wan bo' fum.” Ti Naba wa pɔ yele pugela wa yeti, “Yele mam sɛla woo ti fum bɔta, la han pun dɛna la mam sɔ'ɔlum wa puregerɛ.” Ti pugela wa yehe ta soke a ma yeti, “N yeti n boti la bem?” Ti a ma lebehe bilam bilam, “Ta yeti fum boti la Yɔn zuo.” Ti pugela wa zɔ lebe Naba la zi'an kalam ta yele Naba la yeti, “Mam boti la fum dikɛ Yɔn ko'sɔɔra la zuo iŋɛ lapɛrega puan tari na bo' mam nananawa.” Ti Naba la suure sagum.
Gee en diŋɛ pɔ la, la saama la en zi' gee wum la zuo, a kan ta'am zagehɛ pugela en yele se'em la.
Bilam bilam ti Naba la tum a pɛntiira yeti, kiŋɛ ta tari Yɔn zuo na.
Ti a kiŋɛ paka deen la puan ta fike Yɔn zuo, dikɛ iŋɛ lapɛrega puan tari na bo' pugela la.
Ti pugela la me tari zuo la na bo' ka ma la me.
Ti Yɔn zahereba ta wam, wa'am na dikɛ iŋa la ta laaɛ.
Yezu diihe nɛreba tuha anuu Ti Yezu zahereba la lagehɛ a zi'an na, nyaa yele en sɛla woo ti bamam tum gee pa'alɛ nɛreba la.
Ti Yezu nyaa yele ba yeti, “Wa'am ya na ti tu kiŋɛ ya muuen ha tu ma'a la tu ta vo'ohe fii.” Se'ere en sɔi la, nɛreba zo'e zo'e en kinɛ ba zi'an na gee lɛbera, ti saŋa la fii wa ka bɔna ti ba pun wan di.
Bala ti ba zom uureŋɔ yakɛ kiŋɛ muuen ha ba ma'a.
Ban ye' la ti nɛreba zo'e zo'e nyɛ ba baŋɛ, nyaa yehe tinse'ehi n boi bilam la, kabela la nama diŋɛ ta paaɛ ban n ye' zi'an la ba yia.
Yezu n ta paaɛ ko'om la nuuren la, a nyɛ nɛrekuuŋɔ la mɛ, ti nimbu'ɔ nyɔkɛ en.
Se'ere en sɔi la, ba ani wuu piihi n ka tari dunkiina la.
Ti a pɔhɛ pa'ala ba yɛla zo'e zo'e.
Yinɛ n ta nyuulena la, ti a zahereba la paaɛ a zi'an yele en yeti, ka'lam dela muuen, ti yinɛ me nyuulum.
Bala, bahɛ nɛreba wa ti ba yiregɛ, “La ba ta'am kiŋɛ tinse'ehi n lɛm wa la timbibehi wa puan ta da' dia di.” Ti Yezu lerege ba yeti, “Yamam mɛhi bo' ba dia ti ba di.” Ti ba yele en yeti, “Tumam wan ta'am nyɛ dinaari kɔbehi siyi da' dia bo' nɛreba wa ti ba di?” Ti a yele ba yeti, “Ya tari la boroboro ba lɛ?
Kiŋɛ ya ta bihɛ.” Ti ba kiŋɛ ta bihɛ lebe na yele en yeti, “Tu tari la boroboro banuu, la zim i yi'.” Ti a bo' ba nuurɛ ti ba bahɛ ti nɛreba la tigehe taaba zi'ire muɔ la zuo.
Bala ti nɛreba wa tigehe taaba kɔbega kɔbega, la pihinuu pihinuu zi'ire.
Ti Yezu dikɛ boroboro banuu la zim i yi' la, gorege bihɛ saazuo, purɛ sum bahɛ dia la zuo gee fige boroboro la, dikɛ bo' a zahereba la yeti, ba to'e tɔrɛ nɛreba la, gee figehe zim i yi' la me bo' ba za'a.
Ti ba to'e tɔrɛ nɛreba la, ti ba za'a di tigɛ, gee ti ba doohe va boroboro la, la zim la ti ba obe tigɛ gee bahɛ la, pirɛ pitɔ pia la tu yi'.
Sɛba n di boroboro la paaɛ buraahi tuhekɔbehi sinuu.
Yezu kinɛ ko'om zuo Bala n ba'ahɛ la, ti Yezu bahɛ ti a zahereba la zom uureŋɔ diŋɛ nɛŋa yakera ko'om la yagenɛ deyima ha, Bɛtesaada bɔba, gee ti a yee keehe nɛrekuuŋɔ la ba'ahɛ.
En bahɛ ba ba'ahɛ la, a zom la zoore la zuo ti a ta pu'uhɛ.
Yinɛ n ta ma'ɛ la, ti a zahereba la pun bɔna uureŋɔ la puan mɛ yɛ'ɛha gee ti a ma'a yee bɔna doone.
Yezu n ta nyɛ ti uureŋɔ la mɔŋa kpe'em bo' a zahereba la, doohe la kusebego n lobere tu'uha ba la, ti a sige ko'om la zuo kina tu'uha ba na.
Sankaŋa ti la kɔ'ɔm ita la funa funa wuu gogo muma anaahi bɔba la, ti a kina tɔɔra ba na wuu a yeti a zom la ba uureŋɔ la zuo la.
Gee ban nyɛ en ti a kina ko'om la zuo la, ti ba ti'ihɛ ti a dela kukɔ, ti ba kaahɛ.
Se'ere en sɔi la, ba za'a nyɛ en mɛ ti dabeem nyɔkɛ paaɛ paaɛ.
Gee bilam bilam ti Yezu tɔgɛ bo' ba yeti, “Nyɔkɛ ya ya mɛhi gee la dela mam.
Da zoti ya dabeem.” Gee nyaa zom uureŋɔ la zuo la ba, ti kusebego la ma'aɛ, ti la iŋɛ ba za'a pakerɛ.
Se'ere en sɔi la, ba pun ka bɔkɛ boroboro kirega la vuurɛ, gee me kãbɛ ba suya sina.
Yezu tibɛ nɛreba Genesarete Ban yakɛ ko'om la, ba paaɛ la Genesarete timpaberɛ, nyaa lu' ba uureŋɔ la, ze'ele ku puan sige na la, ti nɛreba pun baŋɛ en kalam, zɔta ɛɛra timpaberɛ la puan zi'an woo tara bã'duma n ga' ba sunɔ zuto, kina zi'an woo ti ba wum ti a boi bini.
Ti zi'an woo ti Yezu kiŋɛ, tinkãra bii timbibehi puan, bii va'am puan, nɛreba ni tari la bã'duma yehe na beŋe da'ahi puan, gee belum en ti a bahɛ ti ba yeen kalum a fuo la timpaberɛ, ti se'em woo n ni kalum ni sirum nyɛ la tibegɔ.
Yaabeduma malema pa'alegɔ Ti Farasiiduma la Gɔnmi'ineba basɛba ze'ele Yerusalɛm na, lagehɛ taaba Yezu zi'an.
Ba nyɛ mɛ ti Yezu zahereba la basɛba diti mɛ la galeŋɔ nu'uhi, ba ka pee ba nu'uhi la gee dita.
(Se'ere en sɔi la, Farasiiduma la Yuuduma la kan malum di dia han dagena ba pee la ba nu'uhi ti si yehe suŋa.
Ban dole ba yaabeduma malema ninmu'urɛ se'em n bala).
Ba me ka diti sɛla en ze'ele da'a na gee ka pɛɛra la.
Ba yaabeduma malema zo'e zo'e boi mɛ ti ba dɔla wuu, ko'om wama, dugerɔ, la nyɔgum dugerɔ peere.
Ŋwana ti Farasiiduma la, la gɔnmi'ineba la soke en yeti, “Ŋwani ti fum zahereba la ka dɔla tu sɔyaabe duma pa'alegɔ la, gee dita la galeŋɔ nu'uhi?” Ti a yele ba yeti, “Nɔtɔgeha Azaaya yuum tɔgɛ yamam birekɔgenduma wa yele la asira, wuu lan gulehɛ se'em yeti, ‘Nɛrebana wa na'ahɛ mam mɛ la ba nɔya, gee ba suya zaaɛ mɛ la mam.
Ba na'ahɛ mam la zaŋa, Ba pa'alegɔ dela asaala puti'irɛ, ti ba yɛla dɛna asaala mi'ilum.’ Ya bahɛ Yinɛ nɔze'elego la mɛ, gee tugum gurɛ ya malema.” Ti a lebe yele ba yeti, “Ɛ̃ɛ, ya mi' la sore suŋɔ seko ti ya wan doohe zagehɛ Yinɛ nɔze'elego la gee gurɛ ya malema!
Se'ere en sɔi la, Moose pa'alegɔ la yeti, ‘Na'aha fum sɔ la fum ma.’ ‘Fum se'em woo en tɔgɛ fum ma bii fum sɔ be'em ba ku hɔ.’ Gee yamam yeti, nɛra han yele a sɔ bii a ma yeti, ‘Suŋerɛ se'ere woo ti fum wan nyɛ ni mam zi'an la dela kaabegɔ bunɔ.
Nɛra han diŋɛ yele ŋwana, a kan le suŋɛ a sɔ bii a ma yɛ'ɛha, Ya bahɛ ti Yinɛ yelehum la ka tara vuurɛ, ya yaabeduma malema wa zuo.
Ti ya ita yɛla zo'e zo'e en ani wuu yele ana wa.” Gee nyaa le yi' nɛrekuuŋɔ la na, yele ba yeti, “Ya za'a kelehe ya mam suŋa, la ya bɔkɛ.
Sɛla en ze'eti yiŋa kɛ̃'ɛ̃ra nɛra puan kan ta'am galum en, gee sɛla en ze'eti nɛra puan yɛha na en galeni en.” [Bahɛ ti se'em en tari tuba ti a wuna, kɛleha.]
En ta bahɛ nɛrekuuŋɔ la gee kɛ̃' yire la, ti a zahereba la soke en makerɛ la vuurɛ.
Ti a yele ba yeti, “Yamam me ka bɔkɛ?
Yamam ka mi' ti sɛla en ze'eti yiŋa kɛ̃'ɛ̃ra nɛra puan na kan ta'am galum en?
Se'ere en sɔi la, dia ka sigeri nɛra suuren gee a puuren nyaa ta yehe na.” (A doohe la ŋwana yeti dia woo ka kihi).
Ti a yeti, “Sɛla en ze'eti nɛra puan yɛhera na en tugum galena en.
Se'ere en sɔi la, nɛra suure puan ti ti'ihɛ be'ero wuu yaluntuuma, nageyigum, nɛrekua, kabohi, nyika, putoo, pã'ahegɔ, dɛgerɔ, nintɛrega, yu'sageŋɔ, pa'ali mɛŋa, la gerum tuuma.
Yele ana wa za'a ze'eti la nɛra puan na galena en.” Yezu tibɛ buraa en de waŋa gee dɛna gɔɔŋɔ Ti Yezu ze'ele bilam kiŋɛ Taai timpaberɛ, ta paaɛ kɛ̃' yire puan, ka bɔta ti nɛra baŋɛ ti a boi bini.
Gee a kelum ka ta'am piiɛ dɛ.
Pɔka bipugela ti Kulekpa'bɛ'a dɔla en.
Ti pɔka wa wum Yezu yele, wa'am na kpa' duma a nɛŋan.
Pɔka wa tɔgeri la Giriki gee dɛna Sarofonisiya buuri.
Nyaa belum Yezu ti a sa'ɛ Kulekpa'bɛ'a la a poyua la puan.
Ti Yezu yele en yeti, “Bahɛ ti kɔma la di tigɛ yia se'ere en sɔi la, la dagi ma'a ti nɛra dikɛ kɔma dia bo' baahi.” Gee pɔka wa lerege Yezu yeti, “Naa, baahi la n ga' gee ti kɔma la dita ti sɛla zɔgera la, baahi la wan pi'ihe.” Ti Yezu yele en yeti, “Fum en yele se'em wa zuo, kula gee Kulekpa'bɛ'a la yehe fum poyua la puan.” Ŋwana ti pɔka wa kule ta paaɛ, nyɛ ti a poyua la ga' mɛ, ti Kulekpa'bɛ'a la pun tole.
Yezu ze'ele la Taai timpaberɛ lɛbera, dɔla Sidɔn timpaberɛ sore, tɔɔra Galilii mɔgerɛ la, Dekapolise sɔ'ɔlum puan.
Ti ba tari buraa en wam gee me ka ta'na tɔgera wa'am a zi'an na.
Belum en ti a dikɛ a nu'o pagelɛ buraa la zuo.
Ti a tari buraa la yehe nɛrekuuŋɔ la kinkɛleŋa a ma'a, ta dikɛ a nudibehi tum buraa la tuban, gee tubehɛ nɔtuurum iŋɛ a nu'dibila zuo, dikɛ kalum buraa la zɛleŋa.
Gee gorege bihɛ saazuo, gee si'im paaɛ paaɛ gee yele buraa la yeti, “Ɛfata” de vuurɛ dela, “Be'e.” Bilam bilam ti buraa la tuba be'ehe, ti ka zɛleŋa lorege ti ka tana tɔgera suŋa suŋa.
Ti Yezu kagɛ ba ti ba da yele nɛra nɛra.
Gee en ka'am ba se'em la, ba tugum malum yele gaŋɛ la bala.
Ti la ba' iŋɛ nɛreba pakerɛ paaɛ paaɛ.
Ti ba yɛta yeti, “A ita a sɛla woo la suŋa.
A bahɛ ti waŋa wum ti gɔɔŋɔ ta'na tɔgera suŋa suŋa.”
Yezu diihe nɛreba tuha anaahi Dabeha aŋa mɛa puan daarɛ deyima ti nɛrekuuŋɔ le lagehɛ Yezu zi'an yuue, ti dia ka bɔna ti ba wan di.
Ti a yi' a zahereba la yeti, “Nɛrekuuŋɔ wa tari mam la nimbu'ɔ, se'ere en sɔi la, ba boi ka'lam la mam la dabeha, ka tara sɛla wan di.
N han bahɛ ba ti ba kule la kom buna wa, ba wan vibe sore.
Basɛba me ze'ele la zi'an n ba' zaaɛ na.” Ti Yezu zahereba la lerege en yeti, “Nɛra yeti a iŋɛ la ŋwani ta'am nyɛ dia muɔ wa puan diihe nɛrekuuŋɔ wa?” Ti Yezu soke ba yeti, “Ya tari la boroboro ba lɛ?” Ti ba yeti, “Boroboro bayopɔi.” Ti a bo' ba nuurɛ ti ba bahɛ ti nɛreba la zi'ire timpaberɛ.
Gee nyaa to'e boroboro bayopɔi la, bu Yinɛ fara ba'ahɛ, gee fige boroboro la bo' a zahereba la ti ba tɔrɛ.
Ti ba tɔrɛ nɛrekuuŋɔ la za'a.
Ba me tari zim fii, ti a pu'uhɛ bahɛ zim la me zuo, gee yele a zahereba ti ba tɔrɛ bamam me.
Ti nɛrekuuŋɔ la di tigɛ, gee ti a zahereba la doohe va nɛreba la en di gee bahɛ sɛla la pirɛ pitɔ tuyopɔi.
Nɛreba wa paaɛ wuu tuha anaahi.
Ti Yezu nyaa keehe ba ti ba kiŋɛ.
N keehe ba bã'ahi la, a kɔ'ɔm zom la uureŋɔ la a zahereba la ti ba kiŋɛ Dalemanuta timpaberɛ.
Ba eere la daalehum Ti Farasiiduma wa'am Yezu zi'an na pɔhɛ ŋmɛ'ɛra nɔkpe'ene la en, sɔkera en ti, a iŋɛ daalehum sebo en ze'ele saazuo na, ti ba makɛ en bihɛ.
Ti Yezu si'im a suure puan paaɛ paaɛ, gee yeti, “Ŋwani ti zina beere nɛreba ɛɛra daalehum?
N yeti ya la yelemɛŋerɛ ti, daalehum ka boi wan bo' zina beere nɛreba wa.” Gee bahɛ ba gee le zom uureŋɔ yakɛ yakenɛ deyima ha.
Farasiiduma la Hɛrɔd du'urɔ Yezu zahereba la tamɛ mɛ ka tari boroboro zo'e na, gee tara la boroboro deyima ma'a uureŋɔ la puan.
Ti Yezu ka'am ba yeti, “Tari ya ya mɛhi suŋa, mini ya Farasiiduma la Hɛrɔd du'urɔ la yele.” Ti ba yele taaba yeti, “Tumam en ka tari boroboro la zuo ti a yɛta ŋwana wa.” Ti Yezu baŋɛ ban tɔgeri sɛla la, yele ba yeti, “Ŋwani ti ya tɔgera ya ka tari boroboro yele?
Yamam kelum ka nyɛta bii bɔkera?
Ya puti'ira la ka lebegere?
Yamam tari la nini gee i ka nyɛta, yamam tari la tuba gee ti a ka wuna?
Yamam ka tɛri?
Mam daa fige boroboro banuu la bo' tuha anuu la, pitɔ tu lɛ ti ya daa doohe va pirɛ, ban daa di tigɛ gee bahɛ sɛla la?” Ti ba yele en yeti, “Pia la tuyi'.” “Gee mam daa le fige boroboro bayopɔi bo' tuha anaahi la,” pitɔ tu lɛ ti ya daa va pirɛ, ban daa di tigɛ gee bahɛ sɛla la?
Ti ba yele en yeti, “Pitɔ tuyopɔi.” Ti a yele ba yeti, “Ti Yamam kelum ka bɔkɛ?” Yezu tibɛ fua Bɛtesaada Ti Yezu la a zahereba la wa'am Bɛtesaada.
Ti nɛreba basɛba tari fua wa'am a zi'an na, belum en ti a kalum en la a nu'o.
Ti Yezu gurɛ buraa wa nu'o, tari ka yehe ha timbila la puan nyaa ta tubehɛ nɔtuurum ma' fua la nini, gee dikɛ a nu'uhi pagelɛ ka zuo, gee soke en yeti, “Fum nyɛti sɛla?” Ti buraa la gorege bihɛ gee yeti, “N nyɛti nɛreba, gee ba ani mɛ wuu tiihi n kinɛ la.” Ti Yezu le dikɛ a nu'o kalum buraa la nini la, ti ka kpa biha zii ti ka fɔɔlum la bahɛ en, ti ka nyaa kɔ'ɔm nyɛta sɛla woo fa'a.
Ti Yezu keehe en yeti, kula da pun le doohe timbila la puan.
Pita pa'alɛ Yezu en de se'em Ti Yezu ɛɛra la a zahereba la kiŋɛ Kasariya Filipi timbibehi puan, ti a ta soke a zahereba wa yeti, “Nɛreba yeti mam dela ani?” Ti ba lerege en yeti, “Yɔn ko'sɔɔra la, ti sɛba me yeti, Elia, ti sɛba me kelum yeti, fum dela nɔtɔgeheba la ayima.” Ti a soke ba yeti, “Gee yamam me yeti mam dela ani?” Ti Pita lerege en yeti, “Fum de Kiresta la.” Ti Yezu ka'am ba la ninmu'urɛ yeti, ba da yele nɛra nɛra eŋa en de se'em.
Yezu ti'ele tɔgɛ a kum la a vo'ore yele Ti Yezu pɔhɛ pa'ala a zahereba la yeti, Asaala Dayua wan doohe namehegɔ kãtɛ puan, ti pu'uhegɔ yire kiinduma, la malema kiinduma, la gɔnmi'ineba zagehɛ en, gee ti ba ku en.
Gee dabeha atã daarɛ, a wan vo'e kum la puan.
A tɔgɛ yele ana wa la peelumen, ŋwana ti Pita tari en lebe kinkɛleŋa ha, ta yele en la ninmu'urɛ yeti, “[Yinɛ gu'] ti yele ana da paaɛ hɔ.” Ti Yezu ŋmɛregɛ bihɛ a zahereba la gee tahɛ Pita yeti, “Lebe pooren ha Sagena wa.
Fum puti'irɛ ka boi Yinɛ yɛla puan gee di boi la asaala yɛla puan.” Gee nyaa yi' nɛrekuuŋɔ la, la a zahereba la, yele ba yeti, ya han bɔta ti ya dɛna mam zahereba, ya zagehɛ ya mɛhi gee dikɛ ya pumpuuredɔɔ zi dɔla ma.
Se'ere en sɔi la, sɛba en boti ba faaɛ ba vom wan koŋe bu, sɛba en ka gagɛ ba koŋe ba vom mam la en faarɛ yelehum wa zuo wan nyɛ bɔ.
Beni yɔɔrɛ ti ba wan nyɛ, ba han nyɛ timpaberɛ wa zuo lɔgerɔ za'a gee koŋe ba nyɔvore?
Nɛra wan sirum dikɛ la bem tee a vom?
Sɛba en zoti valum la mam la n yelehum wa, yaalegɔ la be'em buuri saŋa wa puan, mam Asaala Dayua wa wan ta tara valum la ba, n han ta lɛbera na la n Sɔ suŋa la ti n Sɔ fa'a suŋereba la dɔla mam la.
Ti Yezu yele ba yeti, “N yeti ya la yelemɛŋerɛ paaɛ paaɛ, ti yan ze' ka'lam wa, ya sɛba kan ki' gura ti ya nini ta nyɛ ti Yinɛ sɔ'ɔlum wa wa'am na la paŋa.” Yezu iŋa teere Dabeha ayoobe n tole, ti Yezu tari Pita, Yemesi, la Yɔn ti ba zom zoore zuo ha ba ma'a.
Ba nyɛ la Yezu iŋa n tee ba nɛŋan, ti a futo la nyagera gee pelege yeri yeri pelegere se'ere taaba ti nɛra ka bɔna timpaberɛ wa zuo wan ta'am dikɛ sɛla pee lɔkɔ ti kɔ yehe paaɛ bala.
Ti ba yeti ba bihɛ ti Elia la Moose n bala tɔgera la Yezu.
Ti Pita yele Yezu yeti, “Pa'ala, ka'lam bɔŋa ani suŋa bo' tu.
Bala bahɛ ti tu ti' suga atã ka'lam, fum deyima, Moose deyima, la Elia me deyima.” Pita yeen daa ɛ baarena mɛ ka mina n yeti sɛla se'ere en sɔi la, dabeem n ba' kɛ̃' ba.
Ti sagbanɛ zibege na pi' ba, ti kua ze'ele sagbanɛ la puan tɔgɛ bahɛ na yeti, “Mam mɛŋa Dayua n ŋwana, se'em ti mam nɔŋɛ, kelehe ya en!” Bilam bilam ti ba limehe kaaɛ, ka nyɛ nɛra nɛra gee gee la Yezu ma'a.
Elia lɛbega na Ban ze'ele zoore la zuo sigera na la, ti a ka'am ba, ti ba da yele nɛra nɛra sɛla ti ba nyɛ gura ti Asaala Dayua wa ta vo'e a kum la puan na.
Bala ti ba tara yele wa ba ma'a, ba suya puan gee nyaa ti'iha a vo'e a kum la puan vuurɛ en de sɛla.
Ti ba soke en yeti, “Ŋwani ti gɔnmi'ineba la yeti, Elia wan wa'am yia na?” Ti Yezu lerege ba yeti, “Eliya en sirum wan wa'am yia na, la a malum ze'ele sɛla woo suŋa.
Ŋwani ti ba ye gulehɛ yeti, Asaala Dayua la wan doohe namehegɔ zo'e zo'e puan tole ti ba zeem en?
Gee mam yeti ya ti Elia pun wa'am mɛ na, ti nɛreba iŋɛ en ban boti se'em wuu ban pun gulehɛ a yele se'em la.” Yezu tibɛ budibela n tari Kulekpa'bɛ'a Ban ze'ele zoore la zuo sige na paaɛ Yezu zahereba basɛba la zi'an la, ba nyɛ ti nɛrekuuŋɔ n kaaɛ ba mum, ti gɔnmi'ineba la basɛba ŋmɛ'ɛra nɔkpe'ene la ba.
Nɛrekuuŋɔ la n nyɛ en la, la iŋɛ ba la pakerɛ, ti ba zɔ tu'uhɛ en, pu'uhɛ en.
Ti Yezu soke ba yeti, “Beni nɔkpe'ene ti ya ŋmɛ'ɛra la ba?” Ti Nɛra ayima ze'ele nɛrekuuŋɔ la puan lerege en yeti, “Pa'ala, mam tari la n dayua wa wa'am fum zi'an na, se'ere en sɔi la, Kulekpa'bɛ'a n daani en ti a pun kan ta'am tɔgɛ.
Kulekpa'bɛ'a wa han ni ta gbirege en, a ni zɛkɛ en mɛ fɔbɛ timpaberɛ, ti nɔtɔ-fulunfuka gala, ti a ɔbera nyɛna, gee kuhɛ kankaŋi.
Ti mam yele fum zahereba wa ti ba sa'ɛ Kulekpa'bɛ'a wa, gee ba ka nyaŋɛ.” Ti Yezu lerege ba yeti, “Yamam akataresakerɛ saŋa-duma wa, mam wan bɔna la ya yuue la ŋwani?
Mam wan doohe ya paaɛ la ŋwani beene?
Tari ya en na bo' mam.” Ti ba tari bia la paaɛ a zi'an.
Kulekpa'bɛ'a la en nyɛ Yezu la, a fɔbɛ bia la la timpaberɛ ti ka bilena kaara ti nɔtɔ-fulunfuka gala.
Ti Yezu soke bia la sɔ yeti, “La daam bia wa yuue la ŋwani?” Ti a yeti, “La pɔhɛ en la a bumbilemen ha.
Kulekpa'bɛ'a wa ni ta'am zɛ en mɛ lobe bugum bii ko'om puan, zigera a sagum en.
Gee fum han wan nyaŋɛ iŋɛ sɛla, zɔ tu nimbu'ɔ gee suŋɛ tɔ.” Ti Yezu yele en yeti, “Fum han wan nyaŋɛ!
Sɛla woo wan tum bo' se'em daana n tari sakerɛ.” Bilam bilam ti bia la sɔ la kaahɛ buki yeti, “N sakɛ ya, suŋɛ mam en bu'uri wa.” Yezu en nyɛ ti nɛrekuuŋɔ la zoti na la, ti a tahɛ Kulekpa'bɛ'a la yeti, “Fum Kulekpa'bɛ'a wa n bahɛ ti bia wa ka tɔgera gee me ka wuna wa, mam yeti fum ti fum yehe a puan gee da le malum kɛ̃' en yɛ'ɛha!” Ti Kulekpa'bɛ'a la kaahɛ supi gee zɛkɛ bia la fɔbɛ timpaberɛ, gee nyaa yehe, gee ti bia la gã'a wuu kum la, ti nɛreba la zo'e zo'e yeti, “Bia la ki mɛ.” Ti Yezu paaɛ gurɛ bia la nu'o, ve'e en ihege, ti a ta'am ze'ele.
Yezu en ta kɛ̃' yire la, ti a zahereba la ba ma'a soke en yeti, “Ŋwani ti tumam ka ta'am sa'ɛ Kulekpa'bɛ'a la?” Ti Yezu yele ba yeti, “Kulekpa'bɛ'a kana taaba kan ta'am yehe han dagena pu'uhegɔ la nɔlurɛ.” Yezu le tɔgɛ a kum la a vo'ore yele Ti ba yehe bilam yɛ'ɛha, dɔla Galilii tɔla.
Ti Yezu ka bɔta ti nɛra baŋɛ, se'ere en sɔi la, a pa'ali la a zahereba la.
A yele ba yeti, “Ba wan koohe Asaala Dayua wa bo' saaleba ti ba ku en, ba han ku en, dabeha atã daarɛ, a wan vo'e kum la puan.” Gee a zahereba la ka bɔkɛ pa'alegɔ kuna wa vuurɛ gee ti dabeem me tara ba la ba soke en.
Ani en gani za'a?
Ti ba wa'am Kapɛnum na, ti Yezu ta bɔna yire, soke zahereba la yeti, “Beni nɔkpe'ene ti ya ŋmɛ'ɛri ni sore la zuo?” Gee ba yee la suram, se'ere en sɔi la, ban boni sore la zuo la, ba ŋmɛ'ɛri ni la nɔkpe'ene la taaba doohe la se'em en gani za'a ba puan.
Ti Yezu zi'ire timpaberɛ, yi' a zahereba pia la bayi' la na yeti, “Fum se'em woo en boti fum dɛna yiadaana dela fum bɔna pooren gee dɛna yameŋa bo' nɛra woo.” Ti a yi' bia wa'am ba nɛŋan na, nyɔkɛ bia la zãla a nu'uhen, gee yele ba yeti, “Fum se'em woo n to'e bia wuu kana wa mam yu'urɛ wa zuo, to'e la mam.
Se'em woo n to'e mam me , ka to'e la mam ma'a, gee se'em daana n tum mam la na.” Se'em n ka zaberɛ la tɔ, boi mɛ la tɔ Yɔn yele Yezu yeti, “Pa'ala, tumam nyɛ la nɛra ayima ti a yi'ira fum yu'urɛ sa'aha Kulekpa'bɛ'ɛhi, ti tumam zigera ti tu gu' en, se'ere sɔi la, a ka dole tu.” Gee Yezu yele ba yeti, “La dagi ya gu' en, se'ere en sɔi la, nɛre se'em n yi' mam yu'urɛ wa tum kirega, kan ta'am kɔ'ɔm ŋmɛregɛ nananawa bii beere ha tɔgɛ mam yu'urɛ wa be'em.
Fum se'em woo n ka zaberɛ la tɔ, boi mɛ la tɔ.
Yelemɛŋerɛ ti yɛta ya wa, ti se'em n bo' ya ko'ma'ahega ti ya nyu, yan de Kiresta dinɛ la zuo, a daana yɔɔrɛ kan malum bɔregɛ la fii me.
Be'em pã'ahegɔ “Ya se'em han dikɛ bɛregɔ biŋe mam kɔma wa ayima n sakɛ bo' mam wa ti a lu, la wan ani suŋa ti ba dikɛ nɛɛrɛ lu' a yugela za'aɛ en bahɛ ko'omen ti a muhi.
Fum nu'o han tara fum tuna be'em, ŋmaaɛ kɔ bahɛ.
La ana suŋa ti fum ta kɛ̃' vom kamba'ahɛ la puan la nuyiŋɔ, la nyani fum ta kɛ̃' bugum timpaberɛ la nu'uhi siyi zi'an ti bugum la ka kiŋera la.
[Zi'an ti zunzuya sɛ'a n diti ba la ka kiira, ti bugum sebo n diti ba la ka malum kiŋera].
Fum na'arɛ han tara fum tuna be'em, ŋmaaɛ dɛ.
La ani suŋa ti fum ta kɛ̃' vom kamba'ahɛ la puan la na'yinɛ, nyana fum ta kɛ̃' bugum timpaberɛ la puan la nama ayi', [zi'an ti bugum la ka kiŋera la], [zi'an ti zunzuya sɛ'a n diti ba la ka kiira, ti bugum sebo n diti ba la me ka malum kiŋera].
Fum niho han tara fum tuna be'em, kpikɛ bu bahɛ.
La ani suŋa ti fum ta kɛ̃' Yinɛ sɔ'ɔlum la puan la ninyimɔ, nyana fum ta kɛ̃' bugum timpaberɛ la nini i yi'.
Zi'an ti zunzuya sɛ'a n diti ba la ka kiira, ti bugum sebo la me n diti ba ka malum kiŋera.
“Ba wan magehɛ nɛreba la bugum bihɛ.
Yaarum ani suŋa mɛ, gee bu za'ahum han yehe, fum wan iŋɛ bu la ŋwani ti bu le za'ahum?
Bahɛ ya ti ya vom ana wuu yaarum sumɔ la, gee boni ya la taaba la suma'ahum.
Pɔgelebehego Yezu bahɛ bilam mɛ, gee kiŋɛ Yudiya sɔ'ɔlum puan ta tole tinse'ehi n boi Yɔɔdan yakenɛ ha la.
Ti nɛrekuuŋɔ lagehɛ kaaɛ en.
Ti a pa'ala wuu en ni pun ita se'em la.
Ti Farasiiduma basɛba wa'am a zi'an na ti ba makɛ en bihɛ, nyaa soke en yeti, “La de sore ti buraa bahɛ a pɔga?” Ti a lerege ba yeti, Moose nɔze'elego la puan yeti bu?
Ti ba yeti, “Moose nɔze'elego la puan bo' sore ti buraa gulehɛ pɔgelebehego gɔŋɔ bo' pɔka la gee nyaa ta'am lebehe ka.” Ti Yezu lebehe yele ba yeti, “Ya sukãberɛ la zuo ti a gulehɛ nɔze'elego kuna wa bo' ya.
Gee pi'ileŋo puan na la, Yinɛ naam ba la buraa la pɔka.
‘Dina wa zuo, buraa wan bahɛ ka sɔ la ka ma, gee dikɛ ka mɛŋa naaɛ la ka pɔga, ti ba bayi' la lebege inganɛ deyima.
Ba ka le dɛna nɛreba bayi' gee ba nyaa dela inganɛ deyima.
Bala zuo la, sɛla ti Yinɛ dikɛ lagum taaba, se'em de yelege.” Ti ba ta bɔna yire, ti a zahereba la le soke en yele wa.
A yele ba yeti, “Se'em woo lebehe a pɔga gee tee di kayima tum la kabohi baha pɔgesɛka ti a bahɛ yia la zuo.
Pɔka me han bahɛ ka asira gee tee ele buraa kayima, pɔka la me tum la kabohi.” Yezu purɛ sum bahɛ kɔmbibehi zuo Ti nɛreba tara ba kɔmbibehi kina Yezu zi'an na, ti a dikɛ a nu'o pagelɛ ba zuo, ti a zahereba la tahera ba la ninmu'urɛ.
Gee Yezu en nyɛ ŋwana la, a suure n nyiie, ti a yele ba yeti, “Bahɛ ya ti kɔmbibehi wa wa'am n zi'an na.
Da gu'uri ya ba.
Se'ere en sɔi la,Yinɛ sɔ'ɔlum la dela nɛreba n ani wuu kɔmbibehi wa dinɛ.
N yeti ya la yelemɛŋerɛ ti fum se'em ka to'e Yinɛ sɔ'ɔlum la wuu bia la, kan malum kɛ̃' bini.” Gee nyaa kɔkɛ kɔma la, gee dikɛ a nu'uhi pagelɛ ba zuto kaaɛ, Purɛ sum bahɛ ba zuto.
Buntata Yezu bahɛ bilam mɛ, gee bɔna sore zuo yɛ'ɛha, ti buraa zɔ paaɛ en, kpa duma a nɛŋan, soke en yeti, “Pa'alesunkɔ, beni en de n iŋɛ la n ta'am nyɛ vom kamba'ahɛ wa?” Ti Yezu yele en yeti, “Ŋwani ti fum yi'ira mam nɛresunkɔ?
Nɛra ka boi dɛna sunkɔ han dagena Yinɛ ma'a.
Fum mi' nɔze'elego la, ‘Da ku nɛra, da tum kabohi, da zu, da dɛna pumparema aze'nyɛdaana, da fã nɛra sɛla, na'aha fum sɔ la fum ma.’ ” Ti buraa la yele en yeti, “Pa'ala, mam pun dɔla yele ana za'a mɛ ninmu'urɛ n biilemen na.
Ti Yezu bihɛ en, ti a suure kɛ̃' en, ti a yele en yeti, la gee la yele deyina ma'a ti fum iŋɛ, kiŋɛ ta koohe sɛlawoo ti fum tara la, gee dikɛ ligeri la bo' naheduma, gee fum wan nyɛ lɔgerɔ saazuo ha.
Fum han iŋɛ bala, fum nyaa wa'am na dɔla mam.” Buraa wa n wum ŋwana la, la kɔ'ɔhɛ la a giila paaɛ paaɛ, ti a kiŋɛ la susageŋɔ paaɛ paaɛ, se'ere en sɔi la, a lɔgerɔ la ba' zo'e mɛ.
Ti Yezu bihɛ nɛrekuuŋɔ la kaaɛ gee yele a zahereba la yeti, “Bihɛ la kpe'em se'em ti buntateba ta kɛ̃' Yinɛ sɔ'ɔlum la puan!” Ti a zahereba la ya' nuurɛ la yetɔgebuna wa.
Gee Yezu le yele ba yeti, “N kɔma, la kpe'em mɛ ti nɛra nyaŋɛ kɛ̃' Yinɛ sɔ'ɔlum la puan!
La de naana bo' yugenɛ ti a doohe fupiho yoko puan tole, gana buntata ta'am kɛ̃' Yinɛ sɔ'ɔlum la puan.” Ti la ba' iŋɛ a zahereba la pakerɛ, ti ba sɔkera taaba yeti, ani yi wan nyɛ faarɛ?
Ti Yezu bihɛ ba kaaɛ gee yeti, “Asaala zi'an ti la kpe'em gee dagi Yinɛ zi'an.
Yinɛ zi'an sɛla ka boi kpe'em.” Ti Pita pɔhɛ yɛta en yeti, “Bihɛ, tumam bahɛ tu sɛla woo mɛ gee wa'am na dɔla fum.” Yezu yele ba yeti, “N yeti ya la yelemɛŋerɛ wa, nɛra ka boi bahɛ a yire, a suurɔ, a ma, a sɔ, bii a kɔma bii a timpaberɛ mam zuo la faarɛ yelehum wa zuo, gee kan nyɛ ba kɔbehi kɔbehi timpaberɛ wa zuo.
A daana wan malum nyɛ yiya, suurɔ, maduma, kɔma, la vatɔ gee me nyɛ namehegɔ pa'ahɛ, gee ti ba'ahegɔ saŋa han ta paaɛ, a daana wan nyɛ vom kamba'ahɛ.
Gee ya mina suŋa ti a tole nɛŋa duma wan ta yee pooren ti a yee pooren ta tee tole nɛŋa.” Yezu tɔgɛ a kum la a vo'ore pa'ahɛ butã Ba boi la sore zuo yɛ'ɛha zɔna Yerusalɛm, ti a zahereba la ta bihɛ ti Yezu boi la ba nɛŋa ha, ti la iŋɛ ba pakerɛ, ti dabeem kɛ̃' sɛba me en dole ba la.
Ti a tari a zahereba pia la bayi' la lebe kinkɛleŋa pɔhɛ yɛta ba le yɛ'ɛha sɛla en wan iŋɛ en.
A yele ba yeti, “Biheri ya, tu ye' zɔna la Yerusalɛm wa, ba wan ta nyɔkɛ Asaala Dayua wa bo' malema nɛŋa duma, la gɔnmi'ineba la, ti ba gakɛ en ti a dela a ki.
Gee nyaa dikɛ en bo' sɛba en dagi Yuuduma.
Ti ba ɛregɛ en gee tubehɛ nɔtuurum ma' en, gee ŋmɛ' en, gee ku en.
Gee dabeha atã daarɛ, a wan vo'e a kum la puan.” Yemesi la Yɔn suhega Yemesi la Yɔn en de Zebedii dayɔɔhi la tole la nɛŋa na ze'ele Yezu nɛŋan yele en yeti, “Pa'ala, tu boti fum iŋɛ la sɛla woo ti tu wan yele fum wa bo' tu.” Ti a yele ba yeti, “Yamam boti n iŋɛ la bem bo' ya?” Ti ba lerege en yeti, “Tumam boti la fum han ta zi'a fum suŋa na'am gɔŋɔ la zuo, fum bahɛ ti tumam ayima ta zi'a fum zuɔ, ti ayima me zi'a fum gɔbega.” Ti Yezu lerege ba yeti, “Ya ka mi' sɛla ti ya sɔkera wa vuurɛ.
Yamam wan ta'am nyu namehegɔ wanɛ se'ere puan ti mam yeti n nyu wa?
Bii ya ta'am sɔ namehegɔ malema sua sɛka ti mam yeti n sɔ wa.” Ti ba lerege en yeti “Tu wan ta'am sɔ, ti Yezu yele ba yeti, ya sirum wan ta'am nyu namehegɔ wanɛ se'ere ti mam yeti n nyu wa, gee me wan sirum ta'am sɔ namehegɔ malema sua sɛka ti mam yeti n sɔ wa la, gee ya zi'ire mam zuɔ bii mam gɔbega nu'o bɔba, dagi mam n wan bo' ya sore, zɛ'sina dela ban maahum se biŋe sɛba la dinɛ.” Yezu zahereba pia la n wum ŋwana la, ti ba suya pɔhɛ nyiira la Yemesi la Yɔn.
Bala ti Yezu yi' ba, yele ba yeti, “Ya mi' ti sɛba en dagi Yuuduma la puan, ba na'duma ni kɔ'ɔm dikɛ la ba mɛhi ɔ̃belɛ ba, ti sɛba me en de ba nɛrekãreba me tari ba vɛgena.
Gee la ka ani bala yamam puan.
Gee se'em woo n boti a dɛna ya nɛrekãtɛ, a daana lebege ya za'a yameŋa, ya puan se'em me han bɔta ti a dɛna ya nɛŋa daana, a daana lebege ya za'a da'aberɛ.
Gee Asaala Dayua ka wa'am na ti ba tuna bɔ'ɔra en mɛ, gee a tugum tuna bɔ'ɔra nɛreba, pun ta dikɛ a vom kaabɛ faaɛ nɛreba zo'e zo'e bahɛ.” Batimiyɔsi nini pikɛ ya Ba wa'am la Yeriko na.
Ti Yezu la a zahereba, la nɛrekuuŋɔ la en ta bahera Yeriko la, ti Timiyɔsi dayua Batimiyɔsi en de fua suhera la en zi' sore la nuuren.
En wum ti Yezu en yehe Nazareti na n ye' tɔla la, ti a pɔhɛ nyabera yeti, “Yezu, Deviti Dayua wa, zɔ n nimbu'ɔ!” Ti nɛreba zo'e zo'e tahɛ en la ninmu'urɛ yeti, go'e fum voole la.
Ti a tugum voole gaŋɛ bala yeti, “Deviti Dayua wa, zɔ n nimbu'ɔ!” Ti Yezu teke su'u gee yeti, “Yi' ya en bo' mam na.” Ti ba yi' fua la yele yeti, bahɛ ti fum puurɛ pee, “Ihege, a yi'iri fum mɛ.” Bala ti a lobe fuwoko la ti a yɛ la bahɛ, gee vaaɛ ihege kiŋɛ paaɛ Yezu.
Ti Yezu soke en yeti, “Fum boti n iŋɛ la beni bo' fum?” Ti fua wa yele en yeti, “N pa'ala, bahɛ ti n nini wa pikɛ.” Ti Yezu yele en yeti, “Kina, fum sakerɛ wa n tibɛ hɔ.” Bilam bilam ti buraa wa nini la pikɛ ti a nyaa dɔla Yezu sore la zuo.
Yezu nyaŋerɛ Yerusalɛm kɛ̃'a Ban ta pɔra Yerusalɛm, nan bɔna Bɛtefege la Bɛtani tihi, lɛm la Olive zoore la, ti a tum a zahereba bayi', yele ba yeti, “Kiŋɛ ya timbila wa en boi ya nɛŋan ha wa puan, ya han ta kɔ'ɔm kɛ̃'ɛ̃ra timpaberɛ la puan, ya wan nyɛ ti bumbila lu' zɛ'a, ti nɛra ka tabelɛ ban ka, lorege ya ka na bo' mam.
Nɛra han soke ya yeti, ‘Ŋwani ti ya ita bala?’ Yeen yele en yeti, ‘Daana la n boti ka, gee ba wan tari ka lebe kalam na!’ ” Ti ba kiŋɛ ta nyɛ ti bumbila ti ka lu' zɛ'a zanɔren samanɛ zuo.
Ba n boi bini lɔregera buŋa wa la, ti sɛba n ze' gee nyɛ la basɛba soke ba yeti, “Beni ti ya ita bala, ya loregere la buŋa la?” Ti Yezu zahereba la yele nɛreba la Yezu n yele ba se'em la, ti nɛreba la bo' sore ti ba tari buŋa la kiŋɛ.
Ba tari buŋa la wa'am na bo' Yezu, gee digehɛ ba futo pagelɛ buŋa la zuo, ti Yezu zom yagelɛ ka zuo.
Ti Nɛreba zo'e zo'e tara ba futo yarena sore la zuo, ti sɛba me aahum tiihi vɔtɔ seto woo ti ba nyɛ me tari (na yarena timpaberɛ) ti Yezu nɛ tɔla.
Ti sɛba n boi nɛŋa, la sɛba n boi pooren la woo vɔɔla yeti, “Hozaana!
Sum bɔna la fum se'em n dikɛ Daana wa yu'urɛ wa'am na!
Sum bɔna la tu sɔyaaba Deviti sɔ'ɔlum la n wa'am na la!
Hozaana dɛna saa zuin zuin ha dinɛ!” Ti Yezu paaɛ Yerusalɛm timpaberɛ, kiŋɛ ta kɛ̃' pu'uhegɔ yire la puan, bihɛ sɛla woo kaaɛ.
Bala ma'a ti yinɛ pun lu mɛ.
Ti a yehe la a zahereba pia la bayi', kiŋɛ Bɛtani Tiŋa.
Yezu pɔ bahɛ kinkaŋa zuo Yiimbeere, ban ze'ele Bɛtani timpaberɛ lebe na la, ti kom tara Yezu.
Ti a bihɛ nyɛ ti kinkaŋa ze' zaaɛ zaarɛ ha la vuurɔ vipi, ti a yɛ'ɛha ka timpaberɛ ti a bihɛ a wan nyɛ sɛla ka zuo.
Gee n paaɛ la, a ka nyɛ sɛla ka zuo han dagena vɔtɔ ma'a, se'ere en sɔi la, la dagi mu'uro waŋa saŋa.
Ti a yele kinkaŋa la yeti, “Nɛra kan malum di mu'uro fum zuo yɛ'ɛha.” Ti a zahereba la wum n yele se'em la.
Yezu la leebeduma Ti ba wa'am na paaɛ Yerusalɛm, kɛ̃' pu'uhegɔ yire la puan.
Ti Yezu pɔhɛ sa'aha sɛba n koohe la sɛba n da'ari lɔgerɔ pu'uhegɔ yire la puan la, a tulege Ligetɛɛhereba teebula kpabɛ gee lobe sɛba n zi' kɔɔha dayɛma la kugehi bahɛ.
Gee gu' ti se'em da zɛ' lɔkɔ doohe pu'uhegɔ yire la puan tole.
Ti a nyaa pa'ala nɛreba la yɛta yeti, “La ka gulehɛ biŋe yeti, ‘Mam yire wa wan dinɛ la pu'uhegɔ yire bo' tihi woo’?
Gee ti yamam dikɛ dɛ lebege fãareba zi'an.” Gee Malema kiinduma la gɔnmi'ineba la n wum ŋwana la, ba mu'ɛ la nini ɛɛra ban wan iŋɛ se'em ku en, gee ti dabeem me tara ba.
Se'ere en sɔi la, la iŋɛ nɛreba la za'a la pakerɛ paaɛ paaɛ la a pa'alegɔ la.
Ti yinɛ ma'ɛ, ti Yezu la a zahereba la bahɛ timpaberɛ la puan.
Yɛm sebo n boi kinkaŋa la kum puan Bulika ti ba yɛ'ɛha tɔla la, ba nyɛ ti kinkaŋa la ko'ɛ mɛ ta paaɛ ka nyɛga.
Ti Pita tiɛ nyaa yele Yezu yeti, “Pa'ala, bihɛ!
Kinkaŋa la ti fum pɔ bahɛ ka zuo la ki mɛ.” Yezu lerege ba yeti, “Tari ya sakerɛ la Yinɛ.
N yeti ya la yelemɛŋerɛ, ya han yele zoore wa yeti, ihege ka'lam, ta lu ateko wa puan, gee ka bu'ura ya suya puan, gee nam ti fum yele se'ere la wan tum, la sirum wan wa'am na tum.
Bala, n yeti ya mɛ ti sɛla woo ti ya suhɛ pu'uhegɔ puan, nam ya ti ya to'e ya, ti wan dɛna ya dinɛ.
“Fum han ni yeti fum pu'uhɛ gee tara la se'ere la se'em di sugeri bo' en.
Bala ti fum Sɔ la en boi saazuo la me wan di fum sugeri bo' fum me tuure.” [ Ya han ka di sugeri bo' ya taaba, ya Sɔ la me kan di sugeri bo' ya.]
Ba sokere Yezu kpe'eŋo yele Ti Yezu la a zahereba la le wa'am Yerusalɛm na.
Ti Yezu n ye' kɛ̃'ɛ̃ra pu'uhegɔ yire puan la, ti Malema kiinduma la gɔnmi'ineba la, la pu'uhegɔ yire kiinduma wa'am Yezu zi'an na, yele en yeti, “Beni kpe'eŋo ti fum tara tuna kirehi sina wa za'a?
Ani n bo' fum sore ti fum tuna yele ana wa?” Yezu yele ba yeti, “N wan soke ya sokere deyima ti ya me lerege mam, ti mam me yele ya kpe'eŋo seko ti n tara tuna yele ana wa.
Yɔn ko'om sua la ze'ele la saazuo na bii asaala puti'irɛ?
Yele ya mam na.” Ti ba nan lebe ta ŋmɛ'ɛra nɔkpɛ'ɛma la taaba yeti, “Tu han yeti, ‘la ze'ele la saazuo na, a wan yele tu yeti ŋwani ti tu ka sakɛ bo' Yɔn?’ Gee tu me kan ta'am yeti, ‘Bu dela asaala puti'irɛ.” Dabeem n tari ba la nɛrekuuŋɔ la se'ere en sɔi la, nɛrekuuŋɔ la woo sakɛ ti Yɔn dela Yinɛ nɔtɔgeha yelemɛŋerɛ.
Bala ti ba lerege Yezu yeti, “Tu ka mi'.” Ti Yezu yele ba yeti, “Mam me kan yele ya kpe'eŋo seko ti mam tara tuna kirehi wa.”
Va'am la bu gureba makerɛ Ti a pɔhɛ tara mageha tɔgera bɔ'ɔra nɛreba la yeti, “Buraa n burɛ ka tiihi wala va'am, mɛ nangoone kaaɛ va'am la mum, tu' daam ŋmɛkerɛ boko ku puan, gee mɛ limehego zi'an va'am la puan, nyaa dikɛ bo' gureba, gee kiŋɛ timpaberɛ kayima n zaaɛ ha.
Ti dia la go'ohego saŋa ta paaɛ, ti a tum a yameŋa ti a kiŋɛ gureba la zi'an ta to'e a tɔtɛ na bo' en.
Ti gureba wa nyɔkɛ yameŋa la ŋmɛ' ka, gee sa'ɛ ka ti ka lebe la nu'bɛɛla.
Ti a le tum a yameŋa kayima ba zi'an ti ba gi' yameŋa kaŋa me, ŋmɛ' aaɛ ka zuo gee yaalɛ en.
Ti a le tum yameŋa kayima, ti ba gi' yameŋa kana kɔ'ɔm ku en.
Ba iŋɛ yamehi se'ehi woo ti a tum la la bala, ba ŋmɛ' basɛba mɛ, gee ku basɛba.
Gee va'am daana wa kelum tara la nɛra yima en de a mɛŋa dayɔba'arɛ.
Ba'ahegɔ za'a a tum la kaŋa gee yeti, ‘Ena en de mam dayua la, ba wan na'ahɛ en.’ Gee gureba wa en ta nyɛ ti va'am daana wa mɛŋa dayua la kini na la, ti ba yele taaba yeti, ‘Ɛhɛɛ asooesɔna n bala kini na wa.
Wa'am ya na ti tu ku en gee ti lɔgerɔ la dɛna tumam dinɛ.’ Bala ti ba nyɔkɛ en, ku en dikɛ en lobe bahɛ va'am la yiŋa.
Va'am daana la nyaa wan iŋɛ la ŋwani?
A wan kiŋɛ ta ku gureba la gee dikɛ va'am la tee bo' basɛba.
Ya ka kãalɛ gɔŋɔ la ze'kana wa en yeti, ‘Kugese'ere ti mɛta zagehɛ la kugedinɛ en ta dɛna ɛberɛ kugere.
Daana n tum de bala, ti la dɛna yelepakerɛ bo' tu.’?” Ban ta baŋɛ ti a makɛ makerɛ wa bo' la bamam la, ti ba bɔta ti ba nyɔkɛ en, gee dabeem n tari ba la nɛrekuuŋɔ la ti ba bahɛ en gee kiŋɛ.
Kuba yua sokere Ti ba le tum Farasii la Hɛrɔd kpɛ'ɛnduma Yezu zi'an na, ti ba bɛ̃rɛ a nuurɛ yetɔgum puan.
Ti ba wa'am na yele Yezu yeti, “Pa'ala, tumam mi' ti fum dela yelemɛŋerɛ daana, gee me ka yɛleha nɛreba, se'ere en sɔi la fum ka to'ohe nɛreba la ninkɔrɛ, gee fum pa'ali Yinɛ sore la me ti la dɔla la yelemɛŋerɛ.
La de sore ti tu yɔɔra kuba bɔ'ɔra Siiza bii tu da yɔɔra bɔ'ɔra en?
Tu yɔɔra bii tu da yɔɔra?” Gee Yezu en baŋɛ ba birikɔgenɛ la, a yele ba yeti, “Ŋwani ti ya makera mam?
Bo' ya mam lagekɔberɛ na ti n bihɛ.” Ti ba dikɛ lagekɔberɛ bo' en, ti a yele ba yeti, “Ani naanɛ n ŋwana?” La ani gulega n boi bu zuo?
Ti ba lerege en yeti, “Siiza.” Ti Yezu yele ba yeti, “Dikɛ ya sɛla en de Siiza dinɛ bo' en gee dikɛ sɛla en de Yinɛ dinɛ la me bo' en.” Ti leregere la ba' iŋɛ ba pakerɛ.
Vo'ore sokere Sadusii sɛba n ka sakɛ ti nɛra han ki saŋa kini na ti a wan vo'e a kum la puan la, bamam basɛba n wa'am Yezu zi'an na soke en sokere yeti, “Pa'ala, Moose gulehɛ nɔze'elego gɔŋɔ la puan bo' tu yeti, ‘Buraa suuɔ han ki gee gee a pɔga, ti ba me ka tara bia, a suuɔ la di pokuurɛ la dɔgɛ kɔma purɛ a suuɔ la yu'urɛ.’ La wa iŋɛ mɛ ti buraahi siyopɔi bɔna dɛna suurɔ, ti kiima la di pɔga, ka dɔgɛ gee ki.
Ti se'em n dole poore la sooe di pokuurɛ la, me ki gee me ka tara bia, ti se'em n tagelɛ butã la me iŋɛ bala mɛa.
Suurɔ tuyopɔi wa za'a, ba se'em ka makɛ dɔgɛ la pɔka wa.
Ti la bɔna bɔna ti pɔka la me wa ki.
Kum vo'ore wa han ta bɔna, ba ani en wan ta sɔna pɔka la?
Se'ere en sɔi la ba za'a di ka soohum mɛ.” Ti Yezu yele ba yeti, “Ɛhɛɛ!
Ŋwana n pa'alɛ ti ya tuue mɛ gee me pun ka mina Yinɛ tuulum gɔŋɔ la puan bii Yinɛ paŋa la.
Se'ere en sɔi la, nɛreba han ta vo'e ba kum puan pɔgedire bii sire-ele kan ta bɔna.
Nɛreba ta yeti ba ana mɛ wuu Yinɛ suŋereba en boi saazuo ha la.
La han le dɛna la kum vo'ore la yele ya ka kãalɛ sɛla en boi Moose nɔze'elego gɔŋɔ la puan, doohe tuntuo la n yuum taaɛ bugum la.
Yinɛ yuum yele Moose yeti, ‘Mam en de Aberaham Yinɛ, Aziki Yinɛ, la Yakɔbe Yinɛ.’ Yinɛ wa dela sɛba n vɔi la Yinɛ gee dagi sɛba ki Yinɛ.
Bala ya ba' tuue mɛ.” Yia nɔze'elego Ti gɔnmi'ineba la puan ayima wa'am na pɔra, wum ban ŋmɛ'ɛra nɔkpe'ene la taaba gee me wum ti Yezu lebehe ba suŋa la ti a soke Yezu yeti, Yinɛ nɔze'elego la puan kuni en gani za'a?
Ti Yezu lerege yeti, “Se'ere en gani za'a dela, ‘Kelehe ya suŋa Izirale buuri wa.
Daana la en de tu Yinɛ la dela ayima.
Nɔŋɛ fum Daana Yinɛ la fum suure za'a, la fum sia za'a, la fum puti'irɛ la fum paŋa za'a.’ Se'ere en tagelɛ buyi' la dela, fum nɔŋɛ fum suuɔ wuu fum nɔŋɛ fum mɛŋa se'em la.
Nɔze'elego ka le bɔna gana ana ayi' wa.” Ti gɔnmina wa yele Yezu yeti, “Pa'ala fum tɔgɛ la asira ti Yinɛ dela deyina.
Yinɛ se'ere ka boi han dagena dinɛ ma'a.
Gee me nɔŋɛ Yinɛ la fum suure za'a, la fum bɔkerɛ za'a, la fum paŋa za'a, gee nɔŋɛ fum suuɔ wuu fum mɛŋa la.
Ŋwana tari tuulum gana daarɛ woo ti fum nyɔ'ɔra dunmuma gee kaabera.” Yezu en wum ti buraa wa lebehe la yɛm la, ti a yele en yeti, “Fum ka zaaɛ la Yinɛ sɔ'ɔlum la.” Bilam pooren nɛra ka le sakɛ soke en sokere.
Deviti Dayua sokere Yezu ta bɔna la pu'uhegɔ yire puan pa'ala, a yeti, “Ŋwani ti gɔnmi'ineba la yeti, Kiresta dela Deviti Dayua?
Fa'a Sia la yuum bahɛ ti Deviti purɛ yeti, ‘Daana la yele mam Daana yeti, “Zi'ire mam zuɔ nu'o bɔba wa na, gura ti n bahɛ ti fum dinduma lebege fum na'tagelega.” ’ Deviti a mɛŋa yi' en la a Daana, ŋwani ti a nyaa wan dɛna Deviti dayua?” Ti nɛrekuuŋɔ la kɛleha en la pupeelum.
Yezu tɔgɛ gɔnmi'ineba yele Yezu en boi bini pa'ala la, a ta yele ba yeti, “Mini ya gɔnmi'ineba wa, ba dela sɛba en nɔŋɛ ba yɛɛra fuwogero ɛɛra kaara, gee ti nɛreba pu'uhera ba gee na'ahera ba da'ahi puan.
Gee me nɔŋɛ ba zi'ita nɛŋa kugehi zuto zamehegɔ yiya la puan, la nɛrezura zi'irego zi'ihi de'enkãra puan.
Ba faarɛ la pokɔpa lɔgerɔ, gee pu'uha pu'uhewogero, ti nɛreba nyɛ ba.
Ba wan to'e sageŋɔ seko n ka tari makerɛ.” Pokuurɛ bo'olum Yezu zi' tɔ la bo'olum pi'ɔ la en ze zi'an la, gee biha nɛrekuuŋɔ la en tari ligeri kina ita pi'ɔ la puan la.
Ti buntateba zo'e zo'e tara bɔbena kina ita pi'ɔ la puan.
Ti Yezu nyɛ ti pɔkɔ-naha paaɛ bini dikɛ a ligekɔba ayi' n wan dɛna wuu kɔbega tari na iŋɛ bini.
Ti Yezu yi' a zahereba la yele ba yeti, n yeti ya la yelemɛŋerɛ wa, pɔkɔ-naha wa n bo' gana sɛba woo n tari ba bo'olum na iŋɛ pi'ɔ la puan la.
Se'ere en sɔi la, ba za'a yehe la sɛla fifihe ba ligekãra la puan tari na bo' la, gee pɔka wa la a nɔŋɔ la za'a, ka bo' la sɛla ti ka tara en bala, ka bo' la sɛla za'a ti ka tara ti ka di n bala.
Pu'uhegɔ la yire lua Yezu en ze'ele pu'uhegɔ yire la puan kɔ'ɔm yehe na la, ti a zahereba la ayima soke en yeti, “Pa'ala, bihɛ kugekãra sɛ'a ti ba dikɛ mɛ dekãtɛ seko taaba wa!” Ti Yezu soke ba yeti, “Ya nyɛ dikãra wa?
Kugere la deyina me ka yee paga de tadaana zuo, ba za'a wan ta lu.” Yezu en ta zi'a Olive Zoore zuo tɔ pu'uhegɔ yire la, ti Pita, Yemesi, Yɔn, la Anduru ta soke en ba ma'a.
“Yele tu, ŋwani ma'a ti ŋwana wan ta iŋɛ, daalehum boni en wan pa'alɛ ti saŋa la paaɛ ya.” Ti Yezu pɔhɛ yɛta ba yeti, “Bihɛ ya mɛhi suŋa ti se'em da pa'ahɛ ya.
Nɛreba zo'e zo'e wan ta wa'am na dikɛ mam yu'urɛ tɔgera yɛta ti, ‘Mam en de Kiresta la!’ Ba wan pa'ahɛ nɛreba zo'e zo'e ti ba bɔregɛ.
Ya han ta wuna zaba yɛla la zaba yelebibehi, da bahɛ ya ti ya paleŋa ɛgera, gee yele ana wan ba'ahum wa'am na gee dagi ba'ahegɔ saŋa la en bala.
Se'ere en sɔi la, timpaberɛ kayima nɛreba wan ihege tɛ' pɛɛma la timpaberɛ kayima nɛreba, ti Na'duma zabera la taaba, tinmiiŋo wan sige tihi zo'e zo'e zuo, ti kom pɛɛlega sige, gee ŋwana wa woo nan dela too la saŋa dɔgum pɔhega en nan bala.
Yezu pun tɔgɛ a namehegɔ yele “Gee han dɛna yamam mɛhi, mini ya suŋa suŋa gee ba wan ta nyɔgɛ ya kiŋɛ yele gakereba la zi'an, ba wan ŋmɛ' ya zamehegɔ yiya la puan, ya wan ta ze'ele tihi na'kãreba la na'duma nɛŋan mam zuo, ti la dɛna sɛla en iŋɛ gã'a.
Gee faarɛ yelehum wa wan diŋɛ nɛŋa muulɛ paaɛ tihi woo.
Ba han ta nyɔgɛ ya kiŋɛ yele gakereba zi'an da fabele ya, ya wan ta tɔgɛ se'em.
Gee yeen yele ya se'ere woo n wa'am ya nuuren na sankaŋa puan la, se'ere en sɔi la, la dagi yamam n tɔgeri, gee la dela Fa'a Sia la.
Suuɔ wan ta koohe suuɔ tihɛ ti ba ku en, ti sɔ me koohe bia tihɛ, kɔma wan zabɛ la ba dɔgereba ta bahɛ ti ba ku ba.
Nɛra woo wan ta yaaɛ ya yan dole mam la zuo.
Gee fum se'em n ŋmibe ta paaɛ ba'ahegɔ, wan nyɛ faarɛ.
Sageŋɔ lɔkɔ “Ya han ta nyɛ ti ba dikɛ galeŋɔ lɔkɔ la en tari sageŋɔ paaɛ la, ze'ele ze'sɛka ti ku ka suna ti ku zɛ'a la, (se'em woo n kãalɛ yele dina wa la bɔkɛ dɛ), bala ma'a la, sɛba woo en boi Yudiya zɔ zom zɔya la zuto.
Se'em woo en yage gɔhegɔ da sige kɛ̃' bɔ'en ti a dikɛ sɛla.
Se'em en boi va'am me da lebe kule yire ti a dikɛ fuo.
Yele boi pɔgepuuheduma la pɔgese'ehi en tari bilɛɛhɛ ti si mɔgera dabeha ana puan!
Pu'uhi ya mɛ ti yele dina da wa'am ɔɔrɔ saŋa na.
Se'ere en sɔi la, dabeha aŋa ta yeti ka dɛna la kumpiinɔ seto n ka tabelɛ bɔna Yinɛ n pi'ilum timpaberɛ wa maalegɔ na la, gee me pun kan le malum bɔna.
Daana la han ka ŋmaaɛ ni dabeha aŋa girega, nɛrebeeleho ka boi n wan vo'e.
Gee nɛresunduma la zuo, sɛba ti a mɛŋa looe la zuo, ti a ŋmaaɛ dabeha aŋa girega.
Sankana wa puan, nɛra han yele fum yeti bihɛ Kiresta boi ke bii a boi ke ha, da sakɛ ya.
Se'ere en sɔi la, Kiresta pumpã'aheduma la nɔtɔgehe pumparenduma wan ta wa'am na tuna pa'ahegɔ kirehi ti ba bahɛ ti nɛreba bɔregɛ.
La han wan ta'am ni iŋɛ ni, ba wan pã'ahɛ ni sɛba ti Yinɛ pun looe la.
Gee bihɛ ya ya mɛhi suŋa gee mam pun yele ya sɛla woo ti didaarɛ nan ka paaɛ.
Asaala Dayua lɛbega na “Gee dabeha aŋa puan, namehegɔ saŋa la han ta tole, wuntɛɛŋa wa wan lebege lika ti ŋmarega kan niiɛ ti ŋmarebibehi wan ze'ele saazuo luta na, ti pahi se'ehi en boi zuo ha wan gbirege.
Bala ma'a la, nɛreba nyaa wan nyɛ ti Asaala Dayua la boi la sagbama puan kina na la paŋa en ka tari makerɛ la suŋa.
A nyaa wan tum a suŋereba ti ba doohe timpaberɛ wa zuo luga anaahi la za'a lagehɛ nɛresɛba woo ti a lugehe ba la, ze'ele timpaberɛ wa tɛka beene ta paaɛ zuo ha.
Kinkaŋa yɛm zamehegɔ “Bala, zamehi ya yɛm kinkaŋa puan.
Kinkaŋa han ta tara yilipaala, pɔhɛ puhera vɔpaala, ya mi' ti siiɔ pɔri.
Bala me, ti ya han ta nyɛta ti yele ana iti, ya mina ti n pɔri na, n kɔ'ɔm bɔna la ya kuleŋa nuuren.
N yeti ya la yelemɛŋerɛ wa, sankana nɛreba wa kan ki ba'ahɛ gee ti yele ana wa'am na tole.
Saazuo la timpaberɛ wan tole gee mam yelehum wa la bu fii me kan malum tole.
Se'em ka mi' dabeherɛ la bii saŋa la “Gee han dɛna dabeherɛ la bii saŋa la, nɛra nɛra ka mi'.
Suŋereba n pun bɔna saazuo ha ka mi' bii Dayua la, gee Sɔ la ma'a n mi'.
Mini ya, gee maahum ya, se'ere en sɔi la, ya ka mi' saŋa la n ye' se'em ma'a na.
La yeti la ta ana mɛ wuu nɛra n ye' sore gee dikɛ a yire gu'ule a yamehi, bo' nɛra woo la a tuunɛ a tuunɛ gee yele zanɔgura ti a biha yire la suŋa suŋa.
Dinɛ zuo la, da gihere ya, se'ere en sɔi la, ya ka mi' sansɛka ti yire daana la wan wa'am na, zaanuurɛ, yu'uŋɔ, nɔdɔɔ kaahega bii bulika, han dagena bala, ya wan ta giha ti a wa'am na di'e ya.
Mam yeti ya se'ere wa bala mɛa ti n yɛta bɔ'ɔra nɛra woo, Biheri ya.”
Ba zigeri la Yezu kua La wa gee la dabeha ayi' la azɔɛtole la boroboro zaŋa de'eŋo la paaɛ.
Malema kiinduma la gɔnmi'ineba la, ɛɛra ba wan iŋɛ se'em nyɛ Yezu tuure la ba ta'am nyɔkɛ en ku, Ba yele taaba yeti, “Tu kan nyɔkɛ en azɔɛtole daarɛ la, tu han iŋɛ bala nɛrekuuŋɔ la wan gbirege la tɔ.” Yezu bi'ihego Bɛtani timpaberɛ Yezu en ta bɔna Bɛtani Simɔn se'em iŋa n wa tabelɛ sagum la yire la, ti Yezu lagum zi'a la nɛreba yire la puan, dia saŋa ti pɔka tara dugela la kaam en tari nyuunsuŋɔ ti bu da'a kpe'em, ti ba yi'ira bu alabasita kaam wa'am na ka'ɛ yeele a zuo.
Ti nɛreba basɛba boi bini ti ba suure nyiie, ti ba yɛta taaba yeti, “Ŋwani ti pɔka wa sagum kaam wa bahɛ bala?
Kaam wa wan ta'am dikɛ ni koohe ti ligeri la paaɛ wuu ŋmarehi sitã yɔɔrɛ, dikɛ ni bo' naheduma.” Ti ba nyaa zɛregɛ pɔka la.
Gee Yezu yele ba yeti, “Bahɛ ya en bããlam ŋwani ti ya daana en?
A tum la sɛla n ani suŋa bo' mam.
Se'ere en sɔi la, naheduma la wan kelum bɔna la ya saŋa woo, ti se'em ma'a ti ya bɔta ya ta'am iŋɛ sum bo' ba.
Gee mam kan bɔna la ya saŋa woo.
Pɔka wa tum la sɛla ti ka wan ta'am tum, a te'ele bi'ihɛ la mam iŋa wa gura ka pi'a.
N yeti ya la yelemɛŋerɛ wa, zi'a woo timpaberɛ wa zuo, ti ba ta muula faarɛ yelehum wan tiiha tɔgera sɛla ti ka iŋɛ wa yele.” Yudasi sakɛ ti a koohe Yezu Ti Yuuduma Isikariyɔte se'em n lagum pa'ahɛ Yezu zahereba pia la bayi' la, kiŋɛ malema kiinduma zi'an ti a koohe Yezu bo' ba.
Ban wum Yudasi puti'irɛ la, ba puurɛ pee mɛ, ti ba biŋe nuurɛ ti ba bo' en ligeri.
Bala ti Yudasi nyaa malum ɛɛra sose'ere ti a wan doohe koohe Yezu.
Yezu di azɔɛtole la a zahereba Boroboro zaŋa dia de'eŋo pɔhega daarɛ la, azɔɛtole pebila la kaabegɔ saŋa la, ti Yezu zahereba la yele en yeti, “Bɛha ti fum bɔta ti tu kiŋɛ ta maahum bo' fum ti fum di azɔɛtole la?” Bala ti a tum a zahereba bayi', yele ba yeti, “Kiŋɛ ya timpaberɛ la puan, ya wan ta nyɛ buraa n ziiri yoore la ko'om, dole ya en, Ti en ta kɛ̃' yise'ere puan la, ya kɛ̃' bini la ya soke yidaana la yeti, ‘Pa'ala la yeti, bɔ'ɔ kuni ti mam la n zahereba la wan kɛ̃' bini di azɔɛtole dia la?’ A wan pa'alɛ ya bɔkãtɛ en boi a yire la zuo, pun maahum zɛ'a maahum ya sɛla woo bo' tu.” Bala ti a zahereba la yehe kiŋɛ timpaberɛ la puan ta nyɛ sɛla woo wuu en pun yele ba se'em la.
Ti ba nyaa maahum azɔɛtole dia la sɛla woo bilam.
Yinɛ ta ma'ɛ, ti Yezu la a zahereba pia la bayi' la wa'am yire la puan.
Ti ban zi'ire ba'ahɛ dita la, ti Yezu yele ba yeti, “N yeti ya la yelemɛŋerɛ wa, ti ya puan ayima en yeti a koohe mam.
Se'em en naaɛ la mam dita wa.” Ti ba suure sagum ti ba sɔkera en ayima ayima yeti, “La dela mam yo'?” [“Ti ayima me yeti, mam ka ti'ihɛ la dela mam.”] Ti a yele ba yeti, “La dela ya pia la bayi' la puan ayima, se'em n fike boroboro kɔ'ɔm tuna laa puan la mam wa.
La de asira ti Asaala Dayua la wan ki doohe la ban gulehɛ a yele se'em beŋe la, gee yele bu fum se'em daana n koohe Asaala Dayua tihɛ la zuo.
La ani ni suŋa ti ba pun da dɔgɛ ni en.” Yezu zi'ire azɔɛtole dia puan Ban boi bini dita la, ti Yezu dikɛ boroboro purɛ sum bahɛ de zuo gee fike de buyi' bo' a zahereba la, gee yele ba yeti, “To'e ya la ya obe, mam iŋa n ŋwana.” Ti Yezu le dikɛ wula la daam, n bo' Yinɛ fara ba'ahɛ la, a dikɛ bo' ba mɛ ti ba za'a nyu de puan.
A yele ba yeti, “Mam nɔpu'ulegɔ ziim n ŋwana, wan ka'ɛ faaɛ nɛreba zo'e zo'e bahɛ.
N yeti ya la yelemɛŋerɛ wa, mam ka le makɛ nyu tiihi wala daam wa la ya gura daanse'ere daarɛ ti n wan ta nyu bu paalum paalum Yinɛ sɔ'ɔlum la puan.” Yezu pun yele Pita ki'ihegɔ yele Ban yuum pu'uhegɔ yuuma ba'ahɛ la, ti ba yehe kiŋɛ ta zom Olive Zoore zuo.
Ti Yezu yele ba yeti, “Ya za'a wan ta bahɛ mam, se'ere sɔi la, ba gulehɛ yeti, ‘N wan ŋmɛ dunkiina la, gee ti piihi la yirum.’ Gee n han ta vo'e n kum la puan la, n wan diŋɛ ya nɛŋa kiŋɛ Galilii.” Ti Pita yele Yezu yeti, “Ba za'a han pun ta bahɛ hɔ, gee mam kan bahɛ hɔ.” Ti Yezu yele en yeti, “Yelemɛŋerɛ ti n yɛta fum, ti zina daarɛ wa, yu'ukuna wa, nɔdɔɔ ta kaahɛ buyi' la, ti fum pun ki'ihɛ mam la butã.” Ti Pita lebehe Yezu la ninmu'urɛ yeti, “La han pun dɛna la n ki la hɔ.
Mam kan bahɛ fum.” Ti a zahereba la me woo lagum yele bala.
Yezu pu'uhɛ Gɛtesemane Ba kiŋɛ la zi'an kayima ti ba yi'ira Gɛtesemane, ti ban paaɛ la, Yezu yele ba yeti, “Zi' ya ka'lam gee ti n kiŋɛ ta pu'uhɛ.” A looe la Pita la Yemesi la Yɔn, ti ba kiŋɛ fii wa, ti a iŋa kɔ'ɔhɛ ti a suure sagum.
Ti a yele ba yeti, “N suure n ba' sagum zo'e ana wuu n ki mɛ la.
Ze' ya ka'lam gura mam, biheri ya da gihere ya.” En nyaa kiŋɛ nɛŋa fii la ti a lu timpaberɛ pu'uhɛ yeti, la han wan ta'am iŋɛ, bahɛ ti namehegɔ kuna tole gee bahɛ mam.
A yeti, “Aba, di vuurɛ dela n Sɔ, fum zi'an sɛla ka boi n kan ta'am tum, to'e namehegɔ wanɛ wa n zi'an gee dagi mam sumboolum gee fum sumboolum tum.” Gee lebe na paaɛ, nyɛ ti a zahereba la gihi mɛ, ti a yele Pita yeti, “Simɔn, yamam gihere mɛ?
Yamam kan ta'am piga paaɛ gogo mune ma'a?
Niiɛ ya, la ya pu'uhɛ ti ya da lu pã'ahebe'o saŋa wa puan.
Sia la kɔ'ɔm bɔta mɛ gee inganɛ la en tari tɔregɔ.” Gee le kiŋɛ lebe ta pu'uhɛ, le yele en pun yele ni se'em mɛa.
Gee le lebe na paaɛ ti ba gihere mɛ, se'ere en sɔi la, ba nini n vilegeri.
Ti ba me ka mina ban wan yele en se'em.
Ti a kiŋɛ gee le lebe butã puan na yele ba yeti, “Ya kelum giha mɛ gee sũna?
La seke ya!
Saŋa la paaɛ na.
Ba koohe Asaala Dayua la bo' la be'em duma.
Ihege ya, bahɛ ya ti tu kinɛ ya, bihɛ ya, se'em n koohe mam la n ŋwana.” Yezu nyɔkerɛ Ban kelum bɔna bini tɔgera la, bilam bilam ti Yudasi en lagum pa'ahɛ pia la bayi' la en bala en paaɛ na la nɛrekuuŋɔ, ti ba zãla sɔ'ɔhi la dɔya ze'ele malema kiinduma, gɔnmi'ineba, la yizuto kiinduma la ze'a na.
Ŋma'ara la bo' ba la daalehum buyina yeti, “Se'em ti n ta kɔkɛ la, eŋa en bala, nyɔkɛ ya en bo' gureba la ti ba tari en kiŋɛ.” Bala, Yudasi n wa'am na paaɛ la, bilam bilam ti a tɔ Yezu, kiŋɛ paaɛ a zi'an yeti, “Pa'ala!” Gee kɔkɛ en.
Ti ba nyaa paaɛ Yezu zi'an nyɔkɛ en.
Ti nɛreba la n ze' la Yezu la, ayima nyaa fooe a su'a kɛ̃' malema kiinduma la ayima yameŋa tuberɛ bahɛ.
Ti Yezu yele ba yeti, “Ŋwani ti ya yehe na la sɔ'ɔhi la dɔya ti ya nyɔkɛ mam wuu n dela nageyiga?
Daarɛ woo mam boi mɛ la ya pu'uhegɔ yire la puan pa'ala, ti ya ka nyɔkɛ mam.
Gee ŋwana wa wan bahɛ ti gulehegɔ la dɛna asira.” Ba za'a bahɛ en mɛ gee zɔ.
Ti budibele paalega kayima n lobe a fugɔbesuŋa ma'a pi' a mɛŋa dɔla Yezu poore ti ba ta gurɛ en, ti a zugum pilege fugɔbesuŋa la bahɛ ba gee zɔ la beele.
Yezu paaɛ kiinduma nɛŋan Ti ba nyaa tari Yezu kiŋɛ Malema nɛŋadaana la zi'an, bala ma'a ti malema kiinduma, yizuto kiinduma, la gɔnmi'ineba pun lagehɛ mɛ maahum zi'an bini.
Ti Pita me bɔna pooren pooren ha dɔla Yezu fifihe, wa'am na lagum kɛ̃' malema nɛŋa daana la zinzaka puan, lagum zi'a la tuntuneba la ɔɔha bugum.
Ti malema nɛheduma la kiinduma la za'a nyaa biha se'em n wan ta'am parum yelese'ere bo' Yezu ti ba doohe bilam ku en.
Gee ba ka nyɛ se'ere bala.
Se'ere en sɔi la, nɛreba zo'e zo'e yehe na parum mɛ gee ba pumpɔreŋɔ la ka naaɛ.
Basɛba yehe na parum bo' en yeti, “Tumam wum n yeti ‘N wan gbi' pu'uhegɔ yire wa ti asaala mɛ wa bahɛ gee malum mɛ kuyima ti asaala ka mɛ dabeha atã puan.’ ” Gee bamam me n yele se'em la kelum ka naaɛ.
Ti Malema nɛŋadaana la ihege saazuo ba nɛŋan soke Yezu yeti, “Fum ka tari se'ere n wan lerege?
Beni yɛla n bala ti ba tara bɔ'ɔra fum wa?” Ti Yezu sina, ka yɛta se'ere.
Ti malema nɛŋadaana la le soke n yeti, “Fum en de Kiresta la?
Fum en de sum za'a daana Dayua la?” Yezu yeti, “Mam en bala, gee ‘ya wan nyɛ Asaala Dayua la ti a zi'a paŋadaana la zuɔ nu'o bɔna saazuo sagbama puan kina na.’ ” Ti Malema nɛŋadaana la ihege aahum a mɛŋa futo gee yele nɛreba la yeti, “Ŋwani ti tu kelum ɛɛra se'em ti a wa'am na yele se'ere.
Ya wum n tu Yinɛ se'em, Yamam puti'irɛ dela deni?” Ti nɛrekuuŋɔ la za'a tahera ti Yezu galum mɛ, nara a ki.
Ti sɛba pɔhɛ tubeha nɔtuurum ma'ara en, ti sɛba me pi' a nini gee ŋmɛ' en, gee yele yeti, “Bukɛ ani n ŋmɛ fum wa.” Ti gureba la mɛ sooe ŋmɛ en paaɛ paaɛ.
Pita ki'ihɛ Yezu Pita en kelum zi'a Malema nɛŋadaana la zinzakan la, ti Malema nɛŋadaana la tuntuna en de pugela wa'am zinzakan la na.
Eŋa n nyɛ ti Pita ɔɔhi bugum la, ti a bihɛ Pita zii gee yeti, “Fum me daa lagum bɔna mɛ la Yezu en de Nazareti nɛra la.” Ti Pita ki'ihɛ yeti, aayi.
“Mam ka mi' en, bii n bɔkɛ fum tɔgeri se'ere wa.” Gee ihege kina tɔɔra zanɔren bɔba ha, ti nɔdɔɔ kaahɛ.
Ti Pugela wa en de tuntuna wa la, le nyɛ Pita nyaa pɔhɛ yɛta sɛba n ze' bilam la yeti, “Burakana wa dela Yezu nɛreba la ayima.” Ti Pita le ki'ihɛ.
Ti la iŋɛ fii wa ti sɛba en ze' bini la ayima yele Pita yeti, “Yelemɛŋerɛ fum sirum dela ba puan ayima se'ere en sɔi la, fum dela Galiliiŋa.” Ti Pita pɔhɛ pɔta gee yeti, “Mam ka mi' buraa wa ti fum yɛta wa.” Sankana ma'a la ti nɔdɔɔ le kaahɛ pa'ahɛ buyi'.
Ti Pita tiɛ ti Yezu pun yele en yeti, “Nɔdɔɔ ta kaahɛ pa'aha buyi' la, ti fum pun ki'ihɛ eŋa la butã.” Ti a suure sagum ti a kele.
Yezu paaɛ Naba Palete nɛŋan Beere n ta yilegera la, bilam bilam ti malema kiinduma lagum la kiinduma za'a la gɔnmi'ineba la, maahum ba puti'irɛ, nyaa lu' Yezu nu'uhi tari en ta bo' Palete.
Ti Palete soke Yezu yeti, “Fum n de Yuuduma naba la?” Ti Yezu lerege en yeti, “La dela fum yele se'em n bala.” Ti Malema nɛheduma parum yɛla zo'e zo'e bo' Yezu Bala ti Palete soke en yeti, “Fum kan lerege?
Bihɛ ban yele yɛla zo'e zo'e se'em bahɛ fum zuo.” Gee Yezu ka lebehe en se'ere, ti la iŋɛ Palete pakerɛ.
Azɔɛtole de'eŋo saŋa woo, Palete ni yehe la nɛra ayima paka deo la bahɛ, ban soke en ti a yehe se'em woo.
Bala buraa kayima yu'urɛ n wa yi'ira Barabase bɔna paka deo la a tuunfi'iha taaba, n tum tuunfi'iha ta ta' la nɛreba kua tingbiregere zaberɛ puan la.
Bala ti nɛrekuuŋɔ la lagehɛ na pɔhɛ yɛta Palete yeti, tum fum ni tuunɛ se'em la bo' tu.
Ti Palete soke ba yeti, “Ya boti n yehe la Yuuduma naba la bo' ya?” Se'ere en sɔi la, Palete mi' ti la dela nintɛrega zuo ti Malema kiinduma la nyɔkɛ Yezu wa'am na bo' en.
Gee Malema kiinduma la nyaŋɛ pa'ahɛ nɛrekuuŋɔ la mɛ ti ba yeti, ba boti la a tugum yehe Barabase bo' ba.
Palete le tɔgɛ la ba yeti, “Gee ya boti n iŋɛ buraa wa ti ya yi'ira Yuuduma naba wa la ŋwani?” Ti ba voole bahɛ na yeti, “Kpa' ya en pumpuuredɔɔ la zuo!” Ti Palete soke ba yeti, “Ŋwani, a iŋɛ la beni taalɛ?” Ti ba malum voole gaŋɛ bala yeti, “Kpa' ya en pumpuuredɔɔ la zuo!” Palete n boti a iŋɛ ti nɛrekuuŋɔ la puurɛ pee la zuo ti a yehe Barabase bo' ba, gee bahɛ ti ba ŋmɛ Yezu, gee nyaa dikɛ Yezu bo' ba ti ba tari ta kpa' en pumpuuredɔɔ la zuo.
Pɛntiireba ɛ̃regeri Yezu Ti Pɛntiireba la tari Yezu kɛ̃' naba zinzaka la puan (ka'lam dela timbihega zuo zi'an n bala) gee nyaa yi' taaba lagehɛ, ba tansuga la za'a.
Ti ba dikɛ fumɔlegɔ yɛ Yezu gee pã'am gu'uhi muŋa vuge a zuo.
Nyaa pɔhɛ ti bamam na'aha en mɛ nyaa yɛta yeti, “Naa Yuuduma Naba wa!
Bɔna wuuha!” Gee ŋmɛ'ɛra a zuo la dɔya, tubeha nɔtuurum ma'ara a nɛŋa, kpa'ara duma wuu ba na'ahɛ en mɛ la.
Ban ɛregɛ en ba'ahɛ la, ba yɛɛ fumɔlegɔ la mɛ, gee tee a mɛŋa futo yɛ en gee tari en kiŋɛ ti ba ta kpa' en pumpuuredɔɔ la zuo.
Yezu kpa'a Pumpuuredɔɔ zuo Ban boi sore zuo yɛ' la, ba tu'uhɛ la buraa kayima n kinɛ ka kinɛ ti ka yu'urɛ yi'ira Simɔn, yehe Saarin timpaberɛ na, dɛna Alɛgezanda la Arufuse duma sɔ, ti ba pɛregɛ en ti a zi Yezu pumpuuredɔɔ la.
Ba tari Yezu wa'am na paaɛ la zi'an ti ba yi'ira Gɔlegɔta (di vuurɛ dela zuowama zi'an).
Bilam ti ba dikɛ daam ti mɛɛ bɔna bini bo' en ti a zagehɛ.
Ti ba kpa' en pumpuuredɔɔ la zuo, gee nyaa ŋmɛ gbaŋa ti ba tɔrɛ a lɔgerɔ la.
La wa dɛna la gogo kaareŋa awai bulika ti ba kpa' Yezu.
Ti ba nyaa gulehɛ yelese'ere zuo ti ba kpa' en la yeti, “Yuuduma Naba.” Gee ba me kpa' la fãareba bayi' la en, ti ayima bɔna a zuɔ ti ayima me a gɔbega.
[Ŋwana ti ban gulehɛ Yinɛ yeti, Ba kãalɛ en pa'ahɛ la be'em duma puan la wan wa'am yelemɛŋerɛ na].
Ti sɛba n dole tɔla, lɔbera ba zuto gee tuura yeti, “Iiie!
Fum se'em n wan gbirege pu'uhegɔ yire gee mɛ ku dabeha atã la n bala, to'e fum mɛŋa bahɛ gee ze'ele pumpuuredɔɔ wa zuo sigena!” Bala mɛa ti Malema kiinduma la gɔnmi'ineba la ɛregera Yezu bɔ'ɔra taaba yeti, “A faari la basɛba gee kan ta'am faaɛ a mɛŋa.
Bahɛ ya ti se'em n de Kiresta la, dɛna Izirale naba la ze'ele pumpuuredɔɔ la zuo sige nananawa na, ti tu nyɛ gee sakɛ.” Ti sɛba ti ba kpa' ba la Yezu la me ɛregera en bala me.
Yezu kum Ti la ta paaɛ gogo muma pia la ayi', wuntɛɛŋa ti lika wa'am na pi' timpaberɛ la za'a gareti tara bala la gogo atã.
Gogo atã la puan ti Yezu kaahɛ supi yeti, “Eloi Eloi lama sabakitani?” De vuurɛ dela, “N Yinɛ N Yinɛ, ŋwani ti fum bahɛ mam?” Ti nɛresɛba n ze' bini gee wum la yeti, “Kelehe ya, a yi'ira la Elia.” Ti nɛra ayima zɔ ta dikɛ soosoo tum dami'ihego puan, dikɛ vile dɔɔ, nyaa zɛkɛ dikɛ tuhera a nuuren, ti a bihɛ a wan nyu, “Bahɛ ya ti bihɛ ya Elia wan wa'am na faaɛ en pumpuuredɔɔ la zuo sige na.” Bilam ti Yezu kaahɛ supi', gee vo'ohe a vo'ohum za'a.
Ti Yinɛ deo tanɛ la n beŋe fa'a saraa la ahegɛ buyi' ze'ele de zuo ta paaɛ timpaberɛ.
Ti Pɛntiireba nɛŋa daana se'em n biheri pɛntiireba kɔbega la n ze' gura Yezu la, n nyɛ ti a vo'ohum la ba'ahɛ se'em la ti a yeti, “Asira, buraa wa dela Yinɛ dayua!” Ti Pɔgehi sise'ehi me zɛ'a zaaɛ zaaɛ ha gee biha na.
Pɔge se'ehi n pa'ahɛ si puan dela Mɛɛri Magedalin, la Mɛɛri se'em n de Yemesi bila, la Yose ma, la Salome.
Nɛreba wa daa ni dɔla en mɛ gee bihera en, se'em ma'a ti a bɔna Galilii, la pɔgehi kekeko n doohe en zom Yerusalɛm na.
Yezu laarɛ Yinɛ n ta ma'a la, ti daanse'ere n de maaheŋɔ daarɛ la, dabehe se'ere n gee bɔ'ɔra vo'ohego dabeherɛ la, ti Arimatiya buraa yu'urɛ n yi'iri Yosefe dɛna zuodaana pa'ahɛ kiinduma la puan gee me dɛna se'em n me daa guri ti a nyɛ Yinɛ sɔ'ɔlum la.
Eŋa n kãbɛ suure kiŋɛ Palete zi'an ta suhɛ ti a bo' en sore ti a dikɛ Yezu iŋa la laaɛ.
Ti Palete bu'ura nyaa Yezu pilum ki mɛ, bala ti a yi' Pɛntiireba nɛŋa daana se'em n biheri pɛntiireba kɔbega la la n ze' ni gura Yezu la soke en nyaa Yezu ki ti la yuue?
Ti en wum Pɛntiireba nɛŋadaana n biheri se'em n biheri pɛntiireba kɔbega la zi'an ti Yezu ki mɛ la, ti a bo' Yosefe sore ti a dikɛ kum la.
Ti Yosefe nyaa da' tansunɛ nyaa kiŋɛ ta nyakɛ Yezu iŋa la pɔbɛ tansunɛ la ti a da la puan, tari ta laaɛ yɔɔ ti n kerehe kɔ taŋa puan gee bilege kugere lige yɔɔ la nuurɛ.
Ti Mɛɛri Magedalin la Yosefe ma Mɛɛri nyɛ ba gã'arɛ Yezu zi'an.
Yezu vo'ore Vo'ohego dabeherɛ n tole la, ti Mɛɛri Magedalin la Yemesi ma Mɛɛri la Salome da' nyuunsuŋɔ kaam ti ba ta bi'ihɛ Yezu iŋa la.
Yiimbeere bulika ma'aherɛ ma'aherɛ dabeha ayopɔi pɔhega daarɛ, ti suurɛ nan zɔna la, ti ba kiŋɛ yɔɔ la puan.
Ban ye' la, ti ba sɔkera taaba yeti, “Ani n wan ta bilege kugere la yɔɔ la nuuren bo' tu?” Ban pɔri la, ba nyɛ ti yɔɔ kugere la bilege mɛ gã'a kinkɛleŋa ha.
Kugere la ba' karegɛ mɛ ka tana ita.
Ban kɛ̃' yɔɔ la puan la, ba nyɛ la budibele paalega n yɛ fuwoko pɛɛlega, zi'an zuɔ nu'o bɔba, ti dabeem kɛ̃' paaɛ paaɛ.
Ti budibele paalega wa yele ba yeti, “Da zoti ya dabeem, mam mi' ti ya eere la Yezu n de Nazareti buraa la ti ba daa kpa' pumpuuredɔɔ la zuo la.
A vo'e mɛ, a ka boi ka'lam.
Bihɛ ya, ban daa dikɛ a iŋa la gã'arɛ zi'an ŋwana.
Gee kiŋɛ ya, la ya ta yele a zahereba la Pita ti a diŋɛ nɛŋa yɛ'ɛha Galilii ha.
Bilam ti ya wan ta nyɛ en wuu eŋa daa pun yele ya se'em la.” Ti ban yehe yɔɔ la puan na la, ti ba ɛkɛ kalam gee bahɛ yɔɔ la se'ere en sɔi la, dabeem la palen-ɛka n kɛ̃' ba.
Ti ba kina gee ka sɔhera bɔ'ɔra taaba dabeem la zuo.
MAKI YELEHUM GIREGA BA'AHEGƆ ŊWANA [En yele ba sɛla za'a la, ba yele de la girega girega bo' sɛba n boi la Pita la.
Pooren ti Yezu mɛŋa tum ba ti ba kiŋɛ ze'a woo ta muulɛ ninmu'urɛ la faarɛ yelehum wa n ka sageni wa.]
MAKI YELEHUM WOKO BA'AHEGƆ ŊWANA Yezu niiɛ amɛŋa pa'alɛ Mɛɛri Magedalin [Yezu n vo'e a kum la puan la bulika ma'aherɛ ma'aherɛ, dabeha ayopɔi pɔhega daarɛ la, a niiɛ a mɛŋa pa'alɛ la Mɛɛri yia, Mɛɛri Magedalin se'em ti a sa'ahɛ Kulekpa'bɛ'ɛhi siyopɔi a puan la.
Ti pɔka wa yehe ta yele sɛba n daa lagum bɔna la Yezu.
Bala ma'a la ti bamam nan kele mɛ gee fabela.
Gee ban ta wum ti Yezu vo'e ya ti pɔka la nyɛ en la, ba kelum ka sakɛ.
Yezu niiɛ amɛŋa pa'alɛ a zahereba bayi' Ŋwana pooren ti a le niiɛ a mɛŋa sadɔɔ kuyima le pa'alɛ a zahereba bayi' ti ba boi la sore zuo yɛ'ɛha timpaberɛ la kinkɛleŋa ha.
Ti ba lebe ta yele ba taaba la, gee ba ka sakɛ bo' ba.
Yezu niiɛ a mɛŋa pa'alɛ a zahereba pia la ayima gee tum ba Pooren ti a zahereba pia la ayima la ta naaɛ taaba ti ba di.
Ti Yezu niiɛ amɛŋa pa'alɛ ba gee nyaa nyɔna ba la ban n ka tari sakerɛ la ba tubegirega la doohe la ban ka sakɛ bo' sɛba n nyɛ ti eŋa vo'e ya gee yele ba la.
Ti a yele ba yeti, “Kiŋɛ ya timpaberɛ wa zi'an woo ta muulɛ yelesuma wa bo' nɛra woo.
Se'em woo n sakɛ bo' yelehum la gee sɔ ko'om n wan nyɛ faarɛ, gee se'em woo me n ka sakɛ wan nyɛ sageŋɔ.
Daalehum buna wan dɔla sɛba n sakɛ la, ba wan dikɛ mam yu'urɛ sa'ahɛ Kulekpa'bɛ'ɛhi, ba wan tɔgɛ zɛlempaala.
Ba wan nyɔkɛ bunsɛlenduma la ba nu'uhi, gee ba han pun nyu la yabega se'ere kan iŋɛ ba, ba wan dikɛ ba nu'uhi pagelɛ bã'duma zuto ti ba nyɛ ba tibega.” Yezu zom saazuo Bala Daana Yezu n tɔgɛ bo' ba ba'ahɛ la, a zom la saazuo, ta zi'ire Yinɛ zuɔ nu'o.
Ti a zahereba la me yiregɛ zi'an woo ta muulɛ yelesuma la bo' nɛra woo, ti Daana la me tum nyalema la kirehi, ti la dɛna daalehum bo' yelehum la.]
PƆHEGA Faarɛ yelehum la wuu Luki en gulehɛ bu se'em la, a dikɛ Yezu ti a dɛna la Izirale faara sɛka ti Yinɛ biŋe nuurɛ la, la saala woo faara.
Luki gulehɛ yeti, Fa'a Sia la en yi' Yezu, ti a “Tari faarɛ na bo' naheduma” ti faarɛ yelehum buna wa pirɛ mɛ la nimbɔ'zɔrɛ bɔ'ɔreba nɛra woo, la sumboolum woo.
Nyɛɛma yele dela sɛla en boi Luki gɔŋɔ wa puan, yele yele wuu, ku pɔhega puan en muuli Yezu kinɛ na la, ta paaɛ ku ba'ahegɔ, zi'an ti Yezu zom saazuo la.
Yezu sore dɔlega la en zo'ore se'em, Yezu en wa zom saazuo ba'ahɛ la, dela nɛre se'em en gulehɛ tuuma gɔŋɔ la.
Nyɛɛma yetɔgum la Nɛre se'em en gulehɛ gɔŋɔ kuna wa la en pa'ali yele ana tuuma gɔŋɔ la puan.
Wila ayi en boi gɔŋɔ wa puan.
(Lakerɛ buyina yɛ'a buyi', la lakerɛ buwai' yɛ'a pia la buwai'), tari la yɛla zo'e zo'e en boi gɔŋɔ kuna ma'a puan.
Wuu suŋereba la yuunɛ la, la dunkiima la en kiŋɛ ta bihɛ Yezu dɔgum la, la Yezu en yee pu'uhegɔ yire la puan en daa nan de bia la, la Samariya nɛre sunkɔ la, la bia la en yehe gee lebe na la makerɛ la.
Gɔŋɔ kuna wa puan, ku ninmu'urɛ yele ba' dɛna la, pu'uhegɔ, Fa'a Sia, la pɔgehi en daa tuni se'em Yezu tuuma la puan, Yinɛ en diti sugeri se'em bɔ'ɔra be'em.
Yele sɛ'a en boi gɔŋɔ wa puan Pɔhega Luk .- Yɔn ko'sɔɔra la dɔgum, la a biilemen, la Yezu me biilimen Luk .—.
Yɔn ko'sɔɔra la tuuma Luk .- Yezu ko'om sua, la a makerɛ Luk .—.
Yezu en niiɛ nɛreba nɛŋan tuuma Galilii puan.
Luk .—.
Ta paara Yerusalɛm Luk .—.
Yezu dabeha ayopɔi sɛ'a en ba'ahɛ za'a, ti a pɔra Yerusalɛm, gee iŋɛ sɛla, la en boi Yerusalɛm puan gee iŋɛ sɛla Luk .—.
Daana la ihegere, en niiɛ a mɛŋa, la a saazuo lɛbega Luk .-
Gɔŋɔ wa gulehɛ bo' la Tiyofilose Lan de ti nɛreba zo'e zo'e maahum ti ba gulehɛ ti la doohe taaba, yele sɛ'a en wa'am asira na tumam tiŋasuka la, wuu ban dikɛ a se'em bo' tumam la, bamam sɛba en daa boi pi'ileŋo puan na, dɛna aze'nyɛ duma gee dɛna yamehi bo' yelehum la.
Mam me iŋɛ n puti'irɛ, doohe mam ma'ɛ n mɛŋa viihɛ sɛla woo en pɔhɛ se'em la yia na la, ti n gulehɛ doohe taaba taaba bo' fum, zuodaana Tiyofilose, ti la bahɛ ti fum mina yelemɛŋerɛ se'ere en boi yele sɛ'a woo ti ba pa'alɛ fum la puan.
Yɔn Ko'sɔɔra la dɔgum Yɛla Dabeha sɛ'a puan ti Hɛrɔd dɛna Yuda naba la, ti malema daana ayima en boi, ti a yu'urɛ yi'ira Zekariya, yehe malema daana Abiya yizuo la puan na, ti a pɔga dɛna Aron yaaŋa, ti ka yu'urɛ yi'ira Elizabɛte.
Ba bayi' la dela tuuntɔɔ duma Yinɛ nɛŋan, ti ba vom tigɛ Yinɛ nini, dɔla Daana la nɔze'elego la a kiha woo puan.
Gee ba ka tari bia, se'ere en sɔi la, Elizabɛte dela kundɔgerɛ, ti ba za'a me kuregɛ.
Saŋa kayima ti Zekariya wa tuna a malema daana tuuma Yinɛ nɛŋan la, bamam wele la kaabegɔ saŋa en paaɛ, ti ba ŋmɛ' gbaŋa looe en, wuu malema duma la itegɔ en de se'em la, ti a kɛ̃ tuulum saraa la puan ta nyɔ' nyuuŋo suŋɔ zu'uhi bo' Yinɛ.
Se'em ma'a ti a ta nyɔ'ɔra nyuuŋo suŋa zu'uhi kaabegɔ la, ti lageŋɔ la nɛreba la za'a ze' la yiŋa pu'uhera.
Ti Daana la suŋera niiɛ a mɛŋa a nɛŋan, zɛ'a zu'uhi nyɔ'a bimbine la zuɔ bɔba.
Zekariya en nyɛ en la, a paleŋa ɛkɛ mɛ, ti dabeem kɛ̃' en paaɛ paaɛ.
Gee suŋera la yele en yeti, “Da zɔta dabeem Zekariya, Yinɛ wum fum pu'uhegɔ la.
Fum pɔga Elizabɛte wan dɔgɛ bibudibila bo' fum, ti fum sigɛ ka yu'urɛ Yɔn.
Fum wan tara pupeelum la nyɛɛma, ti nɛreba zo'e zo'e me wan nyɛɛna bia wa dɔgum zuo, se'ere en sɔi la, ka yeti ka dɛna la nɛre kãtɛ, Daana la zi'an.
Ka da makɛ nyu daam bii sɛla en kpe'em.
Ba ta dɔgera ka la, ti ka pun pirɛ mɛ la Fa'a Sia la.
Ka wan ŋmɛregɛ Izirale nɛreba zo'e zo'e suya lebe Daana la en de ba Yinɛ la ze'a na.
A wan bɔna a nɛŋa la Sɛsɛka, la pansɛka en yuum boi Elia puan la, ti a ŋmɛregɛ dɔgereba suya lebe ba kɔma puan na, gee ŋmɛregɛ sɛba en ka nane suya lebe tuntɔɔnɛ duma yɛm puan na, gee maahum nɛreba bo' Daana la.” Zekariya yele suŋera la yeti, “N wan iŋɛ la ŋwani baŋɛ ti la ti dɛna wa dela bala, mam kuregɛ, ti n pɔga me yuuma ka pɔ'ɛ wa?” Ti suŋera la lerege en yeti, “Mam dela Gaberɛl.” Mam ze' la Yinɛ nɛŋan, gee ti a tum mam na, ti n tari yelesunɛ wa na bo' fum.
Gee nananawa, fum en ka nam mam yelehum la en yeti bu wa'am na tum bu saŋa puan la zuo, fum wan maam kan tana tɔgera, gura daanse'ere ti yele ana wa wan tum.
Ŋwana woo la, ti nɛreba la guri Zekariya mɛ, ti'iha sɛla en bahɛ ti a yuura bala tuulum deo la puan ha.
En ta yehe na la, a ka tã tɔgera wan tɔgɛ bo' ba.
Ti nɛreba la mɛŋa baŋɛ ti a nyɛ la lilegere tuulum deo la puan, ti a tara a nu'uhi yibeha pa'ala ba, gee kan ta'am tɔgɛ.
A malema tuuma dabeha la en ta ba'ahɛ la, a lebe kule la a yire.
Dabeha aŋa pooren ti a pɔga Elizabɛte yee sia, sugera a mɛŋa ŋmarehi sinuu.
A yeti, “Daana en iŋɛ sɛla bo' mam en ŋwana.
Dabeha ana puan, a bihɛ mam mɛ la zu'uhegɔ gee yehe nyanɛ se'ere ti n nyɛta n nɛreba wa puan bahɛ.” Yezu Dɔgum Yuunɛ puan, ŋmarehi siyoobe puan, ti Yinɛ tum a Suŋera Gaberɛl Galilii en boi Nazareti tiŋa puan, pɔgesa'kaherɛ ti ba maahum ti de ele buraa yu'urɛ en yi'ira Yosefe, en de naba Deviti yire puan.
Pɔgesa'kaherɛ wa yu'urɛ yi'iri la Mɛɛri.
Ti Suŋera la wa'am a zi'an na, pu'uhɛ en yeti, “Fum fara fara, zusuŋɔ daana wa, Daana la boi mɛ la hɔ.” Gee Mɛɛri maam mɛ la a yetɔgum la, ti'ihɛ pu'uhegɔ wa vuurɛ en de sɛla.
Ti Suŋera la yele en yeti, “Da zɔta dabeem Mɛɛri, Yinɛ en zu'uhɛ hɔ.
Fum yeti fum nyɔkɛ la puurɛ dɔgɛ budibela, sigɛ ka yu'urɛ Yezu.
Ka yeti ka ta dɛna la nɛre kãtɛ, ti ba yi'ira en Gani za'a Yinɛ wa Dayua.
Daana la en de Yinɛ la, wan dikɛ ka sɔyaaba Deviti na'amkuka la bo' en.
Eŋa en wan sɔna Yakɔbe sɔ'ɔlum la za'a bihera wuuha.
Han dɛna ka sɔ'ɔlum la, bu ka tara tɛka.” Ti Mɛɛri soke suŋera la yeti, “Ŋwana yeti la iŋɛ la ŋwani iŋɛ, gee ti mam dɛna pɔgesa'kaherɛ wa?” Ti Suŋera la yele en yeti, “Fa'a Sia la wan sige fum zuo, ti Gani Za'a Daana paŋa pi' fum.
Bala zuo, bia la ti fum yeti fum dɔgɛ la wan dɛna la Fa'a.
Ba wan yi'ira ka la Yinɛ Dayua.
Nananawa, fum suuɔ Elizabɛte la a kuregerɛ la za'a, tari la puurɛ, ti bia la dɛna budibela, a ŋmarehi siyoobe en ŋwana.
Se'em ti ba daa yi'ira kundɔgerɛ la n bala.
Sɛla ka boi kpe'em bo' Yinɛ.” Ti Mɛɛri yeti, “Mam en ŋwana, mam dela Daana la yameŋa.
Bahɛ ti la iŋɛ bo' mam doohe fum yelehum la.” Ti Suŋera la kiŋɛ.
Mɛɛri kiŋɛ bihɛ Elizabɛte Dabeha aŋa mɛa puan, ti Mɛɛri yehe kabelɛ kiŋɛ Yudiya tiŋa en boi zoore zuo la, ta kɛ̃ Zekariya yire, pu'uhɛ Elizabɛte.
Ti Elizabɛte en wum Mɛɛri pu'uhegɔ la, bia la damɛ mɛ a puuren ha.
Ti Elizabɛte pirɛ la Fa'a Sia la, kaahɛ supi yeti, “Sum boi fum zuo gana pɔgehi za'a, sum boi mɛ la walɛ se'ere en boi fum puuren wa.
Gee beni ti la iŋɛ mam ŋwana, ti mam Daana ma wa'am mam zi'an na?
Mam en kɔ'ɔm wum fum pu'uhegɔ la, bihɛ, bia la en boi mam puuren la dam mɛ la nyɛɛma.
Sum bɔna la fum se'em en nam ti Daana la en yele se'em la wan sirum wa'am na tum la.” Mɛɛri Yuunɛ Ti Mɛɛri yeti, “Mam suure wa pɛgɛ mam Daana la mɛ, ti mam sia me nyɛɛna Yinɛ en de mam Faara wa puan, se'ere en sɔi la, a bihɛ mam mɛ la zu'uhɛ, a yameŋa wa en dagi sɛla wa.
Asira, pɔhɛ zina yɛ'a paara buuri saŋa woo, nɛra woo wan yi'ira mam la Sum.
Se'ere en sɔi la, Gaŋɛ Za'a Daana la tum la yele kãra bo' mam.
A yu'urɛ dela la Fa'a.
A nimbɔ'zɔrɛ boi bɔ'ɔra la sɛba en zoti en buuri saŋa woo puan.
A pa'alɛ la a paŋa la a nu'o.
A yiregɛ pa'ali mɛŋa duma suya ti'ihegɔ la za'a bahɛ mɛ.
Eŋa en sigeheri paheduma, ba na'am zuo, gee zɛkera tarenduma.
Eŋa en piti sɛba ti kom tara ba, la lɔgesunɔ, gee bahera ti buntateba kina nu'bɛɛla.
A suŋɛ a yameŋa Izirale mɛ, ti a tɛra a nimbɔ'zɔrɛ la, doohe la a nɔbiŋere ti a biŋe la tu sɔyaabeduma, Aberaham la a yaahi ti de ka tara ba'ahegɔ la.” Ti Mɛɛri yee kɛ̃ la en wuu ŋmarehi sitã, gee lebe kule.
Yɔn ko'sɔɔra la dɔgum Ti saŋa la ta paaɛ ti Elizabɛte dɔgɛ, ti a dɔgɛ budibela.
Ti a mabiihi, la a mɛŋa nɛreba za'a wum ti Daana la zɔ a nimbu'ɔ, ti ba za'a lagum nyɛɛna la en.
Dabeha anii daarɛ en de ba ŋma bia la buraanɛ la, ti ba maahena ti ba dikɛ bia la sigɛ ka sɔ Zekariya.
Ti ka ma yeti, “Aayi, bia la yu'urɛ dela Yɔn.” Ti nɛreba la yele en yeti, “Nɛra ka boi fum buuri wa puan tara yu'dina.” Gee nyaa pɔhɛ yibeha nu'uhi pa'ala bia la sɔ la ti ba baŋɛ yu'urɛ se'ere ti a bɔta ti ba dikɛ sigɛ bia la.
Ti a yibehɛ pa'alɛ ba ti ba bo' en sɛla ti a gulehɛ iŋɛ bini, ti ba bo' en, ti a gulehɛ yeti, “Bia la yu'urɛ yi'iri la Yɔn.” Ti la iŋɛ nɛreba la za'a pakerɛ paaɛ paaɛ.
En ba'ahɛ bala la, bilam bilam ti a ya'ɛ nuurɛ ti a zɛleŋa lorege, ti a tana tɔgera, nyaa pɛgera Yinɛ.
Ti dabeem kɛ̃ sɛba woo en lɛm ba la, ti ba tɔgera yele ana woo zoore zuo tiŋa la en boi Yuda puan la za'a.
Ti sɛba woo en wum yele ana wa la, ti'iha yeti, “Beni nɛra ti bikana wa nyaa yeti ka zo'e na dɛna?” Se'ere en sɔi la, la dela sira ti Daana la nu'o en page ka zuo.
Zekariya purega Ti bia wa sɔ Zekariya, pirɛ la Fa'a Sia la, nyaa purɛ purega wa yeti, “Sum dɛna Izirale Daana en de Yinɛ la dinɛ, Se'ere en sɔi la, a zɔ a nɛreba la nimbu'ɔ mɛ, gee yɔ to'e ba.
Yinɛ bo' tu la faara en sɔi a mɛŋa, yehe a yameŋa Deviti yire puan na, wuu en tɔgɛ se'em doohe diimen diimen tuulum nɔtɔgeheba la nɔya puan se'em yeti, tu wan to'e tu mɛhi tu dinduma, la sɛba woo en yaaɛ tu la nu'uhen.
A pa'alɛ tɔ a nimbɔ'zɔrɛ se'ere ti a yuum tara bo' tu yaabeduma la, a tiɛ a tuulum nɔbiŋere la mɛ, en yuum biŋe a nuurɛ se'ere la pɔtɛ bo' tu yaaba Aberaham ti a wan bahɛ ti tumam sɛba ti a faaɛ tɔ tu dinduma nu'uhen bahɛ la, wan tuna bɔ'ɔra en; ti dabeem ka tara tɔ, ti tu dɛna tuulum nɛreba, tara tuuntɔɔ vom bɔna a nɛŋan tu vom dabeha woo puan la.
Gee fum bia wa, fum yu'urɛ wan yi'ira la Gaŋɛ Za'a Daana la Nɔtɔgeha.
Se'ere en sɔi la, fum en wan diŋɛ Daana la nɛŋa maalɛ a sɔya la biŋe en, Fum bo' a nɛreba la faarɛ mi'ilum, doohe ba be'em la sugeri dia, tumam Yinɛ la nimbɔ'zɔrɛ la zuo.
Niihum wan ze'ele saazuo ha niiɛ bo' tumam na.
Bo wan niiɛ bo' sɛba en zi' lika puan, la sɛba en boi Kum nyɔ̃pɔ̃hega puan.
Bo wan niiɛ gu'ura tu nama suma'ahum sore la zuo.” Ti bia wa malum zɔ'ɔra Fa'a Sia la paŋa puan, bɔna muuen ha a ma'a, ta paaɛ daanse'ere ti a niiɛ a mɛŋa pa'alɛ Iziraleduma la.
Yezu dɔgum Dabeha aŋa puan la, ti Kaiza Agastus bo' nuurɛ ti ba gulehɛ Arome sɔ'ɔlum nɛreba za'a yu'ura.
Gulehegɔ kuna en de yia, ti ba iŋɛ, se'em ma'a ti Kurinos dɛna Siriya timbihega nɛŋadaana la.
Nɛra woo kule la a tiŋa a tiŋa ti ba ta gulehɛ ba yu'ura.
Ti Yosefe me ze'ele Nazareti en boi Galilii sɔ'ɔlum puan la, yɛ'a Yuda, kula Deviti tinsɛka en yi'iri Bɛtelehɛm la puan, se'ere en sɔi la, Yosefe ze'ele la Deviti buuri puan na.
A ye' kula ti a ta gulehɛ la a yu'urɛ, eŋa la Mɛɛri se'em ti ba maahena ti a di en, gee ti a me pun gee dɔgum la.
Ban paaɛ bini la, ti Mɛɛri saŋa paaɛ ti a dɔgɛ a bia la.
Ti Mɛɛri dɔgɛ a saresare bia en de budibela, pɔbɛ bia la la futo, dikɛ ka gã'arɛ duhi dia dɔɔ puan, se'ere en sɔi la, zi'an ka boi bo' ba ga'aregɔ yire la puan.
Dunkiima la Suŋereba Tinkana wa puan, dunkiima basɛba en boi muuen ha la gu'ura ba piihi yu'ukuŋɔ mɛa puan.
Ti Daana la suŋera en bala zɛ'a ba nɛŋan, ti Daana suŋa niiɛ bilam piim kaaɛ ba bahɛ tiŋasuka, ti ba pabegɛ.
Ti suŋera la yele ba yeti, “Da zoti ya dabeem, bihɛ ya, mam tari la yelesunɛ en tari nyɛɛma kãtɛ yɛ'a ya zi'an na, ti n bo' nɛreba woo.
Zina dabeherɛ wa, Deviti sɔ'ɔlum wa puan, ba dɔgɛ faara la en de Kiresta la, dɛna Daana la.
Dina en wan dɛna daalehum bo' ya.
Ya wan ta nyɛ bia la, ti ba pɔbɛ ka mɛ la futo, dikɛ ka gã'arɛ duhi dia dɔɔ zuo.” Bilam bilam ti suŋereba kekeko en bala en ze'ele saazuo na lagum suŋera ayima la, ti ba pɛgera Yinɛ yeti, “Pɛka paaɛ Yinɛ, se'em en boi saazuin zuin ha wa, gee ti timpaberɛ wa me zuo, suma'ahum bɔna la saaleba ti a zu'uhɛ ba la!” Suŋereba la en bahɛ dunkiima wa gee lebe zom saazuo la, ti dunkiima wa yele taaba yeti, “Bahɛ ya ti tu kiŋɛ Bɛtelehɛm nananawa, la tu ta bihɛ yele dina wa en iŋɛ, ti Daana la lilege pa'alɛ tu wa.” Ti dunkiima la ihege kabela yɛ'a, ta paaɛ nyɛ Mɛɛri la Yosefe, gee nyɛ bia la me ti ka gã'a duhi dia dɔɔ la puan.
Ban nyɛ ŋwana la, ti ba nyaa yele bamam en wum se'ere doohe bia wa puan, ti sɛba woo en wum dunkiima wa la, la iŋɛ ba la pakerɛ.
Gee Mɛɛri to'e ban yele sɛla woo la mɛ la nimu'urɛ, gee nyaa ti'iha a suuren.
Ti dunkiima wa lɛbera, gee na'aha gee pɛgera Yinɛ, la sɛla ti ba wum gee nyɛ, wuu suŋereba la en yele ba se'em la.
Yezu yu'urɛ sika Dabeha anii en tole la, bia la buraanɛ ŋmaaɛ saŋa en bala, ti ba sigɛ ka yu'urɛ Yezu, yu'se'ere ti suŋera la yuum bo' en gee ti ba baŋɛ nyɔkɛ ka puurɛ la.
Peere malema saŋa la en ta paaɛ la, wuu Moose pa'alegɔ la en de se'em la, ti ba tari Yezu kiŋɛ Yerusalɛm, ti ba ta dikɛ en bo' Daana la, (wuu lan gulehɛ se'em bɔna Daana la pa'alegɔ la puan yeti, “Bidiiŋa woo en de bundɔɔ dela tuulum lɔkɔ bo' Daana la”), ti ba nyaa kaabɛ kaabegɔ doohe lan gulehɛ se'em bɔna Daana pa'alegɔ la puan la‘, “Naduma dayɛma ayi', bii barebale'ero bibehi tuyi'.” Bala ma'a ti buraa kayima en boi Yerusalɛm ti ka yu'urɛ yi'ira Simeyɔn, dɛna tuuntɔɔ, kaabɛ a mɛŋa bo' Yinɛ, gee gura Izirale sumbugelegɔ dabeherɛ la.
Ti Fa'a Sia pirɛ en.
Fa'a Sia la tabelɛ lilege pa'alɛ en mɛ yeti, “A kan ki, gura ti a nini ta nyɛ Daana la en de Kiresta la.
Ti Fa'a Sia la tari Simeyɔn wa wa'am pu'uhegɔ yire la puan na, ti Yezu dɔgereba tari Yezu kɛ̃ pu'uhegɔ yire la puan na, ti ba malum a malema wuu pa'alegɔ la en pa'alɛ se'em la, ti Simeyɔn to'e bia la a nu'uhen pɛgera Yinɛ yeti, “N Daana, nyaa bahɛ mam fum yameŋa wa ti n vo'ohe bala la suma'ahum, wuu fum en yele se'em la.
Se'ere en sɔi la, mam nini nyaa nyɛ fum faarɛ la, ti fum maahum dɛ nɛreba woo nɛŋan la.
Se'em en de niihum wan niiɛ ti sɛba n dagi Yuuduma nyɛta la.
Se'em en wan tari pɛka wa'am fum nɛreba Iziraleduma zuo na la.” Ti bia la sɔ la ka ma yari zɛ'a yɛli, la ban tɔgeri bia la yele se'em la.
Ti Simeyɔn ka' sum bo' bia la dɔgereba la, gee yele bia la ma Mɛɛri yeti, bihɛ, “Bikana wa zuo ti nɛreba zo'e zo'e wan lu ti nɛreba zo'e zo'e wan ihege, ka wan dɛna daalehum ti nɛreba zo'e zo'e kan sakɛ bo' ka Izirale puan, ti la bahɛ ti yele sɛ'a en sugɛ nɛreba zo'e zo'e suya puan ha la niiɛ na, gee ti su'a lu' fum mɛŋa me.” Nɔtɔgeha ayima me en da boi ti a yu'urɛ yi'ira Anna, dɛna Fanuyel en de Asere buuri la poyua.
A wa ba' kuregɛ mɛ.
A pɔgesa'aren na ti a ele ta paaɛ yuuma ayopɔi ti a sira a ka wa bɔna.
Ti en pun dɛna pokuurɛ en de woo yuuma pihinii la anaahi la, a ka baheri pu'uhegɔ yire la puan, a kɔ'ɔm bɔna la bilam la nɔlurɛ gee suha Yinɛ yu'uŋɔ la wuntɛɛŋa za'a.
Sankaŋa mɛa puan ti ka me kɛ̃ pu'uhegɔ yire la puan na, pɔhɛ pɛgera Yinɛ, gee tɔgera bia la yele bɔ'ɔra sɛba woo en guri Yerusalɛm faarɛ la.
Yezu la a dɔgereba lebe Nazareti Ban doohe malema la en de se'em Daana ze'elego la puan ba'ahɛ la, ba lebe la ba mɛŋa tiŋa Nazareti en boi Galilii puan.
Ti bia wa zɔ'ɔra, kpe'em, pirɛ la yɛm, ti Yinɛ zu'uhegɔ bɔna ka zuo.
Yezu yee pu'uhegɔ yire Nananawa,Yuunɛ woo, Yezu dɔgereba ni kiŋɛ la Yerusalɛm ta di azɔɛtole de'eŋo la.
Ti Yezu en ta dɛna yuumpia la ayi' la, ti eŋa la a dɔgereba la kiŋɛ zom de'eŋo la, wuu ban ni pun kina se'em la.
De'eŋo la dabeha en ta ba'ahɛ la, ti a dɔgereba la yɛ'a lɛbera ba tiŋa la, Yezu en nan de bumbila la, yee la Yerusalɛm, ti a dɔgereba la ka baŋɛ.
A dɔgereba la ti'ihɛ ti a lagum bɔna la nɛrekuuŋɔ la puan, gee kiŋɛ daanyinɛ kinɛ.
Ti ba pɔhɛ ɛɛra bia la ba mabiihi la ba zɔduma zi'an.
Ti ban ka nyɛ bia la, ba lebe la Yerusalɛm, ta ɛɛra en.
Ti la iŋɛ ti Dabeha atã ta tole, ti ba nyɛ en pu'uhegɔ yire la puan, ti a zi'a la pa'aleba la, kɛleha ba, gee sɔgeha ba yɛla.
Ti la iŋɛ sɛba woo en kelehe en la pakerɛ, la a bɔkerɛ, la a leregere la.
A dɔgereba la en wa'am na nyɛ en la, la iŋɛ ba la pakerɛ, ti a ma yele en yeti, “Bia wa, ŋwani ti fum iŋɛ tu ŋwana?
Bihɛ, fum sɔ la mam eere fum mɛ bala la ninmu'urɛ.” Ti a yele ba yeti, “Ŋwani ti ya ɛɛra mam bala?
Yamam ka mi' ti n suni ti n bɔna n Sɔ yire la puan?” Gee a dɔgereba la ka bɔkɛ en yele ba sɛla la vuurɛ.
Ti a doohe ba kule Nazareti, ta kɛ̃'ɛ̃ra la a dɔgereba la, gee nana ba.
Ti a ma dikɛ yele ana wa woo suŋa suŋa a suuren.
Ti Yezu zɔ'ɔra la yɛm, kahegerɛ, Yinɛ zu'uhegɔ la saaleba zu'uhegɔ.
Yɔn Ko'sɔɔra la muulegɔ Yuuma pia la anuu, Kaiza Tiberiyusi na'am kuka zuo saŋa la, ti Pɔntiyɔsi Palete dɛna timbihega nɛŋa daana Yudiya, ti Hɛrɔd me sɔna Galilii bihera, ti a suuɔ Filipi me sɔna Iturea la Tirakonitise tihi bihera, ti Lisaniyase me sɔna Abilene tiŋa bihera, ti Annas la Kaifase dɛna malema kiinduma la, ti Yinɛ dikɛ a yelehum doohe Zekariya dayua Yɔn puan, muɔ puan ha.
Ti Yɔn doohe tihi la woo en kaaɛ Yɔɔdan la, muula teere ko'om sua, la be'em sugeri dia, bɔ'ɔra nɛreba la, wuu lan gulehɛ se'em nɔtɔgeha Azaaya gɔŋɔ la puan se'em yeti, “Nɛra ayima kua en boi muuen kaaha baha na yeti, Maalɛ Daana la sore la, Maalɛ ya a sadɔtɔ la tuuntɔɔ.
Naherɛ woo Palehɛ, ti zoore la kunkune woo sirege, ti sadɔɔ ŋmɛleŋɔ woo tiɛ, ti sadɔtɔ-ɛ̃rema woo saalum, gee ti saala woo nyɛ Yinɛ Faarɛ la.” Yɔn yele nɛrekuuŋɔ la en yehe na ti a bo' ba ko'om sua la yeti, “Kampɛbibehi wa, ani en kagɛ ya ti ya zɔ yehe Yinɛ sunsunyiim tuulɛ la en ye' na la puan?
Bala zuo, wam ya wala sɛ'a en pa'alɛ ti ya tee mɛ.
Gee da yɛta ya mɛhi ti, ‘Aberaham en de tumam yaaba.’ N yeti ya mɛ wa, ti Yinɛ ta'am bahɛ ti kuga wa a sɛ'a lebege kɔma bo' Aberaham.
Nananawa, liya la maahum mɛ gã'a tiihi nyɛga zuto, ti tisɛka woo en ka wani walesuma, ka ŋmaaɛ bahɛ, lobe ka bahɛ bugum puan.” Ti nɛrekuuŋɔ la soke en yeti, “Beni ti tu nyaa wan iŋɛ?” Ti Yɔn lerege ba yeti, “Se'em woo en tari futo tuyi', tɔrɛ bo' se'em woo en ka tari la.
Fum se'em woo en tari dita, me iŋɛ bala mɛa.” Ti kubetɔ'ɔhereba me lagum wa'am na ti ba sɔ ko'om la, gee soke en yeti, “Pa'ala, beni ti tumam me wan iŋɛ?” Ti a yele ba yeti, “Da to'ohe ya kuba la gaŋɛ lan de se'em.” Ti pɛntiireba me soke en yeti, “Gee tumam, beni ti tu wan iŋɛ?” Ti a yele ba yeti, “Da pɛregɛ ya se'em to'e ligeri, bii ya zuuhe se'em gee ka nyɛ, gee me bahɛ ti ya nini tigɛ la ya yɔɔrɛ ma'a.” Nɛreba suya en daa pun maahum gura la, ba daa nyaa sokere mɛ ba suya puan nyaa,Yɔn wan dɛna Kiresta la?
Ti Yɔn lerege ba za'a yeti, “Mam sɔɔri ya mɛ la ko'om wa, gee se'em en kpe'em gana mam kini na, mam ka nari n pun lorege a tagera mi'a.
Eŋa wan sɔ ya mɛ la Fa'a Sia, la bugum.
A zãli la a yeelego wanɛ, ti a yeele sɛla woo en boi a tooren la, la a mui la iŋɛ a bããrɛ puan, gee vagela la, a wan nyɔ' ba bugum sebo en ka kiŋeri puan.” Bala,Yɔn dikɛ la kpemehego yɛla zo'e zo'e tɔgɛ faarɛ yelehum la bo' nɛreba la.
Gee Hɛrɔd en de naba ti Yɔn tahɛ en doohe en fa' Hɛrɔdiya en de a suuɔ la pɔga di la, la tuunfi'iha sɛ'a woo ti Hɛrɔd tum la, ta pa'ahɛ tuunfi'iherɛ se'ere en gani za'a la, dɛna en pagɛ Yɔn paka deen la.
Yezu to'e ko'om sua Nananawa Nɛreba la za'a en ta to'e ko'om sua ba'ahɛ la, ti Yezu me tɔ'ɔra a ko'om sua gee a pu'uheri la, ti saazuo yu'ɛ.
Ti Fa'a Sia la sige a zuo na, la naanɛ en ani wuu dayene la.
Ti kua ze'ele saazuo ha tɔgɛ bahɛ na yeti, “Fum en de mam Dayua ti n nɔŋɛ, mam nini tigɛ mɛ la fum.” Yezu tuuhum Yezu ta dɛna wuu yuum pihitã, gee pɔhɛ a muulegɔ tuuma.
A sɔ, (wuu ban ti'ihɛ se'em la) dela Yosefe, en de Hɛli dayua, se'em sɔ en de Matati, se'em sɔ en de Levi, se'em sɔ en de Meliki, se'em sɔ en de Yanayi, se'em sɔ en de Yosefe, se'em sɔ en de Matatiyase, se'em sɔ en de Amɔsi, se'em sɔ en de Nahum, se'em sɔ en de Ɛsili, se'em sɔ en de Nagai, se'em sɔ en de Maati, se'em sɔ en de Matatiyase, se'em sɔ en de Sɛmin, se'em sɔ en de Yoseki, se'em sɔ en de Yoda, se'em sɔ en de Yowanan, se'em sɔ en de Aresa, se'em sɔ en de Zerubabɛle, se'em sɔ en de Siyotiyɛl, se'em sɔ en de Nɛri, se'em sɔ en de Meliki, se'em sɔ en de Adi, se'em sɔ en de Kosam, se'em sɔ n de Elimadam, se'em sɔ en de Eri, se'em sɔ en de Yosua, se'em sɔ en de Ɛliyaza, se'em sɔ en de Yorim, se'em sɔ en de Matati, sɔ en de Levi, se'em sɔ en de Simeyɔn, se'em sɔ en de Yuda, se'em sɔ en de Yosefe, se'em sɔ en de Yonam, se'em sɔ en de Eliyakim, se'em sɔ en de Meleya, se'em sɔ en de Mina, se'em sɔ en de Natan, se'em sɔ en de Deviti, se'em sɔ n de Yesi, se'em sɔ en de Ɔbɛd, se'em sɔ en de Boazi, se'em sɔ en de Sala, se'em sɔ en de Nason, se'em sɔ en de Aminadabi, se'em sɔ en de Adim, se'em sɔ en de Aram, se'em sɔ en de Hɛzirɔn, se'em sɔ en de Pɛrezi, se'em sɔ n de Yuda, se'em sɔ en de Yakɔbe, se'em sɔ n de Aziki, se'em sɔ n de Aberaham, se'em sɔ n de Tɛra, se'em sɔ n de Nahɔ, se'em sɔ n de Seruge, se'em sɔ n de Aru, se'em sɔ n de Pelege, se'em sɔ n de Ɛbɛ, se'em sɔ n de Sɛla se'em sɔ en de Keenan, se'em sɔ n de Afagezad, se'em sɔ n de Sɛm, se'em sɔ n de Nowa, se'em sɔ n de Lamɛki, se'em sɔ n de Mɛtusɛla, se'em sɔ n de Enɔki, se'em sɔ en de Yared se'em sɔ n de Mahalaleel, se'em sɔ n de Keenan, se'em sɔ n de Enose, se'em sɔ n de Sɛti, se'em sɔ n de Adam, se'em sɔ en de Yinɛ.
Yezu Makerɛ Ti Yezu pirɛ la Fa'a Sia la, ze'ele Yɔɔdan lebe na, ti Sia la tari en kɛ̃ kpaahenɛ puan ha, ti a ta bɔna bini dabeha pihinaahi, ti Sagena la makɛ en bihɛ.
Dabeha pihinaahi wa puan a ka di sɛla, ti dabeha la en ta ba'ahɛ la, ti kom tara en.
Ti Sagena la yele en yeti, “Fum han sirum dɛna la Yinɛ bia, bo' nuurɛ, ti kuga wa lebege boroboro.” Ti Yezu lerege en yeti, “La gulehɛ yeti, ‘Nɛra ka vɔi mɛ la dia ma'a.’ ” Ti Sagena la tari en zom zi'an, ta ze'ele bilam pa'alɛ en sɔ'ɔlum la woo en boi timpaberɛ wa zuo la za'a bilam bilam.
Ti Sagena la yele en yeti, “Fum ti en wan dikɛ bana woo, la ba pahi la suŋa la za'a bo'.
Se'ere en sɔi la, ba dikɛ ba bo' la mam, ti mam me dikera bɔ'ɔra se'em ti n bɔta.
Fum han wan na'ahɛ mam, ba za'a dela fum dinɛ.” Ti Yezu lerege en yeti, “La gulehɛ yeti, ‘Na'aha Daana la en de fum Yinɛ la, gee tuna bɔ'ɔra eŋa ma'a.’ ” Ti Sagena la tari Yezu kiŋɛ Yerusalɛm, tari en ta zom pu'uhegɔ yire la zuin zuin ha, yele en yeti, “Fum han sirum dɛna la Yinɛ bia, ze'ele ka'lam lobe fum mɛŋa bahɛ tiŋa ha, se'ere en sɔi la, la gulehɛ yeti, ‘Yinɛ wan bo' a suŋereba nuurɛ, fum zuo, ti ba te'ele fum,’ ti ‘Ba wan te'ele fum la ba nu'uhi, ti fum na'arɛ kan ŋmɛ kugere.’ ” Ti Yezu lerege en yeti, “La tɔgɛ biŋe yeti, ‘Da makɛ Daana la en de fum Yinɛ la bihɛ.’ ” Sagena la n ba'ahɛ mageha la woo la, a bahɛ en mɛ, gee gura sansɛka ti a wan le nyɛ fole.
Yezu pɔhɛ tuuma Galilii Ti Yezu pirɛ la Fa'a Sia paŋa, lebe Galilii, ti a yele to'e tinse'ehi en kaaɛ la za'a.
Ti Yezu pɔhɛ pa'alegɔ ba zamehegɔ yiya la puan, ti nɛra woo pɛgera en.
Ba zagehɛ Yezu Nazareti Yezu en lebe Nazareti, zi'an ti a zo'e na la, ta kiŋɛ zamehegɔ yire la puan vo'ohego daarɛ, wuu en ni pun ita se'em la.
Nyaa ihege ze'ele ti a kãalɛ, ti ba yehe Azaaya gɔŋɔ bo' en.
Ti a yirege gɔŋɔ la nyɛ ze'sɛka n gulehɛ yeti, “Daana Sia la en boi la mam, Se'ere en sɔi la, a sɔ mam mɛ ti n tari faarɛ yelehum wa na bo' naheduma.
A tum mam na ti n wa'am na muulɛ fai yɛla bo' sɛba en boi bobere puan, gee bihɛ ti fɔɔhi nini pigehɛ gee bahɛ ti sɛba n boi mugehego puan kiŋɛ fai.
Ti n muulɛ Daana la nimbɔ'zɔrɛ yuunɛ la.” Gee nyaa kilum gɔŋɔ la, dikɛ bo' bituneŋa la, gee lebe zi'ire.
Ti nɛra woo n boi zamehegɔ yire la puan la nini kɔ'ɔm kpa' bihera en ziki.
Ti a pɔhɛ yele ba yeti, “Zina, gɔŋɔ wa zɛ'kana wa'am yelemɛŋerɛ na ya tuban.” Ti nɛra woo pɛgera en, gee ti la iŋɛ ba pakerɛ la zu'uhegɔ yele sɛ'a n ze'eti a nuuren na la.
Ti ba yɛta yeti, “Dagi Yosefe dayua la n bala?” Ti Yezu yele ba yeti, “Mam ka bu'uri, ti ya wan dikɛ yetɔgum biŋere se'ere n yeti, ‘Tibera, tibɛ fum mɛŋa yia’ la, yele mam.
Ya me wan yele mam yeti, ‘Tum ka'lam me, fum mɛŋa tiŋa wa puan, daalehum ti tu wum ti fum tum si Kapɛnum la.’ ” Ti Yezu yele ba yeti, “Yelemɛŋerɛ ti n yɛta wa, ti nɔtɔgeha ka boi' ti a mɛŋa tiŋa nɛreba to'e en.
De yelemɛŋerɛ la dela, pokɔpa kekeko yuum boi Izirale tiŋa puan mɛ Elia saŋa la, ti saazuo yuum yu', yuuma atã la ŋmarehi siyoobe la.
Ti kompɛɛlega yuum to'e tiŋa la za'a la.
Gee Yinɛ yuum ka bahɛ ti Elia kiŋɛ ba se'em zi'an, han dagena pokuurɛ se'ere n boi Zarefati tiŋa n boi Sidɔn tiŋa la.
Insageŋɔ duma me yuum zo'e mɛ Izirale tiŋa wa puan nɔtɔgeha Elisa saŋa la, gee ba ayima me yuum ka nyɛ tibegɔ han dagena Siriya tiŋa buraa Neeman ma'a.” Ban wum ŋwana la, ba woo n boi zamehegɔ yire la puan la suya nyiie mɛ.
Ti ba vaaɛ ihege sa'ɛ en, tari en yehe tiŋa la yiŋa ha, tari en ta paaɛ zoore la ti ba tiŋa mɛ yaga de zuo la zuleŋa ha, ti ba za'ɛ en bahɛ tiŋa ha.
Gee a lilum la ba puan yehe kiŋɛ.
Buraa en tari sɛfi'iha Ti Yezu sige Kapɛnum n boi Galilii sɔ'ɔlum puan la, ta pa'ala nɛreba vo'ohego daarɛ la.
Ti la iŋɛ nɛreba la pakerɛ, la a pa'alegɔ la, se'ere en sɔi la, a pa'ali mɛ ti paŋa bɔna bini.
Zamehegɔ yire la puan, buraa n tari sɛfi'iha boi bini, kaahɛ tagi tagi bahɛ na yeti, “Bahɛ tu bããlam, beni tu fum tara la tɔ, Nazareti buraa Yezu wa?
Fum wa'am na ti fum sagum tu mɛ?
Mam mi' fum n de se'em, fum dela Yinɛ Fa'a nɛra.” Ti Yezu tahɛ en yeti, “Go'e suram gee yehe a puan na.” Ti sɛfi'iha la fɔbɛ buraa wa tiŋa nɛreba la nɛŋan, gee nyaa yehe na, gee ka pɔgelum buraa la.
Ti la iŋɛ nɛra woo pakerɛ, ti ba yɛta taaba yeti, “Beni yele ŋwana?
Kpe'eŋo la paŋa ti a tara tahɛ sɛfi'iha ti si yɛha!” Ti ba pɔhɛ tɔgera a yele tiŋa la zi'an woo puan.
Simɔn dɛɛmpɔka tibegɔ Yezu n bahɛ zamehegɔ yire la, a kɛ̃ la Simɔn yire.
Bala ma'a ti Simɔn dɛɛmpɔka n boi yire la puan ti ka iŋa tulegɛ, ti ba tɔgɛ ka yele bo' Yezu.
Ti Yezu paaɛ ze'ele ka zuin, tahɛ intulegerɛ la, ti bã'a la bahɛ pɔka la.
Ti ka ihege bilam bilam bo' ba ko'om.
Zaanuurɛ n ta ma'ara la, ti sɛba woo n tari ba nɛreba ti ba bɛ̃'ɛra bã'ahi yima yima la, tari ba kina la Yezu zi'an na, ti a tara a nu'uhi pagela ba ayima ayima zuo, tibera ba.
Ti kulekpa'bɛ'ɛhi me zɛ'ɛta ba zo'e zo'e puan yɛhera na gee tahera yeti, “Fum n de Yinɛ Dayua la.” Gee ti a ni tahɛ ba, ka bahera ti ba tɔgera, se'ere n sɔi la kulekpa'bɛ'ɛhi la mi' ti Yezu n de Kiresta la.
Yezu tɔgɛ zamehegɔ yiya puan Ti beere ta yilegɛ, ti a bahɛ bilam gee kiŋɛ zi'an ti nɛreba ka bɔna bini.
Ti nɛrekuuŋɔ ɛɛra en, ban paaɛ en la, ba boti ba gu' en mɛ ti a da bahɛ ba.
Gee Yezu yele ba yeti, “La dela n muulɛ faarɛ yelehum la n de Yinɛ sɔ'ɔlum yɛla la bo' tihi sise'ehi me.
Se'ere n sɔi la ba tum mam la bala zuo na.” Bala ti a dɔla muula yelehum la Yudiya zamehegɔ yiya la puan.
Yezu yi' a yia zahereba Saŋa kayima ti Yezu zɛ'a lɛm Genesarete ateko la ti nɛrekuuŋɔ mike za'ara en na ti ba wum Yinɛ yelehum la, ti Yezu nyɛ ti uurenɔ tuyi' boi mɔgerɛ la ko'om la nɔgbene.
Bala ma'a ti zim nyɔgereba la bahɛ uurenɔ la mɛ, gee pɛɛra ba yugehi.
Ti Yezu zom uureŋɔ la kuyima n de Simɔn dinɛ, gee nyaa yele Simɔn yeti, za'ɛ uureŋɔ wa ti ku kiŋɛ nɛŋa fii ha.
Ti a nyaa zi'a uureŋɔ la zuo gee pa'ala nɛrekuuŋɔ la.
En tɔgɛ ba'ahɛ la, a yele Simɔn yeti, “Za'ɛ fum uureŋɔ la bahɛ ko'kɔ'ɔlum la ha, lobe fum yuka la bilam, gee fum wan nyɔgɛ zim.” Ti Simɔn yele en yeti, “Naa, tumam zaam tum la bala yu'uŋɔ na, gee ka nyɔkɛ la biileŋa me, gee fum han yele bala, n wan lobe yuka la.” Ban iŋɛ bala la, ba nyɔgɛ la zim zo'e zo'e, ti ba yuka la pɔhɛ aaheŋɔ.
Ti ba nyaa yi' ba taaba n me boi ba uureŋɔ puan ti ba wa'am na suŋɛ ba, ti ba wa'am na pirɛ uurenɔ tuyi' la za'a, ti uurenɔ la pɔhɛ muhera.
Gee Simɔn Pita n nyɛ ŋwana la, a lu la Yezu nama tiŋa yɛta ti, “Kiŋɛ gee bahɛ mam n Daana, mam dela be'em Daana.” Se'ere en sɔi la, Pita la sɛba woo n boi la en la, la iŋɛ ba la pakerɛ paaɛ paaɛ la zim la n ba' zo'e se'em ti ba nyɔgɛ la.
Bala mɛa ti la iŋɛ Yemesi la Yɔn n de Zebedii dayɔɔhi, gee dɛna taaba la Simɔn la.
Ti Yezu yele Simɔn yeti, “Da zɔta dabeem, yehe nananawa yɛ'a ha, fum yeti fum tara la nɛreba kina na bɔ'ɔra mam.” Ban tari ba uurenɔ la dooe doone na la, ba bahɛ sɛlawoo mɛ, gee dɔla Yezu.
Yezu tibɛ insageŋɔ daana Saŋa kayima, ti Yezu bɔna tiŋa kayima puan, ti insageŋɔ kɔ'ɔm to'e buraa kayima iŋa za'a.
En nyɛ Yezu la, a suure la tiŋa paaɛ paaɛ, gee belum Yezu yeti, “Daana, fum han bɔta, fum tibɛ mam.” Ti Yezu tiɛ a nu'o kalum en gee yeti, “Mam boti.
Nyɛ fum tibegɔ.” Bilam bilam ti insageŋɔ la bahɛ en.
Ti Yezu bo' en nuurɛ ti a da yele nɛra nɛra se'ere.
“Kiŋɛ, la fum dikɛ fum mɛŋa ta pa'alɛ malema daana la, gee bo' tibegɔ bo'olum la wuu Moose n bo' ya nuurɛ se'em la, ti la dɛna aze' nyɛ daana bo' ba.” Gee saŋa kana wa la ti Yezu yele pun malum yiregɛ mɛ zi'an woo gana dinɛ n tabelɛ yiregɛ se'em.
Nɛreba kekeko ni lagehɛ mɛ ti ba kelehe en, gee nyɛ ba bã'ahi tibega.
Gee a ni yehe mɛ, kiŋɛ zi'an ti nɛra ka bɔna bini a ma'a ta pu'uhɛ.
Yezu tibɛ kɔɔreŋɔ Daarɛ deyima ti Yezu pa'ala, ti Farasiiduma, la sɛba n pa'alɛ Moose ze'elego la zi'a bilam bɔba (Ba ze'ele la timbibehi n boi Galilii la Yuda la Yerusalɛm puan na), ti Daana la paŋa bɔna la en, ti a tibera.
Sankaŋa mɛa puan ti buraahi sise'ehi ziira kɔɔreŋɔ suŋɔ puan kina na.
Ba zigɛ mɛ ti ba tari ni en paaɛ Yezu nɛŋan biŋe, gee ban ka nyɛ fole wan tari en paaɛ Yezu nɛŋan nɛrekuuŋɔ la zuo la, ba zom la deo la zuin ha, ta ahegɛ fole bini, dikɛ en doohe bilam a suŋɔ la puan, wa'am na ze'ele nɛreba la tiŋasuka, Yezu nɛŋan.
Yezu n nyɛ ba sakerɛ la, a yele kɔɔreŋɔ la yeti, “Asaala wa, ba bahɛ fum be'em la bo' fum.” Ti gɔnmineba la, la Farasiiduma la pɔhɛ sɔkera yeti, “Ani n de ena tɔgera tuura bala?
Ani n wan ta'am bahɛ nɛra be'em han dagena Yinɛ ma'a?” Yezu n baŋɛ ban sokere se'ere ba suya puan la, ti a yele ba yeti, “Ŋwani ti ya sɔkera sokere dina taaba ya suya puan?
De deni n de naana ti n yele, ‘N bahɛ fum be'em bahɛ la bii, ihege la fum kina’?
Gee ŋwana n wan bahɛ ti ya baŋɛ ti, mam Asaala Dayua la tari paŋa tiŋa wa zuo, ti n bahɛ nɛra be'em bo' en.” Gee nyaa yele kɔɔreŋɔ la yeti, Mam yeti fum mɛ “Ihege, dikɛ fum suŋɔ kula.” Bilam bilam ti kɔɔreŋɔ wa ihege ze'ele ku nama zuo ba nɛŋan, vaaɛ a suŋɔ la ti a ni gã'a ku zuo la, kula gee pɛgera Yinɛ.
Ti la pakɛ nɛra woo paaɛ paaɛ, ti ba pɛgera Yinɛ, gee ti dabeem kɛ̃ ba, ti ba yɛta yeti, “Tu nyɛ yɛla en boi a tɔka zina.” Yezu yi' Levi Ŋwana pooren, ti a yehe ta nyɛ ti Kuba tɔ'ɔha ti a yu'urɛ yi'iri Levi, zi'a kuba to'ohego zi'an.
Ti a yele en yeti, “Dɔla mam.” Ti a ihege, bahɛ sɛla woo gee dɔla en.
Ti Levi wa ta maahum de'eŋo kãtɛ yi' Yezu, ti kuba tɔ'ɔha duma zo'e zo'e, la nɛreba basɛba, wa'am na lagum zi'a dɛla taaba la ba, dia zi'an la.
Ti Farasiiduma, la gɔnmi'ineba la nyɔna bɔ'ɔra Yezu zahereba la yeti, “Ŋwani ti yamam dita gee nyuura la kubetɔ'ɔhereba, la be'em duma wa?” Ti Yezu lerege ba yeti, “Sɛba n ka bɛ̃'ɛri, ka eere tiba, gee sɛba n bɛ̃'ɛri.
Mam ka wa'am na ti n yi' la tuntɔɔduma, gee be'em duma ti ba tee.” Nɔlurɛ sokere Ti ba nyaa yele Yezu yeti, “Yɔn zahereba, la Farasiiduma zahereba la luti ba nuurɛ tabela mɛ, gee pu'uha, gee fum dɔleba wa kɔ'ɔm dita mɛ gee nyuura.” Ti Yezu yele ba yeti, “Fum kan ta'am iŋɛ ti pɔgedire saama lu' nuurɛ gee ti pɔgedita la nan bɔna la ba.
Fum wan nyaŋɛ?
Dabeha kini na, ti ba wan dikɛ pɔgedita la kiŋɛ gee bahɛ ba, bilam ti ba nyaa wa luta nɔya dabeha aŋa puan.” Ti Yezu tɔgɛ makerɛ bo' ba yeti, “Nɛra ka anhegere fupaalega tanɛ pɛ'ɛra ligera fukɛka yoko.
A han iŋɛ bala, tanpaalɛ la wan ahegɛ gee bahɛ fukɛka la.
Le yɛ'ɛha, tanɛ paalɛ la pun kan naaɛ la fukɛka la.
Nɛra me ka boi dikeri daam n kele, su'ura laŋa kɛka puan.
A han iŋɛ bala, daam la n kele la wan tahɛ laŋa la, gee ka'ɛ, ti laŋa la me sagum.
Gee daam n nan kele, dela bu su' daam laŋa paalega puan.
Nɛra me ka boi nyu zaam daam n kele ba'ahɛ, gee le bɔta zina daam n ka kele.
A wan yeti, ‘Zaam daam la ani suŋa.’ ”
Vo'ohego Dabeherɛ Sokere Vo'ohego dabeherɛ deyima, ti Yezu dɔla ki va'am puan tɔla, ti a zahereba la kɔ'ɔra ki la ŋmiina pɛbeha ɔbera.
Ti Farasiiduma la basɛba nyɛ yeti, “Ŋwani ti ya ita sɛla n dagi ma'a vo'ohego dabeherɛ puan?” Ti Yezu lerege ba yeti, “Yamam ka kãalɛ sɛla ti Deviti yuum iŋɛ, eŋa la a taaba la ti kom yuum tara ba la?
Deviti yuum kɛ̃ la Yinɛ yire la puan ta dikɛ Tuulum boroboro la n pa'ali ti Yinɛ boi la tu la, dɛna kihere ti nɛra nɛra ka ɔbera, han dagena malema daana la ma'a la?
Deviti yuum obe de mɛ, gee bo' a taaba la.” Gee nyaa yele ba yeti, “Asaala Dayua la n de vo'ohego dabeherɛ la Daana.” Buraa nu'o n ki Vo'ohego dabeherɛ deyima ti Yezu kɛ̃' zamehegɔ yire la puan ta pa'ala, ti buraa bɔna bini ti ka zuɔ nu'o ki.
Ti gɔnmi'ineba la, la Farasiiduma la ana kɛli gee biha nyaa a wan tibɛ en vo'ohego dabeherɛ la puan ti ba ta'am nyɛ se'ere zuuhe en.
La Yezu n pun mina ban ti'ihɛ se'em la, a yele buraa la nu'o n ki la yeti, “Wa'ana ze'ele ka'lam.” Ti buraa la ihege ze'ele.
Ti Yezu yele nɛreba la n boi bini la yeti.
“N soke ya, la de ma'a ti nɛra tum sum vo'ohego dabeherɛ puan bii a tum be'em?
A faaɛ vom bahɛ bii a sagum vom?” Ti Yezu bihɛ nɛreba la kaaɛ, gee yele buraa la yeti, “Tiɛ fum nu'o la.” Ti a tiɛ a nu'o la, ti nu'o la iŋɛ sum.
Gee lan iŋɛ bala la, la daam ba mɛ, ti ba suure nyiie, ti ba tɔgera la taaba ban wan iŋɛ Yezu se'em.
Yezu looe a zahereba pia la bayi' Dabeha aŋa mɛa puan ti Yezu yehe kiŋɛ zoore zuo ha ti a ta pu'uhɛ, ta bɔna bini ha yu'uŋɔ la za'a pu'uha Yinɛ.
Ti beere en ta yilegɛ la, ti a yi' a zahereba la za'a na, nyaa looe ba pia la bayi' sigɛ ba yu'urɛ tuntuneba.
Simɔn ti a sigɛ en Pita, la a suuɔ Anduru, Yemesi, Yɔn, Filipi, Batolomi, Matu, Tɔmasi, Yemesi dayua Alifeyusi Simɔn ti ba yi'ira Zɛlɔti la, la Yudasi en de Yemesi dayua, la Yudasi Isikariyɔte se'em en ŋma'ara la.
Yezu pa'ali gee tibera Ti a sige na la ba, ze'ele zi'an en naaɛ taaba la a zahereba la zo'e zo'e, la nɛrekuuŋɔ en ze'ele Yuda tiŋa bɔberɛ woo na, la Yerusalɛm bɔberɛ woo, ta ta' la Taai la Sidɔn tihi ateko nɔgbɛma tihi la.
Ba woo wa'am na ti ba kelehe la Yezu pa'alegɔ, gee ti a tibɛ ba bã'ahi, ti sɛba ti kulekpa'bɛ'ɛhi daana ba me nyɛ ba tibegɔ.
Ti nɛrekuuŋɔ la za'a zigera ti ba kalum Yezu zi'an se'ere en sɔi la, se'em woo en kalum en, paŋa en ni ze'ele a puan yehe na tibɛ a daana.
Sum la sageŋɔ Ti Yezu gorege bihɛ a zahereba la gee yeti, Sum boi mɛ la yamam sɛba n nameheri wa, Se'ere en sɔi la Yinɛ sɔ'ɔlum la dela ya dinɛ.
Sum boi mɛ la yamam sɛba ti kom tara ya nananawa, Se'ere en sɔi Ya wan ta tigɛ.
Sum boi mɛ la yamam sɛba en kele nananawa, Se'ere en sɔi la Ya wan ta la'.
“Sum boi mɛ la ya, nɛreba han yaaɛ ya, ka dikera ya pa'ahɛ nɛreba puan, tuura ya gee Sagena ya yu'ura Asaala Dayua wa zuo, nyɛɛni ya dabeherɛ la puan, ɛgeri ya la nyɛɛma se'ere en sɔi la, yɔkãtɛ boi saazuo ha gura ya gee ba yaabeduma en yuum pun iŋɛ nɔtɔgeheba la se'em n bala.
“Gee yele boi buntateba zuo, se'ere en sɔi la, ya pun diŋɛ nyɛ ya sumbugehum mɛ.
Yele boi yamam sɛba en tigɛ nananawa, se'ere en sɔi la, kom wan ta nyɔkɛ ya.
Yele boi yamam sɛba en la'ari nananawa la, se'ere en sɔi la, ya wan ta kɛla gee si'ina.
“Yele boi fum se'em daana ti nɛra woo tɔgera fum sum yɛla ma'a, se'ere en sɔi la ba yaabeduma yuum iti pumpã'ahum nɔtɔgeheba la la bala.
Nɔŋɛ fum Dima “Gee mam yeti yamam sɛba en kelehere mam wa yeti, Nɔŋɛ ya dinduma, iti ya sum bɔ'ɔra sɛba en yaaɛ ya, ka'ari ya sum bɔ'ɔra sɛba n pɔti nɔya bɔ'ɔra ya, gee suha Yinɛ bɔ'ɔra sɛba en tuure ya.
Se'em han lobe fum sapɛka, ŋmɛregɛ ka yima la bo' en ti a lobe pa'ahɛ.
Se'em han dikɛ fum daansika , dikɛ banaa la pa'ahɛ en.
Bo' se'em woo en suhɛ fum sɛla, ti se'em me han dikɛ fum lɔkɔ, da soke en ku yele.
Ita bɔ'ɔra sɛba wuu fum boti ba ita se'em bɔ'ɔra fum la.
“Ya han nɔŋɛ sɛba en nɔŋɛ ya ma'a, beni nyuurɔ ti ya wan nyɛ?
Be'em duma pun nɔŋɛ la sɛba en nɔŋɛ ba ma'a Ya han ita sum bɔ'ɔra sɛba n iti ya sum ma'a, beni nyuurɔ ti ya wan nyɛ?
Be'em duma la pun iti bala me mɛ.
Ya han suŋera la sɛba ti ya mina ti ba wan lebehe bo' ya ma'a, beni nyuurɔ n wan bɔna bo' ya?
Be'emduma pun bɔ'ɔra la be'emduma, ti ba malum nyɛ pa'ahɛ.
Gee nɔŋɛ ya dinduma, iti ya sum, gee bɔ'ɔra, gee da ti'ihɛ ya ti ya lebehe to'e sɛla.
Ya yɔɔrɛ wan dɛna yɔkãtɛ, gee ti ya dɛna Gaŋɛ za'a Yinɛ wa kɔma.
Se'ere en sɔi la, Yinɛ iti sum bɔ'ɔra sɛba en ka nane sɛla la putɔpa mɛ.
Bala, tari ya nimbɔ'zɔrɛ wuu ya Sɔ en tari nimbɔ'zɔrɛ se'em la.
Taaba Gakerɛ “Da gakɛ, ti ba da gakɛ fum me, Da sagum ayima, ti ba da sagum fum me.
Bahɛ ayima tuure bo' en, ti ba bahɛ fum me tuure bo' fum.
Bo' gee ba me wan lebehe bo' fum.
Ba wan bo' ti la zo'e, di'ihe, zugehe zugehe, ti la pirɛ suŋa, yabera, ti fum to'e ɔ̃belɛ nyu'ɔ.
Fum n makɛ se'em tihɛ la, bala mɛa ti fum wan lebehe to'e.” Ti Yezu le dikɛ makerɛ tɔgɛ bo' ba yeti, “Fua wan ta'am tari fua ti ba kina?
Ba za'a kan ta lu boko puan?
Zahera ka gani a pa'ala.
Gee se'em woo n zaŋɛ wan ana wuu a pa'ala la.
Ŋwani ti fum nyɛta sɔkɔ n boi fum suuɔ niho puan, gee ka mina ti dibega boi fum niho puan?
Bii fum wan iŋɛ la ŋwani yele fum suuɔ yeti, ‘N suuɔ, bahɛ ti n dikɛ sɔkɔ wa n boi fum niho wa puan bahɛ, gee ka nyɛta dibega la n boi fum mɛŋa niho la puan la.’ Birekɔgehi wa, dikɛ dibega la n boi fum mɛŋa niho puan la bahɛ yia, gee la fum nyɛta suŋa la fum ta'am dikɛ sɔkɔ la n boi fum suuɔ niho la puan la bahɛ.
Tia la ka wala “Tisuŋa ka boi wuna wala pu'uha, bii tia n ka ani suŋa wuna walesuma.
Se'ere en sɔi la, Ba mi' tia woo doohe la ka wala puan.
Ba ka pi'ihe mu'uro zaahi tiŋa, bii ba pi'iha ta'ama tuntuuro tiŋa.
Nɛresuŋɔ la en tari yelesuma a suure puan la yeheri la yelesuma ma'a, ti nɛre be'o la me en tari be'em a suure puan la, me yeheri la yelebe'ero ma'a a puan na.
La dela sɛla en zo'e suure la puan la ti nuurɛ tɔgera.
Ɛ̃ba ayi' “Ŋwani ti ya yi'ira mam ‘Daana Daana,’ gee ka ita mam en yɛta?
N wan pa'alɛ ya se'em daana n wa'am na mam zi'an na wum mam yelehum wa gee ita bu n ani se'em.
Ena daana ani me wuu yire ti nɛra yeti a mɛ, tu' tiŋa sige nyaa iibɛ ɛ̃berɛ la yagelɛ taŋa zuo.
Ko'om han ta ɔkɛ, ti kulaahi pirɛ di na, yire la ze' me kankaŋi ka miina, se'ere en sɔi la, de yage la ɛ̃berɛ sunɛ zuo.
Gee se'em n wum mam yelehum wa gee ka ita bu n yeti se'em la ani me wuu nɛra n kɔ'ɔm mɛ a yire tiŋanpu'a zuo, gee ka tu' mɛ ɛ̃berɛ.
Ti kulaahi ta pirɛ di na, ti yire la kɔ'ɔm lu bilam bilam wuregam kɔ'ɔm saalum za'a za'a.”
Yezu tibɛ pɛntiira yameŋa Yezu n tɔgɛ yele ana woo nɛreba la tuban ba'ahɛ la, a kiŋɛ la Kapɛnum.
Bilam ti pɛntiira en biheri pɛntiireba kɔbega tara a da'aberɛ en tari tuulum bo' en ti de bɛ̃'ɛra yɛ'a kum.
En ta wum Yezu yele la, a tum la Yuuduma kiinduma basɛba a zi'an ti ba ta belum en ti a wa'am na tibɛ a da'aberɛ la.
Ban wa'am na paaɛ Yezu zi'an la, ba belum en la ninmu'urɛ yeti, “Nɛra la nari mɛ ti fum tum yele dina bo' en.
Se'ere en sɔi la, a nɔŋɛ tu tiŋa wa mɛ, eŋa n mɛ zamehegɔ yire bo' tu.” Ti Yezu dɔla ba yɛ'a buraa la yire, gee ban ta pɔra buraa la yire la, ti pɛntiira en biheri pɛntiireba kɔbega wa tum a zɔduma ti ba tu'uhɛ Yezu sore zuo na yele en yeti, “Daana, da dagum daam fum mɛŋa yɛ'a mam yire na, gee mam ka nari fum wa'am n yire na.
Bala zuo ti mam ka ti'ihɛ ti n wa'am fum nɛŋan na n mɛŋa.
Fum yeen tum fum yelehum la ma'a bahɛ na, gee mam dabeherɛ wa wan iŋɛ sum.
Se'ere en sɔi la, mam me dela se'em ti ba bo' mam kpe'eŋo, ti n sɔna pɛntiireba bihera.
N han yele ba ayima yeti, ‘Kiŋɛ,’ a ye' mɛ.
N han yele ayima me yeti, ‘Wa'ana,’ a ye' me na.
N han yele n da'aberɛ yeti, ‘Iŋɛ ŋwana,’ da'aberɛ la iti mɛ.” Yezu n wum ŋwana la, la iŋɛ en la pakerɛ la buraa la, ti a ŋmɛregɛ tɔ nɛrekuuŋɔ la n dole en la yeti, “N yeti ya me wa, ti Izirale puan me, mam ka nyɛ sakerɛ kãtɛ dina taaba.” Kpɛ'ɛma wa n tum burase'ehi na la en lebe ta paara yire la, ba nyɛ ti da'aberɛ la de a mɛŋa.
Yezu vo'e pokuurɛ bia Nain tiŋa Ŋwana n tole la, ti Yezu ta kiŋɛ tiŋa n yi'iri Nain, ti a zahereba la, la nɛrekuuŋɔ zo'e zo'e doohe en.
Bihɛ, en ta pɔra tiŋa la nayaŋa la, ti buraa n ki, ti ba ziira yɛhera.
Buraa wa dela ka ma bia za'a za'a n bala, ti pɔka wa me dɛna pokuurɛ.
Ti nɛreba kekeko yehe tiŋa la puan lagum bɔna la pɔka wa.
Daana la n nyɛ en la, a zɔ la a nimbu'ɔ, gee yele en yeti, “Da kɛla.” Gee tole nɛŋa na, paaɛ kalum suŋɔ la, ti bayaahi la teke ze'ele.
Ti Yezu yeti, “Budibe paalega wa, N yeti fum ti fum ihege.” Ti budibela wa n ki la, ihege zi'ire, pɔhɛ tɔgera, ti Yezu dikɛ en bo' a ma la.
Ti dabeem kɛ̃ nɛra woo, ti ba dikɛ pɛka bo' Yinɛ yeti, “Yinɛ nɔtɔgeha kãtɛ n boi la tɔ.” Gee le yeti, “Yinɛ n kaaɛ a nɛreba wa bihɛ!” Ti Yezu yeledina wa to'e Yuda, la tinse'ehi woo n lɛm la puan za'a.
Yɔn tum a nɛreba na Ti Yɔn zahereba tari yele ana za'a ta yele Yɔn.
Ti Yɔn yi' a zahereba bayi' na, tum ba Daana zi'an, ti ba ta soke en yeti, “Fum n de se'em n wan wa'am na la bii, tu gura ayima ha?” Buraahi la n wa'am na paaɛ Yezu zi'an la, ba yele en yeti, “Yɔn ko'sɔɔra la n tum tɔ fum zi'an na, ti tu wa'am na soke fum yeti, ‘Fum de se'em n wan wa'am na la bii, tu gura ayima me ha?’ ” Bala ma'a la ti Yezu nan kɔ'ɔm tibɛ la nɛreba kekeko bã'ahi, too, sa'ahɛ kulekpa'bɛ'ɛhi, gee pigehɛ fɔɔhi kekeko nini.
Bala ti a yele buraahi wa yeti, “Ta yele ya Yɔn, yan nyɛ sɛla, la yan wum sɛla.
Fɔɔhi nini pigehɛ mɛ, ti kɔɔrenɔ ihege kina, ti kunkɔma insageŋɔ bahɛ, ti wahi wuna, ti kum vo'e, ti tarenduma wum faarɛ yelehum la.
Sum boi mɛ la se'em daana n ka piti luta mam zuo.” Yɔn bitunehi la n tole la, ti Yezu pɔhɛ tɔgera Yɔn yele bɔ'ɔra nɛrekuuŋɔ la yeti, “Beni ti ya daa ni yehe kiŋɛ muɔ la puan ti ya ta bihɛ?
Muɔ ti sabeeo tara vɛgelena?
Beni ti ya daa ni yehe kiŋɛ ti ya ta bihɛ?
Nɛra n bagɛ banaahi?
Bihɛ ya, sɛba n bagerɛ banaahi gee bɔna na'am puan kɛ̃'ɛ̃ri la na'am yiya puan.
Beni ti ya nyaa daa ni yehe kɛ̃ muɔ la puan ha ti ya bihɛ?
Nɔtɔgeha?
Ɛ̃ɛ, N yi yele ya yeti, a dela se'em n gani nɔtɔgeha.
Eŋa n bala ti ba gulehɛ a yele yeti, ‘Bihɛ, n tuni la n bituneŋa, ti ka diŋɛ fum nɛŋa na la, se'em n wan wa'am na maahum fum sore biŋe fum la.’ N yeti ya me wa, ti pɔka en dɔgɛ saaleba woo puan, nɛra ka boi gana Yɔn, gee la bala za'a, se'em n de bia Yinɛ sɔ'ɔlum la puan la, gani en mɛ.” “Beni ti mam wan ta'am dikɛ zina beere nɛreba wa makɛ?
Ba ŋwani mɛ la beni?
Ba ani me wuu kɔma n zi' da'a puan gee yi'ira taaba yeti, ‘Tumam peebe la yia bahɛ hɔ, gee fum ka wa' Tumam fabele mɛ, gee ti fum ka kele.’ Se'ere n sɔi la, Yɔn ko'sɔɔra la wa'am me na, Ka dita dia, ka nyuura, daam ti ya yeti, ‘A tari la kulekpa'bɛ'a.’ Ti mam Asaala Dayua wa wa'am na, dita gee nyuura, ti ya yeti, ‘Bihɛ, a dela diiha la dabugera.
Nyɔgera zɔtɔ la sɛba n to'ohe kuba, la be'em duma!’ Gee la kan dɛna bala.
Yɛm kɔma vom n wan bo' en buurɔ.” Yezu di sugeri bo' be'em pɔka Farasii ayima n yi' Yezu ti a wa'am na yire na di la en.
Ti Yezu kiŋɛ Farasii la yire, ti ba zi'ire dɛla taaba dia saŋa la.
Ti pɔka n boi tiŋa la puan dɛna be'em daana, baŋɛ ti Yezu boi Farasii la yire ti a di, me tari a kaam n tari nyuuŋo suŋɔ la lila ti ba dikɛ kuga suma maalɛ mɛ'ɛ na.
Paaɛ na zɛ'a a pooren kɛla, ti a nintam zɔgera a nama zuo, ma'alɛ a nama, ti a dɔbelɛ tiŋa dikɛ a zuo zonto duuhe a nama la, gee mɔgera a nama, gee tara kaam la sɔ̃ɔra Yezu nama la.
Farasii sɛka n yi' Yezu wa'am a yire na la n nyɛ ŋwana la, a yele a mɛŋa yeti, “Buraa wa han deni nɔtɔgeha, a wan baŋɛ ni pɔka wa n de se'em, la en de pɔgesɛka taaba kalena en wa.
A wan baŋɛ ni ti ka dela be'em daana.” Ti Yezu tɔgɛ bahɛ na yeti, “Simɔn, mam tari la se'ere ti n yele fum.” Ti Simɔn lerege yeti, “Pa'ala, yele mam na.” “Lige pɛmeha ayima ti nɛreba bayi' tara a sanɛ.
Ayima peŋe la dinaari kɔbehi pihinuu, ti ayima me peŋe dinaari pihinuu.
Ti ba za'a n ta koŋe ba yɔ la, ti lige pɛmeha la bahɛ bo' ba zaŋa.
Ba ini n wan nɔŋɛ lige pɛmeha wa gaŋɛ za'a?” Ti Simɔn lerege yeti, “Mam ti'ihɛ ti se'em sanɛ n ba' zo'e gaŋɛ la.” Ti Yezu yele en yeti, “Fum kɔ'ɔm lerege la ma'a.” Gee nyaa ŋmɛregɛ tɔ pɔka la, gee yele Simɔn yeti, “Fum nyɛ pɔka wa?
Mam kɛ̃ fum yire wa na la, fum ka bo' mam ko'om ti n pee n nama, eŋa n pee mam nama wa la a nintam, duuhe la a zonto.
Fum ka mɔgɛ mam gee mam kɛ̃ na daarɛ, ka go'e mam nama mɔka.
Fum ka so' mam zuo la kaam, gee kaŋa n so' mam nama la tuulum kaam.
Bala zuo, n yele fum ti, pɔka wa be'em la n zo'e se'em la, n bahɛ bo' n, bala zuo ti ka pa'ala nɔŋerɛ kãtɛ la wa.
Gee fum se'em be'em n ka zo'e ti ba bahɛ bo' fum, fum daana nɔŋerɛ ani la fii wa.” Gee nyaa yele pɔka la yeti, “ Fum be'em la bahɛ bo' fum.” Ti sɛba n lagum zi'a dɛla taaba dia saŋa la la pɔhɛ nyɔna ba suya puan yeti, “Ani n de ena pun baha nɛra be'em bahɛ?” Ti Yezu yele pɔka la yeti, “Kina, fum sakerɛ n faaɛ fum bahɛ, kina la suma'ahum.”
Pɔgehi sise'ehi n dole Yezu Dina wa n tole ba'ahɛ la, ti Yezu dɔla tinkãra, la timbibehi puan muula gee tɔgera faarɛ yelehum la, n de Yinɛ sɔ'ɔlum yelehum la.
Ti a zahereba pia la bayi' la bɔna la en, la pɔgehi sise'ehi ti Yezu tibɛ si kulekpa'bɛ'ɛhi, la bã'ahi la.
Mɛɛri, ti ba yi'ira Mɛɛri Magedalin, se'em ti Yezu sa'ɛ kulekpa'bɛ'ɛhi siyopɔi a puan la, Yowana, se'em sira en de Hɛrɔd tuntuna ti a yu'urɛ yi'ira Kuza la, la Suzaana, la pɔgehi sise'ehi kekeko n lagum tara ba lɔgerɔ suŋera Yezu la a zahereba la.
Kaara makerɛ Nɛrekuuŋɔ n ta lagehɛ Yezu zi'an na la, ti nɛreba ze'ele tihi tihi wa'am a zi'an na la, ti a makɛ makerɛ bo' ba yeti, “Kaara en yehe ti a ta burɛ a bumbuura.
En buti la, ti bumbuura la i se'ehi zɔgɛ sore zuo, ti nɛreba niira ba zuo, ti niihe n ɛgeri wa'am na di ba.
Ti i se'ehi me lu taŋa zi'an, ti ban zo'ore na la, ba ki mɛ se'ere en sɔi la mu'uhegɔ ka boi tiŋa la zuo.
Ti i se'ehi me lu gu'uhi zi'an, ti gu'uhi la zo'e la ba na, kpãrɛ ba.
Ti i se'ehi me lu pu'uhegɔ zi'an, zo'e na, wam zuto kɔbehi.” Yezu n yeti ŋwana la, a yi' mɛ yeti, “Fum se'em n tari tuba n wan bahɛ ti a kɛleha.” Makerɛ la vuurɛ Ti Yezu zahereba la soke en makerɛ wa vuurɛ n de se'em.
Ti a yele ba yeti, “Han dɛna yamam, ba bo' yamam la bɔkerɛ ti ya mina Yinɛ sɔ'ɔlum la sugelum yɛla, gee basɛba, n tɔgeri la mageha bɔ'ɔra ba, ti ba ‘Bihera gee kan malum nyɛ, ba kɛleha gee kan malum bɔkɛ.’ Kaara la makerɛ la vuurɛ Makerɛ la vuurɛ n ŋwana.
Bumbuura la dela Yinɛ yelehum la.
Se'ehi n lu sore zuo la dela nɛre sɛba n wum yelehum la, gee ti Sagena la wa'am na dikɛ yelehum la ba suya la puan kiŋɛ, ti ba da ta'am nam yelehum la la ba nyɛ faarɛ.
Bumbuura se'ehi n lu taŋa zi'an la dela, nɛre sɛba n ni wum yelehum la, to'e bu la nyɛɛma.
Gee ba ka ba' nyɛga, ba nam yelehum la la saŋa fii wa, gee makerɛ saŋa, ba ni lu mɛ.
Han dɛna sɛba en lu gu'uhi zi'an la, bamam dela, sɛba en wum yelehum la, gee ban kini la, tiŋa wa zuo vom yɛla, la tarega, la nyɛlum, n ni kpãrɛ ba, ti ba wala la ka bi'ira.
Gee han dɛna sɛba n lu pu'uhegɔ zi'an la, bamam dela, sɛba n ni wum yelehum la, gurɛ bu kankaŋi la yelemɛŋerɛ, la susunɛ, tara sugeri la ŋmibega ta wam wala.
Butolila “Nɛra ka boi laŋɛ butolela dikɛ pi'ɔ vuge ka, bii dikɛ ka sugɛ gɔregɔ leŋen, gee ka sugele la ka sugelego zi'an, niira bɔ'ɔra se'em woo n kɛ̃'ɛ̃ri na.
Se'ere n sɔi la, sɛla ka boi pi' kan ta pilege, bii sɛla bɔna sugɛ ti nɛreba kan ta baŋɛ, bii kan ta niiɛ peelumen na.
Bala la, bihɛ fum mɛŋa suŋa la fum kelehe yɛla se'em.
Se'ere n sɔi la, sɛba n pun tara zo'e la, bamam ti ba wan bo' pa'ahɛ, ti sɛba n pun ka tara la, sɛla ti ba ti'ihɛ ba tari la, ba wan to'e la ba zi'an.” Yezu yelemɛŋerɛ buuri Ti Yezu ma la a yibehi wa'am a zi'an na, gee nɛrekuuŋɔ la zuo, fole ka boi ti ba wan paaɛ en.
Ti ba ta yele en yeti, “Fum ma la fum yibehi ze' yiŋa ha bɔta ti ba nyɛ hɔ.” Gee Yezu yele ba yeti, “Mam ma, la mam yibehi dela sɛba n wum Yinɛ yelehum wa gee tara bu tuna.” Yezu ma'ɛ kusebego Daarɛ deyima ti Yezu zom uureŋɔ la a zahereba la, ti a yele ba yeti, “Bahɛ ya ti tu yakɛ ko'om wa ke ha bɔba ha.” Ti ba pɔhɛ yɛ'a, ti ban mɔni uureŋɔ la yɛ'a la, ti Yezu giha.
Ti kusebego kiŋɔ lu ko'om la zuo, gbiregera, ti ko'om pita uureŋɔ la, ti ba bɔna nyɔ̃pɔ̃hega puan.
Ti a zahereba la paaɛ a zi'an, niiɛ en gee kaaha yeti, “Daana, Daana, tu yeti tu ki mɛ.” Ti Yezu ihege ze'ele tahɛ kusebego la, la ko'mi'ihi la n gbiregeri la, ti ba za'a go'e suram ti sɛla woo ma'ɛ lɔge lɔge.
Ti Yezu soke ba yeti, “Ya sakerɛ bɛɛ?” Ti dabeem tara ba, gee ti la me iŋɛ ba pakerɛ, ti ba yɛta taaba yeti, “Ani nyaa de en wa, ti kusebego, la ko'om nana en?” Yezu sa'ahɛ kulekpa'bɛ'ɛhi Gerasene Ti ba wa'am na paaɛ Gerasene n boi Galilii nɛŋan ha.
Yezu n ze'ele uureŋɔ la zuo kɔ'ɔm sige na ti a na'arɛ kɔ'ɔm tagelɛ tiŋa la, ti buraa n boi tiŋa la puan ti kulekpa'bɛ'ɛhi dɔla en, tu'uhɛ en.
Buraa wa bahɛ futo yɛa ti la yuue mɛ, gee me ka kɛ̃'ɛ̃ra yire puan, gee a boi la yɔɔrɔ zuto ha.
En nyɛ Yezu la, a lu mɛ a nɛŋan, gee kaahɛ la kɔkɛ'ɛŋa yeti, “Fum tari la bem la mam Yezu?
Gaŋɛ Za'a Yinɛ Dayua wa?
N beleni fum mɛ, da mugehe mam.” Se'ere en sɔi la, Yezu pun tahɛ kulekpa'bɛ'a la mɛ yeti, a tole yehe buraa la puan.
(Saŋa zo'e zo'e ti kulekpa'bɛ'a wa ni zom buraa wa, ti nɛreba ni gurɛ ka, ba' ka nu'uhi la nama la bãhi, gee ka wan kɔ' ba za'a bahɛ, gee ti kulekpa'bɛ'a wa tari en ta bahɛ muuen ha.)
Ti Yezu nyaa soke en yeti, “Fum yu'urɛ?” Ti a yeti, “Tu zo'e mɛ.” Se'ere en sɔi la kulekpa'bɛ'ɛhi la zo'e mɛ dɔla buraa wa.
Ti ba belum Yezu ti a da sa'ɛ ba bahɛ lika boko la puan.
Bala ma'a ti zoore la tilen ha, kurikuri zo'e zo'e n ze' bini ɔbera.
Ti kulekpa'bɛ'ɛhi la belum Yezu ti a bo' ba sore ti ba kɛ̃ kurikuri la puan.
Ti Yezu bo' ba sore.
Ti kulekpa'bɛ'ɛhi la yehe buraa la puan na, ta kɛ̃ kurikuri la, ti bamam me zɔ zulege ha, ta lu ko'om la puan, yee ko'om la puan.
Sɛba n guri kurikuri la n nyɛ ŋwana la, ba zɔ mɛ kiŋɛ tinkãra la timbibehi puan ta yele sɛla n iŋɛ la.
Ti nɛreba yehe na ti ba bihɛ sɛla n iŋɛ la.
Ban wa'am na paaɛ Yezu la, ba nyɛ ti buraa la ti kulekpa'bɛ'ɛhi la yehe ka zi'an la, zi' la Yezu nɛŋan, yɛ futo, dɛna a mɛŋa.
Ti dabeem ke ba paaɛ paaɛ.
Ti sɛba n boni gee nyɛ la nyaa yɛta bana la lan iŋɛ se'em ti buraa la ti kulekpa'bɛ'ɛhi dɔla ka la nyɛ ka tibegɔ.
Ti nɛre sɛba woo n kaaɛ Gerasene la, n lagehɛ na la, ba za'a yele Yezu yeti, a bahɛ ba tiŋa la.
Se'ere en sɔi la, dabeem kãtɛ n kɛ̃ ba.
Bala ti Yezu lebe zom uureŋɔ lebe.
Ti buraa sɛka ti kulekpa'bɛ'ɛhi la yehe ka puan la, belum Yezu ti, a bahɛ ti a doohe en, gee Yezu bahɛ en ti a kiŋɛ, gee yele en yeti, “Lebe kule fum yire, la fum ta yele Yinɛ n tum tuunkãtɛ se'ere bo' fum.” Ti buraa wa kiŋɛ, ta muulɛ kaaɛ tiŋa la za'a, Yezu n tum tuunkãtɛ se'ere taaba bo' en la.
Yezu vo'e pugela, gee tibɛ Pɔka Yezu n lebe ta paaɛ la, ti nɛrekuuŋɔ tu'uhɛ en na, se'ere n sɔi la, ba pun guri ni en mɛ.
Bilam bilam ti buraa yu'urɛ n yi'iri Yaruse, dɛna nɛŋadaana zamehegɔ yire puan n bala paaɛ na.
Lu Yezu nama tiŋa, gee belum en ti a wa'am a yire na, se'ere n sɔi la, a tari la poyua kayima ma'a n de woo yuumpia la ayi', n kɔ'ɔm yɛ'a kum.
Yezu n ye' la, ti nɛrekuuŋɔ la mikera za'ara en na.
Bala ma'a la ti pɔka n bɔna bini ti ka ziim kɔ'ɔm ka'aha yuuma pia la ayi'.
Ti ka dikɛ ka lɔgerɔ za'a doohe tibeduma, gee ba se'em ka nyaŋɛ tibɛ en.
Ti pɔka wa firegɛ na paaɛ Yezu pooren, kalum Yezu fuo la tiŋa, ti bilam bilam ti ka ziim la ŋmaaɛ.
Ti Yezu soke yeti, “Ani n kalum mam wa?” Ti nɛra woo n ta yeti ba ka mi' la, ti Pita yeti, “Daana, nɛrekuuŋɔ wa n mikere fum wa, pun za'ara luta la fum zuo na.” Gee Yezu yeti, “Aayi, nɛra n kalum mam.
Mam baŋɛ ti paŋa n ze'ele n puan yehe.” Pɔka wa en ta bihɛ ti a kan ta'am sugɛ la, ti a yehe na, gee gbi'ira, lu tiŋa Yezu nɛŋan, gee muulɛ nɛrekuuŋɔ la za'a nɛŋan, se'ere zuo ti eŋa kalum en, la eŋa n nyɛ a tibegɔ bilam bilam se'em.
Ti Yezu yele en yeti, “N poyua, fum sakerɛ en bahɛ ti fum nyɛ fum tibegɔ wa.
Kina la suma'ahum.” Yezu n boi bini tɔgera la, ti nɛra ayima n bala ze'ele Kpɛ'ɛma la yire paara na, ti a yele kpɛ'ɛma la yeti, “Fum poyua la pun bahɛ tu mɛ, da dagum daam pa'ala la le yɛ'ɛha.” Yezu n wum ŋwana la, a yele kpɛ'ɛma la yeti, “Da zɔ dabeem.
Yeen sakɛ, gee fum poyua la wan vo'e.” Yezu n wa'am na paaɛ yire la puan la, a ka bahɛ ti se'em doohe en kɛ̃ yire la puan, han dagena Pita, Yɔn, Yemesi, la bia la sɔ la ka ma ma'a.
Ti nɛra woo kɛla gee fabela bɔ'ɔra bia la.
Gee Yezu yele ba yeti, “Da kele ya gee bia la ka ki, ka gihere mɛ.” Ti nɛreba la la'ara en, se'ere n sɔi la, bamam mi' ti bia la ki mɛ.
Gee Yezu paaɛ mɛ gi' bia la nu'o, gee yi' en yeti, “Bia wa, ihege.” Ti bia la sia lebe kɛ̃ ka puan, ti ka vaaɛ ihege buyina.
Ti Yezu yele ba ti ba bo' bia la sɛla ti ka di.
Ti la iŋɛ bia la dɔgereba la pakerɛ paaɛ paaɛ, gee ti Yezu yele ba yeti ba da yele nɛra nɛra sɛla n iŋɛ la.
Zahereba pia la bayi' la tuunɛ Ti Yezu yi' a zahereba pia la bayi' la lagehɛ na, bo' ba paŋa la kpe'eŋo, ti ba tana kulekpa'bɛ'ɛhi woo, gee tibera bã'ahi.
Gee nyaa tum ba ti ba yehe ta muulɛ Yinɛ sɔ'ɔlum la yɛla, gee tibera bã'ahi.
A yele ba yeti, “Da dikɛ ya sɛsɛla ya kinɛ wa puan.
Doore, bii tapɔɔ, bii dia, bii ligeri.
Da pun dikɛ ya fuo pa'ahɛ.
Yire se'ere woo puan ti ya kɛ̃, boni ya bilam gura ya ta ba'ahɛ.
Ze'sɛka woo ti ba ka to'e ya, ya han bahera tinkaŋa, kpa'ahɛ ya nama puuhego bahɛ ka puan ti la dɛna yele gã'a.” Ti a zahereba la kiŋɛ, ta doohe timbibehi puan, yɛta ba faarɛ yelehum la, gee tibera bã'ahi zi'an woo.
Hɛrɔd maaŋɔ Hɛrɔd en de naba la, n wum sɛlawoo en iŋɛ la, a siiɛ mɛ, se'ere en sɔi la, nɛreba basɛba en tɔgera ti, Yɔn ko'sɔɔra la n vo'e a kum puan, ti basɛba me yeti, Elia en lebena, ti sɛba me yeti, diimen diimen nɔtɔgeheba la ayima en vo'e kum puan na.
Ti Hɛrɔd yeti, “Mam fike Yɔn zuo mɛ, gee ani me en ŋwana ti n wuna yele ana wa?” Ti Hɛrɔd mu'ɛ nini ɛɛra a nyɛ Yezu.
Yezu diihe nɛreba tuha anuu Ti Yezu tuntuneba la ta lebena, yele en sɛla woo ti ba iŋɛ.
Ti Yezu tari ba ma'a ti ba yehe kiŋɛ Bɛtesaada.
Nɛrekuuŋɔ la n ta baŋɛ bala la, ba ihege mɛ doohe a poore, ti a me to'e ba, gee tɔgɛ Yinɛ sɔ'ɔlum la yɛla pa'alɛ ba, gee tibɛ sɛba woo en boti tibegɔ.
Ti yinɛ ta luta, ti a zahereba pia la bayi' la paaɛ a zi'an yele en yeti, “Bahɛ ti nɛrekuuŋɔ wa yiregɛ, la ba kiŋɛ timbibehi wa puan, la kinkɛlehi tihi wa puan ta ɛ ga'aregɔ zi'an, gee ɛ dia di, gee ka'lam dela muɔ puan.” Ti Yezu yele ba yeti, “Yamam bo' ba sɛla ti ba di.” Ti ba yeti, “Tumam n tari sɛla la ka gaŋɛ boroboro anuu la zim iyi', han dagena tu ye yeti tu kiŋɛ mɛ ta da' dia na bo' nɛrebana wa za'a.” Se'ere en sɔi la, nɛreba la paaɛ wuu tuha anuu, buraahi ma'a kãlɛ en bala.
Ti Yezu yele a zahereba la yeti, “Bahɛ ya ti ba lagehɛ taaba wuu nɛre pihinuu pihinuu zi'ire.” Ti a zahereba la iŋɛ bala, bahɛ ti nɛreba la zi'ire.
Ti Yezu to'e boroboro banuu la zim iyi' la, gorege bihɛ saazuo, gee purɛ sum bahɛ ba zuo, gee gi'ihɛ ba bo' a zahereba la, ti ba tɔrɛ nɛrekuuŋɔ la.
Ti ba za'a di tigɛ, gee ti sɛla ti ba obe tigɛ gee bahɛ la, ti ba doohe lagehɛ ba, ti ba pirɛ pitɔ pia la tuyi'.
Pita yele Yezu en de se'em Saŋa kayima ti Yezu ta bɔna a ma'a pu'uha, ti a zahereba la ma'a lɛm en, ti a soke ba yeti, “Nɛreba kekeko yeti mam dela ani?” Ti ba lerege en yeti, “Sɛba yeti fum dela Yɔn ko'sɔɔra la, ti sɛba me yeti fum dela Elia ti basɛba me yeti fum dela diimen diimen ha nɔtɔgeheba la ayima en vo'e a kum puan na.” Ti Yezu yele ba yeti, “Gee yamam mɛhi yeti n dela ani?” Ti Pita lerege en yeti, “Yinɛ Kiresta la.” Yezu ti'ele yele a kum, la a ihegere la yele Ti a ka'am ba la ninmu'urɛ ti ba da makɛ yele nɛra nɛra.
sɛ:Gee yeti, “Asaala Dayua la wan doohe namehegɔ kãtɛ puan tole, ti kiinduma, malema kiinduma, la gɔnmi'ineba la zagehɛ en, gee ti ba ku en, gee dabeha atã daarɛ, a wan vo'e.” Ti a nyaa yele ba woo yeti, “Ya se'em han bɔta ti a dɛna mam dɔleba, a daana zagehɛ a mɛŋa, gee dikɛ a daare woo pumpuuredɔɔ zi dɔla mam.
Sɛba woo en boti ba gu' ba vom, wan bɔregɛ bɔ bahɛ, ti sɛba woo me en zagehɛ ba vom mam zuo, wan nyɛ faarɛ.
Beni nyuurɔ ti nɛra wan nyɛ, nɛra eŋa han nyɛ tiŋa wan zuo lɔgerɔ za'a, gee bɔregɛ bii koŋe ba nyɔvore?
Se'em en tari vi la mam, la n yelehum wa la, eŋa ti Asaala Dayua wa wan ta tara vi la en, n han ta lɛbera na la n suŋa la puan la, Sɔ suŋa puan la, la Fa'a suŋereba suŋa la.
Gee yelemɛŋerɛ ti n yɛta ya wa, ti sɛba boi ya puan kan makɛ lem kum gura ti ba nini ta nyɛ Yinɛ sɔ'ɔlum la.” Yezu naanɛ teere La iŋɛ wuu dabeha anii puan, en tɔgɛ yetɔge buna wa la, ti Yezu tari Pita, Yɔn la Yemesi zom zoore zuo ti a ta pu'uhɛ.
En pu'uheri la, ti a nɛŋa tee, ti a futo lebege pɛɛlega kerikeri.
Ba yeti ba bihɛ, ti buraahi siyi, Moose la Elia en bala zɛ'a tɔgera bɔ'ɔra en.
Ba niiɛ mɛ na la ba saazuo suŋa, tɔgera la en, a tiŋa wa zuo bahega la ti a bɔna bini ti a kɛ̃ ka puan Yerusalɛm la.
Pita la a taaba la nini kɔ'ɔm vilegera mɛ la guum, gee ban ŋmibe ka gihi la, ba nyɛ a suŋa la mɛ, la buraahi siyi la en ze' la en la.
Ti buraahi siyi wa en ta bɔna bini ti ba bahɛ Yezu gee kiŋɛ la, ti Pita yele Yezu yeti, “Daana, la ani suŋa ti tu bɔna ka'lam.
Bahɛ ti tu ti' suga atã, deyima fum, deyima Moose, deyima Elia.” Gee Pita ka mi' en yeti sɛla la vuurɛ.
En boi bini yɛta ŋwana wa la, ti sagbanɛ wa'am na pi' ba, ti dabeem kɛ̃ ba, ban nyɛ ti sagbanɛ la pi' ba la.
Ti kua ze'ele sagbanɛ la puan tɔgɛ bahɛ na yeti, “Mam dayua n ŋwana, mam dayɔba'arɛ n ŋwana, kelehe ya en.” Kua la en tɔgɛ ba'ahɛ la, ba nyɛ ti Yezu ze' la a ma'a.
Ti ba ana bããlam dabeha aŋa la, ka yele nɛra nɛra ban nyɛ sɛla la, la yele yinɛ me.
Yezu tibɛ bia en tari kulekpa'bɛ'a Yiimbeere, ban ze'ele zoore la zuo sige na la, ti nɛrekuuŋɔ tu'uhɛ en.
Bilam bilam ti buraa ze'ele nɛrekuuŋɔ la puan tahɛ na yeti, “Pa'ala, n beleni fum mɛ ti fum bihɛ n dayua wa bo' mam.
N bia za'a za'a n bala.
Kulekpa'bɛ'a en ni gi' en, ti a ni kaahɛ bahɛ, a ni kɔ'ɔm nyuta, ni bahɛ ti a lu kilenki'ire, ti nɔtɔ-fulunfuka pirɛ a nuurɛ, ni bahɛ en ti a lu la tiŋa pɔgelena a mɛŋa ka baheri en tɔtɔ.
Mam belum fum zahereba wa mɛ ti ba sa'ɛ kulekpa'bɛ'a la, gee ba ka nyaŋɛ.” Ti Yezu lerege yeti, “Yamam a sakerɛ ka boi, la ŋmɛlema duma saŋa wa, mam yeti n yuue la gee ŋmibe la ya paaɛ la ŋwani?
Tari fum dayua la wa'am ka'lam na.” En tari bia la kina na la, ti kulekpa'bɛ'a la fɔbɛ bia la tiŋa ti ka lige.
Gee Yezu tahɛ sɛfi'iha la mɛ, gee tibɛ bia la, dikɛ ka bo' ka sɔ la.
Ti la iŋɛ nɛra woo pakerɛ la Yinɛ pankãtɛ la.
Yezu le tɔgɛ a kum yele Nɛra woo puurɛ en pee la en tuni se'em la, a yele a zahereba la yeti, “Bahɛ ya ti yele dina wa kɛ̃ ya tuban.
Ti la kini na, ti ba wan ta koohe Asaala Dayua wa bo' saaleba.” Gee a zahereba la ka bɔkɛ yetɔgebuna wa vuurɛ.
Bo vuurɛ la sugɛ mɛ bo' ba, ti ba kan bɔkɛ dɛ.
Gee ti dabeem tari ba, la ba soke Yezu a yetɔgum la vuurɛ.
Se'em en gani za'a Ti nɔkpe'ene lu Yezu zahereba la tiŋasuka doohe la se'em en gani za'a ba puan.
Gee Yezu en baŋɛ ban ti'ihɛ se'em ba suya puan la, a yi' la bibila na ze'ele a zi'an, gee yele ba yeti, “Se'em woo en to'e bia wa mam yu'urɛ zuo, to'e la mam, ti se'em woo me en to'e mam, to'e la se'em en tum mam na la.
Se'em en sigehe a mɛŋa paaɛ paaɛ ya puan eŋa en gani ya za'a.” Suŋera ayima Ti Yɔn lerege en yeti, Daana, “Tumam nyɛ la nɛra ayima ti a sa'aha kulekpa'bɛ'ɛhi fum yu'urɛ la puan, ti tumam kpeŋe tu mɛŋa gu' en, se'ere en sɔi la, a ka dole tu.” Ti Yezu yele ba yeti, “Ya ka de ni ya gu' ni en.
Se'ere en sɔi la, se'em en ka zaberɛ la tɔ, boi mɛ la tɔ.” Samariya timbila duma zagehɛ Yezu Dabeha en ta pɔra ti ba zɛkɛ en zom saazuo la, a kɔ'ɔm ŋmɛregɛ a nɛŋa tɔ la Yerusalɛm.
Gee a tum bitunehi ti, ba diŋɛ a nɛŋa.
Ti bitunehi la ta teke Samariyaduma timbila puan ti ba maahum gura en.
Gee Tiŋa wa duma zagehɛ en mɛ se'ere en sɔi la, a ye' tɔla la Yerusalɛm.
Yezu zahereba, Yemesi la Yɔn n nyɛ nɛreba la en iti se'em la, ti ba yele Yezu yeti, “Daana, fum boti tu yi' bugum ti bu ze'ele saazuo lu ba zuo na ba'ahɛ ba?” Gee Yezu ŋmɛregɛ tahɛ ba gee yele ba yeti, [Ya ka mi' sia sɛka taaba ti ya tara?
Se'ere en sɔi la Asaala Dayua la ka wa'am na ti a sagum la vom gee faaɛ bahɛ.]
Ti ba ze'ele bilam kiŋɛ tole timbila kayima puan.
Sɛba en yeen bɔta Yezu dɔlega Ban kini sore zuo la, ti nɛra ayima ta yele Yezu yeti, “Mam wan dɔla hɔ zi'an woo ti fum yɛ'a.” Ti Yezu yele en yeti, “Piini tari yogero mɛ, ti niihe en ɛgeri saazuo, tara tugerɔ kɛ̃'ɛ̃ra, gee Asaala Dayua wa ka tari zi'an ti a wan dikɛ a zuo biŋe.” Ti Yezu mɛŋa yele ayima yeti, “Dɔla mam.” Ti a yeti, “Daana, bahɛ ti n lebe ta pi' n sɔ yia.” Gee Yezu yele en yeti, “Bahɛ ti kum pi' ba mɛhi kum, gee han dɛna fum, kiŋɛ ta muulɛ Yinɛ sɔ'ɔlum la yɛla.” Ti ayima me yele en yeti, “Mam wan doohe fum, gee n Daana, bahɛ ti n lebe ta keehe n yire duma yia.” Ti Yezu lerege en yeti, “Se'em woo n dikɛ a nu'o pagelɛ nii kuuri zuo gee limehe pooren ka nari a bɔna Yinɛ sɔ'ɔlum la puan.”
Zahereba pihiyopɔi la tuunɛ Yele ana en tole la, tu ti Daana la looe a zahereba basɛba pihiyopɔi, tum ba bayi' bayi', ti ba diŋɛ a nɛŋa, ta kɛ̃ tihi se'ehi woo puan ti eŋa mɛŋa maahum ti a doohe si puan la.
A yele ba yeti, Hmm!
“Dia buŋa la zo'e mɛ, gee ti tuntuneba la pɔ'ɛ.
Bala, suhɛ ya Daana la en sɔi va'am la, ti a tum tuntuneba a dia buŋa la puan na.
Kini ya.
Bihɛ ya, ya ani mɛ wuu pebibehi la, ti n tuna ya sahi puan la.
Da tari ya ligeri tapɔtɔ, bii sore kinɛ tapɔtɔ, bii tagera.
Da teke ya sore zuo pu'uhɛ nɛra ya kinɛ wa puan.
Yire se'ere woo ti ya yeti ya kɛ̃ de puan, yia ni yele ya yeti, “Suma'ahum bɔna yire wa puan.” Ti suma'ahum daana han bɔna bini, ya suma'ahum la, wan sige a daana, gee se'em han ka bɔna bini dɛna suma'ahum daana, ya suma'ahum wan lebe ya zi'an na.
Yee ya yire dinɛ puan la ya dita gee nyuura sɛla woo ti ba bo' ya, se'ere en sɔi la, tuntuna dela ba yɔ en.
Da lomehe ya yiya kaara.
Sansɛka woo ti ya kɛ̃ tinsɛka woo puan ti ka nɛreba to'e ya, diti ya sɛla woo ti ba bɔ'ɔra ya.
Tiberi ya bã'duma sɛba woo en boi tiŋa la puan, gee yɛta ba yeti, ‘Yinɛ sɔ'ɔlum la paaɛ ya na.’ Gee sansɛka woo ti ya kɛ̃ tinsɛka puan ti ka nɛreba ka to'e ya, yehe ya ta ze'ele ka sɔya zuto la ya yeti, ‘Ya tiŋa wa puuhego en puke tu nama la n bala ti tu kpa'aha baha wa, ti la dɛna yele gã'a gura ya.
Gee la bala za'a, mini ya suŋa ti Yinɛ sɔ'ɔlum la lɛm ya mɛ na.’ N yeti ya mɛ wa, ti dabeherɛ la daarɛ, la wan ana ma'ma' bo' Sodom nyana tihi sina taaba.
Yele boi tinse'ehi n ka sakɛ teere wa zuo “Yele boi yamam Korazinduma wa zuo.
Yele boi yamam Bɛtesaadaduma wa zuo.
Se'ere en sɔi la, mam paŋa n tum daalehum sebo ya puan wa han tum ni la Taai la Sidɔn tihi, ŋwana ma'a ba pun tee ni la wunse'eren ha, yɛ susageŋɔ futo, gã'a tiŋa bilena.
Gakerɛ daarɛ la, la wan ana ma'ma' bo' Taai la Sidɔn tihi nyana yamam.
Yamam Kapɛnum tihi wa me, ya ti'ihɛ ti ba wan zɛkɛ yamam wan yagelɛ la saazuo bii?
Aayi, ba wan sigehe ya tiŋa ki'intiŋa.
“Se'em woo en kelehe ya, kelehe la mam.
Se'em woo me en zagehɛ ya, zagehɛ la mam.
Ti se'em woo me en zagehɛ mam, zagehɛ la se'em en tum mam na la.” Zahereba Pihiyopɔi la lebena Ti Yezu zahereba pihiyopɔi la lebena la nyɛɛma, yɛta yeti, “Daana, fum yu'urɛ la zuo, kulekpa'bɛ'ɛhi nam tumam mɛ!” Ti a yele ba yeti, “Mam nyɛ Sagena la en ze'ele saazuo ha luta na wuu bugum pãrehi la.
Bihɛ ya, n bo' ya paŋa ti ya niira bunsɛlenduma, nahi, la Sagena la pahi za'a zuto, ti sɛla sɛla kan iŋɛ ya.
Gee la bala za'a da nyɛɛni ya la kulekpa'bɛ'ɛhi la n nam ya la, gee tugum tari ya pupeelum ti ya yu'ura gulehɛ gã'a saazuo ha.” Yezu Nyɛɛma Sankaŋa mɛa puan, ti Yezu nyɛɛna Fa'a Sia la puan yeti, “N pu'uhɛ ya n Sɔ, saazuo la tiŋa Daana, la fum en sugɛ yele ana wa yɛm la mi'ilum duma, gee tugum lilege a bo' kɔmbilɛɛhi wa.
La dela sira n Sɔ, fum zu'uhegɔ la fum sumboolum n de se'em n bala.
Mam Sɔ dikɛ sɛla woo iŋɛ la mam nu'uhen.
Se'em ka mi' Dayua la en de se'em han dagena Sɔ la ma'a, bii se'em mina Sɔ la en de se'em, han dagena Dayua la ma'a, la sɛba ti Dayua la mɛŋa looe ba ti a niiɛ Sɔ la pa'alɛ ba la.” Ti Yezu ŋmɛregɛ tɔ a zahereba la, gee yele ba bããlam yeti, “Sum boi mɛ la nini se'ehi en nyɛ sɛla ti yamam nyɛ wa.
N yele ya ti, nɔtɔgeheba, la na'duma zo'e zo'e boti ni ti ba nyɛ yamam n nyɛ sɛla wa mɛ, gee ba ka nyɛ.
Ba wum ni yamam n wum sɛla wa, gee ba ka wum.” Samariya nɛresuŋɔ makerɛ Bilam bilam, ti yetɔge tɔgera ayima vaaɛ ihege ti a makɛ Yezu bihɛ, nyaa yeti, “Pa'ala, beni ti n wan iŋɛ la n ta'am nyɛ vom kamba'ahɛ wa?” Ti Yezu yele en yeti, “Beni en gulehɛ bɔna ze'elego la puan?
Fum kãalɛ la beni bini?” Ti a lebehe yeti, “Fum nɔŋɛ Daana Yinɛ, la fum suure za'a, fum Sia za'a, la fum paŋa za'a, la fum puti'irɛ za'a, gee nɔŋɛ fum suuɔ wuu fum mɛŋa la.” Ti Yezu yele en yeti, “Fum kɔ'ɔm lebehe la ma'a.
Kɔ'ɔm ita bala gee fum wan vɔna.” Gee buraa wa en boti ka nyɛ buurɔ la, ti ka soke yeti, “Ti ani n nyaa de n mabia?” Ti Yezu lerege en yeti, “Buraa kayima en ze'ele Yerusalɛm sigera Yeriko, ti fãareba ta gu' ka sore, sɛgehɛ ka gee ŋmɛ' ka, gee kiŋɛ gee bahɛ ka ti ka gee kum.
Ti la iŋɛ, ti malema daana ayima dɔla sore dinɛ mɛa sigera, en nyɛ buraa la, a lɔkɛ doohe la zi'an kayima ha tole.
Bala mɛa ti Levi wa'am na paaɛ zi'an la, nyɛ buraa la, gee me lɔkɛ doohe zi'an kayima ha tole.
Gee Samariya n ta yɛ'a tɔla, wa'am na pɔra buraa la, nyɛ buraa la, ti nimbu'ɔ nyɔkɛ en.
Ti ka sige paaɛ en, ka'ɛ kaam la daam duuhe en, gee pɔgeleŋɔ la lu', gee ɔ̃begɛ en pagelɛ a mɛŋa buŋa zuo, tari en paaɛ saama ga'aregɔ yire, bihɛ en.
Ti yiimbeere ti a dikɛ ligeri wuu dabeha ayi yɔɔrɛ bo' se'em en biheri saama ga'aregɔ yire la, gee yele en yeti, ‘Bihera buraa wa suŋa bɔ'ɔra mam, ti n han ta tulege na ti sanɛ se'ere woo bɔna, n wan yɔ.’ Ba ani batã wa puan, ti fum ti'ihɛ ti a dela buraa wa n lu fãareba nu'uhen wa mabia?” Ti yetɔge tɔgera la lerege yeti, “Se'em n zɔ a nimbu'ɔ la.” Ti Yezu yele en yeti, “Me kiŋɛ ta iŋɛ bala mɛa.” Yezu kiŋɛ ta bihɛ Maata la Mɛɛri Ban boi sore zuo yɛ'a la, ba ta paaɛ la timbila kayima puan, ti pɔka bɔna bini ti ka yu'urɛ yi'ira Maata, yi' Yezu kule a yire.
Maata wa me tari la a suuɔ yu'urɛ en yi'iri Mɛɛri, kɔ'ɔm zi'a Daana la nɛŋan kɛleha sɛla ti a tɔgera la.
Gee ti Maata yee kiileŋɔ la tuuma.
Bala ti a wa'am na soke Yezu yeti, “N Daana, Fum ka nyɛti n suuɔ wa bahɛ mam ti mam kɔ'ɔm kiilena la tuuma wa n ma'a?
Yele en ti a ihege na suŋɛ mam.” Gee Daana la yele en yeti, “Maata, Maata, la daani fum mɛ, ti fum puti'irɛ ka gã'a tiŋa la tuuma kekeko la zuo, gee yele deyina ma'a n pakɛ.
Mɛɛri looe la yele suŋa ti nɛra kan ta'am to'e ka a zi'an.”
Yezu pa'alɛ a zahereba pu'uhegɔ Yezu ta bɔna la zi'an kayima pu'uha, ti en ba'ahɛ la, ti a zahereba la ayima yele en yeti, “Daana, pa'alɛ tɔ ti tu pu'uha wuu Yɔn en pa'alɛ a zahereba la se'em la.” Ti Yezu yele ba yeti, “Ya han ni pu'uha, ni yele ya yeti, “Sɔ, fum yu'urɛ wa sɔna na'ahegɔ.
Fum sɔ'ɔlum wa'am na.
Bɔ'ɔra tɔ daarɛ woo tu nuurɛ dia.
Bahera tu be'em bo' tu beni zuo, tumam mɛhi baheri bɔ'ɔra se'em woo en tari tu sama mɛ.
Da bahɛ ti tu kɛ̃ pã'ahebe'ero puan.” Ŋmibera Pu'uhegɔ puan Ti Yezu yele ba yeti, “Ya se'em han tara a zɔ, kiŋɛ a zi'an yu'unsunsua ta yele en yeti, ‘N zɔ, peŋe mam boroboro batã na, gee n zɔ n nan kɔ'ɔm paaɛ n zi'an na, ti mam me ka tara sɛla wan dikɛ ze'ele a nɛŋan.’ Ti fum zɔ la gã'a ha gee yeti, ‘Da daana mam, gee mam pun diŋɛ yu' n kuleŋa mɛ, ti kɔma me gã'a la ma suŋɔ zuo giha.
Mam kan ta'am ihege bo' fum sɛla.’ N yeti ya mɛ wa, ti la en kan ihege bo' en sɛla ban pun dɛna zɔtɔ la, gee buraa la en sini gee zɛ'a ŋmɛ'ɛra la zuo, a wan ba'ahum ihege bo' en sɛla woo ti a bɔta la.
“Bala, mam yeti ya yeti, soke ya, gee ba wan bo' ya.
Ɛ ya gee ya wan nyɛ.
Ŋmɛ' ya gee kuleŋa la wan yu'ɛ bo' fum.
Beni zuo, Se'em woo en soke wan to'e, ti se'em woo en ɛ wan nyɛ, ti se'em woo en ŋmɛ, kuleŋa la wan yu'ɛ.
Se'em boi yamam wa puan ti a bia han suhɛ en ziho, a nyɔkɛ bunsɛla bo' en gee dagi ziho?
Bii a bia suhɛ en gele ti a nyɔkɛ naŋa bo' en?
Yamam en tugum dɛna be'em duma, han mina yan bo'ori ya kɔma bo'olum suma se'em, Ŋwani ti ya Sɔ en boi saazuo ha kan bo' sɛba en suhɛ en Fa'a Sia la gaŋɛ bala.” Yezu dagi Beelezebule Yezu wa bɔna bini sa'ara la gɔɔnɛ kulekpa'bɛ'a nɛra zi'an, ti kulekpa'bɛ'a la en yehe la, ti nɛra la en de gɔɔŋɔ la tɔgɛ, ti la iŋɛ nɛrekuuŋɔ la pakerɛ paaɛ paaɛ.
Gee nɛreba la basɛba yeti, “A sa'ahɛ kulekpa'bɛ'ɛhi wa mɛ la Beelezebule en de kulekpa'bɛ'ɛhi nɛŋa daana la paŋa puan.” Ti sɛba me en boti ba magehɛ en bihɛ la me kɔ'ɔm ɛɛra ti a tum saazuo daalehum.
Gee Yezu en mi' ban ti'ihɛ se'em la, ti a yele ba yeti, “Tinsɛka woo en welege zabera la ka mɛŋa, wan yiregɛ.
Yire me en welege zabera la de mɛŋa, wan lebege daboo.
Sagena la me han welege zabera la a mɛŋa, a sɔ'ɔlum la wan iŋɛ la ŋwani ta'am ze'ele?
Se'ere en sɔi la, yamam yeti mam tari la Beelezebule paŋa sa'aha kulekpa'bɛ'ɛhi.
Mam han tara Beelezebule paŋa sa'aha kulekpa'bɛ'ɛhi, gee yamam nɛreba la me tari la ani yu'urɛ sa'aha kulekpa'bɛ'ɛhi la?
Bala zuo, bamam en wa dɛna ya mɛŋa gakereba Gee la han dɛna la Yinɛ nu'dibila ti mam tara la sa'aha kulekpa'bɛ'ɛhi la, la pa'alɛ ti Yinɛ sɔ'ɔlum la paaɛ ya na.
Paŋa daana han bobe a zaba lɔgerɔ gura a zi'an suŋa suŋa, a lɔgerɔ la boi la fai.
Gee se'em me en kpe'em gana en han kɔ' zaberɛ la en, nyaŋɛ en, a wan to'e a zaba lɔgerɔ la ti a dikɛ a mɛŋa delum la, a wan tɔrɛ sɛla woo ti a fã la.
Se'em woo en ka boi la mam, zaberɛ mɛ la mam, se'em en ka lagum ka'aha la mam, yiregerɛ bahera mɛ.
Kulekpa'bɛ'a lɛbega na “Kulekpa'bɛ'a han yehe nɛra puan, ka ni ɛɛra la kpaahenɛ puan tuuna ɛɛra vo'ohego zi'an, gee en kan nyɛ la, ka wan yeti, ‘N wan lebe n yikɛka la ti n ze'ele de puan na la puan.’ Kulekpa'bɛ'a wa han lebena nyɛ ti yire la maalɛ mɛ gã'a filam.
A wan lebe ta ɛ kulekpa'bɛ'ɛhi siyopɔi n fi'ɛ gana eŋa, tara ba na ti ba kɛ̃ nɛra la puan, bɔna bini ti nɛra la nyaa sagum gana en daa nan ani se'em la.” Yelemɛŋerɛ sum Yezu en boi bini tɔgera ŋwana la, ti pɔka ze'ele nɛrekuuŋɔ la puan tɔgɛ voole bahɛ na yele Yezu yeti, “Sum bɔna la puse'ere en daa tari hɔ la, la bi'ihum sebo en uge fum la.” Gee Yezu yele en yeti, “Sum tugum bɔna mɛ la sɛba en wum Yinɛ yelehum wa gee gurɛ bu suŋa suŋa.” Yona dela daalehum Nɛrekuuŋɔ la en malum pa'ahera la, ti Yezu pɔhɛ yɛta yeti, “Sankana buuri wa dela be'em buuri saŋa.
Ba eere la ba nyɛ daalehum, gee daalehum ka boi ti n wan iŋɛ bo' ba, han dagena daalehum sɛka en yuum iŋɛ Yona la ma'a.
Wuu Yona en yuum de daalehum bo' Ninevɛ tiŋa duma se'em la, bala mɛa ti mam Asaala Dayua wa wan dɛna bo' sankana buuri wa.
Tiŋanuurɛ bɔba pɔgenaba la wan ta ihege ze'ele gakerɛ daarɛ, tɔgɛ lubɛ sankana buuri wa, se'ere en sɔi la, Pɔgenaba wa yuum ze'ele la zi'an en ka yɔi' wa'am na ti a zi'ire naba Solomɔn nɛŋan kelehe a yɛm tugum la.
Gee bihɛ ya, se'em en gani Solomɔn en bala bɔna ka'lam wa.
Ninevɛ tiŋa nɛreba wan ta ihege ze'ele gakerɛ daarɛ la tɔgɛ lubɛ saŋa kana buuri wa, se'ere en sɔi la, Yona en yuum tɔgɛ bo' ba la, ba yuum tee mɛ.
Gee bihɛ ya, se'em en gani Yona en bala bɔna ka'lam wa.
Iŋa wa niihum “Nɛra ka laŋeri butolela yire puan, dikɛ sɛla vugele ka, gee a wan tugum dikɛ ka ze'ele la ka ze'elego zi'an, ti se'em woo en ki'ire yire la puan na nyɛta.
Fum niho en de fum iŋa wa niihum, bala, niho la han dɛna bu mɛŋa, fum iŋa la tari niihum mɛ, gee niho la han ka barɛ, fum iŋa la za'a boi la lika puan.
Bala, bihɛ fum mɛŋa, ti niihum sebo en boi fum puan la dagena lika.
Gee niihum han to'e fum iŋa la za'a ti lika ka bɔna, bu wan niiɛ piim wuu butolela en niiri se'em la.” Yezu fakɛ Farasiiduma, la yetɔge tɔgereba Yezu en tɔgera la, ti Farasii ayima wa'am na yi' en ti a wa'am na yire na di la en.
Ti Yezu kiŋɛ ta paaɛ zi'ire a zi'irego zi'an dia la saŋa.
Ti la iŋɛ Farasiiduma la pakerɛ, la Yezu en paaɛ na ka pee malema peere la yia gee zi'ire dia la puan la.
Ti Daana la yele en yeti, “Yamam Farasiiduma peere la laa, bii wanɛ la poore, gee ti ya puan ha pirɛ la nyika la putoo.
Geto wa, dagi se'em en maalɛ yiŋa la n maalɛ puan la?
Bala, dikɛ ya sɛla en boi ya puan la tihɛ, gee ya wan nyɛ ti ya sɛla woo ana filam bo' ya.
“Gee yele boi yamam Farasiiduma wa zuo, se'ere en sɔi la, ya yɔɔri ya pia pia bo'olum la nima nima, ta ta' nangina la yɔgevuurɔ, la zɛvuurɔ woo ti ya yɔ' ti ya dugɛ, gee tugum zagehɛ yelemɛŋerɛ, la Yinɛ nɔŋerɛ.
Yele ana n tugum dɛna ya ita, nyaa ita yan iti yele sɛ'a wa pa'aha.
Yele boi yamam Farasiiduma wa zuo, se'ere n sɔi la, ya nɔŋɛ la ya ni to'ohe nɛhi duma kugehi, Zamehegɔ yiya la puan, gee nɔŋɛ nɛreba dɔbeta pu'uha ya da'ahi puan.
Yele boi ya zuo, ya ani mɛ wuu yɔɔrɔ en gã' ka tara daalehum la, ti nɛreba kina ba zuto gee ka mina.” Ti yetɔge tɔgera la ayima soke en yeti, “Pa'ala, fum han tɔgera ŋwana, fum tu ta' tumam me mɛ n bala.” Ti a yele ba yeti, “Yele boi yamam yetɔge tɔgereba wa zuo!
Se'ere en sɔi la, ya ni ziile la nɛreba zeero en tibegɛ gaŋɛ, gee kan dikɛ ya nu'dibila tebege zeero la suŋɛ ba.
Yele boi ya zuo, se'ere en sɔi la, yamam en mɛti la nɔtɔgeheba la ti ya yaabeduma yuum ku la yɔɔrɔ.
Bala, yamam en de aze' nyɛ duma, la sɛba n yuum pa' ya yaabeduma poore ti ba tum ba tuuma la.
Bama n ku nɔtɔgeheba la, ti yamam me mɛ ba yɔɔrɔ.
Bala ti Yinɛ mi'ilum la puan yeti, ‘N wan tum n nɔtɔgeheba, la n tuntuneba na, gee ba wan ku basɛba, gee mɛlehɛ basɛba.’ Bala ti buuri saŋa kana wa, wan tara taalɛ nɔtɔgeheba la za'a ziim n ka'ɛ, gee ti tiŋa wa baŋɛ naam la.
Ze'ele Abɛl ziim ka'arɛ, ta paaɛ nɔtɔgeha Zekariya ziim ka'arɛ la, se'em ti ba wa ku' en biŋe kaabegɔ daka la, la tuulum saraa la tiŋasuka la.
Ɛ̃ɛ, bu taala wan dɔla la yamam zina beere nɛreba wa.
Yele boi yamam yetɔge tɔgereba wa zuo.
Se'ere en sɔi la, yamam en dikɛ mi'ilum kparehega la, ya kan kɛ̃ ya mɛŋa, gee me gu'ura sɛba en boti kɛ̃'ɛ̃ri la.” Yezu en tɔgɛ ba'ahɛ gee yehe na la, ti gɔnmi'ineba la, la Farasiiduma la, iŋɛ suure la en, nyaa sɔgeha en yɛla zo'e zo'e doohe en tɔgɛ se'em la puan, kɔ'ɔm pigera la ba wum ti ba bɛ̃rɛ nyɔkɛ en yele sɛla tuue ti ba nyɔkɛ en.
Yezu ka'am a zahereba Gee nɛrekuuŋɔ la en ta lagehɛ tuha tuha na la, nyaa niira taaba la, ti Yezu pɔhɛ tɔgera bɔ'ɔra a zahereba la yia yeti, “Mini ya Farasiiduma wa dabelɛ la en de ba birikɔgenɛ la yele.
Sɛla ka boi pi' kan ta pilege, sɛla me ka boi sugɛ kan ta niiɛ na.
Bala, sɛla woo ti fum sugɛ tɔgɛ lika puan, ba wan wum dɛ peelumen, ti sɛla woo ti fum waahum dɛ saraa puan, ba wan muulɛ dɛ gɔherɔ zuto.
Sukãberɛ purega “N yeti ya mɛ wa, n zɔduma wa, da zoti ya sɛba en wan ku inganɛ wa ma'a gee kan ta'am iŋɛ se'ere pa'ahɛ la.
Gee mam wan yele ya la ninmu'urɛ, se'em en de ya zɔta.
Zoti ya se'em en wan ku ya inganɛ la, gee tara paŋa ti a dikɛ ya sia bahɛ bugum puan la.
Ɛ̃ɛ, n yeti ya mɛ wa, zoti ya eŋa.
Niimbibehi sinuu ka koohere la kɔɔba ayi'?
Gee la ban pun buge bala la,Yinɛ ka malum tamena ba ayima yele.
Yinɛ mi' ya zuto zonto kãlɛ mɛ.
Da tari ya dabeem, gee ya tari tuulum mɛ gana niimbibehi kekeko.
“N yeti ya mɛ wa, ti se'em woo en ze'ele nɛreba nɛŋan tɔgɛ mam yele suŋa suŋa , Asaala Dayua wa me ta ze'ele Suŋereba nɛŋan me tɔgɛ a yele suŋa suŋa Gee Se'em woo en zagehɛ mam nɛreba nɛŋan, mam me wan ta zagehɛ en Yinɛ suŋereba la nɛŋan.
Se'em woo en tɔgɛ se'ere pɔ'ɛ Asaala Dayua wa, wan nyɛ sugeri dia, gee se'em woo en tɔgɛ pɔ'ɛ Fa'a Sia wa, kan malum nyɛ sugeri dia.
Ba han ta nyɔgɛ ya kiŋɛ zamehegɔ yiya puan, na'duma la kpɛ'ɛnduma nɛŋan, da fabele ya yan wan ta po'e ya mɛhi se'em, bii yan wan ta tɔgɛ se'em.
Se'ere en sɔi la, Fa'a Sia la wan bo' ya sankaŋa puan la, sɛla ti ya wan yele.” Buntata makerɛ Ti nɛra ayima ze'ele nɛrekuuŋɔ la puan yele en yeti, “Pa'ala, yele n suuɔ wa ti a tɔrɛ tu sɔ lɔgerɔ la mam la eŋa tiŋasuka.” Gee Yezu yele en yeti, “N zɔ, ani n tum mam na ti n wa'am na dɛna gakera, bii yele maala bu fum?” Gee nyaa yele a zahereba la yeti, “Tara ya mɛhi suŋa.
Gu' ya mɛhi suŋa ti nyika sɛka da kɛ̃ ya.
Se'ere en sɔi la, nɛra vom dagi la lɔgerɔ la tarega zo'e zo'e.” Ti Yezu yele ba makerɛ dina wa yeti, “Dakãarɛ deyima n wa kɔ a samanɛ ti dia buge.
Ti a nyaa ti'ihɛ bo' a mɛŋa yeti, ‘Beni ti n wan iŋɛ?
Se'ere en sɔi la, n ka tari zi'an ti n wan biŋe n dia wa.’ Ti a nyaa yeti, ‘Mam n wan iŋɛ se'em n ŋwana.
N wan gbi' n bã wa bahɛ, gee malum mɛ bunkãra, la n biŋe n dia, la n lɔgerɔ wa bini.
Gee nyaa yele n sia yeti, “N sia, fum tari lɔgerɔ zo'e zo'e wan di kɛ̃ yuuma zo'e zo'e.
Bala, vɔ'ɔha fai, dita gee nyuura gee tara pupeelum.” ’ Gee Yinɛ yele en yeti, ‘Gerego wa!
Yu'uŋɔ kuna wa, n wan to'e fum vom la fum zi'an, Gee ti fum lɔgerɔ la ti fum lagehɛ biŋe la, tu bihɛ tumam n wan dɛna se'em dinɛ?’ Bala n wan iŋɛ sɛba woo n ka'aheri lɔgerɔ biŋera ba mɛhi, gee tugum dagena buntateba Yinɛ nɛŋan la.” Da fabela Ti a yele a Zahereba la yeti, “Bala, mam yeti ya yeti, da fabele ya vom wa yele, ti beni ti ya wan di, bii ya iŋa wa yele, ti beni ti tu wan yɛ.
Se'ere en sɔi la vom wa gani dia mɛ, ti inganɛ wa gana futo.
Bihɛ ya guurɔ, Ba ka buti bii ba kɛ̃'ɛ̃ra.
Ba ka tari deto bii bã biŋera dia, gee la bala za'a, Yinɛ en diiheri ba.
Yamam tuulum gani niihe wa mɛ!
Ya se'em fabelegɔ wan ta'am dikɛ gogo kaareŋa buyina ma'a pa'ahɛ a vom puan?
Fum han kan nyaŋɛ iŋɛ yele pika kana wa, ŋwani ti fum yi fabela yele sɛ'a n gee la yele?
Bihɛ ya mɔpuuro wa, bihɛ ya ban zo'ore se'em, ba ka tuni, bii ba wugera tama, gee n yele ya ti, la Naba Solomɔn la a suŋa la za'a ka paari mɔpuuro wa la kuyina me.
Gee Yinɛ han yɛɛlɛ samana zuto mɔpuuro n boi zina ma'a ti beere ti ba dikɛ ba bahɛ bugumen, a nyaa wan yɛɛlɛ yamam gaŋɛ gaŋɛ la ŋwani?
Sakerɛ pɔ'ɛ ya duma wa.
Da kɔ'ɔm pɛregeri ya ɛɛra yan wan di sɛla, la yan wan nyu sɛla, me da kɔ'ɔm fabele ya saŋa woo.
Se'ere en sɔi la, tiŋa wa zuo nɛreba n pɛregeri ba mɛhi ɛɛra yele ana woo, gee yamam Sɔ la mi' ti ya boti ba.
Gee tugum mu'ɛ ya nini la Yinɛ sɔ'ɔlum la, gee ba wan dikɛ yele ana za'a pa'ahɛ ya.
“Da zoti ya dabeem n pebibehi wa, la dela Sɔ la pupeelum ti a dikɛ sɔ'ɔlum la bo' ya.
Bala, koohe ya lɔgerɔ za'a dikɛ ligeri la bo' tarenduma.
Maahum ya ligeri tapɔtɔ seto n ka aaheni bo' ya mɛhi, dikɛ ya ligeri biŋe saazuo ha, ze'sɛka ti nageyiga ka pɔra bini, bii mɔka wan paaɛ sagum.
Fum lɔgerɔ en boi zi'an la, fum suure boi la bilam.
Da'aba se'ehi n maahum “Bobe ya kankaŋi maahum tuuma.
Bahɛ ti ya butolehi dita suŋa.
Ani ya wuu sɛba n ze' gura ba daana n kiŋɛ pɔgedire de'eŋo la, ti a han ta paaɛ na ŋmɛ', ba yu'ɛ nayaŋa la bo' en.
Sum wan bɔna la da'aba se'ehi ti ba kpɛ'ɛma paaɛ na nyɛ ba ti ba kɔ'ɔm maahum mɛ zɛ'a.
Yelemɛŋerɛ ti n yɛta ya wa, ti kpɛ'ɛma la wan lu' a sɛganɛ, gee bahɛ ti a da'aba la tee zi'a, dɛla taaba ti a wa'am na tuta ba ti ba dita.
A han wa'am la yu'unsunsua na, bii bulika yu'uŋɔ yu'uŋɔ, nyɛ ba ti ba maahum ya, sum wan bɔna la da'aba sina taaba.
“Gee mini ya dina wa, ti yidaana han mina gogo kaareŋa sɛka puan ti nageyiga wan wa'am a yire na, a kan bahɛ ti a kɔ' kɛ̃ a yire la puan.
Yamam me maahum, se'ere en sɔi la, Asaala Dayua lɛbega na la ye' la gogo kaareŋa sɛka puan ti ya kan baŋɛ.” Da'aberɛ, la Yambe'o Ti Pita yeti, “Daana, fum makere dina wa bɔ'ɔra la tumam bii nɛra woo?” Ti Daana la yeti, “Ani n nyaa de yameŋa n tari yɛm, gee mina tuuma, ti ka kpɛ'ɛma dikɛ Da'aba la woo iŋɛ a nu'uhen, ti a bɔ'ɔra ba dia ligeri de saŋa?
Sum wan bɔna la Da'aberɛ sɛka ti ka kpɛ'ɛma ta lebena nyɛ ti ka tuni bala.
Yelemɛŋerɛ ti n yɛta wa, ti a wan dikɛ la da'aberɛ kana ti a bihera a lɔgerɔ za'a.
Gee da'aberɛ wa han yele ka suuren yeti, ‘N kpɛ'ɛma wa yuure mɛ,’ gee nyaa pɔhɛ ŋmɛ'ɛra yamehi sise'ehi, buraahi la pɔgehi za'a, gee dita en boti se'em, nyuura, ta nyuura bugera, da'aberɛ wa kpɛ'ɛma wa wan wa'am la daan se'ere ti a ka ti'iha ya, la gogo kaareŋa sɛka puan ti a ka mina.
A wan ŋma en zɔra zɔra, dikɛ en ta pa'ahɛ sɛba en ka nane la puan.
Da'aberɛ sɛka en mi' ka kpɛ'ɛma n boti sɛla gee ka maahum a mɛŋa bii a iŋɛ sɛla ti ba bɔta ti a iŋɛ la, wan to'e ŋmɛ'kãtɛ.
Gee se'em n ka mi' gee iŋɛ sɛla n de ba ŋmɛ' en, eŋa ŋmɛ'ɛrɛ kan zo'e.
Se'em woo ti ba bo' en zo'e, ba eere la zo'e zo'e a zi'an.
Se'em ti ba dikɛ kekeko iŋɛ a nu'uhen, ba boti gana bala mɛ a zi'an.
Yezu welegere mɛ “Mam wa'am na ti n tari la bugum wa'am tiŋa wa zuo na.
N boti ni ti ŋwana ma'a bu pun diti ni mɛ!
N tari la sua ti n sɔ.
Gee mam boi la wuŋerɛ se'ere puan gura de ba'ahɛ.
Ya ti'ihɛ ti mam wa'am na ti n tari la suma'ahum wa'am tiŋa wa zuo na bii?
Aayi, n yeti ya mɛ wa, mam tugum tari la welehego na.
Pɔhɛ nananawa yɛ'a ha, nɛreba banuu n boi yire puan wan welehi, ti batã tugela la bayi' ti bayi' me tugela la batã.
Ba wan welehe, sɔ wan tulege la ka dayua, ti dayua tulege la ka sɔ, ma wan tulege la a poyua, ti poyua tulege la ka ma, danyaama wan tulege la a saampɔga, ti saampɔga tulege la danyaama.” Saŋa baŋerɛ Ti Yezu yele nɛrekuuŋɔ la yeti, “Ya han nyɛ ti sagbanɛ biŋere nɛŋa bɔba zɔna na, ya ni yeti, ‘Saa n yeti ka ni’; ti la ni sirum dɛna bala.
Ya han le nyɛ ti kusebego ze'ele tiŋanuurɛ lɔbera na, ya ni yeti, ‘Zina wuntɛɛŋa wan ŋmɛ' paaɛ paaɛ’; ti la ni sirum dɛna bala.” Yamam birikɔgenɛ duma wa.
Ya tã bihera tiŋa wa, la sagbanɛ wa baŋera sɛla n wan iŋɛ, gee ŋwani ti ya kan ta'am pa'alɛ sɛla en iti sankana wa puan?
Ti'ele ŋmɛ nupu'ɔ “Ŋwani ti ya ka gakera sɛla en de yelemɛŋerɛ bɔ'ɔra ya mɛhi?
Bala, fum la se'em han nyɛ tugum, yɛ'a tugum zi'an, yan boi sore zuo la, tiregɛ la fum ŋmɛ' nupu'ɔ la en, han dagena bala, a wan dikɛ fum bo' gakera la, ti gakera la la me dikɛ fum iŋɛ kpɛ'ɛma nu'uhen, ti kpɛ'ɛma la tari fum ta lobe bahɛ paka deo puan.
N yele ya yeti, fum kan malum veehe na, han dagi na fum ta yɔ la za'a ti kɔbega ka gee.”
Tee ya bii ya bahɛ yoo Sankana wa puan la, ti nɛreba basɛba boi nɛrekuuŋɔ la puan yele Yezu, Palete en tabelɛ kɔrum Galiliihi, ka'ahɛ ba ziim lagum la ba kaabegɔ la se'em.
Ti Yezu soke ba yeti, “Ya ti'ihɛ ti Galiliihi sina wa en yuum namehɛ ŋwana wa la dela be'em duma gana Galiliihi la za'a yoi?
Aayi, n yeti ya mɛ wa, ti han dagena ya tee mɛ, ya me wan bahɛ yoo wuu lan yuum iŋɛ ba se'em la.
Bii nɛreba pia la banii la ti Silom dewoko la yuum lu di' ba ku la, ba yuum ba' galum mɛ gana nɛresɛba woo n yuum boi Yerusalɛm sankaŋa la yoi?
Aayi, mam yeti ya mɛ wa, ti han dagena ya tee mɛ, ya me wan bahɛ yoo wuu lan yuum iŋɛ ba se'em la.” Kinkandaa makerɛ Ti Yezu bo' ba makerɛ dina yeti, “Buraa n sɛ kinkaŋa a va'am puan.
Nyaa ta wa'am na ɛɛra kinkama ka zuo, gee a ka nyɛ.
Bala ti a yele va'am bihera la yeti, ‘Bihɛ, yuuma atã n ŋwana ti n kina kinkaŋa wa tiŋa na ɛɛra kinkama wa'am na paaɛ zina, gee ka malum nyɛta sɛla.
Ŋmaaɛ ka bahɛ.
Ŋwani ti ka wan zɛ'a Sagena n samanɛ?’ Ti a lerege yeti, ‘Naa n daana, bahɛ ka yuunɛ ma'a pa'ahɛ.
N wan tu' boko kaaɛ ka, bo' ka bugelego, ti ka han wam yuunɛ se'ere en kini na la, la ani suŋa, gee ka han ka wam, fum ta'am ŋmaaɛ ka bahɛ.’ ” Yezu tibɛ pɔka en de kɔɔreŋɔ Yezu ta pa'ala mɛ zamehegɔ yire deyima puan Vo'ohego dabeherɛ.
Ti pɔka en bala wa'am na, ti kulekpa'bɛ'a kaarum ka, yuuma pia la anii.
Pɔka wa kɔ'ɔm nyure mɛ uma, kan ta'am tiɛ ze'ele dɔ'ɔ.
Yezu n nyɛ pɔka wa la, a yi' ka mɛ tole nɛŋa na, yele ka yeti, “Pɔka wa, fum nyɛ faarɛ fum bã'a wa puan.” En dikɛ a nu'o pagelɛ pɔka wa zuo la, bilam bilam ti pɔka wa tiɛ ze'ele dɔ'ɔ, pɔhɛ pɛgera Yinɛ.
Gee zamehegɔ yire nɛŋadaana la, suure nyiie mɛ la Yezu, la eŋa n tibɛ pɔka la vo'ohego daarɛ la, nyaa nyɔna yɛta nɛrekuuŋɔ la yeti, “Dabeha ayoobe en de tuuma dabeha, wa'am ya dabeha aŋa puan na to'e tibegɔ, gee dagi vo'ohego dabeherɛ la puan.” Ti Daana la lebehe ba yeti, “Birekɔgenduma wa, Ya woo ka lorene ya lɔlehi bii bohi baha vo'ohego dabeherɛ la, ni tari ba ta nyuuhe?
Ti Pɔka wa en de Aberaham yaaŋa ti Sagena bobe ka tara tara yuuma pia la anii wa la, ka nari ti ka nyɛ ka fai, vo'ohego dabeherɛ puan?” Yezu en yele ŋwana la, vi en kɛ̃ sɛba woo en ka sakɛ bo' en la.
Ti nɛrekuuŋɔ la za'a nyɛɛna, la nyalema sɛ'a ti Yezu tuna la.
Gungumbeeliho makerɛ Ti Yezu nyaa yeti, “Yinɛ sɔ'ɔlum wa ani wuu bem?
N wan dikɛ bɔ makɛ mɛ la bem?
Bo ani mɛ wuu gungumbeeliho ti nɛra tari ta burɛ a va'am bila puan, ti biiliho la yehe lebege tia, ti niihe wa'am na tɛ' ba tugerɔ tia la yila zuo.” Dabelɛ makerɛ Ti Yezu le yele pa'ahɛ yeti, “N wan dikɛ Yinɛ sɔ'ɔlum wa makɛ mɛ la bem?
Bu ani mɛ wuu pɔka n dikɛ dabelɛ gɛregɛ zom kunkura atã ŋmɛ ti zom la ta ihege se'em na la.” Zanɔrɛ mika Ti Yezu dɔla tinkãra, la timbibehi kayima kayima kaara, pa'ala bala yɛ'a Yerusalɛm.
Ti nɛra ayima ta soke en yeti, “Daana, nɛreba fii wa n wan ta nyɛ faarɛ wa?” Ti Yezu lerege ba yeti, “Pɛregɛ ya la ya doohe zanɔrɛ mika la puan kɛ̃.
Se'ere en sɔi la, n yele ya ti, nɛreba zo'e zo'e wan zigera ti ba kɛ̃, gee ba kan nyaŋɛ.
Yidaana han diŋɛ ihege yu' kuleŋa la, ti fum zɛ'a yiŋa ha ŋmɛ'ɛra gee yi'ira yeti, N daana, yu'ɛ bo' tu, a wan lebehe ya yeti, ‘Mam ka mi' yamam n ze'ele zi'an na.’ Ya wan lebehe yele en yeti, tumam la fum en lagum dita gee nyuura, ti fum ni bɔna tu sadɔtɔ zuo pa'ala la.
Gee a wan lebehe ya yeti, ‘Mam ka mi' yamam en ze'ele zi'an na, fɔregɛ ya n zi'an, be'em duma wa!’ Bilam ti ya wan ta kaaha, gee ɔbera nyɛna, ya han ta nyɛ ti Aberaham, Aziki la Yakɔbe la Yinɛ nɔtɔgeheba la za'a ti ba boi Yinɛ sɔ'ɔlum la puan, gee ti ba lobe yamam mɛhi la bahɛ yiŋa ha.
Nɛreba wan ta ze'ele dapɔya, ti sɛba ze'ele zanɔya, ti sɛba ze'ele zuɔ ti sɛba ze'ele gɔbega bɔba na Yinɛ sɔ'ɔlum la puan dita.
Yelemɛŋerɛ, sɛba yee la pooren, gee wan ta tole nɛŋa, ti sɛba me tole nɛŋa, gee wan ta yee pooren.” Yezu kaahɛ bahɛ Yerusalɛm zuo Gogo kaareŋa kaŋa mɛa puan, ti Farasiiduma basɛba wa'am na yele Yezu yeti, “Bahɛ ka'lam, gee Faro eere fum mɛ ti a ku.” Ti Yezu yele ba yeti, “Kiŋɛ ya ta yele piihɔ wa bo' mam yeti, ‘A Kɛleha, mam sa'ahɛ la kulekpa'bɛ'ɛhi, gee tibera bã'ahi zina la beere, dabeha atã daarɛ ti n wan ba'ahɛ n tuuma.
Gee zina, beere, la daarɛ, n wan kiŋɛ.
Se'ere en sɔi la, la kan ta'am iŋɛ ti ba ku nɔtɔgeha yiŋa, ti a ka bɔna Yerusalɛm puan.’ Yerusalɛm, Yerusalɛm, tinsɛka en kuuri ka nɔtɔgeheba, gee lɔbera Yinɛ en tum sɛba na la la kuga.
Saŋa woo mam zigeri mɛ ti n kã'ahɛ hɔ bɔbeyinɛ wuu nua en kã'ahɛ ka kɔma iŋɛ ka kelumpagehi puan se'em la, gee fum ka iŋɛ fum puti'irɛ bala.
Bihɛ, Fum yire la nyaa boi la fum nu'uhen.
N yeti fum mɛ wa, ti fum kan le malum nyɛ mam, gura sansɛka ti fum wan ta tiɛ mam yele yeti, ‘Sum bɔna la se'em en wa'am Daana la yu'urɛ puan na la.’ ”
Yezu tibɛ buraa iŋa n pɔgelum Zi'an kayima ti Yezu ta yɛ'a, Farasiiduma nɛŋa daana ayima yire ti a ta di, vo'ohego dabeherɛ.
Ti ba kɔ'ɔm pigera en nima nima.
Bala ma'a la ti buraa iŋa za'a n pɔgelum en ze' Yezu nɛŋan.
Ti Yezu ta soke yetɔge tɔgereba la la Farasiiduma la yeti, “La de sore ti fum tibɛ nɛreba vo'ohego dabeherɛ puan bii la dagi?” Ti ba sina.
Bala ti Yezu yi' buraa la na, tibɛ ka gee bahɛ ti ka kiŋɛ.
Ti a nyaa yele ba yeti, “Ya se'em han tara bombila bii lɔlega ti ka lu bulega puan, ya kan yaaɛ ka kalam bulega la puan vo'ohego dabeherɛ la puan?” Ti ba ka ta'am wan lerege yele ana wa.
Sigehe mɛŋa, la itesuŋɔ Yezu en nyɛ ti saama la woo demehe nɛŋa duma kugehi la se'em la, ti a makɛ makerɛ dina wa bo' ba yeti, “Nɛra han yi' fum a pɔgedire de'eŋo puan ti fum kiŋɛ, da paaɛ zi'ire nɛŋa duma kugehi la zuo, daanse'ere nɛrezure boi ha gana fum ti ba yi' en.
Se'em daana en yi' yamam bayi' la ta'am ta wa'am me na yele fum yeti, ihege ka'lam gee dikɛ bahɛ ti ena tee zi'ire bini.
Bala ma'a la, fum nyaa ihegere mɛ la fagehum, ta zi'ita zi'an en boi tiŋa.
Gee ba han ni yi' ya zi'an ti fum ta paaɛ bini, kiŋɛ ta zi'ire kuge se'ehi en yeen zɛ'a bini la, ti se'em en yi' fum la han wa'am na, a wan yele fum yeti, n zɔ wa, ihege zom saazuo kugehi wa puan.
Bala ti fum wan tara zuo sɛba woo en zi' la fum bimbine la zuo la.
Se'ere en sɔi la, sɛba woo en zɛkeri ba mɛhi, ba wan sige ba tiŋa, ti sɛba woo en sigehe ba mɛhi tiŋa, ba wan zɛkɛ ba.” Gee nyaa yele se'em en yi' en la me yeti, “Fum han yi'ira nɛreba ti ba wa'am fum yire na di wuntɛɛŋa, bii zaanuurɛ, da ni yi' fum zɔduma bii fum suurɔ bii fum nɛreba, bii kpɛ'ɛnduma sɛba en kɛ̃'ɛ̃ri lɛm fum ma'a, ti ba me wan ta yi' fum me lerege zuo, la ba lebehe yɔ hɔ Gee fum han yi'ira nɛreba ti ba wa'am na di la hɔ, yi' naheduma, kɔɔrenɔ, wɔbehi la fɔɔhi la na.
Ŋwana ti fum wan nyɛ sum, se'ere en sɔi la, bamam kan ta'am lebehe yɔ hɔ.
Fum wan ta to'e fum yɔɔrɛ la tuntɔɔduma vo'ore la.” De'eŋo kãtɛ makerɛ Saama la ayima n lagum bɔna dia la puan la n wum ŋwana la, ti a yele Yezu yeti, “Sum wan bɔna la sɛba n wan ta bɔna Yinɛ sɔ'ɔlum la puan dita la!” Ti Yezu yele en yeti, “Nɛra ayima en daa iŋɛ de'eŋo kãtɛ nyaa yi' nɛreba zo'e zo'e.
Ti dia la saŋa ta paaɛ ti a tum a da'aba ti a kiŋɛ ta yele sɛba woo ti a yi' la yeti, ‘Wa'ana gee sɛla woo maahum ba'ahɛ.’ Gee ti nɛreba la za'a pɔhɛ suhera sore.
Yia daana la yeti, ‘Mam nan kɔ'ɔm da' la samanɛ, ti la dɛna n kiŋɛ de puan zina wa.
Bala n beleni fum mɛ ti n kan ta'am wa'am na.’ Ti a yima me yeti, ‘Mam nan kɔ'ɔm da' la n nii kɔɔri i kɔɔhum bunuu, bɔta ti n dikɛ i kɔ bihɛ zina, bala n beleni fum mɛ, ti n kan ta'am wa'am na.’ Ti ayima me yeti, ‘Mam nan kɔ'ɔm di la pɔgesaaŋa bala zuo n kan ta'am wa'am na.’ Ŋwana ti da'aberɛ wa lebe ta yele a kpɛ'ɛma wa sɛla en iŋɛ.
Ti kpɛ'ɛma wa suure nyiie, ti a yele a da'aberɛ wa yeti, ‘Yehe kiŋɛ sadɔkãra la sadɔbibehi woo zuto, la fum yi' naheduma, kɔɔrenɔ, fɔɔhi la wɔbehi woo ti ba la fum tari ba ka'lam na.’ Ti Da'aberɛ wa ta lebena yele ka daana wa yeti, ‘Fum yeti n iŋɛ se'em la tum ya, gee fole kelum bɔna.’ Ti kpɛ'ɛma wa le yele da'aberɛ wa yeti, ‘Le yehe sadɔkãra la, la sadɔbibehi la zuto, la fum darɛ nɛreba wa'am na pirɛ n yire wa.
N yeti fum mɛ wa, ti sɛba woo ti mam yi' ba yia la, ba se'em nuurɛ kan vɛkɛ mam dia wa la fii me.’ ” Yezu poore dɔlega sanɛ Nɛrekuuŋɔ n kini la Yezu, ti a ta ŋmɛregɛ yele ba yeti, “Se'em woo en wa'am mam zi'an na gee ka yaaɛ a sɔ la ma, a pɔga la a kɔma, a kiinduma la a tapa, Ɛ̃ɛ, pun ta ta' la a mɛŋa vom, kan ta'am dɛna mam zahera.
Se'em woo n ka zi a pumpuuredɔɔ dɔla mam, kan ta'am dɛna mam zahera.
Ya ani en wan yeti ya mɛ dewoko, ka zi'ire yia bihɛ sanɛ se'ere n boi bini la a baŋɛ nyaa a tari zo'e wan mɛ deo la ba'ahɛ yoi?
Han dagena bala, a han iibɛ biŋe gee ka ba'ahɛ, se'em woo en nyɛ ɛberɛ la wan ɛregera en yeti, de bɛɛ, ‘Nɛra wa daa pɔhɛ la mɛa, gee ka nyaŋɛ ba'ahɛ.’ Bii beni naba n wan yɛ'a ti a ta tɛ' pɛɛma la naba kayima, kan zi'ire yia ti'ihɛ bihɛ nyaa a pɛntiireba tuha pia la wan ta'am nyaŋɛ naba kayima la n tari pɛntiireba tuha pihiyi' la?
A han bihɛ ti a kan nyaŋɛ, bala ma'a ti naba kana la nan zaaɛ ha la, a wan tum a kima, ti ba tu'uhɛ ba lu en ti suma'ahum wa'am na.
Bala zuo, ya se'em kan ta'am dɛna mam zahera han dagena ya zagehɛ la sɛla woo.
Yaarum yɛla “Yaarum ani suŋa mɛ, gee yaarum han bɔregɛ bu za'ahum bahɛ, bu za'ahum la wan le iŋɛ la ŋwani lebe bu puan na?
Bo ka tari tuunɛ bo' samanɛ, bii tampugerɛ.
Ba ni kɔ'ɔm lobe yaarum bumɔ bahɛ mɛ.
Bahɛ ti se'em n tari tuba ti a wuna, kɛleha!”
Pehego n bɔregɛ makerɛ Sɛba woo en to'ohe kuba la, la be'emduma za'a du'uri en mɛ ti ba kelehe en.
Ti Farasiiduma la, la gɔnmi'ineba la gɔgena yeti, “Nɛre-ina wa to'ohe be'em duma mɛ, gee dita la ba.” Ti Yezu makɛ makerɛ dina wa bo' ba yeti, “Ya ani en boi, tara piihi kɔbega, ti kuyima bɔregɛ, ti a daana kan bahɛ piihi pihiwai' la siwai' la sɛkan la, gee ɛɛra peyiŋɔ seko en bɔregɛ la tara tara ta nyɛ kɔ?
A han nyɛ kɔ, a wan nyɔkɛ ku buke, gee nyɛɛna.
A han wa'am na paaɛ yire, a wan yi' a zɔduma, la sɛba en kɛ̃'ɛ̃ri lɛm en, yele ba yeti, ‘Wa'am ya na nyɛɛm la mam, se'ere en sɔi la, n nyɛ n pehego la n bɔregɛ la.’ Bala mɛa ti n yɛta ya wa, ti nyɛɛma kãtɛ en ni bɔna saazuo ha, be'em daana ayima han tee a puti'irɛ, nyana tuuntɔɔ duma pihiwai' la bawai' en pun tee gee ka le bɔta teere.
Lage kɔberɛ bɔregerɛ “Bii beni pɔka n tari ka lage kuba pia, ti bu buyima han bɔregɛ, ti ka kan laŋɛ butolela, piihɛ bɔ'ɔ la za'a, gee ma'ɛ a mɛŋa bihɛ suŋa ta nyɛ a lagehɔ la?
A han ta nyɛ bɔ, a wan yi' a zɔduma, la a mabiihi woo n ki'ire la en la yeti, ‘Wa'am ya na nyɛɛm la mam, se'ere n sɔi la, n nyɛ n lagehɔ la n bɔregɛ la.’ Bala mɛa ti n yɛta ya wa, Ti nyɛɛma kãtɛ n ni bɔna Yinɛ suŋereba tiŋasuka, be'em daana ayima han ni tee a puti'irɛ.” Bia yɛhega makerɛ Ti Yezu nyaa yeti, “Buraa n wa bɔna tara a dayɔɔhi siyi.
Ti bɛ'a la ta yele ba sɔ la yeti, ‘N sɔ, bo' mam n tɔtɛ n de se'em fum lɔgerɔ wa puan.’ Ti sɔ wa tɔrɛ a lɔgerɔ la bo' ba bayi' la.
Ti la iŋɛ dabeha fii wa, ti dayɔbila la kã'ahɛ a tɔtɛ la za'a nɔgɛ kiŋɛ tiŋa n zaaɛ, ta mɔgɛ a lɔgerɔ la za'a bilam bura bura.
En ta di sɛla woo ti a tara la ba'ahɛ la, ti kom pɛɛlega me sige tiŋa la puan zi'an woo, ti la nyaa pɔhɛ wuna en.
Ti a dikɛ a mɛŋa ta bo' tiŋa la puan buraa kayima, ti kaŋa me tari en kiŋɛ va'amen puan ha ti a ta biha a kurikuri.
Ti a suure ba' boti ni ti a pita a puurɛ la tipɔgerɔ la ti kurikuri la dita la, gee nɛra ka bo' en sɛla.
A puti'irɛ en ta lebe na la, a yele a mɛŋa yeti, ‘Mam sɔ tara ba tuna la za'a diti tigera mɛ gee zɛ'ɛta.
Gee mam ŋwana ti kom kuura ma wa!
N wan ihege lebe n sɔ wa zi'an, ta yele en yeti, “N sɔ, mam tum la be'em bo' saazuo, la fum.
Mam ka le nara ti ba yi' mam fum bia.
Ita mam wuu fum sɛba ti fum tara tuna wa ayima.” Gee nyaa ihege to'e sore yɛ'a lɛbera a sɔ la zi'an.
Gee en nan ta bɔna zaaɛ zaarɛ ha kina na la, ti a sɔ la nyɛ en baŋɛ, ti la ve'e en, ti a ihege zɔ tu'uhɛ en, gi' en mɔra, mɔgɛ en.
Ti a dayua la yele en yeti, ‘N sɔ, mam tum la be'em bo' saazuo, la fum nɛŋan.
Mam ka le nara ti fum yi' mam fum dayua.’ Gee sɔ la yi' la a da'aba la yeti, ‘Iŋɛ ya kalam tari fuo na, fuseko en ani suŋa gana futo la za'a la na yɛɛlɛ en.
Tari ya salema nu'tua na pire a nu'dibila, gee tari tagera na pire en.
Gee la ya nyɔkɛ nagepole sebo en karegɛ gana nii la za'a la na ku, ti tu obe gee de'em.
Se'ere en sɔi la, mam dayua wa daa ki mɛ gee le vo'e, ka daa bɔregɛ mɛ, gee lebe na!’ Bala ti ba pɔhɛ de'eŋo.
“Bala ma'a la ti kiima la boi la va'amen ha, en ta kula na pɔra yire la, a wum la yuuma la wa'ahi.
Ti a yi' da'aberɛ de yima na soke en yeti, “Beni en iti?” Ti da'aberɛ la lerege en yeti, ‘Fum suuɔ la n lebena, ti fum sɔ ku nagepole sebo en karegɛ gana nii la za'a la, se'ere en sɔi la, sɔ la to'e en mɛ la inma'ahum.’ Ti kiima wa iŋɛ suure, ti eŋa kan kɛ̃.
Ti sɔ la wum, yehe na bɛlena en.
Ti a me zagehɛ, gee yele a sɔ la yeti, ‘N sɔ, kɛleha.
Yuuma kekeko ti mam tuni bɔ'ɔra fum me wuu da'aberɛ la, ka tabelɛ zagehɛ fum nuurɛ.
Gee la bala za'a, fum ka tabelɛ bo' mam bubila, ti n me lagehɛ n taaba na ti tu de'em.
Gee fum dayɔkana wa en to'e fum lɔgerɔ la kiŋɛ ta mɔgɛ la yalunduma ba'ahɛ gee lebe na la, fum nyɔkɛ la nagepole n karegɛ gana za'a ku bo' en!’ Ti a sɔ la yele en yeti, ‘N dayua, fum boi la mam saŋa woo, mam en tari sɛla woo wa dela fum bunɔ.
Gee la dela tu de'em gee nyɛɛm, se'ere en sɔi la, fum suuɔ wa daa ki mɛ gee vo'e.
A daa bɔregɛ mɛ gee ti tu nyɛ en.’ ”
Ŋmɛlema daana makerɛ Ti Yezu yele a zahereba la yeti, Buntata ayima en tari a lɔgebehera kpɛ'ɛma, ti nɛreba ta yɛta en yeti, buraa wa kɔ'ɔm Sagena a lɔgerɔ la mɛ.
Ti a yi' en na soke en yeti, ‘Beni en bala ti n wuna ti fum iti me wa?
Wa'am na bo' mam fum bihɛ n lɔgerɔ la paaɛ se'em beene, gee fum kan le dɛna mam tuuma wa nɛŋa daana yɛ'ɛha.’ Ti lɔgebehera kpɛ'ɛma wa nyaa sɔkera a mɛŋa yeti, “N nyaa wan iŋɛ la ŋwani, n kpɛ'ɛma wa en ku a puti'irɛ ti a to'e kpe'eŋo wa n zi'an wa?” N ka kpe'em wan ta'am tu' N me zoti la vi ti n suhɛ N mi' mam wan iŋɛ se'em, ti n kpɛ'ɛma wa han pun sa'ɛ mam n kpe'eŋo wa puan, nɛreba wan kelum tɔ'ɔha mam ba yiya puan Ti buraa wa ihege yi' sɛba en tari a daana la sama la ayima, ayima lagehɛ na, soke yia daana la yeti, ‘Fum tari n daana sanɛ la ŋwani?’ Ti a yeti, ‘Kaam dugelehi kɔbega.’ Ti a yele en yeti, ‘To'e fum sanɛ gɔŋɔ en ŋwana, zi'ire ka'lam gulehɛ dugelehi pihinuu kalam iŋɛ bini.’ Gee le soke ayima me yeti, ‘Fum tari n daana sanɛ la ŋwani?’ Ti a yeti, ‘Ki pitɔ kɔbega.’ Ti a yele en yeti, ‘To'e fum sanɛ gɔŋɔ n ŋwana, zi'ire ka'lam gulehɛ pitɔ pihinii kalam iŋɛ bini.’ A daana la en ta baŋɛ la, a pɛgɛ ŋmɛlema lɔgebehera kpɛ'ɛma wa mɛ, la kaŋa en nyaŋɛ tarehɛ ka yele la se'em la yɛm.
La dela bala mɛa, zina beere wa nɛreba tã zãla ba mɛhi saŋa wa yɛla la yɛm gana niihum puan nɛreba.
Bala, n yeti ya mɛ wa, ti ya dikɛ ya ŋmɛlema lɔgerɔ nyɔgɛ zɔtɔ, ti lɔgerɔ la han ta ba'ahɛ, ba wan bo' ya bɔŋa zi'an ti fum bɔna wuuha.
“Se'em en de yelemɛŋerɛ daana yele pigehi puan, wan dɛna yelemɛŋerɛ daana yelekãra puan.
Se'em daana en pini yele pika puan me wan pina yele kãtɛ puan.
Fum han ka tara yelemɛŋerɛ ŋmɛlema lɔgerɔ puan, ani en wan sakɛ dikɛ yelemɛŋerɛ lɔgerɔ iŋɛ fum nu'uhen?
Fum han ka tara yelemɛŋerɛ la ayima bunɔ, ani en wan dikɛ sɛla en de fum mɛŋa bunɔ bo' fum?
Yameŋa ka boi wan ta'am tuna bɔ'ɔra kpɛ'ɛnduma bayi'.
Yameŋa la wan ba'ahum yaaɛ ayima, gee nɔŋɛ ayima, bii a kaabɛ a mɛŋa bo' ayima, gee bahɛ ayima.
Fum kan ta'am tuna bɔ'ɔra Yinɛ, gee tuna bɔ'ɔra ligeri.” Ze'elego, la Yinɛ sɔ'ɔlum Farasiiduma la en de lige bɔteba la en wum ŋwana za'a la, ba ɛregeri Yezu mɛ.
Ti Yezu yele ba yeti, “Ya dela nɛreba en bo'ori ya mɛhi buurɔ nɛreba nɛŋan, gee Yinɛ mi' ya suya puan en ani se'em mɛ.
Sɛla en de tuulum lɔkɔ nɛreba nɛŋan, fi'ɛ mɛ Yinɛ nɛŋan.
“Ze'elego la, la nɔtɔgeheba la tugum la woo tum mɛ, tara tara ti Yɔn ta wa'am na.
Yehe bilam, Yinɛ sɔ'ɔlum la yɛla kɔ'ɔm muula la bala, ti nɛra woo zigera ba pɛregɛ kɛ̃ bu puan.
La ka tɔi ti saazuo la tiŋa wa mɛlum, gee la kpe'em mɛ ti gulehegɔ pika pa'alegɔ wa puan saalum.
“Se'em woo en lebehe a pɔga gee tee di kayima, tum la kabohi, ti se'em woo me en di pɔgesɛka ti ka sira lebehe ka, me tum la kabohi.
Buntata, la Lazarus “Buraa kayima en wa bɔna dɛna buntata, bagera ka mɛŋa saŋa woo la banaahi la doogila, ti dia, la de'eŋo bɔna ka yire daare woo.
Gee a nayaŋa nuuren, buraa kayima en de naha, ti ka yu'urɛ yi'ira Lazarus, ti nɔra to'e ka iŋa za'a, n gã' bini, ti ka suure ni bɔta ti ka pirɛ ka puurɛ la disɛka ze'ele buntata dia zi'an la zɔgɛ la; gee baahi kina lɛɛla ka nɔra la.
Ti naha wa ta ki, ti Yinɛ suŋereba wa'am na tari en kiŋɛ Yinɛ yire, ta bɔna Aberaham zi'an.
Ti buntata la me ta ki, ti ba pi' en.
Ti a kiŋɛ bugum tiŋa puan, ta bɔna namehegɔ puan, gee gorege a zuo, nyɛ ti Aberaham boi zaaɛ zaarɛ ha, ti Lazarus gã'a a nyu'ɔ zuo bilena en.
Ti a yi' la kɔkɛ'ɛŋa yeti, ‘N sɔ Aberaham, zɔ n nimbu'ɔ gee bahɛ ti Lazarus dikɛ a nu'dibila ti'ɛ ko'om puan na yɔɔlɛ n nuuren, gee n kunkɔya n kãberi.
Se'ere en sɔi la, la wuni mam mɛ bugum peelum wa puan.’ Gee Aberaham yele en yeti, ‘N bia, tɛra ti fum yuum boi vom puan tiŋa zuo la, fum yuum nyɛ fum sum mɛ za'a, gee ti Lazarus me bɔna mɛlehegɔ puan.
Gee nananawa, a boi la sum zi'an ka'lam, gee ti fum me bɔna mɛlehegɔ puan.
Gee pun dagena bala ma'a, gee tumam la fum tiŋasuka, boko kãtɛ en beŋe, ti sɛba en wan bɔta ti ba ze'ele ka'lam yakɛ bilam na kan ta'am iŋɛ bala, ti se'em me kan ta'am ze'ele bilam yakɛ tumam zi'an na.’ Ti buntata wa yeti, ‘N sɔ, n ye beni fum mɛ ti fum tum Lazarus ti a kiŋɛ n sɔ yire, se'ere en sɔi la, mam tari la n suurɔ tunuu ha.
A kiŋɛ ta tɔgɛ bo' ba la ninmu'urɛ, ti ba da ta wa'am namehegɔ kuna wa puan ze'kana wa puan na.’ Ti Aberaham lebehe en yeti ‘Moose, la nɔtɔgeheba la woo boi ha.
Ba kɛleha ba.’ Ti buraa wa lebehe yeti, ‘Aayi n sɔ Aberaham, se'em n ki la han kiŋɛ ba zi'an, ba wan tee.’ Ti Aberaham lebehe en yeti, ‘Ba han kan kelehe Moose la nɔtɔgeheba la, bala mɛa ti se'em n ihege kum puan han pun lebe ta tɔgɛ bo' ba, ba pun kan tee ba puti'irɛ.’ ”
Yezu tɔgum busebo Ti a yele a zahereba la yeti, “Yelesɛ'a n piti nɛra lubera wan ba'ahum bɔna mɛ, gee yele boi fum se'em zi'an ti yele ana wa ze'ele na la!
La wan ana suŋa bo' fum daana ti ba dikɛ nɛɛrɛ kugere lu' yule fum yugela, za'ɛ fum bahɛ ateko puan ti fum muhi, nyana fum bahɛ ti kɔmbibehi wa ayima pirɛ lu.
Tara ya mɛhi suŋa.
Fum suuɔ han tuue, tahɛ ya en a tuure la puan, ti a han tee, ya di sugeri bo' en.
Nɛre-ina mɛa han pun tuue sugum nuuren buyopɔi daanyinɛ, gee lebe sugum nuuren buyopɔi na yele fum yeti, ‘Mam tuue ya, la dela fum di sugeri bo' en.” Ti Yezu tuntuneba yele en yeti, “Pa'ahɛ tu sakerɛ!” Ti Daana la lerege ba yeti, “Ya han tara sakerɛ ti de pun pɔ'ɛ wuu nanginɛ biileho la, fum wan ta'am yele sinsabega tia yeti, ‘Vuuɛ fum mɛŋa ta sɛ fum mɛŋa ateko wa puan ha,’ ti tia la sirum nam hɔ.
“Ani ya puan, en wan yele ya da'aberɛ en nan kɔ'ɔm ze'ele ya nii kua puan na, bii a biheri ni la piihi sɛkan ha gee nan kɔ'ɔm kɛ̃ na, ti fum sakɛ yele en yeti, kɔ'ɔm wa'am na zi'ire la mam ti tu di?
Fum tugum kan yele en yeti, ‘Maahum n yu'uŋɔ dia na, yɛ fum duka lɔgerɔ, la fum maahum n yu'uŋɔ dia na ze'ele mam ti n di gee nyu ba'ahɛ, ti fum me nyaa wa'am na di gee nyu?’ Fum ni pu'uhɛ fum da'aba mɛ la fum bo' en nuurɛ ti a tum sɛla la?
La dela bala bo' yamam me, ya han tum sɛla ti ba bo' ya nuurɛ ti ya tum la ba'ahɛ, ni yele ya yeti, ‘Tumam yeen dɛna la da'aba yooro, tum lan de tu tum se'em la ba'ahɛ.” Yezu tibɛ kunkɔma pia En ye' Yerusalɛm la, a dole la tihi se'ehi en boi Samariya la Galilii tihi tiŋasuka la tɔla.
A ta kɛ̃'ɛra la tiŋa kayima puan, ti kunkɔma pia tu'uhɛ en.
Bɔna kinkɛleŋa ha, gee yi' bahɛ na la kɔkɛ'ɛŋa yeti, “Yezu, Daana, zɔ tu nimbu'ɔ.” Yezu en nyɛ ba la, a yele ba yeti, “Kiŋɛ ya ta dikɛ ya mɛhi pa'alɛ malema daana la.” Ti ban ye' la, ti ba kunkom la bahɛ.
Ba puan ayima en ta nyɛ ti a nyɛ tibegɔ la, a ŋmɛregɛ mɛ lɛbera na, pɛgera Yinɛ la kɔkɛ'ɛŋa.
Wa'am na paaɛ lu tiŋa Yezu nɛŋan, bo' en fara.
A me dela Samariya buuri.
Ŋwana ti Yezu soke yeti, “Ya dagi ni la pia en nyɛ ya tibegɔ?
Gee bana bawai' la bɛɛ?
Bama la ayima me ka lebe na ti a dikɛ pɛka bo' Yinɛ, han dagena fum saana wa ma'a?” Ti Yezu nyaa yele en yeti, “Ihege kina, fum sakerɛ en bahɛ ti fum dɛna fum mɛŋa.” Yinɛ sɔ'ɔlum la kini na Ti Farasiiduma la le soke Yezu, Yinɛ sɔ'ɔlum la en ye' se'em ma'a na.
Ti a lerege ba yeti, “Yinɛ sɔ'ɔlum la ka tari naanɛ yɛ'a na ti fum wan nyɛ, bii se'em yele fum yeti, ‘Bihɛ, bumɔ en ŋwana’ bii ‘Bumɔ en ŋwana ke ha.’ Lan de se'em la dela, Yinɛ sɔ'ɔlum la pun diŋɛ bɔna mɛ la ya.” Gee nyaa yɛta a zahereba la yeti, “Dabeha kini na, ti ya wan boti ni ti ya nyɛ ni mam Asaala Dayua dabeha wa deyina ma'a, gee ya kan nyɛ.
Ba wan ta yɛta ya yeti, ‘Bihɛ ya, en ŋwana ke ha!’ Bii ‘Bihɛ ya, en ŋwana ke ha!’ Gee da kiŋɛ ya.
Da doohe ya yele ana pooren.
Wuu saa en ni nyakɛ saazuo sagbanɛ zuo, ze'ele bɔberɛ deyima ta paaɛ bɔberɛ deyima se'em la, bala mɛa ti a saala dayua wa lɛbega na wan ta ana a dabeha la puan.
Gee yia, la dela a ŋmibe namehɛ kãtɛ puan, ti zina beere nɛreba wa zagehɛ en.
Wuu lan daa ani se'em Nowa saŋa la, bala mɛa ti lan wan ta ana Asaala Dayua dabeha la puan.
Nɛreba yuum diti mɛ gee nyuura, gee dita pɔgeba gee ɛleha ba kɔma, ta paaɛ daan se'ere daarɛ ti Nowa kɛ̃ daka la puan la, ti ko'om la uue na di ba za'a.
La ta yeti la ana mɛ wuu Lɔti dabeha la puan la.
Nɛreba la yuum diti mɛ gee nyuura, da'ara, gee kɔɔha, buta gee mɛta, gee daan se'ere daarɛ ti Lɔti yehe Sodom la, ti Saazuo ni bugum, la tahi bugum bahɛ na sagum ba za'a.
La ta yeti la ana la bala Asaala Dayua la niirɛ daarɛ la.
De daarɛ, fum se'em en boi gɔhegɔ, gee ti fum lɔgerɔ bɔna deen, da le sige deen ti fum dikɛ.
Bala mɛa ti se'em en boi va'amen, da lebe yire na.
Tɛri ya Lɔti pɔga la.
Se'em en ti'ihɛ ti a wan ta'am gu' a vom, wan bɔregɛ bu bahɛ, gee se'em en wan bɔregɛ a vom bahɛ wan tara vom.
N yeti ya mɛ wa, ti de daarɛ, nɛreba bayi' wan ta lagum gã'a suŋɔ kuyina zuo, ti ba dikɛ ayima gee bahɛ ayima.
Pɔgehi siyi wan ta bɔna nɛɛren nɛɛna, ti ba dikɛ ayima gee bahɛ ayima.” [Buraahi siyi wan ta bɔna va'amen kɔɔra, ti ba dikɛ ayima, gee bahɛ ayima.
Diimen diimen gulehegɔ tuseto ka tari ka'lam] Ŋwana ti a zahereba la soke en yeti, “Daana, bɛha ti la wan iŋɛ?” Ti a yele ba yeti, sɛla en ki zi'an la, ziiro tiiheni la bilam.
Pokuurɛ la Gakera Ti Yezu makɛ makerɛ bo' ba, ti ba pu'uha, saŋa woo gee ti ba giila da kɔ'ɔha.
A yeti, “Tiŋa kayima puan ti gakera ayima bɔna bini, ka zɔta Yinɛ, bii a dikɛ nɛra yi' sɛla.
Tinkaŋa mɛa puan, pokuurɛ me en boi bini, kina gakera wa zi'an daare woo yɛta en yeti, ‘Gakɛ n yele wa bo' mam buurɔ, mam la se'em en tɔgeri wa tiŋasuka.’ Ti gakera wa zagehɛ ti la yuue fiiwa.
Gee pooren ti a ti'ihɛ bo' a mɛŋa yeti, ‘La mam pun ka zɔta Yinɛ, benti n dikɛ nɛra yi' sɛla, gee pokuurɛ wa en kini daana mam se'em wa la, n wan tɔgɛ bo' en buurɔ, ti a da kina daana mam bala saŋawoo.’ ” Ti Daana la nyaa yeti, “Wum ya ŋmɛlema gakera wa en yele se'em.
Gee Yinɛ en tugum kan bo' sɛba ti a mɛŋa looe la en kaahi bɔ'ɔra en bulika la yu'uŋɔ la?
A wan yuue mɛ gee suŋɛ ba yoi?
N yele ya ti, Yinɛ kan gu'um, a wan kabelɛ bo' ba buurɔ.
Gee la bala za'a, Asaala Dayua wa han ta wa'am na, a wan nyɛ sakerɛ duma tiŋa wa zuo?” Farasii la kuba tɔ'ɔha Ti Yezu le makɛ makerɛ dina wa bo' sɛba en nam ba mɛhi ti bamam dela tuuntɔɔ duma, gee zɛɛna basɛba la.
“Nɛreba bayi' en kɛ̃ pu'uhegɔ yire ti ba pu'uhɛ, ba ayima dela Farasii ti ayima dɛna kuba tɔ'ɔha.
Ti Farasii la dooe zɛ'a, gee pu'uha yeti, ‘Yinɛ, mam bo' fum fara, la mam en ka ani wuu nɛreba basɛba, fãareba, nɛreŋmɛlema, bii sɛba en tuni kabohi, pun ta paaɛ kuba tɔ'ɔha wa.
Gee mam luti la nuurɛ sugum nuuren buyi' dabeha ayopɔi woo puan, mam yɔɔri n pia pia bo'olum mɛ n sɛla woo puan.’ Gee kubetɔ'ɔha la ze' zaaɛ mɛ, pun kan gorege bihɛ saazuo, gee sura lɔbera a zuo gee yɛta yeti, ‘Yinɛ, zɔ mam be'em daana wa nimbu'ɔ!’ N yele ya yeti, burakana en wan kule yire la buurɔ gee dagi yia daana la.
Se'ere en sɔi la, sɛba woo en zɛkeri ba mɛhi, ba wan sigehe ba tiŋa.
Gee sɛba woo en sigehe ba mɛhi, ba wan zɛkɛ ba.” Yezu purɛ sum bahɛ kɔma zuo Ti nɛreba tara ba kɔma, ta ta' la kɔmbilɛɛhi kina Yezu zi'an na, ti a han wan dikɛ a nu'o pagelɛ ba zuto.
Yezu zahereba la en nyɛ ŋwana la, ba yele nɛreba la mɛ la ninmu'urɛ.
Gee Yezu yi' ba mɛ wa'am a nɛŋan na yele ba yeti, “Bahɛ ya ti ba tari kɔmbibehi wa wa'am n zi'an na, da gu'uri ya ba, se'ere en sɔi la, sɛba en ani wuu kɔma wa, ti Yinɛ sɔ'ɔlum la dɛna ba dinɛ.
Yelemɛŋerɛ ti n yɛta ya wa, ti se'em woo en ka to'e Yinɛ sɔ'ɔlum wa wuu bia, kan malum kɛ̃ bu puan.” Na' Buntata Nɛŋa daana ayima en wa soke Yezu yeti, “Pa'ala sunkɔ, Beni en de n iŋɛ la n to'e vom kamba'ahɛ wa?” Ti Yezu yele en yeti, “Ŋwani ti fum yi' mam ti sunkɔ?
Nɛra ka boi dɛna sunkɔ, han dagena Yinɛ ma'a.
Fum mi' nɔze'elego la, Fum da tum kabohi, Fum da ku nɛra, Fum da zu, Fum da dɛna aze' nyɛ pumparema, Na'aha fum sɔ la fum ma.” Ti buraa wa lebehe yeti, “Mam dole yele ana za'a mɛ n bumbile paalemen na.” Yezu en wum ŋwana la, a yele en yeti, “Yele deyima n kelum pɔ'ɛ hɔ.
Koohe fum tari sɛla woo la, la fum dikɛ ligeri la tɔrɛ naheduma, ti fum tarega la nyaa bɔna saazuo, gee ti fum wa'am na dɔla mam.” Gee buraa wa en wum ŋwana la, a suure sagum mɛ, se'ere en sɔi la, a ba' pãrɛ mɛ.
Ŋwana ti Yezu bihɛ en zii gee yeti, “La kpe'em mɛ bo' sɛba en de buntateba ti ba kɛ̃ Yinɛ sɔ'ɔlum la puan.
Yelemɛŋerɛ, la de naana bo' yugenɛ ti de doohe fupiho yoko puan tole, gana se'em en tari kɛ̃ Yinɛ sɔ'ɔlum la puan.” Ti sɛba en kelehe en la yɛta yeti, “Ti ani en nyaa wan nyɛ faarɛ?” Ti Yezu lebehe ba yeti, “Sɛla en kpe'em bo' saaleba, ka kpe'em bo' Yinɛ.” Ŋwana ti Pita nyaa yeti, “Bihɛ, tumam bahɛ tu yiya mɛ gee dɔla fum wa.” Ti Yezu yele ba yeti, “N yeti ya la yelemɛŋerɛ wa, se'em ka boi bahɛ a yire, a pɔga, bii a suurɔ bii a dɔgereba, bii a kɔma Yinɛ sɔ'ɔlum wa zuo, gee kan malum nyɛ gaŋɛ bala saŋa kana vom wa puan, la buuri sansɛka en kini na la vom kamba'ahɛ la en kini na la puan.” Yezu le tɔgɛ a kum, la a vo'ore pa'ahɛ butã Ti Yezu tari a zahereba pia la bayi' la lebe kinkɛleŋa ba ma'a, ta yele ba yeti, “Bihɛ ya, tu ye' zɔna la Yerusalɛm wa, zi'an ti sɛla woo ti nɔtɔgeheba la gulehɛ doohe mam Asaala Dayua wa puan la wan tum.
Ba wan nyɔkɛ en bo' sɛba en dagi Yuuduma, ti ba ɛregɛ en, wan iŋɛ en sɛla en ka ani suŋa tu en, gee tubehɛ nɔtuurum ma' en.
Ba han ta ŋmɛ' en ba'ahɛ, ba wan ku' en, gee dabeha atã daarɛ, a wan ihege.” Gee Yezu zahereba la pun ka bɔkɛ sɛla sɛla yetɔgebuna wa puan.
Yelemɛŋerɛ, en yele ba sɛla la sugɛ mɛ bo' ba, ti ba ka gurɛ sɛla ti a yele la.
Yezu tibɛ fua Yezu en ta pɔra Yeriko la, ti fua en zi' sore nuuren suha.
Fua wa en wum ti nɛrekuuŋɔ la kini tɔla la, ti a soke ba sɛla en iti.
Ti ba yele en yeti, “Yezu en de Nazareti buraa la en ye' tɔla.” Ti fua wa kaahɛ supi yeti, “Yezu, Deviti Dayua wa, zɔ n nimbu'ɔ!” Ti sɛba en boi nɛŋa la tahɛ en ninmu'urɛ yeti, ana bããlam.
Gee fua wa tugum malum voole gaŋɛ la bala yeti, “Deviti Dayua wa, zɔ n nimbu'ɔ!” Ti Yezu teke ze'ele su'u gee bo' nuurɛ ti ba tari buraa la wa'am na a zi'an na, ti ba tari buraa la wa'am na nɛŋan na.
Ti buraa la en ta pɔra na la, ti Yezu soke en yeti, “Beni ti fum bɔta ti n iŋɛ bo' fum?” Ti fua wa yeti, “N Daana, bahɛ ti n le nyɛta.” Ti Yezu yele en yeti, “Nyɛta, fum sakerɛ en faaɛ hɔ.” Bilam bilam ti buraa la le nyɛta, nyaa dɔla Yezu poore pɛgera Yinɛ, ti nɛreba la za'a n nyɛ ŋwana wa la, me pɛgɛ Yinɛ.
Yezu la Zakiyɔsi Ti Yezu wa'am na kɛ̃ Yeriko tiŋa nyaa kina yɛ'a, Ti buraa boi bini ti ka yu'urɛ yi'ira Zakiyɔsi, dɛna kubetɔ'ɔhereba la nɛŋadaana, pãrɛ.
Ti buraa wa zigera ti ka nyɛ Yezu en de se'em, gee nɛrekuuŋɔ la zuo, a ka nyɛti Yezu, doohe la buraa wa ba' dɛna la nɛre pika a naanɛ puan la zuo.
Bala ti a zɔ diŋɛ nɛŋa ta zom kinkaŋa zuo ti a nyɛ Yezu, se'ere en sɔi la Yezu dole la bilam tɔla.
Yezu en wa'am na paaɛ bilam la, a ze'ele mɛ bihɛ tia la zuo ha, gee yele “Zakiyɔsi, Zakiyɔsi, kabelɛ kalam sige na, gee zina, mam kɔ'ɔm yeti n dɛna fum yire saana zina.” Ti Zakiyɔsi kabelɛ sige na, ti a puurɛ pee ti a to'e Yezu a yire.
Ti sɛba woo en nyɛ ŋwana la pɔhɛ gɔgeleŋɔ la ninmu'urɛ yeti, “A ye' ti a ta dɛna la be'em daana wa yire saana.” Gee Zakiyɔsi ze'ele la bilam yele Daana la yeti, “Bihɛ n Daana, mam wan puregɛ n lɔgerɔ wa za'a zinzimɔ bo' naheduma, ti se'em me ti n daa pim en sɛla puan, en wan yɔ a daana sugum nuuren bunaahi lebehe bo' en.” Ti Yezu yele en yeti, “Zina, faarɛ wa'am yire dina wa puan na, se'ere en sɔi la, buraa wa me dela Aberaham dayua.
Se'ere en sɔi la, mam Asaala Dayua wa wa'am na ti n yehe ɛ mɛ, la n faaɛ sɛba en bɔregɛ la bahɛ.” Lagehɔ n bɔregɛ Nɛreba la en kelehe ŋwana la, ti a yele ba makerɛ dina wa, en pɔri Yerusalɛm la zuo, la ban me en ti'ihɛ ti Yinɛ sɔ'ɔlum la sunti bu wa'am nananawa na la.
Ti a yele yeti, “Zuodaana ayima en wa kiŋɛ tiŋa en zaaɛ ti a ta to'e sɔ'ɔlum buyima muŋa bo' a mɛŋa lebena.
Gee nyaa yi' a da'aba pia na, bo' ba ligekɔba pia, gee yele ba yeti, ‘Tari ya tuna gura ti n ta lebena.’ Gee buraa wa tiŋa nɛreba ka nɔŋɛ a yele, gee tum nɛreba a pooren, ti ba ta yele tiŋa la duma yeti, ‘Tumam ka boti buraa kana wa biha tɔ.’ Buraa wa en ta lebena la muŋa la, a bo' la nuurɛ ti ba yi' da'aba se'ehi ti a bo' ba ligekɔba la na, ti a baŋɛ ban dikɛ ligeri la tum nyɛ nyuurɔ se'em.
Ti yia daana la wa'am na yeti, ‘N Daana, fum lagekɔberɛ la tum nyɛ la ligekɔba pia pa'ahɛ.’ Ti zuodaana wa yele a da'aba wa yeti, ‘Fu tuuma tuuma, fum dela da'abesuŋa.
Beni zuo, fum en de yelemɛŋerɛ daana la lɔgerɔ fii wa la, tara tihi pia bihera.’ Ti yi'i daana la me wa'am na yeti, ‘N Daana, fum ligekɔberɛ la tum nyɛ la ligekɔba anuu.’ Ti Zuodaana wa yele en yeti, ‘Fum me, tara tihi sinuu bihera.’ Ti ayima me wa'am na yeti, ‘N Daana, fum lage kɔberɛ la en ŋwana.
Mam daa pɔbɛ bu mɛ suŋa la tanɛ biŋe, se'ere en sɔi la dabeem en daa tari mam la hɔ.
Se'ere en sɔi la, fum dela nɛre wurebere.
Fum digehɛ la sɛla ti fum ka biŋe, gee me kɛ̃'ɛ̃ra zi'an ti fum ka burɛ.’ Ti Zuodaana wa yele da'aberɛ wa yeti, ‘N wan gakɛ hɔ la fum mɛŋa nuurɛ yetɔgum wa.
Yameputua wa.
Fum mi', fum pun mina ti mam dela nɛra wurebere, digeha sɛla ti n ka biŋe, gee kɛ̃'ɛ̃ra zi'an ti n ka burɛ?
Ti ŋwani ti fum ka tari n lagehɔ la ta biŋe ligeri biŋere zi'an?
Ti mam lebe ni na wa, n wan to'e ni n lagehɔ la ti dɔgelega pa'ahɛ?’ Gee nyaa yele sɛba en ze' la yeti, ‘To'e ya lage kɔberɛ la a zi'an bo' se'em en tari ligekɔba pia la.’ (Ti nɛreba la lebehe yele en yeti, ‘Daana, ena pun tara la ligekɔba pia.’) ‘N yeti ya mɛ wa, ti se'em woo en tari la, ba wan bo' en kekeko pa'ahɛ, gee se'em en pun ka tara sɛla la, sɛla fii wa ti a tara la, ba wan to'e la a zi'an.
Gee han dɛna mam dinduma sɛba en ka boti ni ti mam dɛna naba sɔna ba biha la, tari ya ba wa'am ka'lam na, la ya kɔrum ba n nɛŋan wa.’ ” Yezu kɛ̃ Yerusalɛm Yezu en yele ŋwana ba'ahɛ la, a le to'e la sore yɛ'a zɔna Yerusalɛm.
En ta pɔra Bɛtefege la Bɛtani tihi la, ze'sɛka ti ba yi'ira Olive Zoore la, ti a tum a zahereba bayi', yele ba yeti, “Kiŋɛ ya kɛ̃ timbila wa en boi ya nɛŋan wa puan.
Yan ta kɛ̃'ɛ̃ra ka puan la, ya wan nyɛ ti ba lu' buŋa ze'ele, ti nɛra nan ka tabelɛ ba' ka.
Lorege ya ka tari na bo' mam.
Se'em han soke ya yeti, ‘Ya loregere buŋa la bu?’ Yeen yele ya en yeti, ‘Daana la en boti ka.’ ” Bala ti sɛba ti a tum la kiŋɛ, ta paaɛ nyɛ dɛ wuu Yezu en pa'alɛ ba se'em la.
Ti ban boi bini lɔregera buŋa la, ti ka daana soke ba yeti, “Ŋwani ti ya lɔregera buŋa la?” Ti ba yeti, “Daana la en boti ka.” Ti ba tari buŋa la wa'am Yezu zi'an na.
Ti ban yɛɛhɛ ba futo yaregɛ buŋa la zuo ba'ahɛ la, ba nyaa te'ele Yezu mɛ ti a zom yagelɛ ka zuo.
Yezu en ba' buŋa la kina la, ti nɛreba tara ba futo yarena sɔya la zuo.
En ta pɔra Olive Zoore la zuleŋa sore la, Ti a zahereba kuuŋɔ la za'a pɔhɛ pɛgera Yinɛ la nyɛɛma vɔɔla yɛta paŋa tuuma sɛ'a ti ba nyɛ, nyaa yɛta yeti, “Sum boi mɛ la naba la en dikɛ Daana la yu'urɛ wa'am na la.
Suma'ahum boi saazuo, Ti na'ahegɔ bɔna saazuin zuin ha.” Ŋwana ti Farasiiduma la basɛba en lagum bɔna nɛrekuuŋɔ la puan la yele Yezu yeti, “Pa'ala, yele fum dɔleba la ti ba go'e.” Ti a me yele ba yeti, “Mam yeti ya me wa, ti bamam han pun sina, kuga wa wan voole mɛ bahɛ na.” Yezu kele Yerusalɛm zuo Yezu en ta pɔra na nyɛ Yerusalɛm tiŋa la, a kele mɛ ka zuo, yeti, “Fum wa, fum wa fum han mini zina beere wa, Yele sɛ'a en tari suma'ahum kina na la.
Gee nananawa yele aŋa sugɛ mɛ fum ninin, ti fum ka nyɛta.
Yelemɛŋerɛ, dabeha a sɛ'a ye' fum zuo na, dabeha sɛ'a ti fum dinduma wan ti' dɔtɔ kaaɛ fum nangoone la za'a, mum zabera la fum luga woo.
Ba wan wɔ̃regɛ fum za'a sige tiŋa, sagum fum la fum kɔma biŋe fum puan.
Ba kan gee kugere deyina dɔgelɛ de tadaana zuo.
Se'ere en sɔi la, fum daa ka baŋɛ Yinɛ limehego saŋa.” Yezu piihi Pu'uhegɔ yire la Ti Yezu kɛ̃ pu'uhegɔ yire la, pɔhɛ sa'aha sɛba woo en koohe lɔgerɔ bini la, gee yɛta yeti, “La gulehɛ yeti, ‘Mam yire wa dela pu'uhegɔ yire’; gee bihɛ, yamam dikɛ de lebege la fãareba suka zi'an.” Daarɛ woo, Yezu boi la pu'uhegɔ yire la puan pa'ala.
Gee malema kiinduma la, la gɔnmi'ineba la, la yizuto kima la me mu'ɛ nini ɛɛra sadɔseko ti ba wan doohe ku' en.
Gee ba ka malum nyɛ sɛla ti ba wan iŋɛ, se'ere en sɔi la, nɛreba la za'a nɔŋɛ, gee bɔta ba kɛleha a yelehum la mɛ.
Ba soke Yezu a paŋa la yele Daarɛ deyima ti Yezu pa'ala nɛreba pu'uhegɔ yire la puan, gee yɛta ba faarɛ yelehum la, ti malema kiinduma la, la gɔnmi'ineba la doohe la yizuto kima la wa'am a zi'an na, yele en yeti, “Yele tu, beni paŋa ti fum tara tuna tuun-ana wa?
Ani en bo' fum sore?” Ti a lebehe ba yeti, “Mam me wan soke ya sokere ti ya lebehe mam.
Yɔn ko'om sua la ti a daa sɔɔra la yehe la saazuo ze'a na bii asaala zi'an?” Ti ba lebe ta suhɛ la taaba yeti, “Tu han yeti, ‘Bu ze'ele la saazuo na,’ a wan soke tu nyaa, ‘Beni ti tu daa ka sakɛ bo' en?’ Tu me han yeti, ‘Bu ze'ele la asaala zi'an na,’ nɛreba wa woo en ze' wa wan lobe tu la kuga.
Se'ere en sɔi la bamam woo mi suŋa suŋa ti Yɔn dela nɔtɔgeha.” Bala ti ba lebe ta yele en yeti, “Bamam ka mi' bu n daa ze'ele zi'an na.
Ti Yezu me yele ba yeti, “Bala ti mam me kan yele ya se'em en bo' mam sore ti n tuna tuun-ana wa za'a la.” Puto-yameŋa makerɛ Ti Yezu pɔhɛ yɛta nɛreba la makerɛ dina yeti, “Buraa n burɛ a tiihi dia va'am, dikɛ bo' bihereba ti ba bihera, gee kiŋɛ tiŋa kayima n zaaɛ ta yuue.
Ti go'ohego saŋa ta paaɛ, ti a tum a da'aberɛ bihereba la zi'an ti ba to'e a tɔtɛ bo' n na.
Gee Bihereba wa en nyɛ va'am daana wa da'aberɛ la wa la, ba nyɔkɛ en mɛ ŋmɛ' gee bahɛ en la nu'bɛɛla ti a lebe.
Ti va'am daana wa le tum a da'aberɛ ba zi'an, ti ba nyɔkɛ kaŋa me ŋmɛ' gee iŋɛ en sɛla en ka suŋa gee bahɛ en ti a lebe nu'bɛɛla.
Ti a le kelum tum ta'a daana, ti ba ŋmɛ' eŋa me pɔgelum dige en bahɛ yiŋa.
Ti va'am daana wa nyaa yele a mɛŋa yeti, ‘Beni ti n nyaa wan iŋɛ?
N nyaa wan tum la n mɛŋa dayɔba'arɛ wa, daanse'ere ba wan na'ahɛ eŋa.’ Gee sɛba en biheri va'am wa la n ta nyɛ ti va'am daana Wa dayua la kini na la, ti ba sɔhɛ bo' taaba yeti, ‘Se'em en wan ta sooe sɔna la en bala kina na wa.
Bahɛ ya ti tu ku en gee ti lɔgerɔ wa nyaa dɛna tumam dinɛ.’ Ŋwana ti ba gurɛ en ve'e yehe va'am la yiŋa, ku en.
Beni ti va'am daana wa wan dikɛ iŋɛ sɛba en biheri a va'am wa?
A wan wa'am na sagum sagum bihereba bana wa za'a gee dikɛ va'am la tee bo' basɛba.” Nɛreba la n wum ŋwana la, ba kaahɛ me buki yeti, “Yinɛ da sakɛ ti ŋwana iŋɛ.” Ti Yezu bihɛ ba zii, gee yeti, “Tɔgebuna wa vuurɛ dela deni?
‘Kugese'ere ti mɛteba zagehɛ la, kugedinɛ mɛa en de ɛ̃berɛ la zuo’?
Se'em woo en lu kugedina wa zuo wan ŋma zɔra zɔra, kugedina wa me wan mɛrehɛ se'em daana woo ti de lu a zuo.” Gɔnmi'ineba la, la malema kiinduma la en baŋɛ ti a makɛ makerɛ dina wa bahɛ la bamam zuo la, ba maahum mɛ ti ba nyɔkɛ en gogo kaareŋa kaŋa puan la, gee zɔ nɛreba la dabeem.
Kuba yua sokere Ti ba lebe pooren ta ana bããlam, gee tum viihereba en ani wuu ba dela nɛresuma a zi'an na, ti ba ta'am bɛ̃rɛ en doohe a nuurɛ yetɔgum puan, ti ba ta'am nyɔkɛ en ta bo' yele gakereba la timbihega kpɛ'ɛnduma la.
Bala ti nɛrebana wa soke Yezu yeti, “Pa'ala, tu mi' ti sɛla ti fum yɛta bii fum pa'ala, dela ma'a, fum ka lugehe nɛreba tɔgera, gee fum pa'ali la Yinɛ sore la en de se'em la la yelemɛŋerɛ la puan.
La de sore bo' tu ti tu yɔɔra tu kuba bɔ'ɔra Kaiza bii la dagi de sore?” Gee Yezu baŋɛ ba nyaleŋɔ la za'a mɛ, gee yele ba yeti, “Pa'alɛ ya mam dinaari, ani zuo, la ani yu'urɛ en boi bu zuo la?” Ti ba yeti, “Kaiza.” Ti Yezu yele ba yeti, “Bala, yi dikeri ya sɛla en de Kaiza dinɛ bɔ'ɔra Kaiza, gee dikera sɛla n de Yinɛ dinɛ, bɔ'ɔra Yinɛ.” Ba ka nyaŋɛ nyɛ la yeleyinɛ mɛ nɛrekuuŋɔ la nɛŋan ti ba wan ta'am bɛ̃rɛ en la en tɔgɛ se'em la.
Ti a lebehego la me iŋɛ ba pakerɛ paaɛ paaɛ, ti ba yari yee suram.
Ihegere sokere Ti Sadusii duma, sɛba en yeti ihegere ka boi la, wa'am Yezu zi'an na soke en sokere yeti, “Pa'ala, Moose yuum gulehɛ bo' tu yeti, buraa suuɔ han ki gee bahɛ a pɔga ti ka ka tara bia, buraa la suuɔ di pokuurɛ la dɔgɛ kɔma purɛ a suuɔ la yu'urɛ.
Ŋwana ti suurɔ tuyopɔi bɔna, ti yia daana la di a pɔga, ki gee ka tara bia, Ti se'em en tagelɛ la sooe di, ti ta'a daana me wa sooe di.
La iŋɛ la bala ti ba bayopɔi la di pɔka la soohum, ki gee ka tara bia.
Ba'ahegɔ za'a, ti pɔka la me ta ki.
Ihegere saŋa la puan, ba ani n wan ta sɔna pɔka la, gee ti ba bayopɔi la za'a di ka soohum la?” Ti Yezu yele ba yeti, “Sɛba en boi vom buna wa puan sankana wa puan la, en diti pɔgeba gee ɛleha pɔgehi.
Gee sɛba ti ba bihɛ ti ba nari ti ba tara zi'an sansɛka en kini na la, la ihegere saŋa la, kan ta dita pɔgeba bii ɛla sireba.
Yelemɛŋerɛ, ba kan le ta kiira, se'ere en sɔi la ba ta yeti ba ana mɛ wuu Yinɛ Suŋereba la, dɛna Yinɛ kɔma en yehe, ihegere la puan.
Han le dɛna ihegere la puan, Moose mɛŋa pun pa'alɛ mɛ ti la boi mɛ.
Se'ere en sɔi la tuntuo la n wa taaɛ dita bugum la, zi'an ti Moose tɔgɛ a Daana la yele yeti, a dela Aberaham Yinɛ, Aziki Yinɛ la Yakɔbe Yinɛ la.
Yinɛ me kan ta'am dɛna ki'induma Yinɛ, gee a dela vɔpa Yinɛ.
Yinɛ zi'an, ba woo vɔi mɛ.” Ŋwana ti gɔnmi'ineba basɛba lebehe yeti, “Pa'ala, fum kɔ'ɔm tɔgɛ la ma'a.” Se'ere en sɔi la, sɛba en soke en la ka le tara nuurɛ ti ba le soke en se'ere pa'ahɛ.
Ani en de Deviti Dayua la Ti Yezu nyaa yele ba yeti, “Ŋwani ti ba wan ta'am yeti, Kiresta la dela Deviti dayua?
Deviti mɛŋa yele a Yuuma Gɔŋɔ la puan yeti, ‘Daana la yele mam Daana la yeti, “Zi'ire n zuɔ nu'o wa, gura ti n ta bahɛ ti fum dinduma lebege fum nama dafeere.” ’ Deviti yi' en la a Daana, bala ŋwani ti ba wan yi'ira en Deviti dayua?” Yezu tɔgɛ gɔnmi'ineba la Ti Yezu yele a zahereba la nɛreba za'a tuban yeti, “Mini ya gɔnmi'ineba wa n nɔŋɛ ba ɛɛra kaara la fuwogero wa.
Ba nɔŋɛ la nɛreba dɔbeta pu'uha ba da'ahi puan, gee nɔŋɛ ba zi'an nɛheduma kugehi zuto, pu'uhegɔ yiya puan, la nɛŋa duma kugehi zuto de'eŋo kãra puan.
Ba saari la pokɔpa yiya.
Ban boti nɛreba nyɛta ba la zuo, ba pu'uhi la pu'uhi wogero.
Ba wan ta to'e sageŋɔ kãtɛ en gani za'a.”
Pokuurɛ bo'olum Ti Yezu nyɛ ti buntateba tara ba bo'olum kina ita bo'olum pi'ɔ la puan, ti a nyɛ ti pɔkɔ-naha tari a lagekɔba ayi' ta iŋɛ pi'ɔ la puan.
Ti a yeti, “N yeti ya la yelemɛŋerɛ wa, pɔkɔ-naha wa en bo' gana ba za'a.
Se'ere en sɔi la, bana woo yehe la sɛla ba tarega la puan bo', gee eŋa la a nɔŋɔ la za'a, a bo' la en tari sɛla za'a wan di ni en bala.” Yezu ti'ele yele pu'uhegɔ yire la gbiregeri yele Nɛreba basɛba en tɔgeri pu'uhegɔ yire la yele, ban gulɛ ku se'em la kuga suma, la bo'olum sumɔ sebo taaba ti nɛreba tara bɔ'ɔra Yinɛ ku puan la.
Ti Yezu yele ba yeti, “Lɔgetuna wa woo ti ya nyɛta wa, dabeha kini na, ti kugere kan gee paga de tadaana zuo.
Ba wan gbirege ba za'a sige tiŋa.” Saŋa daalehum la namehegɔ Ti nɛreba la soke en yeti, “Pa'ala, ŋwani ma'a ti yele dina wan iŋɛ, la daalehum boni n wan pa'alɛ ti yele wa pɔri?” Ti a yele ba yeti, “Mini ya suŋa ti se'em da pã'ahɛ ya.
Se'ere en sɔi la, nɛreba zo'e zo'e wan wa'am mam yu'urɛ puan na yeti, ‘Mam n de en.’ ‘Sankana wa pɔri mɛ.’ Da dole ya ba poore.
“Ya han ta wuna pɛntɛrɛ yɛla la gbiregeri yɛla, da bahɛ ya ti ya paleŋa ɛgera, Se'ere en sɔi la, yele ana woo wan ba'ahum iŋɛ yia, gee ba'ahegɔ saŋa la kɔ'ɔm kan tagelɛ yele aŋa pooren.” Ti a nyaa yele ba yeti, “Tiŋa wan ihege zabera la tiŋa, ti sɔ'ɔlum ihege zabera la sɔ'ɔlum.
Tinmiiŋo kãra wan wa'am na, ti zi'ihi sise'ehi me kom pɛɛlega la bã'ahi kãra me lu.
Palen-ɛka yɛla la daalehum kãra wan zɛ'ɛta saazuo wa na.
“Gee ti yele ana wa za'a wan pɔhɛ la, ba wan pɔhɛ nyɔgɛ ya, namehɛ ya, gee dikɛ ya tihɛ ba zamehegɔ yiya puan la paka deto puan.
Ba wan tari ya ta ze'ele naduma la timbihereba nɛheduma nɛŋan mam yu'urɛ wa zuo.
Ŋwana wa wan dɛna fole yu'ɛ bo' ya ti ya muulɛ mam yele.
Bala, da maahum ya puti'ira ti ya te'ele ta gu' ya mɛhi, se'ere en sɔi la, mam mɛŋa wan ta bo' ya yelesɛ'a la yɛm sebo ti ya dinduma la kan ta'am ze'ele la ya bii tɔgɛ nyaŋɛ ya.
Dɔgereba, la ya suurɔ, la yireduma, la ya zɔduma wan pun ta koohe ya tihɛ, ti ba ku ya sɛba.
Nɛreba wan yaaɛ ya za'a mam yu'urɛ wa zuo.
Gee ya zuo zonko la kuyina me kan bahɛ bɔregɛ.
Ya ŋmibega puan ti ya sɛɛhi wan nyɛ faarɛ.
Yezu ti'ele yele Yerusalɛm tiŋa sageŋɔ yele “Ya han ta nyɛ ti pɛntiireba kaaɛ Yerusalɛm tiŋa wa mum, mini ya ti Yerusalɛm sageŋɔ la pɔri.
Bala, yamam sɛba en boi Yuda tiŋa la, zɔ zom zɔya zuto, ti sɛba en boi tiŋa puan la, me bahɛ ka, ti sɛba n boi yiŋa ha me da kɛ̃ ka puan na.
Se'ere en sɔi la, dabeha ana dela leregere dabeha, ti la doohe gulehegɔ la en gulehɛ yele se'em la.
Yele boi pɔgepuuhi duma, la sɛba en tari kɔmbilɛɛhi ti ba mɔgera zuo, dabeha ana puan.
Se'ere en sɔi la, Yinɛ wan bahɛ ti susagekãtɛ sige tiŋa wa zuo, ti a sunsunyiim taaɛ bahɛ nɛreba wa zuo.
Su'a wan kɔrum ba, gee ti ba nyɔgɛ basɛba tari kiŋɛ ti ba dɛna da'aba tihi zo'e zo'e puan, gee ti nɛresɛba en ka dole Yinɛ wan nɛ Yerusalɛm tiŋa wa taalɛ tiŋa, gura ti sɛba en ka mi' Yinɛ la paŋa saŋa la ta wa'am na tum ba'ahɛ.
Asaala Dayua lɛbega saŋa “Daalehum wan ta bɔna yintule wa puan, ŋmarega wa puan la ŋmarebibehi puan.
Tiŋa wa zuo, daalehum la wan ta dɛna la susageŋɔ en wan paaɛ tihi doohe la tihi n wan tulum ba mɛhi se'em doohe la ateko ko'om wa dameŋa, la bu ko'mi'ihi.
Nɛreba wan lige la dabeem, doohe la ban nyɛ sɛla n ze'ele saazuo sigera ba zuo na la.
Se'ere en sɔi la, saazuo wa ha pahi la han ta yeti la miim mɛ.
Bilam ti ba nyaa wan nyɛ ‘Ti Asaala Dayua boi sagbanɛ zuo sigera na,’ la paŋa la suŋa kãtɛ.
Yele ana wa han ta pɔhɛ itegɔ, ihege ya saazuo la ya gɔra biha saazuo, se'ere en sɔi la ya ayɔto'e la pɔri na.” Zamehɛ yɛm Kinkaŋa puan Ti a nyaa yele ba makerɛ yeti, “Bihɛ ya kinkaŋa wa la tiihi wa za'a.
Ba han ni ta puhera vɔpaala, ya mɛhi wan nyɛ ge mina ti siiɔ pun paaɛ mɛ n bala.
Bala mɛa, ya han ta nyɛta ti yele ana iti, ya mina ti Yinɛ sɔ'ɔlum la pɔri na.
N yeti ya la yelemɛŋerɛ wa, ti zina beere nɛreba wa kan ba'ahɛ gee ti yele ana wa wa'am na tum.
Saazuo la tiŋa wan ba'ahɛ, gee mam yelehum wa kan malum ba'ahɛ.
Bihega kã'aŋɔ “Gurɛ ya ya mɛhi suŋa, han dagena bala ya suya wan tibegɛ la nyɛlumkãra la buka la vom wa puti'ira ti daandina wa la ta wa'am na di'e ya wuu bɛregɔ.
Se'ere en sɔi la dabedina wa wan sige se'em woo en boi timpaberɛ wa zuo za'a.
Bala, maahum ya ya mɛhi saŋa woo, Pu'uheri ya ti ya wan tara paŋa nyaŋɛ piiɛ yele ana wa woo n wan iŋɛ la, gee ta'am ze'ele Asaala Dayua la nɛŋan.” Daare woo Yezu ni bɔna la pu'uhegɔ yire la puan pa'ala, gee ti yu'uŋɔ woo ti a ni yehe kiŋɛ ta bɔna zoore se'ere ti ba yi'ira Olive Zoore la zuo.
Ti nɛreba la za'a ni ihege bulika yu'uŋɔ yu'uŋɔ, kiŋɛ pu'uhegɔ yire la puan ti ba ta kelehe a yetɔgum la.
Ba ku nuurɛ ti ba ku Yezu Boroboro zaŋa de'eŋo la ti ba yi'ira azɔɛtole la ta pɔra mɛ, ti malema kiinduma la, la gɔnmi'ineba la nyaa ɛɛra sose'ere ti ba wan doohe ku Yezu, se'ere en sɔi la, dabeem en daa tari ba la nɛreba la.
Ti Sagena la kɛ̃ Yudasi ti ba yi'ira Isikariyɔte, dɛna Yezu zahereba pia la bayi' la ayima la.
Ti a welege kiŋɛ ta naaɛ la malema kiinduma la, la pu'uhegɔ yire kpɛ'ɛnduma sɛba en biheri pɛntiireba la, nyaa yele ba eŋa en wan koohe Yezu bo' ba se'em.
Ti ba puurɛ pee gaŋɛ, ti ba ku nuurɛ ti ba bo' en ligeri, ti a me sakɛ, gee nyaa ɛɛra sore ti a koohe Yezu bo' ba, sansɛka ti nɛrekuuŋɔ kan ta bɔna la Yezu.
Azɔɛtole de'eŋo la maaheŋɔ Boroboro zaŋa de'eŋo la ti ba ni kaabɛ azɔɛtole pebila la saŋa la en bala paaɛ.
Bala ti Yezu tum Pita la Yɔn, yele ba yeti, “Kiŋɛ ya ta maahum azɔɛtole dia bo' tu, ti tu wa'am na di.” Ti ba soke en yeti, “Bɛha ti fum bɔta ti tu ta maahum azɔɛtole dia la ti tu di?” Ti Yezu yele ba yeti, “Kelehe ya,” ya han ta kɛ̃ tiŋa la puan, ya wan tu'uhɛ buraa ti ka zi ko'om la yoore.
Doohe ya ka, ta kɛ̃ yire se'ere puan ti a wan kɛ̃ la, la ya yele yire la daana yeti, ‘Pa'ala la yeti, “Saama bɔ'ɔ la bɛɛ ti n zi'ire di azɔɛtole dia wa la n zahereba wa?” ’ Yidaana la wan pa'alɛ ya bɔ'yaleŋa ti ba pun maahum kɔ.
Maahum ya azɔɛtole dia la bilam bo' tu.” Bala ti a zahereba la kiŋɛ, sirum ta nyɛ sɛla woo wuu Yezu en yele ba se'em la, nyaa maahum azɔɛtole dia la bilam.
Daana zaanuurɛ tuulum dia la Saŋa la en ta paaɛ la, ti Yezu zi'ire a zi'irego zi'an dia la zi'an, ti a tuntuneba la zi'a la en dɛla taaba.
Ti a yele ba yeti, “Mam ba' boti ni ti n di azɔɛtole wa mɛ la ya gee nyaa kɛ̃ n namehegɔ wa puan, gee n yeti ya mɛ wa, ti n kan di, gura ti dia la vuurɛ en de se'ere la tum tole Yinɛ sɔ'ɔlum la puan.” Gee nyaa dikɛ wula la daam, bo' Yinɛ fara ba'ahɛ, gee yele ba yeti, “To'e ya nyu gee bo' taaba.
Mam yeti ya mɛ wa ti, ze'ele sankana yɛ'a, mam kan nyu tiihi wala daam wa, gura ti Yinɛ sɔ'ɔlum la wa'am na.” Gee dikɛ boroboro, en bo' fara ba'ahɛ la, a fike boroboro la mɛ bo' ba gee yeti, “Mam iŋa en ŋwana dikera bɔ'ɔra ya wa.
Iti ya ŋwana tɛra n yele.” A iŋɛ daam la wula la me la bala mɛa ban di ba'ahɛ la, a yeti, “Wula wa en ka'ari bɔ'ɔra ya wa dela mam nɔpu'ulepaalɛ ti n pu'ula la ya, la n ziim.
Gee bihɛ ya, se'em en koohe mam la en bala zi'a la mam wa, ti a nu'o bɔna laa wa puan wa.
La dela sira ti Asaala Dayua la wan kiŋɛ wuu lan gã'arɛ se'em na la, gee yele boi se'em en wan koohe en la zuo.” Ti a zahereba la pɔhɛ sɔkera taaba, ba se'em n wan sakɛ tum tuun-dina wa.
Se'em en wan gana za'a nɔkpe'ene Ti nɔkpe'ene lu Yezu zahereba la tiŋasuka, ba se'em n gani za'a zuo.
Ti a yele ba yeti, “Tiŋa wa zuo na'duma dikɛ ba mɛhi di' la ba nɛreba, ti sɛba en boi kpe'eŋo puan me dikɛ ba mɛhi di' nɛresɛba en boi ba nu'uhen la.
Gee la kan ana bala bo' yamam.
La tugum dɛna se'em la dela la, se'em en gani za'a ya puan la, tugum dɛna bia ya za'a puan.
Ti se'em en de nɛŋadaana ya puan, tugum lebege ana wuu se'em en tɔti la.
Ti'ihɛ ya de bihɛ, ani n gani za'a?
Se'em en zi' dɛla la bii se'em en zi' tɔta la?
Dagi se'em en zi' dɛla la?
Gee mam boi la ya mɛ wuu se'em en ze' tɔta la.
“Yamam en de sɛba en ze' la mam kankaŋi n mageha wa woo puan.
Bala ti mam dikɛ sɔ'ɔlum bo' ya, wuu Sɔ la n dikɛ sɔ'ɔlum la iŋɛ mam nu'uhen se'em la, ti ya ta ta'am di gee nyu la mam n dia zi'an n sɔ'ɔlum la puan, gee zi'a na'am kugehi zuo bihera Izirale buuri pia la bayi' la.
Pita ki'ihegɔ “Ti Yezu yeti, Simɔn, Simɔn, kɛleha suŋa, Sagena la to'e la yɔ'ɔ ti a yeele ya za'a wuu ki uto la bahɛ.
Gee mam pu'uhɛ bo' fum mɛ ti fum sakerɛ da koŋe.
Gee fum, fum han ta ŋmɛregɛ lebe na, kpemehe fum suurɔ wa.” Ti Pita yele Yezu yeti, “N Daana, mam maahum ya ti mam la fum lagum kɛ̃ paka deen, la han pun dɛna la kum me, n ki la hɔ.” Ti Yezu yeti, “N yeti fum Pita, ti nɔdɔɔ kan kaahɛ zina, han dagena fum ta ki'ihɛ butã ti fum ka mi' mam.” Ligeri daŋa, sore kinɛ tapɔɔ la su'a Ti Yezu yele ba yeti, “Mam daa tum ya ti ya yehe gee ka tara ligeri dãhi, la sore kinɛ tapɔtɔ,bii tagera la, ya daa koŋe la sɛla?” Ti ba yeti, “Aayi, sɛla sɛla.” Ti a yele ba yeti, “Gee nananawa, se'em en tari ligeri daŋa a dikɛ, fum se'em me en tari sore kinɛ tapɔɔ fum dikɛ, ti se'em me n ka tari su'a, a koohe a fuo da' sua.
N yeti ya mɛ wa, ti gulehɛ kuna dela ku wa'am sira na mam puan.
La gulehɛ yeti, ‘Ba kãalɛ en pa'ahɛ la nageyigehi puan.’ La sirum dela sira ti ban gulehɛ mam yele se'em la sirum wa'am na tum.” Ti a zahereba la yele en yeti, “Daana, bihɛ, sɔ'ɔhi siyi en ŋwana.” Ti a yele ba yeti, “La seke ya.” Yezu pu'uhi Olive Zoore zuo Ti Yezu yehe na yɛ'a Olive Zoore zuo wuu en ni pun ita se'em la, ti a zahereba la doohe en.
Yezu en ta paaɛ en ye zi'an la, a yele ba yeti, “Pu'uhi ya mɛ ti makerɛ be'o saŋa la da nyaŋɛ ya.” Ti Yezu vurege wuu nu'o kugelobete lua zi'an, gee bahɛ ba, nyaa kpa' duma, pu'uhɛ yeti, “N Sɔ, fum han bɔta, da bahɛ ti n nyu namehegɔ wanɛ dina wa puan.
Gee dagi mam suboolum, gee fum suboolum en de se'ere la tum.” [Ti Suŋera ze'ele saazuo, wa'am na zi'an na kpemehe en.
Ti a ze'ele a susageŋɔ la puan pu'uhɛ tuulɛ tuulɛ, ti a iŋa muregere ana wuu ziim la tɔgeha tiŋa.
Diimen diimen gulehegɔ tuseto ka tari ka'lam] En ihege a pu'uhegɔ la puan la, a lebe la a zahereba la zi'an na, paaɛ na nyɛ ba ti ba gã' giha mɛ, susageŋɔ zo'e zo'e la zuo.
Ti a yele ba yeti, “Ŋwani ti ya giha?
Ihege ya la ya pu'uhɛ ti pã'ahebe'o saŋa la da nyaŋɛ ya.” Yezu Ŋma'a, la a nyɔkerɛ En boi bini tɔgera la, ti nɛrekuuŋɔ en bala bibigera na, ti se'em ti ba yi'ira Yudasi, dɛna Yezu zahereba pia la bayi' la puan ayima la, en boi ba nɛŋa.
Ti a paara Yezu zi'an na ti a mɔgɛ en; ti Yezu yele en yeti, “Yudasi, fum yeti fum koohe Asaala Dayua wa me la mɔka wa yoi?” Sɛba en boi la en en nyɛ nɛreba la en kini na la, ba soke yeti, “Daana, ti kɛ̃' ba la sɔ'ɔhi?” Ti Yezu zahereba la ayima fooe a su'a kɛ̃' malema nɛŋadaana ayima da'aberɛ tuberɛ fike bahɛ.
Ti Yezu yele en yeti, “Da le pa'ahɛ dɛ.” Gee kalum tuberɛ la, ti de lebe iŋɛ sum.
Ti Yezu nyaa yele malema kiinduma la, la pu'uhegɔ yire pɛntiireba kpɛ'ɛnduma, la yizuto kima la en wa'am na ti ba nyɔkɛ en la yeti, “Yamam yehe mɛ na la sɔ'ɔhi la dɔya wuu mam dela nageyiga?
Mam ni bɔna la ya daare woo pu'uhegɔ yire la puan, gee ya ka nyɔkɛ mam.
Gee ya saŋa en ŋwana, lika puan paŋa saŋa en ŋwana.” Pita Ki'ihɛ Yezu Ti ba nyaa nyɔkɛ Yezu, tari en kiŋɛ, tari en na kɛ̃ malema nɛŋadaana la yire.
Ti Pita bɔna pooren ha dɔla na.
Ti ba ta tuurɛ bugum zinzaka la tiŋasuka ɔɔha, ti Pita me wa'am na zi'ire la ba.
Ti pugela en de da'aberɛ nyɛ Pita bugum la zi'an, bihɛ en gee yeti, “Buraa kana wa ni dɔla la Yezu.” Ti Pita ki'ihɛ yeti, “Pɔka wa, mam ka mi' en.” Ti la iŋɛ fii wa, ti nɛra ayima me bihɛ en gee yeti, “Fum dela ba ayima.” Ti Pita yeti, “Buraa wa, mam ka pa'ahɛ ba puan.” Ti la le iŋɛ wuu gogo kaareŋa, ti nɛra ayima me kelum yeti, aayi, “Yelemɛŋerɛ, Buraa kana wa me ni bɔna mɛ la Yezu, se'ere en sɔi la a dela Galiliiŋa.” Ti Pita yeti, “Buraa wa, mam ka mi' fum yeti sɛla wa.” Sankaŋa puan la, Pita en nan boi bini tɔgera la, ti Nɔdɔɔ kaahɛ.
Ti Daana la ŋmɛregɛ bihɛ Pita.
Ti Pita tiɛ Daana la yelehum la, en daa yele en yeti, “Gee ti nɔdɔɔ ta kaaha zina, ti fum ki'ihɛ butã ti fum ka mi' mam.” Ti Pita yehe yiŋa ta kele ninmu'urɛ.
Ba keheri gee ŋmɛ'ɛra Yezu Ti buraahi se'ehi en gurɛ Yezu la pɔhɛ kɛhera en gee ŋmɛ'ɛra en, dikɛ sɛla lu' a nɛŋa gee sɔkera en yeti, “Bukɛ ani n ŋmɛ' fum wa.” Gee kɔ'ɔm tuura en tuunyooro yima yima.
Yezu paaɛ kiinduma nɛŋan Ti beere ta yilegɛ, ti yizuto kima, la malema kiinduma la, la gɔnmi'ineba la lagehɛ taaba, ti ba nyaa tari Yezu wa'am ba kiinduma tugum zi'an la na.
Ti ba yele en yeti, “Fum han dɛna Kiresta la, yele tu.” Ti a yele ba yeti, “Mam han pun yele ya, ya kan pun nam, n me han soke ya sokere, ya me pun kan lebehe.
Gee yehe nananawa, Asaala dayua la wan zi'ire la Yinɛ Paŋa zuɔ nu'o.” Ti ba za'a soke yeti, “Fum nyɛ dela Yinɛ dayua?” Ti a yele ba yeti “Ya yele la bala wa.” Ti ba yele taaba yeti, “Beni aze'nyɛ le yɛ'ɛha ti tu le ɛɛra ti tu nyɛ?
Tu wum de la tu mɛhi a mɛŋa nuuren!”
Yezu paaɛ Palete nɛŋan Ti tiŋa la tiiheŋɔ la naaɛ nuurɛ, tari Yezu wa'am Palete zi'an na.
Nyaa pɔhɛ zuuha Yezu bɔ'ɔra naba la yeti, “Tu nyɛ buraa wa mɛ ti ka gbiregeri tu tiŋa wa, gu'ura tumam ti tu da yɔɔra kuba bɔ'ɔra Kaiza wa, gee yɛta yeti, Eŋa en de Kiresta la, dɛna naba.” Ti Palete soke en yeti, “Fum en de Yuuduma naba la?” Ti Yezu lerege yeti, “Fum yele la bala wa.” Ti Palete yele malema kiinduma la, la nɛrekuuŋɔ la yeti, “Mam ka nyɛ se'ere ya zuuhego la woo puan ti ya zuuhe buraa wa la.” Gee ba malum tahera mɛ baha na yeti, “A gbiregeri la nɛreba la a pa'alegɔ la Yuda puan za'a, pɔhɛ Galilii tara tara la ka'lam na la.” Yezu paaɛ Hɛrɔd nɛŋan Palete en wum ŋwana la, a soke ba me nyaa buraa wa dela Galiliiŋa.
En ta baŋɛ ti Yezu yehe la Hɛrɔd sɔ'ɔlum puan na la, a bo' la sore ti ba tari en kiŋɛ Hɛrɔd zi'an, bala ma'a ti Hɛrɔd mɛŋa pun wa'am la Yerusalɛm na.
Hɛrɔd en ta nyɛ Yezu la, a puurɛ pee mɛ, se'ere en sɔi la, a gu'uhi ti a nyɛ Yezu ti la yuue mɛ.
Se'ere en sɔi la, a wuni la a yele, bɔta ti a nyɛ en ti a tum daalehum ti a nyɛ.
Ti a soke Yezu sɔgeha ta paaɛ beene deyima, gee Yezu ka lebehe en sese'ere.
Ti malema kiinduma la, la gɔnmi'ineba la kɔ'ɔm mu'ɛ nini zuuha Yezu.
Ti Hɛrɔd la a pɛntiireba la pun ta ita en sɛla en ka ani suŋa, gee kɛha en, dikɛ na'am fuo yɛɛlɛ en, gee bahɛ ti ba tari en lebe Palete zi'an.
Daan dina daarɛ en de Palete la Hɛrɔd nyɔgɛ zɔtɔ, gee ba ni dɛna la dataahi la taaba.
Yezu kum gakerɛ Ti Palete yi' malema kiinduma, la Yizuto kima la, la nɛreba la woo lagehɛ na, yele ba yeti, “Ya tari buraa kana wa na bo' mam ti a dela nɛra en pã'ahɛ nɛreba, bihɛ ya ti mam me soke en ya nɛŋan, gee n ka nyɛ tuure, yele sɛ'a woo ti ya dikɛ zuuhe en la puan.
Hɛrɔd me ka nyɛ tuure se'ere a puan, gee le tulege en bo' tu na wa.
Yelemɛŋerɛ, a ka iŋɛ sɛla ti la nara a ki.
Bala zuo, n wan bahɛ ti ba ŋmɛ' en, gee ti n bahɛ en.” [ Gee a wa tara la sore ti a yehe nɛra sankaŋa de'eŋo saŋa wa puan mɛa, paka deo la puan bahɛ.
Diimen diimen gulehegɔ la tuseto ka tari ŋwana.]
Bala ti nɛreba la naaɛ nuurɛ voole bahɛ na yeti, “Tari ya burakana wa kiŋɛ ha.
Gee yehe ya Barabase bahɛ bo' tu!” (Bura kana wa dela buraa ti ba pagɛ ka, doohe la en gbiregeri tiŋa, la nɛrekua zuo.)
Ti Palete en boti a yehe Yezu bahɛ la zuo, ti a tɔgɛ la nɛreba wa le yɛ'ɛha, gee ba kɔ'ɔm taha baha me na yeti, “Kpa' ya en, Kpa' ya en.” Ti Palete le tɔgɛ bo' ba sugum nuuren butã yeti, “Ŋwani, Beni be'em ti a tum?
Mam ka nyɛ en tuue se'ere ti tu wan ta'am ze'ele de zuo ku en.
Bala n wan bahɛ ti ba ŋmɛ' en gee bahɛ en.” Gee nɛreba la mu'ɛ la nini gaŋɛ bala, tahera baha na yeti, “A dela ba kpa' en,” ba voole la bala ta nyaŋɛ.
Ti Palete ta ku yeti, bamam en boti se'em la tum.
Gee yehe buraa sɛka ti ba bɔta ti a yehe bahɛ la bahɛ.
Buraa sɛka ti ba pagɛ ka doohe gbiregeri, la nɛrekua yɛla la, gee dikɛ Yezu bo' ba wuu bamam en boti se'em la.
Yezu kpa'a Ban tari en yɛ'a la, ba gurɛ la buraa kayima yu'urɛ en yi'iri Simɔn, yehe Saarin tiŋa, kɔ'ɔm ze'ele bo' en kina na, ti ba gurɛ en.
To'e pumpuuredɔɔ la ziile en, ti a ziira ku dɔla Yezu poore.
Ti nɛrekuuŋɔ en ka ta'am kãalɛ dɔla poore, ti pɔgehi bɔna bini kaaha gee nyɔna zɔ'ɔra.
Gee Yezu ŋmɛregɛ mɛ bihɛ ba gee yeti, “Yerusalɛm poyɔɔhi wa, da kele ya bɔ'ɔra mam, gee tugum kele ya bɔ'ɔra ya mɛhi la ya kɔma.
Bihɛ ya, se'ere en sɔi la, dabeha sirum kini na, ti ba wan ta yeti, ‘Sum boi mɛ la kundɔgereba puya sɛ'a en ka tabelɛ dɔgɛ, sɛba en ka makɛ dɔgɛ, la sɛba en ka tabelɛ mɔgehɛ bia.’ Nɛreba wan ta pɔhɛ yɛta zɔya wa yeti, ‘Lu ya tu zuo na’; gee yɛta zɔbibehi me yeti, ‘Pi' ya tu na.’ Ba han ita dɔma'aherɛ ŋwana, la nyaa yeti la ana la ŋwani bo' dɔkɛ'ɛŋa?” Nɛreba bayi me en de tuunfi'iha duma, ti ba tari ba yɛ'a ti ba ku ba la en.
Ti ba wa'am na paaɛ zi'an ti ba yi'ira zuwama zi'an la, ti ba kpa' Yezu bilam, la tuunfi'iha duma la, ti ayima bɔna Yezu zuɔ, ti ayima bɔna a gɔbega.
[ Ti Yezu nyaa yeti, “N Sɔ, di sugeri bo' ba gee ba ka mi' ban iti sɛla.”] Ti pɛntiireba la ŋmɛ' gbaŋa ti ba tɔrɛ Yezu en yɛ lɔge seto la.
Ti nɛreba zɛ'a zaaɛ zaarɛ gee biha na.
Gee ti nɛheduma la tuura yeti, “A ka tã faara la sɛba baha, bahɛ ya ti a faaɛ a mɛŋa bahɛ, a han sirum dɛna Yinɛ Kiresta la, se'em ti a looe la.” Ti pɛntiireba la me kɛha en, tari daam mi'ihego zom ta bɔ'ɔra en, gee yɛta en yeti, “Fum han sirum dɛna la Yuuduma naba, faaɛ fum mɛŋa.” Ba me daa gulehɛ la gulehegɔ kpa' dɔɔ la zuo Yezu zuin yeti, “Yuuduma naba la en ŋwana.” Ti tuunfi'iha duma bayi la ayima ti ba lagum kpa' la kɔ'ɔm tuura Yezu gee yɛta yeti, “Fum dagi la se'em ti Yinɛ looe la, Faaɛ fum mɛŋa, gee faaɛ tumam me.” Ti tuunfi'iha duma la ayima la tahɛ ena la yeti, “Fum ka zoti Yinɛ, fum la eŋa en lagum to'e sageŋɔ namehegɔ kuyina wa?
Tumam namehegɔ wa dela de sore, se'ere en sɔi la, tumam to'ore la tu tuuma yɔɔrɛ en bala, gee buraa kana wa ka tuue se'ere.” Gee nyaa yeti, “Yezu, ta tɛra n yele, fum han ta bɔna fum sɔ'ɔlum la puan.” Ti Yezu lerege en yeti, “Yelemɛŋerɛ ti n yɛta fum wa, ti zina, fum wan bɔna la mam ze'suŋa puan.” Yezu kum Wuntɛɛŋa en wa bɔna wuu zuo tiŋasuka la, ti lika wa'am na pi' tiŋa la za'a gbareti, tara tara la gogo kaareŋa atã wuntɛɛŋa.
Ti wuntɛɛŋa iŋɛ lim, ti tanɛ se'ere en yule beŋe pu'uhegɔ yire puan la ahegɛ buyi'.
Ti Yezu kaahɛ la kɔkɛ'ɛŋa yeti, “N Sɔ, fum nu'uhen ti n bahera n sia.” En yele ŋwana ba'ahɛ la, a vo'ohe la a ba'ahegɔ vo'ohego.
Ti pɛntiira wa en biheri pɛntiireba kɔbega wa la en ze' bini gee nyɛ sɛla woo en iŋɛ se'em la, ti a dikɛ pɛka bo' Yinɛ yeti, “Yelemɛŋerɛ, nɛra wa ka tari tuure.” Ti nɛrekuuŋɔ la en lagehɛ bilam na gee nyɛ sɛla woo en iŋɛ se'em la, lɛbera kula gee ɔbera nyɛna.
Gee sɛba en lɛm la Yezu la, la pɔgehi la en doohe la en ze'ele Galilii na la woo ze' la kinkɛleŋa ha gee biha yele ana woo.
Yezu pi'a Buraa kayima en me boi, dɛna nɛretuntɔɔ la nɛresuŋɔ ti ka yu'urɛ yi'ira Yosefe.
La en pun lagum dɛna tiŋa la kima ayima la, a ka lagum sakɛ bo' ba puti'irɛ la, la ba itegɔ la.
Buraa wa yehe la Yuda tiŋa kayima en yi'iri Arimatiya, daa gura la ninmu'urɛ ti Yinɛ sɔ'ɔlum la wa'am na.
Buraa kana wa en kiŋɛ Palete zi'an ta yele en Yezu iŋa la yele.
Gee nyaa yakɛ Yezu iŋa la, pɔbɛ ka la tansaalega en de pɛɛlega, tari ta biŋe yɔɔ ti ba kibegɛ taŋa puan, ti ba nan ka tabelɛ biŋe kum ku puan.
Didaarɛ dela maaheŋɔ saŋa, ti vo'ohego la me pɔhera.
Ti pɔgese'ehi en doohe Yezu ze'ele Galilii na la, doohe ta nyɛ yɔɔ la, la ban biŋe Yezu iŋa la se'em.
Gee nyaa lebe kule, ta maalɛ kaam en tari nyuuŋo suŋɔ.
Vo'ohego daarɛ la, ba vo'ohe mɛ wuu nɔze'elego la en pa'alɛ se'em la.
Yezu vo'ore Gee dabeha ayopɔi pɔhega daarɛ, bulika yu'uŋɔ yu'uŋɔ, ti pɔgehi wa ihege kiŋɛ yɔɔ la zi'an, tara ba nyuuŋo suŋɔ kaam la ti ba maalɛ la.
Ba paaɛ nyɛ ti yɔkugere la bilege mɛ gã'a kinkɛleŋa ha.
Gee ban kɛ̃ la, ba ka nyɛ Daana Yezu iŋa la.
Ti ba yari zɛ'a yɛli la yele dina wa, ba yeti ba bihɛ ti buraahi siyi en bala zɛ'a ba zi'an, ti si futo nyagera.
Ti dabeem kɛ̃ pɔgehi la ti si suure si zuto tiŋa, gee buraahi wa yele ba yeti, “Ŋwani ti ya ɛɛra vɔpa ki'induma puan?.
A ka boi ka'lam a ihege mɛ.Tɛri ya en daa yele ya se'em en daa nan boi Galilii la, ti ba wan dikɛ Asaala Dayua la iŋɛ be'emduma nu'uhen, ti ba ku en, gee dabeha atã daarɛ, a wan vo'e.” Ti ba nyaa tiɛ Yezu tɔgebuna wa, ti ban ze'ele yɔɔ la puan lebe na la, ba yele a zahereba pia la ayima la mɛ la bana la za'a sɛla woo en iŋɛ.
La dela Mɛɛri Magedalin, Yowana, Mɛɛri en de Yemesi ma la, la pɔgese'ehi woo en doohe ba na la en yele Yezu tuntuneba wa.
Gee yeledina wa ani mɛ wuu solene la bo' tuntuneba la, ti ba ka sakɛ bo' ba.
Gee Pita ihege mɛ guu zua yɛ'a yɔɔ la puan, ta paaɛ teke veehe bihɛ ku puan ha, nyɛ ti tanpeelesunɛ la gã' de ma'a, ti a lebe kula, ti la iŋɛ en pakerɛ la sɛla en iŋɛ la.
Emayose sore zuo Daan dinɛ daarɛ mɛa, ti Yezu zahereba bayi' yɛ'a timbila ti ba yi'ira Emayose, en de wuu miila ayopɔi fum ze'ele Yerusalɛm yɛ'a bini.
Ti ba kina gee suhera la taaba yele se'ere en iŋɛ la.
Ban tɔgera gee sɔheri la, ti Yezu en bala wa'am na paaɛ ba, naaɛ la ba kina, gee la pi' la ba nini ti ba da baŋɛ en.
Ti Yezu tɔgɛ bo' ba yeti, Yamam kini gee suhera la beni la taaba wa?
Ti ba ze'ele bããlam la nimbu'ɔ.
Ti ba ayima yu'urɛ en yi'iri Kelopase la lebehe en yeti, “Fum ma'a en de saana Yerusalɛm wa ka mina yelesɛ'a en iŋɛ ka'lam dabeha ana wa puan?” Ti a soke ba yeti, “Beni yɛla?” Ti ba lerege en yeti, “Yezu en yehe Nazareti na la, dɛna nɔtɔgeha, pirɛ la paŋa, la yelehum la Yinɛ la nɛreba woo nɛŋan la, ti malema kiinduma, la yizuto kiinduma nyɔkɛ en tihɛ ti ba gakɛ en ti la dela a ki, ti ba kpa' en la.
Gee tumam me daa biheri la eŋa ti eŋa en de se'em en wan yɔ to'e Izirale bahɛ.
Yele ana woo pooren, zina dela dabeha atã, ti yele ana wa iŋɛ.
Sɛla en le pa'ahɛ dela, pɔgehi sise'ehi en pa'ahɛ tumam puan en maam tumam nɔya.
Si kiŋɛ ni la yɔɔ la puan zina bulika ma'aherɛ ma'aherɛ, ka nyɛ a iŋa la, gee lebe na yele tumam ti bamam nyɛ la suŋereba, ti ba yele bamam yeti, a vo'e mɛ.
Ti tu puan basɛba kiŋɛ yɔɔ la puan lebe na yele tu yeti la kɔ'ɔm dɛna la pɔgehi la en yele se'em la, gee bamam ka nyɛ en.” Ti a yele ba yeti, “Ya gerege mɛ, ti ya bɔkerɛ me tɔna ti ya nam sɛla woo ti nɔtɔgeheba la muulɛ ti la wan iŋɛ la.
La dagi la de sore ti Kiresta la namehɛ yele ana woo puan gee nyaa kɛ̃ a suŋa la puan?” Gee nyaa pɔhɛ Moose, doohe nɔtɔgeheba la woo puan pa'alɛ ba eŋa yele en de se'em bɔna gulehegɔ la puan.
Ban wa'am na pɔra timbila la puan ti ba yɛ'a la, ti a kina tɔla ba nɛŋa wuu a ye' tɔla mɛ la.
Ti ba belum en ninmu'urɛ yeti, “Yee la tu ka'lam, gee la ye' la zaanuurɛ n bala, ti yinɛ me yɛ'a lua.” Bala ti a yee bilam la ba.
En ta zi'a la ba ti ba di la, ti a dikɛ boroboro purɛ sum bahɛ de zuo, gee fike dikɛ bo' ba.
Bilam ti ba nini pikɛ, ti ba nyaa baŋɛ en, ti a me mɛlum ba nɛŋan.
Ti ba yɛta taaba yeti, “Bihɛ, tu paleŋa ka ɛgeri ni mɛ, en tɔgeri ni la tɔ sore la zuo la, se'em ma'a ti a lakeri ni gɔŋɔ la yelehum la pa'ali ni tu la?” Gogo kaareŋa kaŋa mɛa puan ti ba ihege lebe Yerusalɛm, ta paaɛ nyɛ zahereba pia la ayima la, ti ba lagehɛ taaba.
Ba tɔgeri me yeti, “Daana la sirum vo'e mɛ, a niiɛ a mɛŋa bo' Simɔn mɛ.” Ti ba nyaa yele ba sɛla en iŋɛ sore la zuo la, la en niiɛ a mɛŋa bo' bamam se'em boroboro figehego saŋa la.
Yezu niiɛ a mɛŋa pa'alɛ a zahereba Ban boi bini tɔgera ŋwana la, ti Yezu en bala zɛ'a la ba, gee yele ba yeti, “Suma'ahum bɔna la ya.” Ti ba gɛ̃rɛ zɛ'a, ti dabeem sãɛ ba, ti ba ti'iha ti ba nyɛti la kukɔ.
Ti a yele ba yeti, “Ŋwani ti dabeem sãɛ ya bala, ŋwani ti bumbu'um bɔna ya suya puan bala?
Bihɛ ya n nu'uhi la n nama, la ya baŋɛ ti la dela mam en bala.
Kalum ya mam bihɛ, se'ere en sɔi la, kukɔ ka tari inganɛ la kɔba wuu yan nyɛ mam ti en tari se'em wa.” En yele ŋwana ba'ahɛ la, a pa'alɛ ba la a nu'uhi la a nama la.
La ba nyaa pun nyɛɛna la, ba kelum ka sakera, gee me bɔ'ɔra.
Ti a yele ba yeti, “Ya tari sɛla ka'lam ti n di?” Ti ba bo' en ziho fiiwa ti ba sɛ', ti a to'e bu, ze'ele ba nɛŋan obe.
Ti a yele ba yeti, Mam yelehum n ŋwana ti n daa tɔgɛ bo' ya, mam daa nan boi la ya la, yeti, “Sɛla woo ti ba gulehɛ doohe mam yu'urɛ puan, Moose nɔze'elego la, la nɔtɔgeheba la, la yuuma puan la za'a dela la wa'am na tum.” Ti a nyaa yu'ɛ ba puti'irɛ ti ba bɔkɛ gɔnɔ la yɛla.
Ti a le yele ba yeti, “La pun gulehɛ mɛ ti, Kiresta la wan namehɛ gee vo'e a kum la puan dabeha atã, ti a yu'urɛ puan ti ba wan muula teere en bo'ori , la be'em sugeri dia, pɔhera Yerusalɛm, la tihi za'a puan.
Yamam en de aze'nyɛduma yele ana wa woo puan.
Nyaa bihɛ ya, n yeti n tum la mam Sɔ la n biŋe nuurɛ ti a iŋɛ se'em la.
Bala, boni ya tinkana wa puan gura ti ba ta pirɛ ya la saazuo paŋa.” Yezu zom saazuo Ti Yezu nyaa tari ba yehe ti ba kiŋɛ zaaɛ ta paaɛ Bɛtani tiŋa, ti a zɛkɛ a nu'uhi saazuo, purɛ sum bahɛ ba zuo.
En boi bini puta sum baha ba zuo la, ba nyɛ ti a zɛkera la saazuo, nyaa zɔna zuin ha ta kɛ̃ ha.
Ti ba na'ahɛ en, gee tulege lebe Yerusalɛm na la nyɛɛmkãtɛ.
Ti ba naaɛ taaba bɔna pu'uhegɔ yire la puan pɛgera Yinɛ saŋa woo.
PƆHEGA Yɔn en gulehɛ Yezu yelehum la se'em la, kɔ'ɔm pa'ala la Yezu en de Yinɛ Yelehum la en ka tari ba'ahegɔ la, “Lebege asaala, wa'am na bɔna la tɔ.” Wuu gɔŋɔ wa mɛŋa en yele se'em yeti, Yelehum buna wa gulehɛ biŋe mɛ, ti sɛba en wan kãalɛ ku la, wan nam ti, Yezu en de faara sɛka ti Yinɛ yuum biŋe nuurɛ ti a wan wa'am na la, eŋa en de Yinɛ Dayua la.
Ti sɛba en nam en wan tara vom .
Gulehegɔ la en diŋɛ nɛŋa dikɛ Yezu pa'alɛ ti iŋɛ en de Yinɛ Yelehum la en ka tari ba'ahegɔ la, gɔŋɔ wa yia gulehegɔ la pa'ali la daalehum sɛ'a en pa'alɛ ti Yezu en de Faara la ti Yinɛ biŋe nuurɛ ti a wan wa'am na la, dɛna Yinɛ dayua la.
Yɛla dole yele ana wa poore mɛ pa'ala daalehum la vuurɛ en de sɛla.
Gɔŋɔ ze'kana wa tari nɛreba basɛba en wa'am na nam Yezu, lebege a zahereba, gee ti sɛba me ka to'e en gee zagehɛ ti ba kan nam en.
Lagehegɔ pia la butã paara pia la buyopɔi la tari la Yezu en boi la a zahereba la yuue se'em, la ban daa boi la taaba se'em, ta paaɛ yu'uŋɔ la ti ba nyɔkɛ en la.
La a kpemehego, la en daa maahum ba se'em zaanuurɛ se'ere ti ba wan kpa' en la puan la.
Gɔŋɔ wa ze' kana wa ba'ahegɔ la puan la, ba'ahɛ mɛ la Yezu nyɔkerɛ, la ban tari en kiŋɛ naba yire la, la a kpa'a, la a ihegere, la en niiɛ a mɛŋa pa'alɛ a zahereba la, en daa ta vo'e a kum la puan la.
Pɔka la en tum kabohi ti ba nyɔkɛ la yele en boi , yia yia gulehegɔ zo'e zo'e buuɛ gilege yele dinɛ la mɛ, ti yia yia gulehegɔ la tuseto me ka gulehɛ yele dinɛ pa'ahɛ, ti tuseto me gulehɛ de pa'ahɛ luga a sɛ'a puan.
Yɔn Ze'kana wa pa'ali yeti, vom en ka tari ba'ahegɔ bo'olum la en ze'eti Kiresta zi'an na la, dela bo'olum sebo en pɔheri nananawa, gee me dikɛ bɔ'ɔra la sɛba en nam bo' Yezu, ti eŋa en de sore, yelemɛŋerɛ, la nyɔvore la.
Ze'sɛka me en le tara yele sabelɛ dela, Yɔn Ze'kana wa tari lɔge seto ti tu nyɛta daare woo tara mageha tu daare woo vom puan yɛla, ti la pa'alɛ tu sia puan yɛla.
Lɔgerɔ la tuseto dela, ko'om, boroboro, niihum, dunkiina la a duhi, la tiihi va'am la si wala.
Yele sɛ'a en boi gɔŋɔ wa puan Pɔhega .- Yɔn ko'sɔɔra la Yezu yia zahereba la .- Yezu en pɔhɛ a tuuma nɛreba puan .—.
Yezu ba'ahegɔ dabeha en daa ani se'em, Yerusalɛm puan, la yiŋa .—.
Daana la ihegere, la en niiɛ a mɛŋa .- Ka'ahegɔ: Yezu en le niiɛ a mɛŋa Galilii .-
Vom yelehum la Pi'ileŋo puan na la, ti se'em en de Yelehum la pun bɔna mɛ.
Yelehum wa boi mɛ la Yinɛ, gee ti Yelehum wa dɛna Yinɛ.
Yelehum buna wa boi mɛ la Yinɛ pi'ileŋo puan na.
Sɛla woo en boi wa, naam doohe la eŋa puan.
Han dagi eŋa puan, zugɔ la ayima me ka boi sɛla woo en boi wa puan, wan boni.
Eŋa puan ti vom bɔna, vom buna wa en de niihum bo' timpaberɛ wa nɛreba za'a.
Niihum wa niiri baha la lika la puan, ti lika la kan ta'am lile bɔ.
Buraa kayima ti Yinɛ daa tum ka, ti ka yu'urɛ yi'ira Yɔn.
Buraa kana wa wa'am na dɛna la Aze'nyɛ daana, ti a dɛna aze'nyɛ daana bo' niihum la, ti nɛra woo doohe eŋa puan sakɛ.
Yɔn mɛŋa yuum dagi niihum la, gee wa'am na ti a dɛna la aze'nyɛ daana bo' niihum la.
Yelemɛŋerɛ niihum la en niiri bɔ'ɔra nɛra woo la en ye' timpaberɛ wa zuo na.
A pun bɔna timpaberɛ wa zuo mɛ na, ti timpaberɛ wa naam doohe la eŋa puan.
Gee la bala za'a, timpaberɛ wa zuo nɛreba ka mi' en.
A wa'am la sɛla en de a mɛŋa bunɔ puan na, gee a mɛŋa nɛreba la ka to'e en.
Gee sɛba woo en to'e en la, sɛba en sakɛ bo' a yu'urɛ la, bamam ti a bo' ba paŋa ti ba dɛna Yinɛ kɔma.
Bama sɛba dɔgum en yeen dagena ziim en lagum taaba dɔgum, bii inganɛ boolum, bii asaala suboolum puan, gee Yinɛ suboolum puan.
Ti se'em ti ba yi'ira Yelehum wa, ta lebege asaala, bɔna la tɔ, ti tu nyɛ a suŋa, sunsɛka en pa'ali ti a dela Sɔ dayɔba'arɛ, pirɛ la zu'uhegɔ, la yelemɛŋerɛ.
Yɔn en yuum tɔgeri Yelehum wa yele la, a yuum kaahɛ bahɛ me na la kɔkɛ'ɛŋa yeti, “Ena en bala ti mam tɔgɛ a yele yeti, ‘Nɛra ayima n boi mam pooren, gee gana mam, se'ere en sɔi la, a pun bɔna mɛ na gee ti mam nyaa wa'am na.’ ” Eŋa en seke paaɛ paaɛ la, nɛra woo wan nyɛ zu'uhegɔ, malum nyɛ zu'uhegɔ.
La de asira ti Ze'elego la doohe la Moose puan na, gee zu'uhegɔ, la yelemɛŋerɛ ze'eti la Yezu Kiresta puan na.
Nɛra nɛra ka tabelɛ nyɛ Yinɛ.
Gee la dela Yinɛ biba'arɛ la, en de Yinɛ la bɔna a Sɔ la suure la en dikɛ en pa'alɛ.
Yɔn en tɔgɛ Yezu yele se'em Yɔn en yele se'ere en iŋɛ n ŋwana, Yuuduma la en tum malema duma la Levi duma ze'ele Yerusalɛm na ti ba soke en yeti, “Fum dela ani la?” Yɔn yele ba mɛ, ka zagehɛ, gee kɔ'ɔm yele ba yelemɛŋerɛ yeti, “Mam dagi Kiresta la.” Ti ba soke en yeti, “Gee fum nyaa dela ani?
Fum dela Elia?” Ti a lerege ba yeti, “Aayi mam dagi.” “Gee fum dela nɔtɔgeha?” Ti a yeti, “Aayi.” Ti ba soke en yeti, “Gee fum dela ani?” Lerege tɔ se'ere ti tu tari lebe ta bo' sɛba en tum tu na la.
Fum mɛŋa ti'ihɛ ti fum dela ani?
Ti a yele ba yeti, “Mam dela kua sɛka en boi kpaahenɛ puan kaahera baha na yeti, ‘Maalɛ ya Daana la sore la tuuntɔɔ,’ ” wuu nɔtɔgeha Azaaya en purɛ se'em la.
Farasiiduma la en tum nɛreba wa na.
Bala ti ba le soke Yɔn yeti, “Gee beni ti fum sɔɔra nɛreba wa ko'om gee dagena Kiresta la, bii Elia, bii nɔtɔgeha?” Ti Yɔn lerege ba yeti, “Mam sɔɔri mɛ la ko'om wa.
Gee ya puan, nɛra ayima boi la ya ti ya ka mina en, se'em en wan wa'am mam pooren na la.
Mam pɔ'ɛ mɛ ti n lorege a tagera.” Yele dina wa iŋɛ la Bɛtani timpaberɛ, Yɔɔdan kulaa la yakenɛ ha ti Yɔn bɔ'ɔra nɛreba ko'om sua la.
Yinɛ Pebila la Yiimbeere ti Yɔn nyɛ ti Yezu kini tɔɔra en na, ti a muulɛ yeti, “Bihɛ ya,Yinɛ Pebila la n ŋwana, se'em n to'e timpaberɛ wa zuo be'em la!
Eŋa en bala ti mam wa yɛta a yele yeti, ‘Nɛra ayima en dole mam pooren, gee gana mam, se'ere en sɔi la, a pun bɔna mɛ na, gee bo' mam la.’ Mam mɛŋa ka mi' en, gee mam wa'am na bɔ'ɔra ko'omsua wa la dela, n niiɛ en pa'alɛ Iziraleduma wa.” Ti Yɔn yele pa'ahɛ yeti, “Mam nyɛ mɛ ti Fa'a Sia la ana wuu dayene la, ze'ele saazuo ha sigera na, wa yagelɛ a zuo.
Mam mɛŋa la ka mi' en, gee se'em en tum mam na ti n bo' nɛreba ko'omsua la en yele mam yeti, ‘Se'em ti fum nyɛ ti Fa'a Sia la sige na yagelɛ a zuo la, eŋa en de se'em n sɔɔri nɛreba la Fa'a Sia la.’ Mam mɛŋa nini en nyɛ, gee ti n yɛta ya wa, ti eŋa en de Yinɛ dayua la.” Yezu yia zahera Ti yiimbeere, ti Yɔn le zɛ'a la a zahereba bayi', a yeti a bihɛ, ti Yezu en bala dɔla tɔla, ti a muulɛ la kɔkɛ'ɛŋa yeti, “Bihɛ ya, Yinɛ pebila la en wa'am na.” Ti zahereba bayi' wa en wum ŋwana la, ihege doohe Yezu poore.
Yezu en ŋmɛregɛ nyɛ ti ba dole a poore la, ti a soke ba yeti, “Ya boti la bem?” Ti ba lerege en yeti, “Rabi” (de vuurɛ dela Pa'ala), “Fum ki'ire la bɛ?” Ti Yezu lerege ba yeti, “Wa'am ya na baŋɛ mam ki'ire zi'an.” Ti ba doohe en ta baŋɛ en ki'ire zi'an la, bɔna la en dabeherɛ la za'a.
Ŋwana wa iŋɛ la gogo anaahi zaanuurɛ bɔba.
Ba bayi' la en wum ti Yɔn tɔgɛ, ti ba doohe Yezu la, ba ayima dela Anduru, Simɔn Pita suuɔ.
Eŋa en ta nyɛ se'em yia dela a suuɔ Simɔn, yele en yeti, “Tumam nyɛ Mɛzaaya la” (se'em ti ba lerege yeti, se’em ti ba bi'ihɛ la).
Ti a tari Simɔn wa'am Yezu nɛŋan na, ti Yezu bihɛ Simɔn zii, gee yele en yeti, “Fum yu'urɛ yi'iri la Simɔn, fum dela Yɔn dayua.
Fum yu'urɛ nyaa wan yi'ira la Sefase” (de vuurɛ dela Pita).
Yezu yi' Filipi la Nataniyɛl Ti yiimbeere ti Yezu iŋɛ a puti'irɛ ti a kiŋɛ Galilii.
Nyaa ta nyɛ Filipi yele en yeti, “Dɔla mam.” Filipi yehe la Bɛtesaada, tinkãtɛ sɛka ti Anduru la Pita yehe na la.
Ti Filipi nyɛ Nataniyɛl, yele en yeti, “Tumam nyɛ se'em ti Moose tɔgɛ a yele pa'alegɔ gɔŋɔ la la nɔtɔgeheba gulehɛ a yele yeti, a dela Yezu, dɛna Yosefe dayua yehe Nazareti na la.” Ti Nataniyɛl soke Filipi yeti, “Bunsula boi wan ta'am yehe Nazareti na?” Ti Filipi yele en yeti, “Wa'ana ti fum nini nyɛ.” Yezu en nyɛ ti Nataniyɛl kini tɔɔra en na la, a yele en yeti, “Fum ka nyɛ, Izirale buuri paaɛ paaɛ n ŋwana, ti ŋmɛlema ka bɔna a puan.” Ti Nataniyɛl soke Yezu yeti, “Fum mi' mam la bɛha?” Ti Yezu lerege en yeti, “Mam nyɛ fum la se'em ma'a ti fum zi'a kinkaŋa la timpaberɛ gee ti Filipi wa'am na yi' fum la.” Ti Nataniyɛl lerege en yeti, “Rabi fum sirum dela Yinɛ dayua la.
Fum en de Izirale naba la.” Ti Yezu soke en yeti, “Fum nyaa nam mɛ la mam yele fum ti mam nyɛ hɔ kinkaŋa timpaberɛ la zuo?
Fum wan nyɛ yelekãra en gani ŋwana.” Gee yele en yeti, “N yeti fum la yelemɛŋerɛ wa, ti fum nini wan ta nyɛ ti saazuo ha yu'ɛ, ti Yinɛ suŋereba sigera mam Asaala Dayua wa zi'an na, gee lɛbera zɔna.”
Kana pɔgedire Dabeha atã puan ti pɔgedire bɔna Kana en boi Galilii sɔ'ɔlum puan, ti Yezu ma kiŋɛ bini.
Ba me tum yi' Yezu la a zahereba la mɛ, ti ba me bɔna pɔgedire de'eŋo la puan.
Pɔgedire daam la en ta ba'ahɛ la, ti Yezu ma wa'am na waaɛ en yeti, “Ba daam la ba'ahɛ mɛ.” Ti Yezu lerege en yeti, “Pɔka wa, bala pakɛ fum la mam la ŋwani?
Mam saŋa nan ka paaɛ.” Ti a ma la yele tuntuneba la yeti, “Iŋɛ ya sɛla woo ti Yezu wan yele ya.” Bala ma'a la ti dugerɔ kãra tuyoobe en ze' zi'an la puan, dɛna Yuuduma malema ko'om sua dugerɔ, ti dukɔ woo ko'om wan paaɛ yɔkãra pihiyi' yɛ'ɛha pita' ko'om.
Ti Yezu bo' tuntuneba la nuurɛ yeti, “Akɛya ko'om pirɛ dugerɔ wa.” Ti ba akɛ ko'om pirɛ dugerɔ la ta paaɛ nuuren na.
Ti a yele ba yeti, “Nyaa kabegɛ ya ko'om la ta bo' se'em en biheri de'eŋo la yɛla la.” Ti ba kabegɛ ko'om la ta bo' en.
Ti se'em en biheri de'eŋo wa yɛla la en lem ko'om la en nyaa lebege daam la, a ka baŋɛ daam bumɔ en ze'ele zi'an na (gee tuntuneba la en kabegɛ ta bo' en la mi').
Ti se'em en biheri de'eŋo wa yi' pɔgedita wa na, yele en yeti, “Nɛra woo ni tugum tɔrɛ la daam sumɔ la yia, gee ti pooren ba nyaa dikɛ daam be'ero toŋe, bala ma'a ti saama la han nyu tigɛ, gee fum tugum dikɛ ni daam sumɔ la ze'ele mɛ, tara tara la ŋwana ma'a.” Yezu en tum dina wa.
A yia daalehum n ŋwana, Kana n boi Galilii sɔ'ɔlum puan la, niiɛ a suŋa, ti a zahereba la nam en.
Dina n tole la, ti Yezu kiŋɛ Kapɛnum, la a ma, a suurɔ, la a zahereba la, ti ba ta kɛ̃ bilam dabeha fii wa.
Yezu zabɛ Pu'uhegɔ Yire la zuo Yuuduma azɔɛtole malema la wa pɔra mɛ, ti Yezu kiŋɛ Yerusalɛm.
Ti pu'uhegɔ yire la puan, ti Yezu nyɛ ti nɛreba tari nii, piihi la dayɛma kɔɔha, ti sɛba me zi'a ba teebula zuto tɛɛhena ligeri.
Ti Yezu pi'ihe mi'ihi maalɛ kpa'aherɛ, sa'ahɛ sɛba woo en iti ŋwana Pu'uhegɔ yire la puan la bahɛ yiŋa, la ba piihi, la ba nii la.
Gee ka'ahɛ lige tɛɛhereba la lige kuba la bahɛ; Gee yele sɛba en koohere dayɛma la yeti, “Tari ya bana wa yehe ka'lam.
Da dikɛ ya mam Sɔ yire wa lebege da'a.” Bilam ti a zahereba la tiɛ yeti, la gulehɛ bɔna ze'elego la puan yeti, “Fum yire wa nɔŋerɛ en kuuri mam.” Ti Yuuduma la soke en yeti, “Fum tari la daalehum boni ti fum pa'alɛ se'ere zuo ti fum ita ŋwana wa?” Ti Yezu lerege ba yeti, “Gbi' ya Pu'uhegɔ yire wa bahɛ, gee n wan lebehe mɛ dɛ ze'ele dabeha atã puan.” Ti Yuuduma wa yele en yeti.
“Bihɛ, yire wa mɛa dikɛ la yuuma pihinaahi la ayoobe, ti fum yeti fum wan lebehe mɛ dɛ dabeha atã?” Gee Yezu dikeri la a mɛŋa iŋa, makera la Pu'uhegɔ yire la En nyaa wa ihege a kum la puan la, ti a zahereba la tiɛ ti a tabelɛ tɔgɛ tugum wa, ti ba malum nam gulehegɔ la, la yelehum la ti Yezu tɔgɛ bo' ba la.
Yezu en daa ta bɔna Yerusalɛm azɔɛtole de'eŋo saŋa la, nɛreba zo'e zo'e en daa nam bo' a yu'urɛ la, doohe la daalehum sɛ'a ti a tuna la.
Gee Yezu daa ka dikɛ a mɛŋa bo' ba, se'ere en sɔi la, a mi' asaala woo en ani se'em mɛ, dagi se'em en wan yele en se'em yele.
A mi' sɛla en boi nɛra woo puan mɛ.
Nikodemose la Yezu Buraa kayima n boi Farasii lageŋɔ la puan, ti ka yu'urɛ yi'ira Nikodemose, dɛna Yuuduma nɛŋadaana ayima.
Ti a wa'am Yezu zi'an yu'uŋɔ kuyima na, soke en yeti, “Rabi, tu mi' ti fum dela pa'ala en ze'ele Yinɛ mɛŋa zi'an na.
Se'ere n sɔi la, nɛra ka boi wan ta'am tum daalehum sɛ'a ti fum tuna wa han dagena Yinɛ n boi la a daana.” Ti Yezu lerege en yeti, “Yelemɛŋerɛ yelemɛŋerɛ ti n yɛta fum wa, nɛra ka boi wan bɔna Yinɛ sɔ'ɔlum la puan han dagena ba dɔgɛ en la saazuo na.” Ti Nikodemose yele en yeti, “Ŋwani ti ba wan ta'am le malum dɔgɛ nɛra a bunkutɛ puan?
Nɛra wan le ta'am kɛ̃ a ma puuren ti ba le dɔgɛ en buyi' puan?” Ti Yezu lebehe en yeti, “Yelemɛŋerɛ yelemɛŋerɛ ti n yɛta hɔ wa, ti nɛra ka boi wan kɛ̃ Yinɛ sɔ'ɔlum la puan, han dagena ba malum dɔgɛ en mɛ doohe ko'om, la Sia la puan.
Sɛla ti inganɛ dɔgɛ dela inganɛ, ti sɛla ti Sia dɔgɛ, dela Sia.
Bala, da bahɛ ti la iŋɛ fum pakerɛ la mam yele fum yeti, ‘Fu dela ba malum dɔgɛ fum saazuo dɔgum la.’ Sabeeo lobere yɛ'ɛha la kuŋɔ en boti zi'an.
Fum yeen wuna la ku dameŋa, gee fum ka mi' kuŋɔ en ze'ele zi'an na, bii kuŋɔ n ye'ehe zi'an.
La ani la bala bo' se'em woo ti Fa'a Sia dɔgɛ en.” Ti Nikodemose yele en yeti, “Yele ana yeti a iŋɛ la ŋwani ta'am tum?” Ti Yezu soke en yeti, “Aa, Fum dagi la Iziraleduma pa'ala, gee ka bɔkera yele ana?” “Yelemɛŋerɛ yelemɛŋerɛ ti n yɛta fum wa, tumam yeti la sɛla ti tu mina, gee tɔgera sɛla ti tu nini nyɛ, gee ya ka sakɛ bo' tɔ.
Mam han yele fum timpaberɛ wa zuo yɛla ti fum ka nam, fum nyaa yeti fum iŋɛ la ŋwani nam, n han yele fum saazuo yɛla?
Nɛra ka tabelɛ zom saazuo wa ha, han dagena se'em daana en ze'ele de zuo sige na la, dɛna Asaala Dayua la.
Wuu Moose n wa zɛkɛ bunsɛla la muɔ la puan se'em la, bala mɛa ti ba wan ta zɛkɛ Asaala Dayua wa saazuo, Ti se'em woo en nam en, wan tara vom kamba'ahɛ.
“Yinɛ nɔŋɛ timpaberɛ wa mɛ paaɛ paaɛ zuo, ti a dikɛ a dayua kayima wa bo' na, ti se'em woo n nam en, kan bahɛ yoo, gee a wan tara vom kamba'ahɛ.
“Yelemɛŋerɛ yelemɛŋerɛ, Yinɛ ka tum a dayua wa ti ka wa'am na gakɛ timpaberɛ wa, gee timpaberɛ wa tugum nyɛ faarɛ doohe a dayua wa puan.
Sɛba en nam en kan nyɛ sageŋɔ, gee sɛba en ka nam en la, pun diŋɛ bɔna la sageŋɔ puan, se'ere en sɔi la, ba ka nam Yinɛ dayua kayima wa yu'urɛ la.
Gakerɛ en de se'em en ŋwana.
Niihum wa'am timpaberɛ wa zuo na, gee nɛreba nɔŋɛ la lika gana niihum la, beni zuo, ba tuni la be'em.
Sɛba woo n tuni be'em yaaɛ niihum mɛ, kan wa'am bu puan na, ti ba be'em la da niiɛ na.
Gee sɛba n tuni yelemɛŋerɛ kini niihum la puan me na, ti ba tuuma la niiɛ na, pa'alɛ ti ba tuni ba tuuma dɔla la Yinɛ n boti se'em.” Yezu la Yɔn ko'sɔɔra la Dina pooren ti Yezu la a zahereba kiŋɛ Yudiya kinkɛleŋa ha, ti eŋa la bamam ta kɛ̃ bilam dabeha fii wa, bɔ'ɔra nɛreba ko'om sua.
Bala ma'a ti Yɔn ko'sɔɔra la boi la Ɛnɔn n lɛm Salim la, bɔ'ɔra nɛreba ko'om sua, se'ere en sɔi la, ko'kãra n boi zɛ'sina wa puan, ti nɛreba kina a zi'an na tɔ'ɔha ko'om sua.
Bala ma'a ti ba nan ka pagɛ Yɔn Ko'sɔɔra wa.
Malema peere nɔkpe'ene n daa wa lu Yɔn zahereba la, la Yuuduma nɛra tiŋasuka.
Yɔn zahereba basɛba n wa wa'am Yɔn zi'an na yele en yeti, “Rabi, se'em n daa wa'am fum zi'an na Yɔɔdan yakenɛ ha la, se'em ti fum daa tɔgɛ a yele la n bala ŋmɛregɛ bɔ'ɔra nɛreba ko'om sua, ti nɛreba la za'a nyaa bibigera a zi'an la.” Ti Yɔn lerege ba yeti, “Se'em ka boi wan to'e sɛla, han dagena saazuo n dikɛ bo' a daana.
Yamam mɛhi en de mam aze'nyɛduma, ti n yɛta ti ‘Dagi mam en de Kiresta la, gee Yinɛ tum mam mɛ na, ti n diŋɛ a nɛŋa na.’ Pɔgedita la en sɔ'e pɔka la, gee a zɔ la n zi' la en la, puurɛ pee mɛ la en wuni pɔgedita la kua la.
La ani mam la bala, ŋwana zuo ti mam puurɛ ba' pee paaɛ paaɛ la.
“Eŋa wan malum pa'ahera, gee ti mam sigera.” Se'em n ze'ele saazuo na.
Se'em n ze'ele saazuo na la, en gani za'a.
Se'em n ze'ele timpaberɛ wa zuo na, dela timpaberɛ wa zuo bunɔ, tɔgera la timpaberɛ wa zuo yɛla.
Se'em n ze'ele saazuo na la n gani za'a.
Eŋa tɔgeri la sɛla ti a nyɛ, gee wum, gee nɛreba kelum ka nam bo' a yelehum la.
Gee se'em woo n nam bo' a yelehum la nam la yele dina wa, ti Yinɛ dela yelemɛŋerɛ.
Se'em daana ti Yinɛ tum la, tɔgeri la Yinɛ nuurɛ, se'ere en sɔi la, Yinɛ ba' pirɛ en mɛ la Fa'a Sia la.
Sɔ la nɔŋɛ dayua la mɛ, gee dikɛ sɛla woo iŋɛ a nu'uhen.
Se'em woo n nam dayua la tari la vom kamba'ahɛ.
Se'em me n zagehɛ dayua la ka tari vom, gee Yinɛ sunsunyiim n boi a daana zuo.
Yezu la Samariya tiŋa pɔka Yezu en ta baŋɛ ti Farasiiduma la wum ti, “Yezu nyaŋeri nɛreba zo'e zo'e gee bɔ'ɔra ba ko'om sua gana Yɔn‘ la,” gee la dagi Yezu a mɛŋa, gee a zahereba la en bo'ori nɛreba la ko'om sua la, ti a bahɛ Yudiya, gee yɛ'ɛha lɛbera Galilii.
Gee la dela a doohe Samariya tiŋa puan.
Ti ba wa'am na paaɛ Samariya tinkãtɛ ti ba yi'iri Sika la, lɛm la samanɛ se'ere ti Yakɔbe yuum dikɛ bo' a dayua Yosefe la.
Yakɔbe bulega n boi bini, ti Yezu n kiŋɛ taregɛ la, paaɛ zi'a bulega la zi'an.
La wa dɛna la wuntɛɛn-sigelika.
Ti Samariya tiŋa pɔka sige na ti ka akɛ ko'om, ti Yezu yele ka yeti, “Bu' mam ko'om ti n nyu.” (Bala ma'a la ti a zahereba la kɛ̃ la tinkãtɛ puan ha ti ba ta da' dia na.)
Ti Samariya tiŋa pɔka wa yele en yeti, “Ŋwani ti fum Yuu nɛra zuhera ko'om mam Samariya pɔka wa zi'an?” (Bala ma'a la ti Yuuduma ka kaleni lɔge seko ti Samariyaduma kalum) Ti Yezu lerege en yeti.
“Fum han mi' ni Yinɛ bo'olum la n de sebo, la se'em n de' en yɛta hɔ ti, ‘Bu' mam ko'om ti n nyu wa,’ fum wan zuhɛ ni en, ti a bo' ni fum vomko'om.” Ti pɔka la yele Yezu yeti, “N dɛɛma wa, fum ka tari gu'a, bulega wa me kɔ' mɛ ti fum wan nyɛ vom ko'om buna wa la biha?
Fum gani tumam yaaba Yakɔbe n bo' tumam bulega wa la mɛ, ti a dayɔɔhi la a duhi za'a nyuura ka puan la?” Ti Yezu lebehe en yeti, “Se'em woo n nyu ko'buna wa, ko'nyuuro wan le tara en.
Gee sɛba woo n nyu ko'sebo ti mam wan bo' ba la, ko'nyuuro kan le malum tara bamam duma.
Gee ko'sebo ti mam wan bo' ba la, wan lebege la bulega ba puan bula vom ko'om yɛ'ɛha vom en kamba'ahɛ puan.” Ti pɔka wa yele Yezu yeti, “N dɛɛma wa, yi bo' mam ko'buna wa, ti ko'nyuuro da le makɛ tara mam, bii n kina ka'lam na agera ko'om.” Ti Yezu lerege en yeti, “Kiŋɛ ta yi' fum sira na.” Ti pɔka wa lerege en yeti, “Mam ka tari sira.” Ti Yezu lerege en yeti, “Fum tɔgɛ la yelemɛŋerɛ, la fum yeti, ‘N ka tari sira la.’ Se'ere en sɔi la, fum ele la sireba banuu, ti se'em ti fum bɔna la en nananawa, pun dagena fum sira.
Sɛla ti fum yele la dela asira.” Ti pɔka wa yele en yeti, “Naa, mam bihɛ ti fum dela nɔtɔgeha.
Tumam yaabeduma pu'uheri Yinɛ la zɔya wa zuto, gee yamam yeti, zi'an ti nɛreba wan pu'uha Yinɛ dela Yerusalɛm puan ma'a.” Ti Yezu lerege en yeti, “Pɔka wa, nam mam, ti saŋa kini na ti ya kan pu'uha Sɔ la zoore wa zuo, bii Yerusalɛm puan.
Yamam pu'uheri la sɛla ti ya ka mina, gee tumam pu'uheri la sɛla ti tu mina.
Se'ere n sɔi la, faarɛ ze'eti la Yuuduma zi'an na.
Gee saŋa kini na, kaŋa n ŋwana, ti sɛba n de yelemɛŋerɛ pu'uhereba la, wan pu'uhera Sɔ la, Sia la yelemɛŋerɛ puan.
Se'ere n sɔi la, Sɔ la eere la nɛrebana taaba ti ba pu'uha en.
Yinɛ dela Sia, ti sɛba n pu'uheri en la dela ba pu'uha en Sia la yelemɛŋerɛ puan.” Ti pɔka la yele Yezu yeti, “Mam mi' ti Mɛzaaya la,” (se'em ti ba yi'ira Kiresta la) kini na.
“Eŋa han wa'am na, a wan pa'alɛ tɔ sɛla woo.” Ti Yezu yele pɔka wa yeti, “Mam n bala.
Mam se'em en tɔgera la fum wa.” Bilam, ti a zahereba la n bala paara na, ti la iŋɛ ba pakerɛ la en tɔgeri la pɔka, gee ba se'em ka lakɛ nuurɛ soke Pɔka wa nyaa “Beni ti fum bɔta?” Bii ba soke Yezu nyaa “Beni ti fum tɔgera la en?” Ti pɔka la bahɛ ka yoore la bilam, gee lebe tinkãtɛ la puan, ta muulɛ yele nɛreba yeti, “Wa'am ya na bihɛ ya, Buraa kayima n yele mam yele sɛ'a woo ti mam tum!
Eii!, Ka wan dɛna Kiresta n bala, bii ka kan dɛna?” Ti nɛreba la yehe tinkãtɛ la puan, to'e sore yɛ'ɛha Yezu zi'an.
Bala ma'a la ti Yezu zahereba la beleni en mɛ yeti, “Rabi, di dia fiiwa.” Ti a yele ba yeti, “Mam tari dia mɛ wan di ti ya ka mina.” Ti a zahereba la yɛta taaba yeti, “Nɛra n tari dia na bo' en ti a di bii’?” Ti Yezu lerege ba yeti, “Mam dia dela n tuna se'em n tum mam na la sumboolum, la n ba'ahɛ a tuunɛ la.” Ya ka tari yetɔgum busebo ni yeti, ‘Ŋmarehi sinaahi n gee la tu bum dia’?
Gee mam yeti ya mɛ yeti, Bihɛ ya kaaɛ kaaɛ, la ya nyɛ samana la zuto dia n bi'ɛ se'em, bɔta buŋa.
Buna la pun pɔhɛ tɔ'ɔha a yɔɔrɛ mɛ, gee ka'aha dia la yɛ'ɛha vom kamba'ahɛ puan, ŋwana ti buta, la buna la wan lagum nyɛɛna la taaba.
Ya yetɔgebuna wa dela asira.
‘Ayima n buti, ti ayima buna.’ Mam tum ya ti ya kiŋɛ ta bum la zi'an ti ya ka tum.
Basɛba n namehɛ, ti yamam kiŋɛ ta dita ba nyuurɔ.” Ti Samariyaduma en yehe tinkãtɛ la puan na la kekeko nam bo' Yezu, doohe la pɔka la n yele se'em yeti, “A yele mam la mam tum yele sɛ'a woo la.” Bala zuo, Samariya tinkãtɛ nɛreba wa n wa'am na na la, ba belum en mɛ ti a kɛ̃ la ba.
Ti a sakɛ, kɛ̃ bilam dabeha ayi'.
Ti nɛreba zo'e zo'e nam en, doohe a yelehum la puan.
Gee nyaa yele pɔka la yeti, “La le dagena fum n yele tu se'em la zuo ti tu nam wa, gee tu mɛhi tuba n wum, ti tu baŋɛ ti eŋa n sirum de timpaberɛ wa zuo za'a faara la.” Yezu lebe Galilii Dabeha ayi' n tole la, ti Yezu ze'ele bilam kiŋɛ Galilii.
(Se'ere n sɔi la Yezu mɛŋa pun yeti, “Nɔtɔgeha ka tari zuo a mɛŋa tiŋa puan).” En paaɛ Galilii la, Galiliihi la to'e en mɛ, doohe la ban pun nyɛ sɛla woo ti Yezu tum Yerusalɛm de'eŋo la puan la.
Se'ere en sɔi la, ba daa lagum bɔna de'eŋo la puan mɛ.
Yezu tibɛ kpɛ'ɛma dayua Ti Yezu le kiŋɛ Kana n boi Galilii puan, zi'an ti a tabelɛ bahɛ ti ko'om lebege daam la.
Kpɛ'ɛma ayima dayua n wa bɛ̃'ɛra, bɔna Kapɛnum.
Ti kpɛ'ɛma wa n ta wum ti Yezu ze'ele Yudiya wa'am la Galilii na la, ti a kiŋɛ ta belum en ti a wa'am na tibɛ a dayua wa, se'ere en sɔi la, a dayua la kɔ'ɔm yɛ'ɛha la yɔɔen.
Ti Yezu yele en yeti, “Han dagena ti ya nyɛ la daalehum la nyalema, ya kan malum nam.” Ti kpɛ'ɛma wa belum Yezu yeti, “Naa, wa'am kalam na tibɛ n dayua wa gee ka ye' la kum.” Ti Yezu yele en yeti, “Kina gee fum dayua la kan ki.” Ti buraa wa nam yelehum la, Yezu n yele en se'em la, gee sige sore yɛ'ɛha kula.
En boi sore zuo kula la, ti a yamehi zɔ tu'uhɛ en na yele en yeti, “Fum bia la vo'e ya.” Ti a soke ba sansɛka puan ti bia la ban'an la bahɛ ka la, ti ba yeti, “Zaam, wuntɛɛŋa gogo kaareŋa kayina wuntɛɛŋa zuo tiŋasuka, ti ka ɔɔrɔ la bahɛ en.” Bala ti buraa wa baŋɛ ti sankaŋa mɛa puan ti Yezu yele en yeti, “Kina gee fum bia la kan ki la.” Ti buraa wa nam Yezu, eŋa la a yire za'a.
Daalehum kana pa'ahɛ la daalehum buyi' ti Yezu tum, eŋa n ze'ele Yudiya wa'am Galilii na la.
Vo'ohego dabeherɛ tibegɔ Yele ana pooren ti Yuuduma malema de'eŋo kuyima saŋa paaɛ, ti Yezu kiŋɛ zom Yerusalɛm.
Yerusalɛm puan la, nayaŋa kayima ti ba yi'ira ka piihi nayaŋa, ti bɔka gã'a ti ba yi'ira ka Heburu puan ti Bɛti-zata, tara bɔpagehi sinuu.
Zɛ'sina sinuu wa puan ti bã'duma kekeko, fɔɔhi, wɔbehi la kɔɔrenɔ ni wa'am na gã'a gura.
[Ba gã' gura la ko'om la ta gbirege.
Se'ere n sɔi Daana Suŋera n ni makɛ saŋa wa'am na sige ko'om la puan gbirege bu, ti ba'ara sɛka woo n sige ko'om la puan yia, a bã'a ni bahɛ mɛ.]
Ti buraa kayima bɔna bini bɛ̃' yuuma pihitã la anii.
Yezu n nyɛ en ti a gã' bini gee me mina ti a bɛ̃' yuue mɛ la, ti a soke en yeti “Fum boti tibegɔ?” Ti buraa wa lebehe en yeti, “Naa, Suŋera la ni han sige na damɛ ko'om la, mam ka tari se'em ni wan suŋɛ mam ti n lu ko'om la puan yia.
Mam ni ta maahena la, ti ayima n pun lu bini.” Ti Yezu yele en yeti, “Ihige kilum fum suŋɔ kiŋɛ.” Bilam bilam ti buraa la nyɛ ka tibegɔ, vaaɛ ihige saazuo, kilum ka suŋɔ tu' kina.
Yele dina wa iŋɛ la vo'ohego daarɛ puan.
Bala ti Yuuduma la yele buraa wa n nyɛ ka tibegɔ wa yeti, “Zina dela vo'ohego dabeherɛ, la dagi ma'a ti fum ziira suŋɔ.” Gee buraa wa lerege ba yeti, “Buraa sɛka n tibɛ mam la n yele mam ti, ‘Kilum fum suŋɔ la kina.’ ” Ti ba soke en yeti, “Buraa kani n bala yele fum yeti, ‘Kilum fum suŋɔ kiŋɛ la’?” Buraa wa n nyɛ ka tibegɔ wa me ka mi' Yezu n de se'em.
Ti Yezu me doohe nɛrekuuŋɔ la puan yehe.
Pooren ti Yezu ta nyɛ buraa wa pu'uhegɔ yire la puan, yele en yeti, “Bihɛ, fum ban'an la bahɛ ya.
Da le tum be'em ti la tari sɛla n gani ŋwana le wa'an fum zuo na.” Ti buraa wa kiŋɛ nyaa ta yele Yuuduma la yeti, la dela Yezu n daa tibɛ mam la.
Ŋwana zuo ti Yuda duma la ihige dɔla Yezu dɔlega, eŋa en tuni tuun-ana wa taaba vo'ohego dabeherɛ puan la.
Ti Yezu lerege ba yeti, “Mam Sɔ n tuni la, mam me tuni mɛ.” Ŋwana zuo, ti Yuuduma wa malum mu'ɛ la nini ɛɛra ba ko' en, beni zuo, a ka galum la vo'ohego daarɛ kiha la ma'a, gee a galum mɛ la eŋa en yi'iri Yinɛ ti a mɛŋa Sɔ, tara a mɛŋa makera la Yinɛ la.
Dayua la paŋa Ti Yezu yele ba yeti, “N yeti ya la yelemɛŋerɛ yelemɛŋerɛ wa, ti Dayua la kan ta'an tuna a mɛŋa tuuma, han dagena sɛla ti a nyɛ ti Sɔ la tuna la.
Sɛla woo ti Sɔ la tuna la, bala mɛa ti Dayua la tuna.
Sɔ la nɔŋɛ Dayua la mɛ, gee pa'ala en sɛla woo ti eŋa n de Sɔ la tuna.
A me wan pa'alɛ en yele kãra n gani yele ana wa, ti la iŋɛ ya pakerɛ La dela asira ti, wuu Sɔ la n ihigere kum bɔ'ɔra ba vom se'em la, bala mɛa ti Dayua la me bɔ'ɔra nɛreba vom en boti se'em.
Sɔ la mɛŋa ka gakeri nɛra, gee a dikɛ gakerɛ paŋa la za'a bo' la Dayua la, ti bala ti nɛra woo wan na'aha dayua la wuu ban na'ahɛ Sɔ la se'em la.
Fum se'em woo n ka na'ahɛ Dayua la, ka na'ahɛ sɔ se'em n tum en na la.
N yeti ya la yelemɛŋerɛ yelemɛŋerɛ wa.
Se'em woo n wum mam yelehum wa, gee nam se'em daana n tum mam na la, tari la vomkanba'ahɛ.
Ena daana ka boi gakerɛ puan.
A daana tee mɛ kum puan wa'am vom puan na.
“N yeti ya la yelemɛŋerɛ yelemɛŋerɛ wa ti, saŋa kini na, ka pun paaɛ, ti ki'induma wan wum Yinɛ dayua wa kua, ti sɛba n wum wan vɔna Wuu sɔ la mɛŋa n tari vom a puan se'em la, bala mɛa ti a bo' Dayua la me sore ti a tara vom a puan, gee me kelum bo' Dayua wa paŋa ti a gakɛ, se'ere n sɔi la, a dela Asaala Dayua.
Da bahɛ ya ti la iŋɛ ya pakerɛ la yele ana, gee saŋa la kini na ti sɛba ti ba pi' ba yɔɔrɔ puan wan wum Dayua la kua, ihige ba yɔɔrɔ la puan yehe na, ti sɛba n tum sum wan vo'e ihige kɛ̃ vomkanba'ahɛ puan, ti sɛba n tum be'em me vo'e ihige kɛ̃ namehegɔ puan.
Yezu Aze'nyɛduma “Mam ka tuni tuunɛ n ma'a.
Mam n wum se'em la, mam gakeri dɔla la bala mɛa.
Bala zuo, mam gakerɛ la dela tuuntɔɔ se'ere n sɔi la, mam ka tuni n mɛŋa sumboolum, gee se'em n tum mam la sumboolum.
Mam han muula n mɛŋa yele, n muulegɔ la kan dɛna asira.
Ayima n boi ha muula mam yele, ti mam me mina ti en tɔgeri n yele se'em la dela yelemɛŋerɛ.
Ya daa tum nɛreba mɛ Yɔn zi'an, ti Yɔn me yele ya yelemɛŋerɛ la.
Mam yeti sɛla wa dagi la mam to'ere la asaala aze'nyɛ yetɔgum, gee mam yeti ŋwana la yamam nyɛ faarɛ.
Yɔn n daa bala ana wuu butolila la, dita niira, ti ya daa maahum ya suya ti ya lagum nyɛɛm a bugum la puan dabeha ayi.
Gee mam tari la yelehum n gani Yɔn.
Tuunsɛ'a ti n Sɔ dikɛ bo' mam ti n tum ba'ahɛ la, tuun aŋa ti n tuna wa.
Ŋwana wa pa'alɛ mɛ ti, Sɔ la n tum mam na.
Mam Sɔ se'em n tum mam na la mɛŋa pun tɔgɛ mam yele mɛ.
Yamam ka tabelɛ wum a kua bii ya nyɛ a naanɛ, ya me ka tari a yelehum la ya puan se'ere n sɔi la, ya ka nam se'em ti a tum na la.
“Ya viiheri pa'alegɔ gɔnɔ la puan la daare woo, se'ere n sɔi la ya ti'ihɛ ti vom kamba'ahɛ yɛla n boi bini, gee gɔnɔ tuna mɛa n bala tɔgera mam yele la.
Gee la bala za'a ya zagehɛ mɛ ti ya kan wa'an mam zi'an na la ya nyɛ vom la.
Mam ka eere nɛreba na'ahegɔ.
Gee mam mi' ya ti ka tari Yinɛ nɔŋerɛ ya puan.
Han dɛna mam, mam wa'am la n Sɔ yu'urɛ puan na, gee ya ka to'e mam.
Gee se'em han wa'am a mɛŋa na, ya to'ore en mɛ.
Ya yeti ya iŋɛ la wani nam mam.
Ya han tɔ'ɔha taaba na'ahegɔ, gee ka ɛɛra la ninmu'urɛ, na'ahegɔ seko n ze'eti se'em ma'a n de Yinɛ la zi'an na la?
Da ti'ihɛ ya ti mam n wan ta ze'ele Sɔ la nɛŋan zɛregɛ ya.
Se'em n zɛregɛ ya dela Moose, se'em ti ya dikɛ ya puti'irɛ delum la.
Ya han sirum nam ni Moose, ya wan nam ni mam.
Se'ere n sɔi la, Moose gulehɛ la mam yele.
Gee ya han ka nam Moose n gulehɛ sɛla la, ya yeti ya iŋɛ la ŋwani nam mam yeti ya sɛla wa?”
Yezu diihe nɛreba tuha anuu Ŋwana en tole la, ti Yezu yakɛ Galilii tiŋa ko'kãtɛ la yakenɛ deyima la ti ba yi'ira Tiberiyasi la ha.
Ti nɛrekuuŋɔ bibigera dɔla en se'ere zuo, ba nyɛ daalehum sɛ'a ti a tuna bɔ'ɔra bã'duma la.
Ti Yezu zom zoore zuo, ta zi'an bilam la a zahereba la.
Azɔɛtole la en de Yuuduma malema de'eŋo la pɔri mɛ.
Ti Yezu n gorege zuo nyɛ ti nɛrekuuŋɔ kini tɔɔra en na la, ti a soke Filipi yeti, “Bɛha ti tu wan nyɛ dia da' bo' nɛreba wa ti ba di?” A soke ŋwana ti a makɛ en bihɛ mɛ, gee a mɛŋa mi' en yeti a iŋɛ se'em.
Ti Filipi lerege en yeti, “Ŋmarehi siyoobe yɔɔrɛ pun kan ta'am da' dia bo' nɛrebɔbegɔ wa ti nɛra woo yeen paaɛ fiifiihe.” Ti a zahereba la ayima, Simɔn Pita suuɔ la Anduru, yele Yezu yeti, “Bumbilepaalega boi ka'lam ziira boroboro banuu la zim iyi'.
Gee bana yeti ba iŋɛ nɛrekuuŋɔ wa la wani?” Ti Yezu yele ba yeti, “Bahɛ ya ti nɛreba la zi'ire tiŋa.” Muɔ me n zo'e zi'an la puan, ti nɛreba la zi'ire, nɛreba n en paaɛ wuu tuha anuu la zi'ire tiŋa.
Ti Yezu to'e boroboro la, bo' Yinɛ fara ba'ahɛ, gee bahɛ ti ba tɔrɛ bo' nɛreba la n zi' la.
Gee to'e zim la iŋɛ bala mɛa, ti nɛra woo to'e paaɛ en boti se'em.
Nɛreba la n di tigɛ la, ti a yele a zahereba la yeti, “Doohe ya va ban tigɛ gee bahɛ sɛla woo la za'a, ti sɛla da gee.” Bala ti ba doohe lagehɛ sɛla woo, zɔra la ti n yee boroboro anuu la ti nɛreba la obe tigɛ gee bahɛ la puan la, pirɛ pitɔ pia la tuyi'.
Nɛreba la n nyɛ daalehum kana wa ti Yezu tum la, ti ba pi'ilum yɛta yeti, “Ena n sirum de nɔtɔgeha se'em n wan wa'am timpaberɛ wa zuo na la.” Yezu n baŋɛ ti nɛreba la maahum mɛ ti ba wa'am na pɛregɛ bobe en na'am la, a bahɛ ba mɛ gee kiŋɛ zom zoore la zuo ha a ma'a.
Yezu kini ko'om zuo Yinɛ n ta lu la, ti a zahereba la kiŋɛ paaɛ ateko la nɔgbene, paaɛ zom uureŋɔ ti ba yakɛ Kapɛnum tiŋa.
Bala ma'a ti la nyuulum mɛ, gee ti Yezu nan ka lebe ba zi'an na.
Ti komi'ihe pɔhɛ ŋmɛ'ɛra, se'ere n sɔi la, sabeeo kiŋɔ n lobere ko'om la zuo.
Bama n mɔm uureŋɔ la kiŋɛ wuu miila atã anaahi la, ba nyɛ ti Yezu yagɛ la ko'om la zuo kina paara uureŋɔ la na, ti dabeem kɛ̃ ba.
Gee a yele ba yeti, “La dela mam.
Da zoti ya dabeem.” Ti ban yeti ba ze'ele uureŋɔ la ti a zom la, ba bihɛ ti ba pun bɔna la doone, zɛ'sɛka ti ba ye' ni la.
Saazuo Boroboro Yiimbeere, ti nɛrekuuŋɔ la n zaam boi ateko la yakenɛ deyima ha la, tiɛ ti uureŋɔ zaam ka boi gee gee la uureŋɔ kuyina ma'a n zaam boi .
Ba me zaam nyɛ ti Yezu zaam ka doohe a zahereba la uureŋɔ la, gee a zahereba la ma'a n zaam kiŋɛ.
Ti uurenɔ tuseto ze'ele Tiberiyasi tiŋa wa'am na paaɛ zi'an ti Daana la zaam bo' fara boroboro la zuo gee ti nɛreba la zaam obe la.
Gee nɛrekuuŋɔ la n nyɛ ti Yezu, bii a zahereba la ka boi zi'an la puan la, ti ba zom uurenɔ la mɛhi kiŋɛ Kapɛnum tiŋa ta ɛɛra en.
Ban ta nyɛ en ateko la yakenɛ deyima la ha la, ba yele en yeti, “Rabi, wani ma'a ti fum wa'an ka'lam na?” Ti Yezu lerege ba yeti, “N yeti ya la yelemɛŋerɛ yelemɛŋerɛ wa, yan eere mam wa dagi la daalehum la ti ya nyɛ la, gee yan zaam obe boroboro la tigɛ la zuo.
Da tuni ya ɛɛra disɛka n wan ba'ahɛ, gee tuni ya ɛɛra disɛka n wan bɔna wuuha, bo' ya vom kamba'ahɛ, sebo ti mam Asaala Dayua wa wan bo' ya la.
Se'ere en sɔi la, mam ma'a ti Yinɛ n de Sɔ la daalehum bɔna a puan.” Ti ba soke en yeti, “Beni en de tu iŋɛ, ta'am ita sɛla ti Yinɛ tuuma?” Ti Yezu lerege ba yeti, “Yinɛ en boti ya tuna se'ere dela, ya nam mam se'em ti a tum na wa.” Ti ba soke en yeti, “Beni daalehum ti fum wan tum, ti tu nyɛ gee nam bo' fum.
Beni tuunɛ ti fum wan tum?” Tumam yaabeduma yuum di la maana muɔ puan la ha.
Wuu lan gulehɛ se'em yeti, ‘A bo' ba la boroboro n ze'ele saazuo na ti ba di la.’ ” Ti Yezu yele ba yeti, “N yeti ya la yelemɛŋerɛ yelemɛŋerɛ wa, Moose n yuum bo' ya boroboro sɛka la dagi saazuo boroboro, gee la dela mam Sɔ n bo'ori ya boroboro se'ere n sirum ze'ele saazuo na.
Se'ere n sɔi la, Yinɛ boroboro dela boroboro n ze'ele saazuo sige na, bɔ'ɔra timpaberɛ wa za'a vom.” Ti ba lebehe en yeti, “Naa, yi bɔ'ɔra tɔ boroboro kana wa saŋa woo.” Ti Yezu yele ba yeti, “Mam n de vom boroboro la.
Se'em woo n wa'am mam zi'an na, kan malum nyɛ kom.
Se'em woo n nam mam, ko'yuuro kan malum tara en.
Gee mam pun yele ya yeti, Ya nyɛ mam mɛ, gee la bala za'a ya ka nam bo' mam.
Sɛla woo ti Sɔ la dikɛ bo' mam, wan wa'am mam zi'an na, ti se'em woo me n wa'an mam zi'an na, mam kan makɛ dige en bahɛ.
Se'ere n en sɔi la, mam ze'ele saazuo sige na dagi la n tuna n mɛŋa sumboolum, gee se'em daana n tum mam na la sumboolum.
Ti dina wa n de se'em daana n tum mam na la sumboolum yelemɛŋerɛ.
Ti n da bɔregɛ se'em, sɛba woo ti a dikɛ bo' mam la puan bahɛ, gee n ihige ba ba'ahegɔ daarɛ.
Dina wa n de mam Sɔ la suboolum yelemɛŋerɛ, ti sɛba woo n nyɛ Dayua la gee nam bo' ka la, wan tara vomkanba'ahɛ, ti n ta vo'e ba ba'ahegɔ daarɛ la.” Ti Yuuduma la pɔhɛ nyɔna en la en yeti, “Mam n de boroboro n ze'ele saazuo sige na la.” Ba nyɔni yeti, “Dagi ena n de Yezu la,Yosefe dayua la, se'em sɔ la a ma ti tu mina wa?
Ti la iŋɛ la wani ti a ŋmɛregɛ yɛta ti, ‘Mam ze'ele la saazuo sige na’?” Ti Yezu lerege ba yeti, “Da gugeleni ya la taaba.
Nɛra kan ta'am wa'am mam zi'an na, han dagena Sɔ la n tum mam na la mɛŋa n ve'e en na.
Ti n me wan vo'e nɛre eŋa daana ba'ahegɔ daarɛ la.
La gulehɛ bɔna nɔtɔgeheba gɔŋɔ puan yeti, ‘Yinɛ mɛŋa wan pa'alɛ ba za'a.’ Se'em woo n wum Sɔ la kua, gee zamehɛ Sɔ la zi'an n ye' mam zi'an na.
Dagi ti se'em n tabelɛ nyɛ Sɔ la, han dagena se'em n ze'ele Yinɛ zi'an na la.
Eŋa daana n nyɛ sɔ la.
N yeti ya la yelemɛŋerɛ yelemɛŋerɛ wa, ti se'em woo n nam tari la vomkanba'ahɛ.
Mam n de vom boroboro la.
Ya yaabeduma yuum di maana dia la mɛ muɔ la puan ha, gee ba za'a ki ya.
Boroboro en ze'ele saazuo sige na n ŋwana, ti se'em woo n obe de, kan ki.
Mam n de vom boroboro la, ze'ele saazuo sige na la.
Se'em woo en obe boroboro dina wa wan vɔna wuuha.
Boroboro se'ere ti mam yeti n dikɛ bo' timpaberɛ wa ti ba tara vom la dela mam inganɛ wa.” Ŋwana ti Yuuduma la pɔhɛ ŋmɛ'ɛra nɔkpe'ene tuulɛ la ba mɛhi yeti, “Ŋwani ti buraa kana wa wan dikɛ ka inganɛ bo' tumam ti tu obe?” Ti Yezu yele ba yeti, “Yelemɛŋerɛ yelemɛŋerɛ ti n yɛta wa, ti han dagena ya obe la mam asaala dayua wa inganɛ, gee nyu mam ziim, ya kan tara vom ya puan.” Se'em en obe mam inganɛ, gee nyu mam ziim la n wan tari vomkanba'ahɛ, ti n ihige en ba'ahegɔ daarɛ.
Mam inganɛ wa dela dia yelemɛŋerɛ, ti mam ziim wa dɛna sɛla en nyuuri yelemɛŋerɛ.
Se'em en obe mam iŋa wa, gee nyu mam ziim la boi la mam puan, ti mam me bɔna la en.
Wuu Sɔ la n de vom daana tum mam na ti mam vɔna Sɔ la zuo la, bala mɛa ti se'em woo n obe mam wan vɔna mam zuo.
Boroboro dina n ze'ele saazuo sige na, de ka ani wuu ya yaabeduma n yuum di boroboro gee kelum ki la.
Gee fum se'em en boroboro dina wan vɔna wuuha.” A tɔgɛ yetɔgebuna wa la en daa boi Kapɛnum tiŋa Zamehegɔ yire la puan pa'ala la.
Vom kamba'ahɛ Yelehum Yezu zahereba la kekeko n wum ti Yezu tɔgɛ yele ana la, ti ba yɛta taaba yeti, “Pa'alegɔ kuna ba' kpe'em mɛ.
Ani n wan to'e ku?” Gee Yezu en daa pun mina a mɛŋa puan ti a zahereba la gugeleni mɛ la, ti a yele ba yeti, “Yetɔgebuna daam yamam me mɛ?
Gee ya nyaa han ta nyɛ ti asaala dayua wa lebe zɔna zi'an ti a daa pun bɔna la ya wan yeti bu?
La dela Fa'a Sia la n bo'ori vom, gee inganɛ la ka bo'ori sɛla sɛla.
Yelehum wa ti mam tɔgɛ bo' ya wa dela Sia, gee dɛna vom.
Gee sɛba boi ya puan ka nam bɔ.” Se'ere n sɔi la, pɔhega na la, Yezu pun mina ba puan sɛba n wan nam bo' en, la se'em n de en wan ta koohe en mɛ.
Bala ti a yele ba yeti, “Ŋwana zuo ti mam yele ya yeti, se'em kan ta'am wa'am mam zi'an na, han dagena mam Sɔ n bo' sore.” Yetɔge buna wa zuo, Yezu zahereba kekeko lebe la pooren ka le dɔla en.
Ti Yezu soke a zahereba pia la bayi' la yeti, “Yamam me boti ya kiŋɛ mɛ bii?” Ti Simɔn Pita lerege en yeti, “Daana, to yeti tu kiŋɛ ta paaɛ la ani?
Fum n tari vomkanba'ahɛ yelehum la.
Tumam nam mɛ, gee mina ti fum en de FA'A Daana ze'ele Yinɛ.” Ti Yezu lerege ba yeti, “Dagi mam mɛŋa n looe yamam pia la bayi wa?
Gee la bala za'a, ya ayima dela bumbɛ'a.” Yezu tɔgeri la Simɔn Isikariyɔte dayua Yudasi yele n bala.
Eŋa n pun dɛna pia la bayi' la puan la, gee a wan koohe Yezu.
Yezu suurɔ ka nam bo' en Dina pooren, ti Yezu nyaa ɛɛra Galilii tiŋa puan.
A ka boti a ɛɛra Yudiya tiŋa puan, se'ere n sɔi la Yuuduma la mu'ɛ la nini ɛɛra yɔ'ɔ ti ba ku en.
Gee Yuuduma sugerɔ ti'an de'eŋo la wa pɔra mɛ.
Ti Yezu suurɔ la yele en yeti, “Bahɛ ka'lam gee kiŋɛ Yudiya, ti fum zahereba wa me ta nyɛ tuunsɛ'a ti fum tuna wa.
Se'ere n sɔi la, se'em ka boi bɔta ti a yu'urɛ yehe yiŋa gee sugera a tuuma.
Fum han ita yele an, dikɛ fum mɛŋa pa'alɛ timpaberɛ wa.” (Se'ere en sɔi la mɛŋa suurɔ la pun ka nam bo' n.) Ti Yezu yele ba yeti, “Mam saŋa paaɛ paaɛ la nan ka paaɛ na, gee yamam saŋa kɔ'ɔm bɔna mɛ saŋa woo.
Tiŋa wa zuo ka yaaɛ yamam, gee ba yaaɛ mam mɛ, se'ere n sɔi la mam kɔ'ɔm dɛna la aze'nyɛ daana ti ba tuuma dela be'em.
Yamam mɛhi kiŋɛ de'eŋo la, gee mam, ka ye' bini, se'ere n sɔi la, mam saŋa paaɛ paaɛ la nan ka paaɛ za'a na.” En tɔgɛ ŋwana bo' ba ba'ahɛ la, a yee la Galilii tiŋa dabeha fiiwa.
Yezu kiŋɛ sugerɔ ti'an de'eŋo la puan.
Yezu suurɔ la n tole de'eŋo la puan ba'ahɛ la, ti la iŋɛ dabeha fiiwa, ti eŋa me kiŋɛ bini bããlam, kɔ'ɔm ka niiɛ a mɛŋa bala, gee lan de se'em la dela a sugeri mɛ.
Yuuduma la ɛɛra en mɛ de'eŋo la puan, sɔkera taaba yeti, “A boi la bɛ?” Ti gugeleŋɔ bɔna nɛrekuuŋɔ la puan Yezu yele.
Ti sɛba yɛta ti, “A dela nɛresuŋɔ,” ti sɛba me yɛta ti, “Aayi, a pã'ahɛ la nɛrekuuŋɔ la.” Gee la bala za'a se'em ka boi tɔgera vɔɔla, ban zoti Yuuduma la zuo.
De'eŋo la tiŋampuuŋan, ti Yezu yehe kiŋɛ kɛ̃ pu'uhegɔ yire la puan, ta pɔhɛ pa'ala.
Ti la iŋɛ Yuuduma la pakerɛ, ti ba yɛta yeti, “Buraa wa nyɛ mi'ilum buna la bɛ, gee ti ba ka makɛ zamehɛ en?” Ti Yezu lerege ba yeti, “Mam pa'alegɔ wa dagi mam mɛŋa pa'alegɔ, gee se'em n tum mam na la.
Se'em woo n maahum ti a tum Yinɛ sumboolum, wan baŋɛ nyaa pa'alegɔ kuna wa ze'ele la Yinɛ zi'an na bii, mam tɔgeri la n mɛŋa puti'irɛ.
Sɛba n tɔgeri ba mɛhi puti'ira puan la eere la ba mɛhi na'ahegɔ, gee se'em n eere se'em daana n tum en na la na'ahegɔ, dela yelemɛŋerɛ daana, ti sɛla en de ŋmɛlema ka bɔna a puan.
“Dagi Moose n bo' ya pa'alegɔ la?
Gee la bala za'a, ya se'em ka dole pa'alegɔ la.
Beni zuo ti ya ɛɛra ya ku mam?” Ti nɛrekuuŋɔ la lebehe en yeti, “Fum tari la kulekpa'arega!
Ani n eere ti a ku hɔ?” Ti Yezu le lerege ba yeti, “Mam tum la daalehum buyina ma'a, ti la iŋɛ ya za'a pakerɛ.
Moose bo' ya la buraanɛ ŋmaa ze'elego.
(La me pun dagena Moose n daa bo' gee ba gee ba yaabeduma), ti la dagena kihere ti ya ŋmata ya buraahi vo'ohego dabeherɛ la.
Ba han ŋma buraa vo'ohego dabeherɛ ti la da galum Moose pa'alegɔ la, wani ti yamam iŋɛ suure la mam ti n tibɛ nɛra iŋa za'a vo'ohego daarɛ la?
Da yeen gakeri ya sɛla ti ya nyɛ, gee gakeri ya la tuntɔɔnɛ.” Ena wan dɛna Kiresta la?
Ti Yerusalɛm nɛreba basɛba yɛta yeti, “Dagi buraa kana wa n bala ti ba ɛɛra ti ba ku ka la?
Gee ti a zɛ'a ka'lam tɔgera fai ti se'em ka lakera nuurɛ?
La dela nɛheduma wa za'a sirum baŋɛ mɛ ti eŋa n de Kiresta la?
Gee la bala za'a, tu me yi mi' buraa kana wa en yehe zi'an me na.
Gee Kiresta la han ta wa'am na, se'em kan mina en ze'ele zi'an na.” Ti Yezu kaahɛ bahɛ na en boi bini pa'ala pu'uhegɔ yire la puan la yeti, “Yamam mi' mam, la mam yehe zi'an na?
Mam ka wa'an la n mɛŋa na.
Gee se'em n tum mam na la dela yelemɛŋerɛ daana, ya me ka mi' en.
Mam en mi' en, se'ere n sɔi la, mam ze'ele la a zi'an na.
Eŋa n tum mam na.” Ti ba ɛɛra ti ba nyɔkɛ en, gee se'em ka dikɛ nu'o kalum en, se'ere n sɔi la a saŋa la ka paaɛ.
Gee la bala za'a, nɛreba zo'e zo'e nɛrekuuŋɔ la puan nam en mɛ, gee yɛta yeti, “Kiresta la han pun wan wa'am na, a wan tum la daalehum boni le gaŋɛ buraa kana wa n tum se'em wa?” Ba tum la kpɛ'ɛnduma ti ba nyɔkɛ Yezu.
Ti Farasii duma la wum ti nɛreba la gugeleni yele ana wa bɔ'ɔra Yezu la, ti malema kiinduma la, la Farasii duma la tum pu'uhegɔ yire gureba basɛba, ti ba kiŋɛ ta nyɔkɛ Yezu.
Ti Yezu nyaa yeti, “Mam wan bɔna la ya mɛ dabeha fiiwa, gee lebe se'em n tum mam na la zi'an.
Ya wan ta ɛɛra mam, gee ya kan nyɛ mam.
Mam me n ta bɔna zi'an la, ya kan ta'am wa'am na.” Ti Yuuduma la sɔkera taaba yeti, “Bɛha ti buraa wa maaheni ti ka kiŋɛ, ti tumam kan nyɛ en?
A maaheni ti a kiŋɛ la tu nɛreba sɛba n kɛ'eri Giriki tihi puan ha la zi'an ta pa'ala ba bii?
Eŋa n yeti, ‘Ya wan ta ɛɛra mam, gee ya kan nyɛ mam, la Mam n ta bɔna zi'an la, ya kan ta'am wa'am bini na la vuurɛ dela dini’?” Vom ko'om kulaahi De'eŋo la ba'ahegɔ daarɛ la, dabehekãtɛ daarɛ la, ti Yezu boi bini, muulɛ la kukɛ'ɛŋa yeti, “Fum se'em woo ti ko'yuuro tara hɔ, wa'am n zi'an na.
Fum se'em woo n nam mam, wa'am na nyu wuu lan gulehɛ se'em gɔŋɔ la puan yeti, ‘Se'em woo n nam, vom ko'om kulaahi wan tahɛ a suure puan bula na la.’ ” Yezu n yeti ŋwana la dela, Fa'a Sia la ti sɛba n nam en la wan to'e la.
Saŋa kana wa puan la, ti Fa'a Sia la nan ka wa'am na se'ere n sɔi la, Yezu nan ka to'e a suŋa.
Nɛreba la welehi taaba Nɛreba la n wum yele ana wa la, nɛreba basɛba nɛrekuuŋɔ la puan yeti, “Ena sirum dela nɔtɔgeha la.” Gee basɛba yeti, “Yelemɛŋerɛ, Kiresta la n bala.” Ti basɛba me soke yeti, “Kiresta la kan ze'ele Galilii na, bii a wan yehe la bilam na?
Gulehegɔ la puan la ka yeti, Kiresta la yeti a dɛna la Deviti yaaŋa, yehe Bɛtelehɛm tiŋa, ze'ele zi'an ti Deviti mɛŋa kɛ̃'ɛra?” Ti welegere sige nɛrekuuŋɔ la tiŋasuka, Yezu zuo.
Ti basɛba bɔta ti ba nyɔkɛ en, gee se'em ka boi dikɛ nu'o kalum en.
Kpɛ'ɛnduma bumbu'um Ti pu'uhegɔ yire gureba la lebe malema kiinduma la, la Farasii duma la zi'an, ti ba soke ba yeti, “Ŋwani ti ya ka nyɔkɛ en?” Ti gureba la lerege ba yeti, “Wai, Nɛra ka tabelɛ tɔgɛ wuu ŋwana.” Ti Farasii duma la lebehe ba yeti, “Yelemɛŋerɛ tumam ka sakɛ ti a pa'ahɛ yamam me mɛ, bii a pa'ahɛ yamam me mɛ?
Se'em boi kpɛ'ɛnduma bii Farasii duma wa puan nam bo' en?
Gee nɛrekuuŋɔ wa, sɛba n ka mi' ze'elego la.
Yinɛ nɔpɔrɛ en dole ba.” Ti Nikodemose se'em n tabelɛ kiŋɛ Yezu zi'an la, gee me bɔna ba puan la, soke ba yeti, “Tu tiŋa wa ze'elego puan, tu ka gakeri nɛreba, gee ka wuna ba nuurɛ yetɔgum yia, la tu baŋɛ ban iti sɛla.
Bii la dagi bala?” Ti ba lerege en yeti, “Yelemɛŋerɛ fum me ka yehe Galilii na, bii fum yehe la bilam na?
Ɛ' gɔnɔ la puan gee fum wan baŋɛ ti nɔtɔgeha ka boi wan yehe Galilii tiŋa na.” Pɔka n tum kabohi [Ti ba za'a yiregɛ kule Ba yiya.
Gee ti Yezu zom Olive zoore la zuo ha.
Ti yiimbeere bulika, ti a le wa'am Pu'uhegɔ yire la puan na.
Ti nɛreba la za'a wa'am a zi'an na, ti a zi'ire pɔhɛ ba pa'alegɔ.
Ti gɔnmi'ineba la, la Farasii duma la tari pɔka ti ba nyɔkɛ ka kabohi puan na, bahɛ ka ti ka zɛ'a ba woo nɛŋan, ti ba nyaa yele Yezu yeti, “Pa'ala, pɔka wa kɔ'ɔm bɔna bini mɛ tuna kabohi tuuma ti tu nyɔkɛ ka.
Pa'alegɔ la puan, Moose bo' tu nuurɛ ti tu lobe pɔge kaŋa taaba la kuga.
Gee fum yeti bu?” Ba yele ŋwana ti ba makɛ Yezu mɛ, la ba ta'am dikɛ yele pagelɛ a zuo.
Ti Yezu suure tiŋa tara a nu'dibila buura tiŋa.
Ti ban sini gee zɛ'a sɔkera en la, ti a dooe zi'ire, yele ba yeti, “Bahɛ ya ti se'em n boi ya puan ka tabelɛ tum be'em, diŋɛ yia lobe pɔka wa.” Gee le suure le bɔ'ɔra tiŋa.
Ban wum lebehego kuna wa la, ba foohe mɛ ayima ayima, pɔhɛ kiinduma la, ta gee Yezu ma'a, ti pɔka la zɛ'a a nɛŋan.
Ti Yezu le dooe zi'ire, yele pɔka la yeti, “Pɔka wa, ba bɛɛ?
Ba se'em ka gakɛ hɔ?” Ti pɔka wa yeti, “Naa, aayi, ba se'em se'em.” Ti Yezu yele en yeti, “Mam me kan gakɛ hɔ ti fum tuue ya.
Kina, gee yehe nananawa yɛ'a ha, da le tum be'em.”] Yezu n de timpaberɛ wa zuo niihum Ti Yezu le tɔgɛ bo' ba yeti, “Mam n de niihum bo' timpaberɛ wa.
Se'em woo n dole mam kan malum kina lika puan, gee a wan tara vom niihum la.” Ti Farasii duma la yele en yeti, “Fum nyaa tɔgeri la fum mɛŋa yele.
Fum yetɔgum la woo ka le tara vuurɛ.” Ti Yezu lerege ba yeti, “Mam han pun nyaa tɔgera la n mɛŋa yele, mam yelehum la kelum dɛna la yelemɛŋerɛ, se'ere n sɔi la, mam mi' mam n ze'ele zi'an na, la mam n ye' zi'an.
Gee yamam ka mi' mam n ze'ele zi'an na, bii mam n ye' zi'an.
Yamam gakeri la nɛresaalenɛ, gee mam ka gakeri se'em.
Gee la bala za'a, mam han pun gakera, mam gakerɛ la ani suŋa mɛ, se'ere n sɔi la, dagi mam ma'a n gakeri, gee mam la n Sɔ se'em n tum mam na la.
Ya ze'elego la puan, la gulehɛ yeti, “Aze'nyɛ yelemɛŋerɛ duma ba yi' han tɔgɛ, la ba'ahɛ ya.
Mam tɔgɛ la n mɛŋa yele, ti Sɔ se'em n tum mam na la, me tɔgɛ n yele.” Ti ba soke en yeti, “Fum Sɔ wa bɛɛ?” Ti Yezu lerege ba yeti, “Ya pun ka mina mam, benti mam Sɔ la.
Ya han mini mam, ya wan mini mam Sɔ la me.” A tɔgɛ tɔgebuna wa la se'em ma'a ti a bɔna pu'uhegɔ yire la puan, lɔgerɔ biŋere bɔ'ɔ la puan pa'ala nɛreba la.
Ti se'em ka nyɔkɛ en, se'ere n sɔi la, a saŋa la ka paaɛ.
Yezu tɔgɛ a kum yele Ti Yezu le yele ba yeti, “Mam ye' mɛ, gee ya wan leen ɛɛra mam, gee ya wan ki ya be'em la puan.
Mam n ye' zi'an la, ya kan ta'am wa'am bini na.” Ti Yuuduma la yɛta ba mɛhi yeti, “A yeti a ku la a mɛŋa bii?
De vuurɛ n bala ti a yɛta yeti, ‘Mam n ye' zi'an la, ya kan ta'am wa'am bini na la bii’?” Ti Yezu yele ba yeti, “Yamam yehe la timpaberɛ wa zuo na, gee mam yehe la saazuo wa ha.
Yamam dela timpaberɛ wa zuo dinɛ, gee mam dagi timpaberɛ wa zuo dinɛ.
Mam yele ya ti ya wan ki ya be'em la puan.
Ya sirum wan ki ya be'em la puan han dagena ya nam mɛ bo' mam ti mam dela mam n de se'em la.” Ti ba soke en yeti, “Fum dela ani?” Ti Yezu lebehe ba yeti, “Beni ti n pun le tɔgera bɔ'ɔra ya wa?
Gee mam tari ya yɛla zo'e zo'e wan yele ni ya, gee gakɛ ya.
Gee Se'em daana n tum mam na la dela yelemɛŋerɛ, ti mam muula bɔ'ɔra timpaberɛ wa la mam wum sɛla a zi'an la.” Ti ba ka bɔkɛ ti Yezu tɔgeri la a Sɔ la yele bɔ'ɔra ba'.
Ŋwana ti Yezu yele ba yeti, “Ya han ta zɛkɛ Asaala Dayua wa saazuo ba'ahɛ, ya wan baŋɛ ti mam n bala, gee me baŋɛ ti mam ka iti sɛla n ma'a, gee mam tɔgeri yele ana wa dɔla la Sɔ la n pa'ali mam se'em.
Se'em daana n tum mam na la, boi mɛ la mam.
A ka bahɛ mam n ma'a, se'ere n sɔi la, mam tuni pɛɛra la a puurɛ paaɛ paaɛ saŋa woo.” En yeti yele ana wa woo la, ti nɛreba zo'e zo'e nam bo' en.
Sɛba n de Yezu dɔleba Ti Yezu yele Yuuduma sɛba n nam bo' en la yeti, “Ya han gurɛ la mam yelehum wa, ya sirum dela mam zahereba.
Ya wan mina yelemɛŋerɛ la, ti yelemɛŋerɛ la bahɛ ti ya bɔna fai.” Ti ba lebehe yele en yeti, “Tumam dela Aberaham yaahi, tu ka tabelɛ dɛna se'em da'aba.
De vuurɛ dela deni ti fum yeti, ‘Tu wan bɔna fai’?” Ti Yezu lerege ba yeti, “Yelemɛŋerɛ yelemɛŋerɛ ti n yɛta ya wa.
Se'em woo n tum be'em dela be'em da'aberɛ.
Da'aberɛ ka boi wuuha yire la puan.
Gee dayua la, kɔ'ɔm bɔna yire la puan mɛ wuuha.
Bala zuo, dayua la han faaɛ fum bahɛ, fum yeti fum sirum bɔna la fai.
Mam mi' ti ya dela Aberaham yaahi, gee la bala za'a, ya eere la fole ti ya ku mam, se'ere n sɔi la ya suya ka boti mam yelehum la.” Mam yeti ya la sɛla ti mam bɔna Sɔ la zi'an gee nyɛ, gee han dɛna yamam, yamam iti la sɛla ti ya wum ya sɔ la zi'an.
Yezu la Aberaham Ti ba lerege Yezu yeti, “Aberaham n de tumam sɔ” Ti Yezu yele ba yeti, “Ya han deni Aberaham kɔma, ya wan iti ni Aberaham itegɔ, gee nananawa, ya zigera mɛ ti ya ku mam, mam se'em n yele ya yelemɛŋerɛ se'ere ti n wum Yinɛ zi'an.
Dagi bala ti Aberaham iŋɛ.
Yamam kɔ'ɔm sirum ita la tuunsɛ'a ti ya sɔ la ita la.” Ti ba yele en yeti, “Tumam dagi kɔm-yooro, Tumam sɔ dela ayima, Yinɛ wa.” Ti Yezu yele ba yeti, “Yinɛ han sirum dɛna yamam Sɔ, ya wan nɔŋɛ ni mam, se'ere n sɔi la, mam ze'ele la a zi'an na bɔna ka'lam wa.
Dagi mam mɛŋa n wa'am na, eŋa n tum mam na.
Wani ti ya ka bɔkera mam yeti se'em wa?
La dela, ya ka maahum ti ya nam mam yelehum wa zuo.
Ya kɔ'ɔm ze'ele la ya sɔ Sagena la zi'an na, gee me looe ti ya tum ya sɔ tuunfi'iha sumboolum la.
A dela nɛre kuura pi'ileŋo puan na, ka bɔta yelemɛŋerɛ, se'ere n sɔi la, yelemɛŋerɛ ka boi a puan.
A han parum, a tɔgeri dɔla la a naanɛ n bala, se'ere n sɔi la, a dela pumparema, gee dɛna pumpɔreŋɔ woo sɔ.
Gee mam n tɔgeri yelemɛŋerɛ la zuo, ya ka sakɛ bo' mam.
Ya ani n wan ta'am pa'alɛ mam n tum be'em sebo?
Mam han yɛta ya yelemɛŋerɛ, wani ti ya ka nam mam?
Se'em woo en ze'ele Yinɛ zi'an na, wuni Yinɛ yelehum mɛ.
Se'ere zuo ti yamam ka wuna yelehum la dela, ya ka ze'ele Yinɛ zi'an na.” Ti Yuuduma la lebehe en yeti, “Tu ka tari la buurɔ la tu yele fum yeti, fum dela Samariya, ti kulekpa'bɛ'a yaga fum zuo la?” Ti Yezu lerege ba yeti, kulekpa'bɛ'a ka yage mam zuo.
Gee mam na'ahɛ n Sɔ la mɛ, gee ti yamam ka na'ahɛ mam.
Gee la bala za'a, mam ka eere n mɛŋa pɛka.
A yima n boi nara pɛka la.
Eŋa n de gakera la.
Yelemɛŋerɛ yelemɛŋerɛ ti n yɛta ya wa, “Ti se'em woo n gurɛ mam yelehum wa kankaŋi, kan malum ki.” Ti Yuuduma la yele en yeti“, “Tu nyaa baŋɛ ya ti kulekpa'bɛ'a n sirum yage fum zuo.
Aberaham ki mɛ, bala mɛa ti nɔtɔgeheba la woo ki, gee la bala za'a, fum yeti mɛ ti, ‘Se'em woo n gurɛ mam yelehum wa kankaŋi kan malum ki?’ Fum gani tumam sɔ Aberaham n ki la mɛ?
Nɔtɔgeheba la me ki mɛ.
Fum tugum yeti fum dela ani?” Ti Yezu lerege ba yeti, “Mam han na'ahera n mɛŋa, n mɛŋa na'ahegɔ kuŋɔ dela yoo.
La dela mam Sɔ la n na'aheri mam, Eŋa n bala ti ya yeti, ‘Yinɛ ma'a n de tumam Yinɛ la,’ la yamam n pun ka mina en la.
Gee mam mi' en.
Mam han yeti mam ka mi' en, n pareni mɛ wuu yamam wa la.
Gee mam sirum mi' en mɛ, gee gurɛ a a yelehum la kankaŋi.
Ya yaaba Aberaham yuum nyɛɛni mɛ ti a nyɛ mam kinɛ dabeherɛ la.
En yuum nyɛ mam kinɛ la, a puurɛ yuum pee mɛ.” Ti Yuuduma la yele en yeti, “Fum nan ka paaɛ yuuma pihinuu, gee yuum bɔna la bɛ nyɛ Aberaham?” Ti Yezu yele ba yeti, “Yelemɛŋerɛ yelemɛŋerɛ ti n yɛta ya wa.
Aberaham n wa bɔna la, ti mam pun bɔna mɛ.” Ŋwana ti nɛreba la pi'ihe kuga ti ba lobe en, ti a lile nɛreba la puan yehe pu'uhegɔ yire la puan.
Fua Pikɛ ya Yezu n kini la, a nyɛ la buraa n de fua ka biilimen na.
Ti a zahereba la soke en yeti, “Rabi, ani n tum be'em?
Buraa wa bii ka dɔgereba be'em zuo ti ba dɔgɛ ka ti ka dɛna fua wa?” Ti Yezu lerege ba yeti, “La dagi buraa wa, bii ka dɔgereba be'em zuo, gee ka de fua ti Yinɛ tuuma n niiɛ ka puan na.
La dela tu tuna n Sɔ la n tum mam na la tuuma, ti wuntɛɛŋa nan boi wa, gee yu'uŋɔ kini na, ti nɛra kan ta'am tum.
Mam n nan boi timpaberɛ wa zuo wa, mam de timpaberɛ la niihum.” En yele ŋwana ba'ahɛ la, a tubehɛ la nɔtuurum iŋɛ tuntɔnɔ puan, nɔm tuntɔnɔ la la nɔtuurum la, dikɛ buuɛ buraa la nini la, gee yele en yeti, “Kiŋɛ Silom bɔka la puan ta wire.” (Silom vuurɛ dela, “Tuŋa”).
Ti buraa wa kiŋɛ ta wire a nɛŋa la.
Ti a nini la pikɛ ti a kina lɛbera na, ti a mabiihi, la nɛresɛba n ni nyɛta en ti a zi'an suhera la, pɔhɛ sɔkera taaba yeti, “Ena dagi buraa la n ni zi'an suha la?” Ti sɛba yeti, en bala, ti sɛba me yeti, “Aayi, a yeen wuna mɛ la en.” Ti buraa wa mɛŋa muula yeti, “Mam n bala, mam n bala.” Ti ba sɔkera en tabela yeti, “Ti la nyaa iŋɛ la wani tu fum nini la pikɛ?” Ti a lerege ba yeti, “Buraa la yu'urɛ n yi'ire Yezu la, n bum tuntɔnɔ yakɛ buuɛ mam nini la, gee yele mam yeti, ‘Kiŋɛ Silom bɔka la puan ta wire.’ Bala ti mam kiŋɛ ta wire nyaa nyɛta wa.” Ti ba soke en yeti, “Ka bɛɛ?” Ti a yeti, “Mam ka mi'.” Farasii duma viihɛ tibegɔ la yele Ti nɛreba la tari buraa wa n daa de fua wa wa'am Farasii duma la zi'an na.
La dela vo'ohego daarɛ ti Yezu nɔm tuntɔnɔ la buuɛ buraa la nini ti i pikɛ la.
Bala ti Farasii duma wa me pɔhɛ sɔkera buraa la, lan iŋɛ se'em ti a nini la pikɛ.
Ti a yele ba yeti, “A nɔm la tuntɔnɔ buuɛ mam nini, ti mam kiŋɛ ta wire nyaa nyɛta wa.” Ti Farasii duma la basɛba yeti, “Burasɛka n iŋɛ ŋwana wa ka ze'ele Yinɛ zi'an na, se'ere en sɔi la, a ka na'aheri vo'ohego dabeherɛ la.” Gee basɛba me yeti.
“Ŋwani ti nɛra n de be'em daana wan ta'am tuna daalehum buna taaba?” Ti ba welehi taaba.
Ti Farasii duma wa le soke fua wa yeti, “Fum ti'ihɛ ti buraa wa dela beni?
Fum nini ti a pikɛ.” Ti buraa la yele ba yeti, “A dela nɔtɔgeha.” Gee Yuuduma kpɛ'ɛnduma la pun ka sakɛ ti buraa la tabelɛ fɔ mɛ gee nyaa nyɛta, han dagena ban yi' buraa wa dɔgereba na la, ti ba soke ba yeti, “Yamam dayua n ŋwana, ti ya yeti yamam dɔgɛ ka ti ka dɛna la fua ka biilimen na la?
La nyaa iŋɛ la wani ti ka nyɛta wa?” Ti ka dɔgereba lerege yeti, “Tumam mi' ti tumam dayua n bala, tu me dɔgɛ en ti a dɛna la fua, gee tumam ka mi' lan iŋɛ se'em ti a nyaa nyɛta wa, bii tu mina se'em daana n pikɛ a nini la.
Soke ya en gee a dagi bia, a mɛŋa wan tɔgɛ bo' a mɛŋa.” A dɔgereba la n yele ŋwana la dela, ba zoti la Yuuduma la dabeem, Se'ere n sɔi la, ba ku la nuurɛ yeti, fum se'em woo n sakɛ ti Yezu dela Kiresta la, ba wan dige fum daana ti fum kan le kɛ̃ zamehegɔ yire la puan.
Bala zuo ti a dɔgereba la yele ba yeti, “A dagi bia, soke ya en la.” Ti ba le yi' buraa wa n tabelɛ dɛna fua wa buyi' puan na yele en yeti, “Pɛgɛ Yinɛ!
Tumam mi' ti burasɛka n tibɛ fum wa dela be'em daana.” Ti a lerege ba yeti, “Mam ka mi' a de be'em daana, bii a dagi be'em daana.
Yele yinɛ ti mam mina dela, mam daa fɔ mɛ, gee nyaa nyɛta.” Ti Yuuduma wa le soke en yeti, “A iŋɛ fum la wani?
A iŋɛ la wani pikɛ fum nini la?” Ti a lerege ba yeti, “Mam pun yele ya bala mɛ, gee ya ka boti ya wum.
Wani ti ya le ɛɛra ya wum le yɛ'ɛha?
Ya nyaa boti ya lebege la a zahereba bii?” Ti ba taaɛ en la tuurɛ, yɛta en yeti, “Fum n de a bura kaŋa wa zahera, gee tumam dela Moose zahereba.
Tumam mi' ti Yinɛ yuum tɔgɛ mɛ bo' Moose, gee han dɛna bura kana wa, tumam ka mi' kaŋa n yehe zi'an na.” Ti buraa la lebehe ba yeti, “Yele pakerɛ yaa!
Ya ka mi' kaŋa n yehe zi'an na, gee la bala za'a, kaŋa me n pikɛ mam nini wa.
Tumam mi' ti Yinɛ ka kelehe be'em duma pu'uhegɔ, gee a kelehe la se'em n na'ahɛ en, gee nana a suboolum.
Tu ka tabelɛ wum dɛ, timpaberɛ wa n pɔhɛ na wa paaɛ zina, ti nɛra n pikɛ nɛra n de fua a biilimen na nini.
Buraa wa han ka ze'ele ni Yinɛ zi'an na, ka kan ta'am ni looe yele.” Ti ba lerege en yeti, “Fum ti ba dɔgɛ hɔ kɔ'ɔm bahɛ be'em zo'e zo'e puan na wa en zigeri ti fum pa'alɛ tumam?” Gee nyaa sa'ɛ buraa la ti ka kiŋɛ.
Sia puan fɔɔlum Ti Yezu en ta wum ti ba sa'ɛ buraa la mɛ pu'uhegɔ yire la puan, ti a ta nyɛ ka, nyaa soke ka yeti, “Fum nam asaala dayua la?” Ti buraa la soke en yeti, “Naa, a dela ani?
Pa'ali mam ti n nam bu n.” Ti Yezu yele en yeti‘, “Fum pun nyɛ en mɛ.
Se'em n ze' tɔgera la fum wa n bala’.” Ti a yeti, “N daana, mam nam ya.” Gee na'ahɛ en.
Ti Yezu yeti, “Mam wa'am timpaberɛ wa zuo na ti n gakɛ mɛ, ti sɛba n fɔ la nyɛta, ti sɛba n nyɛti la tee fɔ.” Ti Farasii duma basɛba zɛ'a lɛm en, wum en yele se'em la, yele en yeti , “Tumam ka fɔ, bii fum ti'ihɛ tu fɔ mɛ?” Ti Yezu lerege ba yeti, “Ya han fɔ ni mɛ, ya kan tari ni be'em, gee yamam n yeti, ‘Tumam nyɛti me wa la,’ ya be'em la yeere la ya puan.”
Yezu n de piihi la dunkiinsuŋa “Mam yeti ya la yelemɛŋerɛ, yelemɛŋerɛ ti se'em woo n ka doohe nayaŋa puan kɛ̃ piihi zɔŋɔ la puan, gee doohe la ze' sɛka sige, dela nageyiga, la se'em n faari.
Se'em n doohe nayaŋa puan kɛ̃ la n de piihi la dunkiina.
Nayangura la ni yu'ɛ bo' en mɛ ti a kɛ̃.
A piihi la wuni a kua mɛ.
A yi'ire a mɛŋa piihi la mɛ yu'ura, bɔna si nɛŋa tara si yɛha.
A han tari si yehe na, a boi la nɛŋa ti si dɔla en, se'ere n sɔi la, piihi la mi' a kua mɛ.
Piihi la kan doohe saana, si tugum wan zɔ mɛ gee bahɛ en se'ere n sɔi la, ba ka mi' saana la kua.” Yezu dikɛ la tɔgɛ biŋere buna wa tɔgɛ bo' ba, gee nɛreba la ka bɔkɛ en yeti ba sɛla la.
Ti Yezu le yele ba yeti, “N yeti ya la yelemɛŋerɛ yelemɛŋerɛ'e wa, Mam n de piihi la nayaŋa.
Sɛba woo n diŋɛ mam nɛŋa na la dela nageyigehi, la fãareba, ti piihi la ka kelehe ba.
Mam n de nayaŋa la, se'em woo n doohe mam zi'an kɛ̃ wan nyɛ faarɛ.
A wan kɛ̃, gee yehe ta nyɛ yaama obe.
Nageyiga ye' na yoo gee a ye' na ti a zu mɛ, gee ku, gee sagum.
Gee han dɛna mam, mam wa'am na ti ba nyɛ la vom, vom sebo en seke yabera .
“Mam dela dunkiinsuŋa la.
Dunkiinsuŋɔ la dikeri la a vom biŋera bɔ'ɔra a piihi.
Gee se'em ti ba dikɛ la, ti a dagena piihi la dunkiina la, ka sɔna piihi la, han nyɛ ti saheŋa kini na, a bahɛ piihi la mɛ gee zɔ, ti saheŋa la wa'am na nyɔgɛ piihi la gee yiregɛ si bahɛ.
Se'em ti ba dikɛ la n wan zɔ la dela, piihi la yele ka pakɛ en.
Mam n de dunkiinsuŋɔ la.
Mam mi' sɛba n de n dinɛ, ti mam dinɛ la me mina mam, wuu Sɔ la n mi' mam ti mam me mina Sɔ la se'em la.
Mam dikɛ n vom mɛ biŋe bo' n piihi la.
Mam tari n piihi sise'ehi mɛ ti si ka bɔna piihi zɔŋɔ wa puan.
N wan ba'ahum ɛ si na ti si me wum n kua.
Ti piihi la za'a dɛna buyina, dunkiina ayima.
Dina wa zuo ti Sɔ la nɔŋɛ mam la, mam n maahum ti n dikɛ n vom biŋe gee le dikɛ bɔ la.
Nɛra kan ta'am dikɛ mam vom wa, gee mam mɛŋa n dikɛ bu biŋera, mam boti se'em.
Mam tari paŋa ti n dikɛ n vom wa biŋe, gee tara paŋa ti n lebehe dikɛ bɔ.
Mam sɔ la n bo' mam nuurɛ ti n wan ta'am iŋɛ bala.” Ti Yuuduma la le welehi taaba yetɔgebuna wa zuo.
Ti ba zo'e zo'e yɛta ti, “Kulekpa'bɛ'a n dole en, ti a zuo ka tuna.
Wani ti tu wan zɛ'a kɛleha en?” Ti basɛba me yɛta ti, “Yetɔgesebo ti a tɔgera wa dagi nɛra n tari kulekpa'bɛ'a yetɔgum.
Kulekpa'bɛ'a wan ta'am pikɛ fua nini?” Yuuduma zagehɛ Yezu Saŋa kana wa puan la, ti pu'uhegɔ yire yu'urɛ de'eŋo la saŋa paaɛ mɛ Yerusalɛm puan.
La wa dɛna ko'oro ŋmarega, ti Yezu kina kaara pu'uhegɔ yire la puan, zɛ'sɛka ti ba yi'ira Solomɔn paka la puan.
Ti Yuuduma la lagehɛ taaba wa'am na kaaɛ en bahɛ tiŋasuka, sokere en yeti, “Fum boti tu gu'uhi ta paaɛ la wani?
Fum han dɛna la Kiresta la, kɔ'ɔm tiɛ nɛŋa yele tu.” Ti Yezu lerege ba yeti, “Mam pun yele ya, gee ya ka nam.
Tuunsɛ'a ti mam tuna a n Sɔ yu'urɛ puan la pa'alɛ mɛ mam n de se'em, gee ya ka nam, se'ere n sɔi la, ya ka pa'ahɛ mam piihi la puan.
Mam piihi la wuni mam kua mɛ.
Ti mam me mina si, ti si dɔla n poore.
Mam bo'ori si la vomkanba'ahɛ, ti si kan malum bahɛ yoo.
Se'em me ka boi wan ta'am zɛ piihi wa mam nu'en faaɛ.
Mam Sɔ n bo' mam sɛla la n gani sɛla woo.
Se'em ka boi wan ta'am faaɛ la Sɔ la nu'uhen Sɔ la, la mam dela buyina.” Ti Yuuduma wa le pi'ihe kuga ti ba lobe en.
Ti Yezu yele ba yeti, “Mam tum la tuunkãra zo'e zo'e ya ninin n Sɔ la yu'urɛ puan.
Yele ana wa dinɛ zuo ti ya yeti ya lobe mam wa?” Ti Yuuduma la lerege en yeti, “La dagi la fum tuunsunɛ se'ere zuo, gee tuurɛ la.
Beni zuo, fum wa n kɔ'ɔm dɛna asaala gee dikera fum mɛŋa lɛbegera Yinɛ la zuo.” Ti Yezu soke ba yeti, “La ka gulehɛ bɔna ya pa'alegɔ la puan yeti, ‘Mam yeti, ya dela yina’?
Ti a han yi'ira sɛba ti a dikɛ Yinɛ yelehum wa'am ba puan na ‘yina,’ ti tu me kan ta'am sagum gulehegɔ la, wani ti ya wan ta'am yeti, ‘Mam se'em ti Sɔ la bi'ihe mam, gee tum mam timpaberɛ wa zuo na la tuurɛ la Yinɛ la mam yeti, mam dela Yinɛ dayua la’?
Mam han ka tuna la n Sɔ la tuuma, da nam ya bo' mam.
Gee mam han tuna a, ti ya pun ka nam bo' mam, nam ya tuuma la, la ya ta'am mina, gee baŋɛ ti Sɔ la boi mɛ la mam, ti mam me bɔna la Sɔ la.” Ti ba maahum ti ba le nyɔkɛ en, ti a pee ba nu'uhen.
Ti a le kiŋɛ yakɛ Yɔɔdan kulega la, zi'an ti Yɔn yuum bɔna sɔɔra nɛreba ko'om la, ta bɔna bilam.
Ti nɛreba zo'e zo'e wa'an a zi'an na gee yɛta taaba yeti, “Yɔn yuum ka tuni daalehum, gee sɛla woo ti yele doohe buraa wa puan za'a dela asira.” ’ Ti nɛreba zo'e zo'e nam bo' Yezu bilam.
Yezu vo'e Lazarus kum puan Buraa kayima n wa lu bã'a, ti ka yu'urɛ yi'ira Lazarus, yehe Bɛtani timpaberɛ, timbila sɛka n de Mɛɛri la a suuɔ Maata timpaberɛ la puan.
Mɛɛri kana n tabelɛ dikɛ tuulum kaam ka'ɛ yeele Yezu nama, dikɛ a zonto viilum kaam la Yezu nama la.
Pɔge kana wa n bala ti ka taya dɛna Lazarus bɛ̃'ɛra wa.
Ŋwana ti pɔgehi wa en de suurɔ wa tum sɔɔleŋa bo' Yezu yeti, “Daana, se'em ti fum nɔŋɛ la bɛ̃'ɛri mɛ.” Gee Yezu n wum sɔɔleŋa wa la, a yeti, “Ba'an wa kan ku kum, gee ka tugum wan bo' la Yinɛ pɛka, ti Yinɛ dayua wa doohe bini nyɛ pɛka.” Lan de se'em la dela, Yezu nɔŋɛ Maata la a suuɔ (Mɛɛri) la Lazarus mɛ, gee en wum sɔɔleŋa la ti Lazarus bɛ̃'ɛri mɛ la, a yee la eŋa n boi zi'an la dabeha ayi'.
Pooren, ti Yezu yele a zahereba la yeti, “Bahɛ ya ti tu lebe ya Yudiya tiŋa le yɛ'ɛha.” Ti a zahereba la yele en yeti, “Rabi, daarɛ wa ti Yuuduma daa zigera ti ba lobe fum la kuga la, ti fum le yeti tu kiŋɛ bini?” Ti Yezu lerege ba yeti, “Dagi gogo kaareŋa pia la ayi' n ni dɛna wuntɛɛŋa?
Sɛba n kini niihum saŋa la ka ŋmɛ'ɛri nama, se'ere n sɔi la, ba nyɛti timpaberɛ wa zuo niihum la.
Gee sɛba duma n kini yu'uŋɔ la, ŋmɛ'ɛri la nama, se'ere n sɔi la, niihum la ka boi ba puan.” Ti en yele ŋwana ba'ahɛ la, a yele ba yeti, “Tu zɔ Lazarus gã' giha mɛ, gee mam ye' la bini ti n ta niiɛ en.” Ti a zahereba la yele en yeti, “Daana, a han giha, se'ere ka daani en.” Gee Yezu tɔgeri la Lazarus kum n bala, gee bamam ti'ihɛ ti a yeen tɔgera la gɔɔm yele.
Ti Yezu nyaa anregɛ bo' ba yeti, “Lazarus ka boi.
Gee yamam zuo, la ani mam suŋa la mam n ka boi bini ha wa.
Ŋwana ti ya wan nam.
Gee yeen bahɛ ya ti tu kiŋɛ a zi'an.” Ti Tɔmasi se'em ti ba yi'ira liiberɛ la yele a zahereba taaba la yeti, “Bahɛ ya ti tu doohe en kiŋɛ, ta lagum kɔ'ɔm ki la en.” Yezu n de se'em n ihigere kum, gee dɛna vom Yezu n ta paaɛ Yudiya tiŋa la, a wum ti ba pi' Lazarus la dabeha anaahi zina.
Bɛtani timpaberɛ wa ka zaaɛ la Yerusalɛm, la ani wuu miila ayi' la, ti Yuuduma timpaberɛ nɛreba zo'e zo'e wa'am na ti ba lagum pã'ahɛ Maata la Mɛɛri, ba taya kum la puan.
Maata n wum ti Yezu kini na la, a yehe tu'uhɛ en mɛ sore, gee ti Mɛɛri yee yire.
Ti Maata yele Yezu yeti, “Daana, fum daa han boni ka'lam, mam taya wa kan ki ni.
Gee la nananawa wa me, mam mi' ti fum han soke Yinɛ sɛla woo, a wan bo' fum.” Ti Yezu yele en yeti, “Fum taya la wan vo'e a kum la puan.” Ti Maata lebehe Yezu yeti, “Mam mi' ti a wan ta vo'e la ihigere daarɛ la n de ba'ahegɔ daarɛ la.” Ti Yezu yele en yeti, “Mam n de ihigere la, la vom la.
Se'em n nam mam, la han pun ki, gee ba wan vo'e, ti se'em woo n vɔi gee nam mam kan malum ki.
Fum nam dina wa?” Ti a yele Yezu yeti, “Ɛ̃ɛ n Daana, mam nam ya ti fum de Kiresta la, Yinɛ dayua la, se'em n wan wa'an timpaberɛ wa zuo na la.” Yezu kuunɔ Maata n tɔgɛ ŋwana ba'ahɛ la, a kɛ̃ mɛ ta waahum bo' Mɛɛri a suuɔ la ma'a bããlam yeti, “Pa'ala la boi ka'lam gee yi'ira hɔ.” Mɛɛri n wum bala la, a ihige kalam kiŋɛ la Yezu zi'an.
Bala ma'a ti Yezu nan ka kɛ̃ timpaberɛ la puan na, gee a kelum bɔna la zi'an ti Maata tu'uhɛ en la.
Ti Yuuduma la n wa'am na zi'an yire la puan pã'aha Mɛɛri la n nyɛ ti a ihige bala kalam yɛ'a la, ti ba me ihige dɔla a poore tɛ'ɛha ti a ye' la yɔɔ la puan ti a ta kele.
Ti Mɛɛri wa'am na paaɛ zi'an ti Yezu bɔna la, nyɛ Yezu, kpa' duma Yezu nɛŋan, gee yele en yeti Naa, “Fum daa han boni ka'lam, mam taya wa kan ki ni!” Yezu n nyɛ ti Mɛɛri kɛla la, ti Yuuduma sɛba me n doohe Mɛɛri poore na la me kɛla la, ti la ve'e Yezu paaɛ paaɛ.
Ti a soke yeti, “Ya biŋe en la bɛ?” Ti ba yele en yeti, “Daana, wa'am na bihɛ.” Ti Yezu kele.
Ti Yuuduma la basɛba yɛta taaba yeti, “Bihɛ en nɔŋɛ Lazarus se'em?” Gee ti basɛba me yeti, “Eŋa se'em n daa pikɛ fua nini la, kan ta'am gu' ni ti buraa wa da ki ni?” Yezu vo'e Lazarus kum puan Ti la le ve'e Yezu, ti a kiŋɛ paaɛ yɔɔ la zi'an, ti ku dela yoko, ti ba bilege taŋa lige ku nuurɛ la.
Ti Yezu bo' nuurɛ yeti, “Bilege ya kugere la yɔɔ la nuuren.” Ti Maata n de Lazarus wa n ki wa taya ayima la, yele Yezu yeti, “Daana, la wan ba' fi'ira, se'ere en sɔi la, ban pi' en, dabeha a naahi n ŋwana zina.” Ti Yezu yele en yeti, “Mam ka yele fum ti fum han nam, fum wan nyɛ Yinɛ paŋa n ani se'em?” Ti nɛreba la bilege kugere la.
Ti Yezu gorege tɔ saazuo gee yeti, “N sɔ, mam bo' fum fara, la fum n kelehe mam.
Mam mi' ti saŋa woo, fum kelehe mam mɛ, gee n yeti ŋwana wa la nɛrekuuŋɔ wa n ze' ka'lam wa zuo, ti ba ta'am nam ti fum n tum mam na.” En tɔgɛ ŋwana ba'ahɛ la, a tahɛ mɛ la kukɛ'ɛŋa yeti, “Lazarus, yehe na.” Ti buraa wa n ki wa vaaɛ ihige yehe na, ti a nu'uhi la a nama bobe la tama, ti tanɛ bobe a zuo.
Ti Yezu yele nɛreba la yeti, “Lorege ya en bahɛ ti a kiŋɛ.” Ba zigeri ti ba ku Yezu Ti Yuuduma la n doohe la Mɛɛri yehe tu'uhɛ Yezu la, n nyɛ Yezu en iŋɛ sɛla woo la, ti ba zo'e zo'e nam Yezu.
Gee ti ba puan basɛba me kiŋɛ Farasii duma la zi'an ta yele ba sɛla woo ti Yezu iŋɛ.
Ti malema kiinduma la, la Farasii duma la yi' kiinduma lagehɛ ti ba sɔhɛ.
Nyaa yele ba yeti, “Tu yeti tu iŋɛ la wani la buraa wa?
Ka ba' tuna la daalehum zɔ'ɔra.
Tu han bahɛ en ti a ita ŋwana yɛ'a ha, nɛra woo wan nam en, ti bala me wan bahɛ ti Aromduma wa'am na gbirege tu tuulum yire wa, la tu timpaberɛ wa bahɛ.” Gee ba puan, ayima yu'urɛ n yi'iri Kaifase, dɛna malema kiima yuum dinɛ puan la, n yele ba yeti, “Ya ka mi' sɛla la fii me.
Ya ka mi' ti la ani suŋa ti nɛreyinɛ ki bo' nɛrekuuŋɔ, gana timpaberɛ la nɛreba za'a n ki.” A daa ka yele dina wa la a mɛŋa paŋa, gee en de malema kiima la yuum dinɛ puan la, ti a purɛ ti Yezu wan ki bo' timpaberɛ la, dagi bamam timpaberɛ la ma'a, gee ba lagehɛ sɛba woo n de Yinɛ kɔma, yiregɛ la wa'am bɔbeyinɛ na.
Yehe daan dinɛ daarɛ, Yuuduma kiinduma wa daa ku la nuurɛ ti ba ku Yezu.
Bala zuo la, Yezu ka le ɛɛra bala fai Yuuduma la puan, gee a bahɛ a timpaberɛ la mɛ, gee kiŋɛ timpaberɛ kayima ti ba yi'ira Efraim n boi goo bɔba ha la, ta bɔna bilam la a zahereba la.
Ti Yuuduma azɔɛtole de'eŋo la pɔra, ti nɛreba zo'e zo'e yehe timbibehi puan yɛ'ɛha Yerusalɛm ti ba ta pee ba mɛhi gee gura azɔɛtole de'eŋo la.
Ti nɛreba la ta ɛɛra Yezu, gee nyaa sɔkera taaba pu'uhegɔ yire la puan yeti, yamam ti'ihɛ la ŋwani?
“A wan sakɛ wa'am de'eŋo wa puan na, bii a wan kan sakɛ?” Bala ma'a la, ti malema kiima duma la, la Farasii duma la pun bo' la nuurɛ yeti, Fum se'em woo n nyɛ Yezu zi'an, fum yele tu, ti tu nyɔkɛ en.
Mɛɛri sɔ̃ Yezu la tuulum kaam La gee la dabeha ayoobe la azɔɛtole de'eŋo la paaɛ, ti Yezu wa'am Bɛtani na, Lazarus la ti a daa ihige en kum puan la yire.
Ti ba dugɛ zaanuurɛ dia bo' en.
Ti Maata tɔta dia la, ti Lazarus lagum zi'an kaaɛ ti ba dɛla taaba, bamam sɛba woo n boi bini ti ba di la Yezu la.
Ti Mɛɛri dikɛ tuulum kaam n tari yuuŋo suŋɔ, tari na ka'ɛ yeele Yezu nama, dikɛ a zonto viilum kaam la sɔ Yezu nama.
Ti yire la za'a to'e la kaam la nyuuŋo suŋɔ la.
Gee Yudasi Isikariyɔte en de Yezu zahera ayima la, (se'em n wan koohe en la), yeti, “Ŋwani ti fum ka dikɛ kaam wa koohe ligekɔba kɔbehi sitã ti ba dikɛ ligeri la suŋɛ naheduma?” (En yele ŋwana wa dagi la naheduma la yele n pakɛ en, gee a nu'uhi n wugɛ, gee ti eŋa me n zãli ba ligeri la, ti sɛla woo n ni wa'am na, a ni zu ãaɛ mɛ).
Ti Yezu yele en yeti, “Bahɛ pɔka wa bããlam.
Pɔka wa da' kaam wa biŋe mɛ gura mam laarɛ daarɛ.
Naheduma wan bɔna la ya mɛ daarɛ woo, gee mam kan bɔna la ya bala.” Ba maahum ti ba ku Lazarus Yuuduma nɛrekuuŋɔ la n ta baŋɛ ti Yezu boi Bɛtani timpaberɛ puan la, ba zo'e zo'e wa'am me na, dagi la Yezu ma'a zuo, gee ba nyɛ Lazarus la ti Yezu vo'e en kum puan la.
Ŋwana zuo ti malema kiinduma la ku nuurɛ mu'ɛ nini ti ba ku Lazarus pa'ahɛ, se'ere en sɔi la, eŋa vo'ore la zuo ti Yuuduma la zo'e zo'e zageha Yuuduma pu'uhegɔ la gee nam Yezu.
Yezu kɛ̃ Yerusalɛm Ti yiimbeere ti nɛrekuuŋɔ la en ka tã ita en wa'am azɔɛtole de'eŋo la na la, wum ti Yezu ye' Yerusalɛm na.
Ti nɛreba la aahum kunkɔɔreŋɔ yehe tu'uha en gee vɔɔla yeti, “Hozaana!
Yinɛ sum boi la se'em n wa'am Daana la yu'urɛ puan na la.
Izirale naba la!” Ti Yezu nyɛ bompaalega, zom yaga ka zuo, wuu lan gulehɛ gɔŋɔ la puan yele se'em yeti, “Da zɔta dabeem Zaayɔn poyua wa, Bihɛ, fum naba la n bala kina na la, a yaga la bumpaalega zuo.” Yezu zahereba la ka bɔkɛ yele ana wa yia yia ha la, gee Yezu n da ta to'e a suŋa ba'ahɛ la, ti ba nyaa tiɛ ti yele ana wa woo gulehɛ bɔna gɔŋɔ la puan mɛ doohe Yezu puan, ti ba dikɛ a za'a iŋɛ en.
Nɛrekuuŋɔ la n daa boi la Yezu ti a yi' Lazarus yɔɔ la puan la, gee vo'e en kum la puan la, daa kelum kɔ'ɔm tɔgera yele la mɛ.
La me dela, nɛreba wum mɛ ti a tum la daalehum kana zuo, ti nɛrekuuŋɔ yehe bibigera tu'uha en.
Ti Farasii duma la nyaa yɛta taaba yeti, “Ya nyɛti, tu kan ta'am iŋɛ se'ere.
Bihɛ ya, timpaberɛ wa za'a n bala bibigere dɔla en wa.” Giriki nɛreba basɛba n boti ba nyɛ Yezu.
Nɛresɛba n wa'am na ti ba na'ahɛ azɔɛtole de'eŋo la saŋan la, basɛba dela Giriki duma.
Ti ba wa'am na nyɛ Filipi n yehe Bɛtisaada tiŋa n boi Galilii sɔ'ɔlum puan la yele en yeti, “Naa, tu boti ni ti tu nyɛ la Yezu wa.” Bala ti Filipi kiŋɛ ta yele Anduru, ti Anduru la Filipi nyaa paaɛ Yezu zi'an yele en.
Ti Yezu lerege ba yeti, “Saŋa la paaɛ ya ti asaala dayua la nyɛ pɛka.
Yelemɛŋerɛ yelemɛŋerɛ ti n yɛta ya wa, ti beeleho han ka lu tintɔnɔ puan pu'ɛ, bu kelum dɛna la beeleho.
Gee bu han lu timpaberɛ pu'ɛ yehe na, bu wan wam biili zo'e zo'e.
Se'em en nɔŋɛ a vom wan bɔregɛ bɔ bahɛ, ti se'em n ka gagɛ a vom zuo timpaberɛ wa zuo, a n tugum wan tara vomkanba'ahɛ paaɛ paaɛ.
Se'em n wan dɛna mam yameŋa dela, a dɔla mam.
Mam n boi zi'an la, n yameŋa la me wan bɔna la bilam.
Se'em woo n de mam yameŋa tuna bɔ'ɔra mam la, Sɔ la wan zɛkɛ en.
Yezu tɔgɛ a kum yele “Nananawa, mam suure sagum mɛ.
Gee n wan yeti bu?
N yeti ‘N Sɔ, yehe mam namehegɔ saŋa wa puan bii’?
Aayi n kan yele bala, namehegɔ wa zuo ti mam wa'am na paaɛ saŋa kana puan wa.
N Sɔ, bo' fum yu'urɛ wa pɛka.” Ti kua ze'ele saazuo ha tɔgɛ bahɛ na yeti, “Mam bo' n yu'urɛ la pɛka gee wan le bo' de pɛka le yɛ'ɛha.” Ti nɛrekuuŋɔ la n ze' la en gee wum kua la, basɛba yeti, “Saa n damɛ, ti basɛba me yeti, suŋera n tɔgɛ bo' en na.” Ti Yezu lerege ba yeti, “Kua la wa'an la yamam zuo na gee dagi mam.
Tiŋa la gakerɛ paaɛ ya, se'em n sɔi timpaberɛ wa bihera la dika saŋa paaɛ ya.
Gee han dɛna mam, ba han ta zɛkɛ mam saazuo timpaberɛ wa zuo, n wan ve'e nɛreba zo'e zo'e wa'am n zi'an na.” Yezu yele ŋwana pa'ala la kum sebo taaba ti a wan ki.
Ti nɛrekuuŋɔ la lebehe en yeti‘, “Tumam wum nɔze'elego gɔŋɔ la puan ti la yeti, Kiresta la wan bɔna la wuuha kan ki.
Wani ti fum yɛta yeti, Ba wan ta zɛkɛ asaala dayua la saazuo?
Ani n de asaala dayua wa?” Ti Yezu yele ba yeti, “Niihum la wan bɔna la ya la dabeha fii wa, bala biheri ya kina ti niihum la nan boi wa, ti lika la da ta wa'am na pi' ya.
Ya han kina lika puan, ya ka mi' yan ye' zi'an.
Niihum wa n nan boi la ya wa, nam ya bo' niihum la, la ya dɛna niihum la kɔma.” Yezu n yele ba ŋwana ba'ahɛ la, a kiŋɛ mɛ ta sugɛ a mɛŋa ti ba da nyɛta en.” Nɛreba n bu'uri Yezu yele La Yezu n tum daalehum kekeko nɛreba la ninin la, ba zo'e zo'e ka nam bo' en.
Gee ŋwana wa iŋɛ ti la doohe yelese'ere n tɔgɛ doohe nɔtɔgeha Azaaya puan se'em yeti, “N Daana, ani n nam tu yelehum la, gee ani ti Daana pa'alɛ a kinkpaŋa?” Ba kan ta'am nam, se'ere n sɔi la Azaaya daa purɛ pa'ahɛ yeti, “Yinɛ mɛŋa n pi' ba nini, gee kãbɛ ba suya, ti ba nini da nyɛta, ti ba suya me da bɔkera yɛla, ti ba da tee ba puti'ira lebena ti n tibɛ ba.” Azaaya n yele dina wa la dela a yuum nyɛ la na'ahegɔ seko n de Yezu dinɛ, bala ti a tɔgɛ a yele la.
Gee la bala za'a, pun ta ta' la kpɛ'ɛnduma la zo'e zo'e, nam bo' en mɛ.
Gee Farasii duma la zuo, ba ka ta'am muulɛ dɛ se'ere n sɔi la, ba zoti la dabeem ti ba wan sa'ɛ ba zamehegɔ yire la puan bahɛ.
Se'ere n sɔi la, ba ba' nɔŋɛ la asaala pɛka, gana pɛka sɛka n ze'eti Yinɛ zi'an na.
Yezu pa'alegɔ la kilihego Ti Yezu kaahɛ bahɛ na yeti, “Se'em woo n nam bo' mam, ka nam bo' la mam ma'a gee a nam bo' la se'em n tum mam na la.
Se'em woo me n nyɛ mam, a nyɛ se'em daana n tum mam na la mɛ.
Mam wa'am timpaberɛ wa zuo me na woo niihum la, ti fum se'em woo n nam bo' mam kan yee lika puan.
Mam ka gakeri se'em n wum mam yelehum wa gee ka tara bɔ.
Se'ere en sɔi la, mam ka wa'am na ti n gakɛ timpaberɛ wa mɛ, gee n tugum faaɛ ka bahɛ.
Se'em n zagehɛ mam gee ka to'e mam yelehum la, tari se'em n wan gakɛ en mɛ.
Ba'ahegɔ daarɛ la, yelehum sebo ti mam tɔgɛ wa n wan dɛna gakera.
Se'ere en sɔi la, mam ka tɔgɛ la mam mɛŋa n boti se'em, gee Sɔ la n tum mam na la n bo' mam nuurɛ, mam wan tɔgɛ sɛla, la mam wan yele sɛla.
Mam me mi' suŋa ti eŋa n boti n yele se'ere dela vomkanba'ahɛ yele.
Bala zuo, mam n tɔgeri sɛla la dela Sɔ la n kɔ'ɔm bɔta ti n tɔgɛ se'em n bala.”
Yezu pee a dɔleba nama Nananawa, gee ti azɔɛtole de'eŋo la wan paaɛ la, ti Yezu pun baŋɛ ti a saŋa la paaɛ ya ti a bahɛ timpaberɛ wa, gee lebe a Sɔ zi'an.
Bala ma'a ti Yezu nɔŋerɛ pun kɛ̃ sɛba en de a dinɛ la n boi timpaberɛ wa zuo la mɛ paaɛ paaɛ.
A nɔŋɛ ba mɛ ta paaɛ ba'ahegɔ.
Ba zaanuurɛ dia saŋa, ti Sagena la pun diŋɛ kalum Yudasi en de Simɔn Isikariyɔte dayua la puti'irɛ mɛ, ti a koohe Yezu.
Ti Yezu n pun mina ti a Sɔ dikɛ sɛla woo iŋɛ la eŋa Yezu nu'uhen, gee me mina ti eŋa ze'ele la Yinɛ zi'an na, gee me lɛbera la Yinɛ zi'an la, ti a ihige a zi'irego zi'an la, yɛɛ a fuo seko ti a yɛ dɔgelɛ la biŋe, gee dikɛ duuhega wooe a sia.
Nyaa ka'ɛ ko'om iŋɛ peere lɔkɔ puan, pɔhɛ pɛɛra a zahereba la nama, gee duuha ba la duuhega la ti a wooe la.
Ti a wa'am na paaɛ Simɔn Pita, ti a yele en yeti, “Daana, fum yeti fum pee la mam nama yoi?” Ti Yezu yele en yeti, “Nananawa, fum kan bɔkɛ mam iti sɛla wa, gee pooren fum wan ta bɔkɛ.” Ti Pita yele en yeti, “Fum kan makɛ pee mam nama.” Ti Yezu lerege en yeti, “Han dagena mam pee fum mɛ, fum ka tara tɔtɛ la mam.” Ŋwana ti Simɔn Pita yele en yeti, “Daana, yi da pee n nama ma'a, gee pee n nu'uhi la n zuo pa'ahɛ.” Ti Yezu yele en yeti, “Se'em n diŋɛ sɔ iŋa ka le sɔɔra pa'aha han dagena a nama ma'a ti a wan duuhe, a iŋa la za'a ani la filam.
Yamam ani la filam, gee dagi ya za'a.” Yezu mi' ba puan se'em n wan koohe en.
Bala zuo ti a yeti, “Dagi ya za'a n ani filam la.” En pee ba nama la ba'ahɛ la, dikɛ a fuo la yɛ, nyaa lebe zi'ire la ba la, a yele ba yeti, “Ya mi' sɛla ti n iŋɛ ya wa vuurɛ?
Ya yi'iri mam la Pa'ala la Daana, Ya ka tuue, se'ere en sɔi la, mam n de se'em n bala.
Bala, mam en de ya Daana, la ya Pa'ala la han pee ya nama, yamam me dela ya pee taaba nama.
Mam iŋɛ biŋe ya mɛ, ti ya me ita wuu mam n iŋɛ se'em la.
Yelemɛŋerɛ yelemɛŋerɛ ti n yɛta ya wa, ti yameŋa ka gani ka daana, bii bitunehi gana se'em n tum ba la.
Ya han mina yele ana wa, sum wan bɔna, ya han ita a. N ka tɔgeri ŋwana bɔ'ɔra la ya za'a.
Mam mi' sɛba ti N looe la mɛ.
Gee la dela la doohe gulehegɔ la n yeti, ‘Mam la se'em n lagum tuna laa kayina puan la n dikɛ mam koohe la.’ N yeti ya dina wa nananawa ti de nan ka tum wa, de nyaa han ta tum, ya wan nam ti mam n bala.
Yelemɛŋerɛ yelemɛŋerɛ ti n yɛta ya wa, ti se'em woo n to'e se'em ti mam tum, to'e la mam, se'em woo me n to'e mam, to'e la se'em n tum mam na la’.” Yezu tɔgɛ a koohego yele.
Yezu n tɔgɛ ŋwana ba'ahɛ la, a suure sagum mɛ ti a kaahɛ yeti, “Yelemɛŋerɛ yelemɛŋerɛ ti n yɛta ya wa.
Yamam puan ayima n yeti a koohe mam.” Ti a zahereba la biha taaba kaara, ka mina se'em ti Yezu yɛta la.
Ti a zahereba la ayima, se'em ti a ba' nɔŋɛ la zi'an dɛla en, ti Simɔn Pita ɛbegɛ en yeti, a soke Yezu, se'em n de en ti a tɔgera wa.
Bala ti a zahera wa n zi' dɛla a nyu'ɔ zuo la soke en yeti, “Daana, ani n de en?” Ti Yezu lerege en yeti, “ A dela se'em ti n wan dikɛ boroboro wa suke laa wa puan bo' en la.” Bala, en suke boroboro la, a dikɛ bo' la Yudasi n de Simɔn Isikariyɔte dayua la.
Ti en to'e boroboro la ba'ahɛ la, ti Sagena la kɛ̃ en.
Ti Yezu yele en yeti, “Tum fum yeti fum tum se'ere la kalam.” Gee se'em ka boi ban zi' la puan mina se'ere zuo ti Yezu yele en bala.
Basɛba ti'ihɛ ti, Yudasi n zãli ba bo'olum tapɔɔ la, ti Yezu yɛta en ti, “Da' lɔgeseto ti ba wan bɔta azɔɛtole de'eŋo la puan”; bii a bihɛ sɛla bo' naheduma.
Bala, en to'e boroboro la ba'ahɛ la, bilam bilam ti a ihige yehe.
Bala ma'a ti la dela yu'uŋɔ.
Ze'elego paalega Yudasi n yehe la, ti Yezu yele ba yeti, “Nananawa ti asaala dayua wa nyɛ pɛka, ti Yinɛ me nyɛ pɛka a puan.
Yinɛ han nyɛ pɛka Dayua wa puan, Yinɛ mɛŋa wan bo' Dayua la me pɛka Dayua la mɛŋa puan, gee me iŋɛ de kalam.
Kɔmbibehi wa, mam yeti n bɔna la ya la dabeha fiiwa.
Ya wan ta ɛɛra mam, wuu mam daa yele Yuuduma la se'em la, bala ti n nyaa yɛta yamam me.
‘Mam n ye' zi'an la, ya kan ta'am wa'am bini na.’ N bo'ori ya la ze'elego paalega ti, ya nɔŋɛ taaba.
Wuu mam nɔŋɛ ya se'em la, me nɔŋɛ taaba bala.
Ya han nɔŋɛ taaba ŋwana, nɛra woo wan baŋɛ ti ya dela mam zahereba.” Yezu tɔgɛ Pita ki'ihegɔ yele Ti Simɔn Pita yele en yeti, “Daana, fum yeti fum kiŋɛ la bɛ?” Ti Yezu yele en yeti, “Mam ye' zi'an la, fum kan ta'am doohe mam nananawa, gee pooren, fum wan doohe.” Ti Pita yele en yeti, “Daana, beni zuo ti mam kan ta'am doohe fum nananawa?
Mam wan dikɛ n vom biŋe bo' hɔ.” Ti Yezu lerege en yeti, “Fum wan dikɛ fum vom biŋe bo' mam?
Yelemɛŋerɛ yelemɛŋerɛ ti n yɛta fum wa, ti nɔdɔɔ kan kaaha gura ti fum ta ki'ihɛ mam sugum nuurɛ butã.
Yezu n de sore yɛ'ɛha Sɔ la zi'an “Da bahɛ ya ti ya suya daana, nam ya Yinɛ, gee nam mam me.
Mam Sɔ yire la ha, deto zo'e mɛ.
La han dagi ni bala, mam wan yele ni ya ti n ye' ti n ta maalɛ la bɔŋa zi'an biŋe ya’?
N han kiŋɛ ta maalɛ zi'an la biŋe ya ba'ahɛ, n wan le lebe n mɛŋa na, tari ya kiŋɛ, ti zi'an ti mam bɔna la, bilam ti yamam me wan bɔna.
Ya me pun mina sore se'ere n dole yɛ'ɛha zi'an ti mam yɛ'ɛha la mɛ.” Ti Tɔmasi yele en yeti, “Daana, tu ka mi' fum ye' zi'an, tu yeti tu iŋɛ la wani baŋɛ sore la?” Ti Yezu yele en yeti, “Mam n de sore la, la yelemɛŋerɛ la, la nyɔvore la.
Se'em kan ta'am paaɛ Sɔ la zi'an, han dagena a doohe la mam puan.
Ya han mina mam, ya wan mina mam Sɔ la me.
Gee nananawa yɛ'ɛha ha, ya mi' en, gee me nyɛ en.” Ti Filipi yele en yeti, “Daana, pa'alɛ tɔ se'em n de Sɔ la, gee bala wan tigɛ tɔ.” Ti Yezu yele en yeti, “Mam n boi la ya saŋa kana wa woo wa Filipi, ti fum kelum ka mina mam?
Se'em woo n nyɛ mam, nyɛ Sɔ la mɛ.
Wani ti fum le yɛta mam yeti, ‘Pa'alɛ tɔ Sɔ la’?
Fum ka nam ti mam boi mɛ la Sɔ la, ti Sɔ la me bɔna la mam?
Yelehum wa ti mam tɔgera wa dagi mam mɛŋa yelehum, gee bu dela Sɔ se'em n boi la mam la n tuni a tuuma mam puan.
Nam bo' mam ti mam boi mɛ la n Sɔ la, ti n Sɔ la bɔna la mam.
Gee fum han pun ka nam, tuuma la mɛŋa zuo, fum dela fum nam bo' mam.
Yelemɛŋerɛ yelemɛŋerɛ ti n yɛta ya wa, ti se'em woo n nam mam, me wan tuna tuuma sɛ'a ti mam tuna wa, a wan tum a pun gaŋɛ bala, beni zuo, mam ye' la Sɔ la zi'an.
N wan iŋɛ sɛla woo ti ya soke bɔta mam yu'urɛ puan, ti Sɔ la nyɛ pɛka dayua la puan.
Ya han soke mam yu'urɛ la puan bɔta sɛla woo, n wan iŋɛ dɛ.
Fa'a Sia la nɔ'pu'ulegɔ.
“Ya han nɔŋɛ mam, ya wan gurɛ mam pa'alegɔ kankaŋi.
Bala ti n wan soke n Sɔ la, ti a wan bo' ya Nu'pu'ŋmɛ'ɛra ayima en kpe'em paaɛ paaɛ ti a bɔna la ya wuuha.
Eŋa en de Fa'a Sia la n de yelemɛŋerɛ la, se'em ti Timpaberɛ wa zuo kan to'e en, Se'ere n sɔi la, timpaberɛ wa zuo nɛreba ka nyɛti en, bii ba mina en.
Gee yamam mi' en se'ere n sɔi la, a boi mɛ la ya, gee wan kelum bɔna la ya.
“N kan bahɛ ya ti ya ana wuu kiibehi la.
N lebere ya zi'an me na.
La han iŋɛ fiiwa, timpaberɛ wa zuo nɛreba kan le nyɛ mam, gee yamam wan nyɛ mam.
Mam vɔi la, yamam me wan vɔna.
De daarɛ la, ya wan baŋɛ ti mam boi mɛ la n Sɔ la, ti yamam bɔna la mam, ti mam me bɔna la ya.
Se'em n mi' mam Pa'alegɔ duma la, gee dɔla a n de se'em n nɔŋɛ mam.
Se'em en nɔŋɛ mam la, mam Sɔ la me wan nɔŋɛ en, ti mam mɛŋa me nɔŋɛ en, gee niira n mɛŋa pa'ala en.” Ti Yudasi ayima, (dagi se'em n de Isikariyɔte la) yele Yezu yeti, “Daana, wani ti fum wan ta niiɛ fum mɛŋa pa'ala tumam, gee dagi timpaberɛ wa?” Ti Yezu lerege en yeti, “Sɛba en nɔŋɛ mam la, wan tara mam yelehum la, ti mam Sɔ wan nɔŋɛ ba, ti mam la n Sɔ la wan wa'am na iŋɛ tu bɔŋa zi'an ba puan.
Se'em n ka nɔŋɛ mam, ka guti mam yelehum.
Yelehum wa ti ya wuna wa me dagi mam yelehum, bu dela Sɔ la n tum mam na la dinɛ.
“N yeti ya yele ana wa woo ti n nan boi la ya wa.
Gee Tɛ'ɛla la kini na, Fa'a Sia la.
Se'em ti Sɔ la wan tum en na mam yu'urɛ puan la.
Eŋa wan pa'alɛ ya sɛla woo, gee tiiha ya sɛla woo ti mam yele ya la.
Suma'ahum ti mam dikɛ baha ya.
Mam mɛŋa suma'ahum ti mam dikɛ bɔ'ɔra ya.
Mam ka bo'ori n suma'ahum wa wuu timpaberɛ zuo nɛreba n bo'ori ba suma'ahum se'em la.
Da bahɛ ya ti ya suya daana, gee me da bahɛ ya ti dabeem tara ya.
Ya wum mam pun yele ya yeti, ‘N yeti n kiŋɛ mɛ, gee le lebe ya zi'an na.’ Ya han nɔŋɛ mam, ya wan nyɛɛna, la mam n ye' Sɔ la zi'an la.
Se'ere en sɔi la, Sɔ la gani mam mɛ.
Nananawa, n pun yele ya mɛ, gee ti yɛla la baŋɛ wa'am na, bala ti yele ana wa han ta wa'am na tum, ya wan nam mam.
N kan le ta'am tɔgɛ la ya yuue, se'ere en sɔi la, Be'em daana se'em n pɛregeri timpaberɛ wa zuo kini me na.
A me ka tari n paŋa, gee mam iti la sɛla ti Sɔ la bo' mam nuurɛ ti n iŋɛ la, ti timpaberɛ nɛreba baŋɛ ti mam nɔŋɛ Sɔ la mɛ.
Ihige ya ti tu kiŋɛ.
Yezu n de Tile “Mam de yelemɛŋerɛ sinsabega, ti mam Sɔ bihera sinsabega la.
A ŋmati yile-se'ere woo n naaɛ la mam gee ka wuna baha mɛ.
Gee yɔreha yile-se'ere woo n naaɛ la mam gee wuna wala ti de wam zo'e zo'e.
Yamam pun diŋɛ ana la filam, doohe la yelehum la ti n tɔgɛ bo' ya la.
Boi ya la mam, ti mam me bɔna la ya.
Wuu yile n kan ta'am wam wala de ma'a se'em, han dagena de naaɛ mɛ la ta'aŋa la, bala mɛa ti yamam me kan ta'am wam, han dagena ya naaɛ mɛ la mam.
Mam n de ta'aŋa la, ti yamam dɛna yila.
Sɛba n naaɛ la mam, ti mam me naaɛ la ba la wani zɔ'ɔra mɛ, se'ere zuo, la han dagena la mam puan, ya kan ta'am iŋɛ sɛla.
Se'em woo n ka naaɛ la mam, ba lobere en baha mɛ wuu yile ti ba ŋmaaɛ bahɛ ti a ku'e se'em la.
Yile aŋa, ba ni lagehɛ ba mɛ bahɛ bugum puan ti ba di.
Ya han bɔna la mam, ti n yelehum la bɔna la ya, soke ya yan boti sɛla, gee la wan tum bo' ya.
Mam Sɔ pɛka boi la, ya wam zo'e zo'e.
Ŋwana ti ya wan dɛna mam zahereba.
Wuu Sɔ la n nɔŋɛ mam se'em la, bala mɛa ti mam nɔŋɛ ya.
Boni ya n nɔŋerɛ la puan.
Ya han gurɛ mam pa'alegɔ duma la kankaŋi, ya wan bɔna n nɔŋerɛ la puan, wuu mam n gurɛ n Sɔ pa'alegɔ duma la se'em kankaŋi la, bɔna a nɔŋerɛ la puan se'em la.
N yeti ya yele ana wa woo, ti mam nyɛɛŋɔ wan bɔna la yamam puan, ti ya nyɛɛma pirɛ.
“Mam Pa'alegɔ n ŋwana.
Ti ya nɔŋɛ taaba, wuu mam n nɔŋɛ ya se'em la.
Se'em ka tari nɔŋerɛ n karegɛ gana dina wa, ti nɛra dikɛ a vom bo' a zɔduma.
Yamam dela mam zɔduma, ya han ita mam bo' ya nuurɛ ti ya ita sɛla la.
Mam ka yi'iri ya n yamehi yɛ'ɛha, se'ere n sɔi la, yameŋa ka mi' ka daana n iti sɛla.
Gee mam yi'iri ya la n zɔduma se'ere n sɔi la, mam bahɛ ti ya mina sɛla woo ti mam wum n Sɔ la zi'an mɛ.
Yamam ka looe mam, gee mam n looe ya, gee tum ya ti ya kiŋɛ ta wam wala.
Ya wam wala sɛ'a n kan pu'ɛ.
Bala ti Sɔ la wan bo' ya sɛla woo ti ya soke en mam yu'urɛ puan.
N bo'ori ya pa'alegɔ kuna, ti ya nɔŋɛ la taaba.
Nɛreba wan yaaɛ ya.
“Timpaberɛ wa zuo han yaaɛ ya, mini ya ti ka yaaɛ la mam yia, gee nyaa yaaɛ yamam.
Ya han deni timpaberɛ wa zuo dinɛ, timpaberɛ wa zuo wan nɔŋɛ ya wuu a dinɛ la.
Gee yan dagi timpaberɛ wa zuo dinɛ la, gee mam n looe ya yehe timpaberɛ wa puan la, bala zuo ti timpaberɛ wa zuo yaaɛ ya la.
Tɛri ya yelehum la ti mam tɔgɛ bo' ya yeti, ‘Yameŋa ka gana ka daana la.’ Ba han mɛlehɛ mam, ba wan mɛlehɛ yamam me.
Ba han gurɛ mam yelehum la kankaŋi, ba wan gurɛ yamam yelehum la me kankaŋi.
Gee ba wan iŋɛ ya yele ana woo mam yu'urɛ wa zuo.
Se'ere n sɔi la, ba ka mi' se'em n tum mam na la.
Mam han ka sige ni na tɔgɛ ni bo' ba, ba ka tari ni tuure.
Gee nananawa, ba ka tari tu ka baŋɛ mɛ, ba be'em la puan.
Se'em woo n yaaɛ mam, yaaɛ mam Sɔ la me mɛ.
Mam han ka ze'ele ni ba nɛŋan tum daalehum sebo taaba ti nɛra kan ta'am tum wa, ba ka tari ni tuure.
Gee nananawa, ba pun nyɛ mɛ, gee ti ba sina gee yaaɛ mam la n Sɔ la.
Gee ŋwana woo iŋɛ ti la doohe la gulehegɔ la n boi ba pa'alegɔ gɔŋɔ la puan yeti, ‘Ba yaaɛ mam la yoo la.’ “Gee Tɛ'ɛla la han wa'am na, se'em ti mam wan tum en ti a ze'ele Sɔ la zi'an na la, se'em n de Fa'a Sia la en de yelemɛŋerɛ, ze'ele mam Sɔ la zi'an na la, a wan tɔgera la mam yele bɔ'ɔra ya.
Yamam me mɛhi dela ya tɔgera mam yele, se'ere n sɔi la, ya boi la mam mɛ n pa'alegɔ wa pi'ileŋo puan na.
“N yele ya yele ana wa, ti a gu' ya ti ya da pita luta.
Kelehe ya, Ba wan dige ya zamehegɔ yiya la puan bahɛ.
Saŋa kini na, ti sɛba n ku ya, wan ti'ihɛ ti ban iŋɛ bala la, ba tuni bɔ'ɔra la Yinɛ.
Ba wan iŋɛ ŋwana doohe la ban ka mi' Sɔ la, bii mam la zuo.
Gee mam diŋɛ yele ya yele ana wa, ti a saŋa han ta paaɛ, ya wan tɛra ti n pun yele ya a yele.
N daa ka yele ya yele ana wa pi'ileŋo puan na la, doohe la mam nan boi la ya la zuo.
Fa'a Sia la tuuma Gee nananawa, mam ye' lɛbera la se'em n tum mam na la zi'an, gee ya se'em ka soke mam nyaa ‘Fum ye' la bɛha?’ Gee mam n nyaa yele ya yele ana wa la, susageŋɔ n pirɛ ya suya.
Gee la bala za'a, mam yeti ya la yelemɛŋerɛ wa, ti yamam sum zuo, la ani suŋa ti mam kiŋɛ.
Se'ere n sɔi la, mam han ka kiŋɛ Tɛ'ɛla la kan wa'an ya zi'an na.
Gee mam han kiŋɛ, n wan tum en ya zi'an na.
A han wa'am na, a wan bahɛ ti timpaberɛ wa zuo nɛreba baŋɛ ti ba tuue mɛ la bamam n ti'ihɛ ti be'em, tuuntɔɔ vom, la gakerɛ n de sɛla la.
Ba ka mi' be'em n de sɛla, beni zuo ba ka nam mam.
Ba ka mi' tuuntɔɔ vom n de sɛla, beni zuo, mam ye' la Sɔ la zi'an, ti ya kan le nyɛ mam.
Ba me ka mi' gakerɛ n de sɛla, beni zuo, ba pun gakɛ be'em daana la en boi timpaberɛ wa zuo la mɛ.
“Yɛla zo'e zo'e boi ti n wan yele ya, gee nananawa la, la wan zo'e gaŋɛ ya tarega.
Gee se'em en de Sia yelemɛŋerɛ la han ta wa'am na, a wan gu'ura ya ti ya mina yelemɛŋerɛ la za'a.
Se'ere n sɔi la, a ka yeti a tɔgera la a mɛŋa yetɔgum, gee a wan tɔgɛ la sɛla woo ti a wum Yinɛ zi'an, ti a wan muulɛ bo' ya yele sɛ'a n wan wa'am na.
A wan bo' mam pɛka, se'ere n sɔi la, a wan dikɛ la sɛla n de mam dinɛ, muulɛ bo' ya.
Sɛla woo ti Sɔ la tara dela mam dinɛ.
Bala zuo ti mam yeti, a wan dikɛ la sɛla n de mam dinɛ, muulɛ bo' ya la.
Susageŋɔ wan lebege Nyɛɛma “La han iŋɛ fiiwa, ya kan le nyɛ mam, gee la han le iŋɛ fiiwa ya wan nyɛ mam.” Ti a zahereba la basɛba yɛta taaba yeti, “De vuurɛ dela deni ti a yele tu yeti, ‘La han iŋɛ fiiwa ya kan le nyɛ mam, gee la han iŋɛ fiiwa ya wan le nyɛ mam.’ ‘Se'ere en sɔi la, mam lebere la Sɔ la zi'an’?” Ti ba yɛta taaba yeti, “Yetɔgebuna wa vuurɛ dela dinɛ ‘La han iŋɛ fiiwa’?
Tu ka mi' en tɔgeri sɛla yele.” Yezu baŋɛ mɛ ti, ba boti ba soke en la se'ere, bala ti a yele ba yeti, “Ya sɔheri mɛ la taaba, de vuurɛ n de se'em, la mam yeti, ‘La han iŋɛ fiiwa, ya kan le nyɛ mam, gee la han iŋɛ fiiwa, ya wan le nyɛ mam la?’ Yelemɛŋerɛ yelemɛŋerɛ ti n yɛta ya wa, ti ya wan kele, gee si'im, gee ti timpaberɛ wa zuo nɛreba nyɛɛna.
Ya suure wan sagum, gee ya susageŋɔ la wan ta lebege nyɛɛma.
Pɔka han virege, la ni wuna ka mɛ, beni zuo, a dɔgum saŋa n paaɛ.
Gee bia la han diŋɛ lu na, a ka le tɛra too la, beni zuo, a nyɛɛni mɛ la eŋa n tari asaala wa'an timpaberɛ wa zuo na la.
Bala, la wuni ya mɛ nananawa, gee n wan le lebe ya zi'an na, ti ya suya pirɛ la nyɛɛma, ti nɛra ka bɔna wan to'e ya nyɛɛŋɔ la ya zi'an.
De daarɛ, ya kan soke mam se'ere.
Yelemɛŋerɛ yelemɛŋerɛ ti n yɛta ya wa, n yeti ya ti, ya han soke sɛla mam Sɔ la zi'an mam yu'urɛ puan, a wan dikɛ la bo' ya.
Wa'am na na paaɛ zina, ya ka soke en sɛla mam yu'urɛ wa puan.
Soke ya gee ya wan to'e, ti ya nyɛɛma la pirɛ paaɛ paaɛ.
A zahereba la suma'ahum “Mam yeti ya yele ana wa me la yetɔgum biŋere puan.
Gee saŋa la kini na, ti n kan le tɔgera bɔ'ɔra ya yetɔge biŋere puan, gee n wan kɔ'ɔm tɔgera Sɔ la tuuntɔɔ bɔ'ɔra ya.
De daarɛ ya wan soke sɛla woo la mam yu'urɛ puan.
Mam ka yeti mam wan ze'ele ya na'arɛ soke sɛla Sɔ la zi'an bo' ya, se'ere en sɔi la, Sɔ la mɛŋa nɔŋɛ ya mɛ, la yamam n nɔŋɛ mam, gee nam ti mam ze'ele la Yinɛ zi'an na la.
Mam ze'ele la Sɔ la zi'an sige timpaberɛ wa zuo na, gee le yeti n bahɛ timpaberɛ wa zuo, gee lebe n Sɔ la zi'an.” Ti a zahereba la yele en yeti, “Ɛ̃ɛ, fum nyaa tɔgeri la tuuntɔɔ, fum ka le tɔgera biŋera.
Nananawa, tu mi' ti fum mi' sɛla woo, ka ɛɛra nɛra ti a soke fum se'ere.
Ŋwana wa ti tumam nam ti fum ze'ele la Yinɛ zi'an na.” Ti Yezu soke ba yeti, “Ya nyaa nam ya?
Saŋa la kini na, ka pun paaɛ mɛ, ti ba wan dige ya ti ya yiregɛ, ti nɛra woo kule a yire a yire, gee bahɛ mam n ma'a.
Gee la bala za'a, n kan bɔna n ma'a, beni zuo, Sɔ la n boi la mam.
N yeti ya dina wa, ti ya tara suma'ahum mam puan.
Han dɛna timpaberɛ wa zuo, ya wan nyɛ mɛlehegɔ.
Gee da bahɛ ya ti dabeem tara ya, gee mam pun nyaŋɛ timpaberɛ wa mɛ.”
Yezu Pu'uhɛ bo' a zahereba la.
Yezu n tɔgɛ yele ana ba'ahɛ la, a gorege tɔ la saazuo, gee yeti, “N Sɔ, saŋa la paaɛ ya.
Pɛgɛ fum Dayua wa, ti Dayua la me pɛgɛ hɔ.
Fum n bo' mam kpe'eŋo ti n sɔna asaala woo, la n dikɛ vomkanba'ahɛ bo' sɛba woo ti fum dikɛ bo' mam la.
Ŋwana n de vomkanba'ahɛ la, ti saaleba baŋɛ fum, fum se'em n de yelemɛŋerɛ Yinɛ wa ma'a, gee me baŋɛ Yezu Kiresta, se'em ti fum tum na la.
Mam pɛgɛ hɔ timpaberɛ wa zuo, la mam ba'ahɛ tuunse'ere ti fum dikɛ bo' mam la.
Bala nananawa n Sɔ, bahɛ ti n nyɛ pɛka fum nɛŋan.
Pɛka sɛka ti n daa pun tara fum nɛŋan gee ti timpaberɛ wa baŋɛ naam la.
“Mam dikɛ fum yu'urɛ wa pa'alɛ sɛba ti fum looe ba bo' mam timpaberɛ wa zuo la.
Ba dela fum dinɛ, gee ti fum dikɛ ba bo' mam, ti ba me gurɛ fum yelehum la kankaŋi.
Nananawa, ba mi' suŋa ti sɛla woo ti fum dikɛ bo' mam sirum ze'ele la fum zi'an na.
Se'ere n sɔi la, yelehum la ti fum dikɛ bo' mam la, mam dikɛ bo' ba mɛ, ti ba me to'e bu, gee mina yelemɛŋerɛ la, ti mam sirum ze'ele fum zi'an na.
Ba me nam ya ti, fum n tum mam na.
Mam pu'uhi bɔ'ɔra la bamam, Gee mam ka pu'uhi bɔ'ɔra timpaberɛ wa zuo nɛreba.
Mam pu'uhi bɔ'ɔra la sɛba ti fum dikɛ bo' mam, ban de fum dinɛ la zuo.
Mam bunɔ za'a dela fum bunɔ.
ti fum bunɔ dɛna mam bunɔ.
Bama puan ti mam nyɛ pɛka.
Nananawa, mam kan le bɔna timpaberɛ wa zuo, gee bamam kelum bɔna la ka puan.
Gee ti mam yɛ'ɛha fum zi'an na.
N Sɔ Fa'a daana, gura ba fum yu'urɛ se'ere ti fum dikɛ bo' mam la puan, ti ba dɛna buyina wuu tumam n de buyina se'em la.
Mam n boi la ba la, mam gu'uri ba mɛ la yu'urɛ la ti fum dikɛ bo' mam la.
Mam gu'uri ba mɛ, ti ba ayima ka bɔregɛ, han dagena se'em ti la gã'a na ti a bɔregɛ ti gulehegɔ la wa'an asira na la.
Gee nananawa, mam ye' la fum zi'an na, gee tɔgera yele ana timpaberɛ wa zuo, ti ba tara mam nyɛɛma la ti a pirɛ ba paaɛ paaɛ.
Mam bo' ba fum yelehum la, ti timpaberɛ wa zuo yaaɛ ba, la bamam n dagi timpaberɛ wa zuo dinɛ, wuu mam n dagi timpaberɛ wa zuo dinɛ se'em la.
Mam ka pu'uheri ti fum fooe ba yehe timpaberɛ wa zuo, gee mam pu'uheri ti fum gu' ba suŋa suŋa be'em daana wa zi'an.
Ba dagi timpaberɛ wa zuo dinɛ, wuu mam n dagi timpaberɛ wa zuo dinɛ se'em la.
Pee ba ze'ele la yelemɛŋerɛ.
Fum yelehum la n de yelemɛŋerɛ la.
Wuu fum n tum mam timpaberɛ wa zuo na se'em la, bala mɛa ti mam me tuna ba timpaberɛ wa puan.
Bama zuo ti mam pee n mɛŋa, ti bamam me nyɛ peere yelemɛŋerɛ puan.
“N ka pu'uhɛ bɔ'ɔra la bamam ma'a, gee sɛba woo me n wan ta nam mam doohe ba yelehum muulegɔ puan la.
Ba za'a me dɛna buyina, wuu fum Sɔ wa n boi la mam se'em la, ti mam me bɔna la fum se'em la, bamam me bɔna la tu bala mɛa, ti timpaberɛ wa zuo nɛreba nam ti fum n tum mam na.
Pɛka sɛka ti fum dikɛ bo' mam la, kaŋa mɛa ti mam dikɛ bo' ba, ti ba dɛna buyina wuu tumam n de buyina se'em la.
Mam bɔna la ba, ti fum bɔna la mam, ti bamam me naaɛ taaba bi'ɛ kahegɛ dɛna buyina, ti timpaberɛ wa zuo nɛreba baŋɛ ti fum tum mam na, gee me nɔŋɛ ba wuu fum nɔŋɛ mam se'em la.
N Sɔ, mam le bɔta ti, nɛresɛba ti fum dikɛ bo' mam wa ta lagum bɔna la mam n bɔŋa zi'an la puan, la ba nyɛ na'ahegɔ seko ti fum mɛŋa dikɛ bo' mam, doohe la fum nɔŋɛ mam se'em gee ti timpaberɛ wa baŋɛ naam la zuo.
“N Sɔ tuntɔɔdaana, timpaberɛ wa zuo nɛreba ka mi' hɔ, gee mam mi' hɔ.
Bana me mi' ti fum n tum mam na.
Mam tɔgɛ fum yu'urɛ la yele pa'alɛ ba, gee wan kelum tɔgɛ de yele pa'alɛ ba, ti nɔŋerɛ se'ere ti fum nɔŋɛ mam la wan bɔna ba puan, ti mam me bɔna la ba.”
Ba nyɔkɛ Yezu Yezu n tɔgɛ yele ana wa ba'ahɛ la, a yehe mɛ la a zahereba la yakɛ Kidiron bɔka la n zoti dɔla bɔ'seko puan ti va'am pika bɔna bini la, ti eŋa la a zahereba la ta kɛ̃ de puan.
Yudasi se'em n pun koohe Yezu la mi' zi'an wa puan mɛ, se'ere n sɔi la, Yezu tabeli kina bini mɛ la a zahereba la za'a.
Bala ti Yudasi wa doohe la pɛntiireba tansugere, la gureba ti malema kiinduma la, la Farasii duma la tum la, ti ba wa'am va'am la puan na, la butolelehe, bugum, la zaba lɔgerɔ.
Ti Yezu n pun mina sɛla woo n yeti la iŋɛ la, tole nɛŋan na ze'ele, soke ba yeti, “Ya eere la ani?” Ti ba lerege yeti, “ Yezu, Nazareti buraa la.” Ti Yezu yele ba yeti, “Mam ŋwana.” Ti Yudasi se'em n koohe en la, ze' mɛ la ba.
Yezu n yele ba yeti, “Mam n ŋwana la,” ba za'a gɛ̃rɛ mɛ apovura ta lu ha turururu.
Ti Yezu le soke ba yeti, “Ani ti ya ɛɛra?” Ti ba yeti, “Yezu, Nazareti buraa la.” Ti Yezu lerege ba yeti, “Mam yele ya yeti, mam n ŋwana.
Bala, ya han ɛɛra la mam, bahɛ ya ti nɛreba wa kiŋɛ.” Dina wa dela la bahɛ ti a yetɔge sebo n yeti, “N ka bɔregɛ sɛba ti fum dikɛ bo' mam la la ayima me, wa'an asira na.” Ti Simɔn Pita, se'em n tari su'a a zi'an la, fooe ka na, kɛ̃' malema kiima ayima yameŋa zuɔ tuberɛ fike.
Yameŋa wa yu'urɛ yi'ire la Malekus.
Ti Yezu yele Pita yeti, “Dikɛ fum su'a la lebehe su' ka su'a zi'an.
N dagi la n nyu mɛlehegɔ wanɛ se'ere puan ti mam Sɔ dikɛ bo' mam la?” Yezu ze' malema kiima nɛŋan.
Ŋwana ti pɛntiireba la, la ba kpɛ'ɛnduma, la Yuuduma gureba la nyaa yɔkɛ Yezu lu' en.
Yia, ba tari en kiŋɛ la Anase n de Kaifase dɛɛma la nɛŋan.
Kaifase wa dɛna la malema kiima yuum dinɛ puan.
Kaifase kana n bala tabelɛ ka'am Yuuduma la yeti, La ani suŋa ti nɛre yinɛ ki bo' nɛrekuuŋɔ la.
Pita ki'ihegɔ Ti Simɔn Pita, la Yezu zahereba la ayima, dɔla Yezu poore.
Yezu zahera ayima ti malema kiima la mina en, eŋa en doohe la Yezu ta kɛ̃ malema Kiima wa zinzaka la puan, gee ti Pita zɛ'a yiŋa, nayaŋa la nuuren.
Ti Yezu zahera se'em ti malema kiima la mina la, yehe na tɔgɛ bo' pɔka n guri nayaŋa la, gee tari Pita kɛ̃ zinzaka la puan na.
Ti pɔka la soke Pita yeti, “Fum dagi Yezu zahereba la ayima, bii fum de mɛ?” Ti Pita yeti, “Mam dagi ba puan.” Yamehi la la gureba la dikɛ la bugum saana na tuurɛ bugum, se'ere n sɔi la la ma'arɛ mɛ, ti nɛra woo nyaa kaaɛ bugum la ɔɔha.
Ti Pita me zɛ'a la ba ɔɔha.
Malema kiima sokere Yezu Ti malema kiima la nyaa soke Yezu a zahereba la, la a pa'alegɔ la yele.
Ti Yezu lerege en yeti, “Mam tɔgera la peelumen bɔ'ɔra timpaberɛ wa zuo nɛreba woo.
Saŋa woo, mam ni bɔna zamehegɔ yiya, la pu'uhegɔ yiya puan mɛ, zi'an ti Yuuduma za'a ni lagehɛ taaba la.
Mam ka sugɛ yele se'ere.
Wani ti fum sɔkera mam?
Soke sɛba n wum sɛla ti n yele ba la.
Ba mi' mam n yele ba sɛla.” Yezu n yele ŋwana wa la, ti pu'uhegɔ yire gureba la ayima n ze' lɛm en, lobe Yezu pɛka gee yeti, “Fum lebehe la malema kiima la bala?” Ti Yezu lerege en yeti, “Mam han tɔgɛ tuue mɛ, pa'alɛ mam n tuure la, gee n han tɔgɛ la tuuntɔɔ, beni zuo ti fum ŋmɛ' mam?” Ti Anase bahɛ ti ba bobe Yezu bala, tari en ta bo' Kaifase, malema kiima la.
Pita le ki'ihɛ Yezu Ti Pita zɛ'a bugum la zi'an ɔɔha, ti ba soke en yeti, “Fum me dagi Yezu zahereba la ayima bii fum de' mɛ?” Ti Pita ki'ihɛ gee yeti, “Aayi, mam dagi.” Ti malema kiima la yameŋa kayima, se'em suuɔ ti Pita kɛ̃' a tuberɛ fike la, soke Pita yeti, “Mam ka nyɛ ni hɔ va'am la puan la en?” Ti Pita le ki'ihɛ.
Ti saŋa kaŋa mɛa puan la, ti nɔdɔɔ kaahɛ.
Yezu paaɛ Palete zi'an Ti ba tari Yezu ze'ele Kaifase zi'an, kiŋɛ Palete yikãtɛ la puan.
Bala ma'a ti la dela bulika yu'uŋɔ yu'uŋɔ.
Ban paaɛ la, Yuuduma mɛhi ka kɛ̃ naba yire la puan, ti ba da galum ba mɛhi, gee la ba ta'am di azɔɛtole de'eŋo la.
Bala ti Palete yehe paaɛ ba, soke ba yeti, “Beni tuure ti ya tara la buraa wa?” Ti ba lerege en yeti, “Buraa wa han dagi ni tuunfi'iha daana, tu kan tari ni ka na bo' hɔ.” Ti Palete yele ba yeti, “Ya mɛhi tari en kiŋɛ, ta gakɛ en ya mɛhi, doohe ya ze'elego la puan.” Ti Yuuduma wa lebehe yeti, “Tumam ka tari sore ti tu ku nɛra.” (Dina wa iŋɛ ti la bahɛ ti Yezu n pa'alɛ eŋa wan ta ki kum sebo la, wa'am asira na.’) Ti Palete le kɛ̃ a yire la puan ha, gee yi' Yezu paaɛ a nɛŋan na soke en yeti, “Fum dela Yuuduma wa naba?” Ti Yezu lerege en yeti, “Fum soke dina wa la fum mɛa bii, nɛreba en yele fum mam yele?” Ti Palete lebehe en yeti, “Mam dagi Yuuduma nɛra, bii n de mɛ?
Fum mɛŋa tiŋa wa nɛreba, la malema kiinduma n tari fum na bo' mam.
Fum iŋɛ la bem?” Ti Yezu lerege en yeti, “Mam sɔ'ɔlum la ka boi timpaberɛ wa zuo.
Mam sɔ'ɔlum han boi ni timpaberɛ wa zuo, mam dɔleba wan zaberɛ ni ti Yuuduma wa kan nyɔkɛ ni mam na bo' fum.
Gee yelemɛŋerɛ la dela mam sɔ'ɔlum la ka boi timpaberɛ wa zuo.” Ti Palete soke en yeti, “Bala, Fum dela naba?” Ti Yezu lerege en yeti, “Fum yele ya ti mam dela naba.
Yele dina wa zuo ti ba dɔgɛ mam, yele dina wa zuo ti mam sige timpaberɛ wa zuo na, ti n tɔgɛ yelemɛŋerɛ la yele.
Se'em woo n de yelemɛŋerɛ la nɛra, kelehe mam yetɔgum mɛ.” Ti Palete soke en yeti, “Beni n de yelemɛŋerɛ?” Ba bo' sore ti ba ku Yezu Palete n tɔgɛ ŋwana ba'ahɛ la, a le yehe la Yuuduma la zi'an na, yele ba yeti, “Mam ka nyɛ nɛra la tuure.
Gee ya tari la ya malema kayima, ti n ni yehe nɛra ayima paka deen bo' ya azɔɛtole saŋa woo.
Bala, ya boti n yehe Yuuduma naba wa bahɛ bo' ya?” Ti Yuuduma la za'a kaahɛ bahɛ na yeti, “Aayi, dagi burakana wa, yehe Barabase bahɛ!” Barabase fãari mɛ.
Ti Palete to'e Yezu, bahɛ ti ba ŋmɛ' en paaɛ paaɛ.
Ti pɛntiireba la pa'am gu'uhi muŋa vugele a zuo, gee yɛ' en fu mɔlegɔ.
Gee kina a nɛŋan na ɛrigera en yeti, “Naa,Yuuduma naba wa!” Gee ni lobe a pɛka.
Ti Palete le yehe na yele ba yeti, “Bihɛ ya, n wan tari en yehe na bo' ya, ti ya mina ti mam ka nyɛ tuure se'ere a puan.” Ti Yezu yehe na, vuga gu'uhi muŋa la, gee yɛ fumɔlegɔ.
Ti Palete yele nɛreba la yeti, “Bihɛ ya, buraa la n ŋwana.” Malema kiinduma la, la gureba la n nyɛ Yezu la, ba taheri mɛ yeti, “Kpa' ya en, kpa' ya en.” Ti Palete yele ba yeti, “Ya mɛhi tari en ta kpa', gee mam ka nyɛ a tuure.” Ti Yuuduma la lerege naba wa yeti, “Tumam tari la tu ze'elego, ti ze'elego la puan, a dela a ki, la eŋa n yeti eŋa dela Yinɛ dayua la.” Palete n wum dina la, dabeem n malum kɛ̃ en gana yia la.
Ti a lebe kɛ̃ a yire la puan ha, le ta soke Yezu yeti, “Fum yehe la bɛha na?” Ti Yezu ka lerege en se'ere.
Ŋwana ti Palete yele en yeti, “Fum ka boti fum tɔgɛ bo' mam?
Fum ka mi' ti mam tari paŋa wan to'e fum bahɛ, gee le tari paŋa wan bahɛ ti ba kpa' hɔ?” Ti Yezu lerege en yeti, “Fum kan ta'am iŋɛ mam sɛla, han dagena saazuo ha n bo' fum sore.
Bala, se'em daana n dikɛ mam iŋɛ fum nu'uhen la, tum la be'em kãtɛ.” Yehe bilam, Palete kɔ'ɔm zigera mɛ ti a to'e Yezu bahɛ fai, gee ti Yuuduma la me kɔ'ɔm tahera bahɛ na yeti, “Naba, fum han bahɛ buraa kana wa, fum dagi Siiza zɔ.
Se'em woo en iŋɛ a mɛŋa naba, pageri mɛ la Siiza.” Palete n wum yetɔgebuna wa la, a tari Yezu yehe me na, yiŋa na, gee zi'ire gakerɛ kuka la zuo, zɛ'sɛka ti ba yi'ira kuga zinzaka la, bii Heburu puan, Gabata la.
La wa dɛna la azɔɛtole maaheŋɔ daarɛ, wuntɛɛn-sigelika bɔba, ti Palete yele Yuuduma la yeti, “Ya naba la n ŋwana!” Ti ba kaahɛ bahɛ na yeti, “Tari ya buraa kana wa kiŋɛ ha, tari ya buraa kana wa kiŋɛ ha, Kpa' ya en.” Ti Palete soke ba yeti, “N kpa' ya naba la?” Ti malema kiinduma la lerege Palete la yeti, “Tumam ka tari naba sɛka, han dagena Siiza ma'a.” Ti Palete dikɛ Yezu iŋɛ ba nu'uhen, ti ba tari en ta kpa'.
Yezu kpa'a Ti ba nyaa to'e Yezu, ti a zi a pumpuuredɔɔ to'e sore kiŋɛ bala ta paaɛ zi'an ti ba yi'ira zuwama la, gee yi'ira ka Heburu puan Golgota la.
Bilam ti ba kpa' Yezu, gee kpa' nɛreba basɛba me, kayima a zuɔ, kayima me a gɔbega, ti Yezu bɔna ba tiŋasuka.
Ti Palete bahɛ ti ba gulehɛ sɛla iŋɛ ta kpa' labelɛ Yezu pumpuuredɔɔ la zuin yeti, “Yezu, Nazareti buraa,Yuuduma naba la.” Ti Yuuduma la zo'e zo'e kãalɛ gulehegɔ la, se'ere en sɔi la, zi'an ti ba kpa' Yezu la lɛm mɛ la tinkãtɛ puan, ti gulehegɔ la gulehɛ Heburu, Laatin la Giriki yetɔgum puan.
Ti Yuuduma malema kiinduma la kiŋɛ ta yele Palete yeti, Gulehegɔ la ka suni ti ku yeti, “Yuuduma naba, gee ‘Buraa kana wa yeti kaŋa dela Yuuduma naba.’ ” Ti Palete lerege ba yeti, “Sɛla ti mam gulehɛ la, n gulehɛ ya.” Pɛntiireba la n kpa' Yezu ba'ahɛ la, ba dikɛ futo la mɛ tɔrɛ sugum nuuren bunaahi, ti pɛntiira woo dikɛ fuo, fuo.
Gee nyaa dikɛ a fuwoko la.
Fuwoko wa dela mune, ti pɛ'a ka bɔna ku puan, gee ba dikɛ la tanɛ kɔ'ɔm wugɛ kɔ ze'ele zuin ta paaɛ tiŋa.
Ti pɛntiireba la yele taaba yeti, “Da bahɛ ya ti tu ahegɛ fukuna wa, gee bahɛ ya ti tu ŋmɛ' gbaŋa la tu bihɛ se'em n wan di.” Dina wa iŋɛ ti la doohe mɛ la gulehegɔ la n yeti, “Ba dikɛ la mam futo tɔrɛ bo' ba mɛhi, gee ŋmɛ' gbaŋa mam fuo zuo” la.
Lan bala ti pɛntiireba wa iŋɛ la.
Ban iti ŋwana woo la, ti Yezu ma, la a ma suuɔ, Mɛɛri n de Kalopase pɔga, la Mɛɛri Magedalin ze' mɛ lɛm pumpuuredɔɔ la ti ba kpa' Yezu ku zuo la.
Yezu n nyɛ a ma la, la a zahera se'em ti a ba' nɔŋɛ la n ze' lɛm a ma la, ti a yele a ma la yeti, “Pɔka wa, fum dayua n bala.” Gee yele a zahera la me yeti, “Fum ma n bala.” Yehe de daarɛ, ti Yezu zahera wa tari Yezu ma la kule a yire.
Dina pooren, Yezu n baŋɛ ti sɛla woo tum ba'ahɛ la, (gee ti la me wan doohe la gulehegɔ la), ti a yeti, “Ko'nyuuro n tari mam.” Bala ma'a la ti dugela n ze' bilam la daam kɛka, ti ba zɔ kalam ta dikɛ nyunhunyuuŋa yile tum daam kɛka la puan, dikɛ vile dibega, nyaa zɛkɛ ta ita a nuuren.
Lan ta kalum Yezu nuurɛ la, ti Yezu yeti, “La ba'ahɛ ya.” Gee nyaa suure a zuo, vo'ohe a vo'ohum za'a.
Ba lu' Yezu lugerɛ la kanɛ De daarɛ n de azɔɛtole maaheŋɔ daarɛ la zuo, Yuuduma la ka boti ba bahɛ ti ihi la yula pumpuure-dɔɔrɔ la zuo vo'ohego daarɛ la, yele yele wuu vo'ohego dabeherɛ dinɛ n boi de tɔka la.
Bala ti ba kiŋɛ Palete zi'an ta suhɛ ti ba kɔ' ban kpa' sɛba la nama gee yagehɛ ba pumpuure-dɔɔrɔ la zuto.
Bala ti pɛntiireba la wa'am na, kɔ' buraahi la yia daana la nama, loŋe kɔ' kayima la ti ba kpa' la en la nama.
Gee ban paaɛ Yezu zi'an la, ba nyɛ ti Yezu pun ki mɛ, ti ba ka kɔ' eŋa nama.
Gee pɛntiireba ayima n tugum dikɛ a kanɛ lu' Yezu lugerɛ, ti bilam bilam ti ziim la ko'om ka'ɛ na.
Se'em daana n daa ze' bini gee nyɛ ti yele ana wa iŋɛ la n bala n yeti hɔ, ti fum nam.
En yeti se'ere la dela asira.
A mi' ti a yeti la yelemɛŋerɛ.
Yele ana wa woo iŋɛ ti gulehegɔ la n wa'am asira na.
La gulehɛ yeti, “A kɔberɛ la deyina me kan kɔ'ɛ.” Gee le gulehɛ zi'an kayima yeti, “Ba wan kaaɛ biha la se'em ti ba lu' a lugerɛ la kanɛ la.” Yezu Pi'an Yele ana woo n tole la, ti Arimatiya buraa yu'urɛ n yi'iri Yosefe, se'em me n de Yezu zahereba la ayima gee sugera a mɛŋa Yuuduma la dabeem zuo la, en kiŋɛ ta suhɛ Palete ti a bahɛ ti a yakɛ Yezu iŋa la kiŋɛ ta pi'.
Ti Palete bo' en sore, ti a nyaa kiŋɛ ta yakɛ Yezu iŋa la.
Ti Nikodemose, se'em n tabelɛ kiŋɛ Yezu zi'an yu'uŋɔ la, tari sɛla n tari yuuŋo suŋɔ ti ba yi'ira ba mɛɛ la alose wa'am na, ti ba tibehum dɛna wuu kugetambiliŋa.
Ti ba kiŋɛ ta yakɛ Yezu iŋa la, pɔbɛ iŋa la, la yuuŋo suŋɔ lɔgerɔ la tanɛ pɛɛlega n ani suŋa puan, wuu Yuuduma kum pi'an malema n de se'em la.
Bala ma'a la ti va'am bila n lɛm zi'an ti ba kpa' Yezu la, ti yɔɔ bɔna va'am bila wa puan ti ba nan ka tabelɛ laaɛ' nɛra ku puan.
Didaarɛ la n de Yuuduma azɔɛtole maaheŋɔ dabeherɛ la zuo, ti yɔɔ la me lɛm la, ti ba tari Yezu paaɛ bilam biŋe.
Yezu ihigere Bulika yu'uŋɔ yu'uŋɔ,Dabeha ayopɔi pɔhega daarɛ, ti la nan ka yilegɛ ba'ahɛ, ti Mɛɛri Magedalin wa'am yɔɔ la puan, nyɛ ti ba yehe tansɛka n dikɛ yu' yɔɔ la nuurɛ la mɛ.
Ti a zɔ kiŋɛ Simɔn Pita, la Yezu zahera ayima la, se'em ti Yezu ba' nɔŋɛ la, zi'an ta yele ba yeti, “Ba dikɛ Daana iŋa la yɔɔ la puan mɛ.
Tu me ka mi' ban tari en ta biŋe zi'an.” Ti Pita la Yezu zahera ayima la yehe yɛ'ɛha yɔɔ la puan.
Ti ba bayi' la zɔta, ti a yima la zɔ gaŋɛ Pita wa'am na paaɛ yɔɔ la puan yia.
Paaɛ suure bihɛ yɔɔ la puan ha, nyɛ ti tanɛ pɛɛlega la n dikɛ ni pɔ̃bɛ kum la, ga' yɔɔ la puan ha, gee a ka kɛ̃ yɔɔ la puan.
Ti Simɔn Pita me paaɛ pooren na, tole kɛ̃ yɔɔ la puan, nyɛ ti tanɛ pɛɛlega la ga' mɛ, Ti tanɛ se'ere n dikɛ vile Yezu zuo la me ka gã'a lɛm tanpɛɛlega la, gee de me kilum de mɛŋa gã'a la kinkɛleŋa ha.
Pooren ti Yezu zahera se'em n zɔ paaɛ yɔɔ la puan yia na la, me kɛ̃ yɔɔ la puan ha, me nyɛ bala mɛa, gee nam.
Gee ŋwana ma'a wa la, ti ba ka bɔkɛ gulehegɔ la n yeti, a wan ihige a kum puan la.
Ti zahereba wa lebe kule ba yiya.
Yezu Niiɛ a mɛŋa pa'alɛ Mɛɛri Magedalin Gee Mɛɛri Magedalin yee zɛ'a la yɔɔ la yiŋa kɛla.
En kele la, ta suure bihɛ yɔɔ la puan ha, nyɛ ti suŋereba bayi' yɛ fupɛɛla, zi'an zi'an ti Yezu iŋa ga' ni la, ayima zi'an a zuin bɔba, ti ayima zi'an a nama bɔba Ti ba yele en yeti, “Pɔka wa, beni ti fum kɛla?” Ti a yele ba yeti, “Ba dikɛ n Daana iŋa la mɛ, n me ka mi' ban dikɛ ka ta biŋe zi'an.” En yele ŋwana ba'ahɛ la, a ŋmɛregɛ mɛ, ti Yezu n bala zɛ'a bini, gee a ka baŋɛ ti Yezu n bala.
Ti Yezu soke en yeti, “Pɔka wa, beni ti fum kɛla?
Fum eere la ani?” Ti pɔka la ti'ihɛ ti a dela va'am la daana, nyaa yele en yeti, “Naa, la han dɛna la fum n dikɛ iŋa la, pa'alɛ mam fum malum biŋe ka zi'an, ti n kiŋɛ ta dikɛ ka kiŋɛ.” Ti Yezu lerege en yeti, “Mɛɛri” Ti a ŋmɛregɛ yele en Heburu yetɔgum puan yeti, “Araboni!” (De vuurɛ dela pa'ala).
Ti Yezu yele en yeti, “Da nan gi' mam, se'ere n sɔi la n nan ka zom sɔ la zi'an.
Gee kiŋɛ ta yele n suurɔ la yeti, ‘N yeti n kiŋɛ la n sɔ la n de ya sɔ la, la mam Yinɛ la n de ya Yinɛ la zi'an.’ ” Ti Mɛɛri Magedalin zɔ kiŋɛ ta muulɛ bo' Yezu zahereba la yeti, “Mam nyɛ Daana la.” Gee yele ba en yele en sɛla woo la.
Yezu niiɛ a mɛŋa bo' a zahereba Dabeha ayopɔi pɔhega daarɛ zaanuurɛ, ti Yezu zahereba la lagehɛ bɔna yire deyima puan, gee yu' yire la nayahi za'a, dabeem n tari ba Yuuduma la zuo.
Ba ta yeti ba bihɛ ti Yezu kɛ̃ na zɛ'a la ba, pu'uhɛ ba yeti, “Suma'ahum bɔna la ya.” En pu'uhɛ ba ŋwana ba'ahɛ la, a tiɛ la a nu'uhi pa'alɛ ba, gee pa'alɛ ba a lugerɛ la me.
Ti a dɔleba la nyɛɛna la ban le nyɛ Daana la.
Ti Yezu yele ba yeti, “Suma'ahum bɔna la ya.
Wuu sɔ la n tum mam na se'em la, bala mɛa ti mam me tuna ya.” En yele ba ŋwana ba'ahɛ la, a pebele la sabeeo tuule ba, gee yele ba yeti, “To'e ya Fa'a Sia la.
Ya han bahɛ se'em woo be'em bo' en, la dela bala bo' a daana.
Ya han ka bahɛ se'em be'em bo' en, la dela bala mɛa bo' a daana.” Yezu la Tɔmasi Gee ŋwana woo la, ti Tɔmasi (se'em ti ba yi'ira liiberɛ la), dɛna Yezu zahereba la ayima la, daa ka boi la ba, Yezu wa'an ba zi'an na la.
Bala zuo, zahereba bana la en ta yele en yeti, “Tumam nyɛ Daana la mɛ la.” A yele ba yeti, “Han dagena ti mam nyɛ la kpa'ahi yiha la a nu'uhen, la n dikɛ n nu'dibila doohe kpa'ahi la yiha la, gee le dikɛ n nu'dibila sa'abɛ a lugerɛ la ti kanɛ la daa lu' la, Mam kan nam.” Ti la le paaɛ dabeha ayopɔi, ti Yezu zahereba la le lagehɛ yire la puan, ti Tɔmasi bɔna bini.
Ti ba yu' yire la kulehi la za'a.
La ban yu' kulehi, Yezu wa'am me na, zɛ'a la ba, gee yele ba yeti, “Suma'ahum bɔna la ya.” Gee nyaa yele Tɔmasi yeti, “Dikɛ fum nu'dibila doohe n nu'o wa puan bihɛ, gee tiɛ fum nu'o doohe n lugerɛ wa.
Da bu'ura, gee nam.” Ti Tɔmasi lerege en yeti, “Mam Daana la mam Yinɛ.” Ti Yezu yele en yeti, “Fum nyaa nam ya la fum nyɛ mam la zuo?” “Sum boi mɛ la sɛba n ka nyɛ gee kelum nam.” Gɔŋɔ kuna wa tuunɛ.
Yezu tum nyalema mɛ kekeko a zahereba la ninin, ti ba ka gulehɛ yele aŋa pa'ahɛ gɔŋɔ wa puan.
Gee ba gulehɛ yele ana wa, ti la bahɛ ti fum wa'am na nam ti, Yezu n de Kiresta la, Yinɛ Dayua la.
Ti naŋa la puan, ya wan tara vom a yu'urɛ la puan.
Yezu niiɛ a mɛŋa pa'alɛ a zahereba bayopɔi.
Yele ana woo n tole la, ti Yezu le niiɛ a mɛŋa pa'alɛ a zahereba la, Tiberiyasi Ateko la nuuren.
En niiɛ a mɛŋa se'em n ŋwana.
Zahereba la lagehɛ la taaba bɔna zi'an kayina, Simɔn Pita, Tɔmasi ti ba yi'ira liiberɛ la, Nataniyɛl n yehe Kana tinkãtɛ n boi Galilii sɔ'ɔlum puan la, Zebedii dayɔɔhi, la Yezu zahereba bayi'.
Ti Simɔn Pita yele ba yeti, “Mam ye' la zim nyɔka.” Ti bana la me woo yele en yeti, “Tumam wan doohe hɔ.” Ti ba za'a yehe ta zom uureŋɔ, sige ko'om la puan.
Gee yu'uŋɔ kuŋɔ la, ba ka nyɔkɛ sɛ'sɛla.
Beere n ta yilegɛ la, ti Yezu wa'am na zɛ'a ko'om la nɔgbene ha, gee ba ka baŋɛ ti eŋa n bala.
Ti Yezu yi' ba na soke yeti, “N kɔma wa, ya ka nyɔkɛ sɛla, bii ya nyɔkɛ ya?” Ti ba lerege en yeti.
“Aayi.” Ti a yele ba yeti, “Lobe ya yuka la bahɛ uureŋɔ la zuɔ bɔba, gee ya wan nyɛ ziim.” Ti ba sirum lobe ba yuka la bala, koŋe ba ve'e, se'ere n sɔi la, zim la ba zo'e mɛ yuka la puan.
Ti zahera se'em ti Yezu ba' nɔŋɛ la yele Pita yeti, “Daana n bala.” Simɔn Pita n wum ti Daana n bala la, ti a dikɛ fuo yɛ, se'ere n sɔi la a ze' ni la beele.
Nyaa ɛkɛ lu ko'om la puan.
Gee ti a zahereba bana la yee uureŋɔ la puan dɔɔra na, vɛ'ɛra yuka la ti ka pirɛ la zim, bala ma'a ti ba ka zaaɛ la doone.
La wan dɛna wuu mi' ihe kila pia.
Ban wa'am na paaɛ doone la, ba nyɛ ti bugum saana n ga' la bugum, ti zim paga bu zuo, ti boroboro me gã'a.
Ti Yezu yele ba yeti, tari ya zim se'e ti ya nan nyɔgɛ la i se'e na pa'ahɛ.
Ti Simɔn Pita lebe uureŋɔ la puan ta lagum ve'e yuka la dooe na, ti ka pirɛ la zim kãra ma'a n de zim kɔbega, la pihinuu la i ta'.
Gee zim la n pun zo'e bala la, yuka la ka ahegɛ.
Ti Yezu yele ba yeti, “Wa'am ya na sãɛ nuurɛ.” A zahereba la ayima me ka soke en yeti, “Fum dela ani?” Se'ere n sɔi la, ba za'a baŋɛ ya ti a dela Daana la.
Ti Yezu nyaa dikɛ boroboro la bo' ba, gee dikɛ zim la me bo' ba bala mɛa.
Butã n ŋwana ti Yezu niiɛ a mɛŋa pa'alɛ a zahereba la, en ihige kum puan na la.
Yezu la Pita Ban sãɛ ba nuurɛ la ba'ahɛ la, ti Yezu yele Simɔn Pita yeti, “Simɔn,Yɔn dayua wa, fum nɔŋɛ mam gana n zahereba bana wa?” Ti Pita lerege yeti, “Ɛ̃ɛ, n Daana, fum mi' ti mam nɔŋɛ hɔ.” Ti Yezu lebehe en yeti, “Yi bihera n pebibehi wa.” Buyi' puan ti Yezu le yele Pita yeti, “Simɔn, Yɔn dayua wa, fum nɔŋɛ mam?” Ti Pita yele en yeti, “Ɛ̃ɛ, n Daana, fum mi' ti mam nɔŋɛ hɔ.” Ti Yezu yele en yeti, “Tara n piihi wa suŋa.” Ti Yezu le yele en butã puan yeti, “Simɔn,Yɔn dayua wa, fum nɔŋɛ mam?” Ti Pita suure sagum, se'ere zuo, Yezu n yele en butã puan yeti, “Fum nɔŋɛ mam?” Ti a yele Yezu yeti, “N Daana, fum mi' sɛla woo, fum mi' ti n nɔŋɛ hɔ.” Ti Yezu yele en yeti, “Bihera n piihi wa.
Yelemɛŋerɛ ti n yɛta fum wa.
Fum daa nan ihigere na la, fum mɛŋa n ni bobe fum sɛganɛ yɛ'ɛha fum boti zi'an.
Gee fum han ta kuregɛ, fum wan tiɛ fum nu'uhi, ti nɛre se'em wan lu' fum sɛganɛ, tari fum kiŋɛ zi'an ti fum kan bɔta ti fum kiŋɛ.” (A yeti ŋwana na, a pa'ali la kum sebo taaba ti Pita wan ta ki ti Yinɛ yu'urɛ nyɛ pɛka.)
En yele ŋwana ba'ahɛ la, a yele Pita yeti, “Dɔla mam.” Yezu, la a zahera se'em ti a nɔŋɛ la.
Ti Pita ŋmɛregɛ nyɛ zahera sɛka ti Yezu ba' nɔŋɛ la n dole ba.
Eŋa n daa zi' lɛm Yezu, zaanuurɛ dia saŋa la, daa soke yeti, “Daana, ani n de' en yeti a koohe fum la?” Pita n nyɛ en la, a yele Yezu yeti, “Daana, gee ena me?” Ti Yezu yele en yeti, “La han dɛna mam suboolum ti a vɔna gura ti n ta lebe na, la nyɛ fum la bɛ?
Dɔla mam.” Ti la to'e zi'an woo nɛreba puan ti, Yezu zahera se'em ti a ba' nɔŋɛ la kan ki.
Gee ti Yezu me ka yele en ti a kan ki, gee a yeti, “La han dɛna mam sumboolum ti a vɔna gura ti n ta lebe na, la nyɛ fum la bɛ?” Yezu zahera ena n bala n tɔgeri yɛla wa, gee gulehɛ a wa.
Tu mi' ti yele ana wa dela yelemɛŋerɛ.
Gee yɛla a sɛ'a zo'e zo'e me boi ha, ti Yezu tum, ti ba han yele ni ti, ba gulehɛ a za'a yele, yele ta ba'ahɛ, mam mi ti timpaberɛ wa tari ka ni gɔnɔ seto ti ba wan gulehɛ ni la.
PƆHEGA Yezu zahereba tuuma gɔŋɔ wa dela Luk gɔŋɔ la toŋere.
Gɔŋɔ kuna wa dela ku pa'alɛ Yezu yia zahereba la ti Fa'a Sia la bɔna la ba ti ba yiregɛ faarɛ yelehum la en de Yezu yelehum la se'em Yerusalɛm, Yudiya, la Samariya tihi puan se'em, la timpaberɛ wa zuo za'a se'em.
Ku dela, Kiresta zahereba la eere, en pɔhɛ se'em Yuuduma la puan, nyaa wa'am na dɛna yelemɛŋerɛ sakerɛ bo' tiŋa wa zuo za'a.
La me dela gɔŋɔ wa guleha la me ninmu'urɛ ti a bahɛ ti kãaleba la bɔkɛ yeti, Kiresta kɔma ka tari palen-ɛka bo' Arome, gee me le mina ti Kiresta sore la dela, Yuda pu'uhegɔ yelemɛŋerɛ en bala nyaa wa'am na la.
Tuuma gɔŋɔ wa tari la luga atã en pa'ali yalegerɛ se'ere en boi Yezu faarɛ yelehum la en muuli paaɛ zi'an beene ti Lageŋɔ la zɛ'ɛta la: Kiresta kɔma la en kini se'em Yerusalɛm puan,Yezu en ta lebe saazuo la.
Pu'uhegɔ en yalegɛ paaɛ Palisitan, la Bu n kelum yalegera se'em paara mɔgemɔlegɔ la puan na, paara Arome na.
Tuuma gɔŋɔ wa ninmu'urɛ zi'an dela, Fa'a Sia la, se'em en wa'am na sige sɛba en nam Yezu zuo la paŋa Yerusalɛm puan Pɛntikɔse daarɛ la, gee kelum gura gee kpɛmeha Lageŋɔ la, la ku nɛhi duma yɛla zo'e zo'e puan wuu lan tɔgɛ se'em gɔŋɔ wa puan la.
Diimen diimen Kiresta kɔma yelehum la biŋe la yelehum la muulegɔ yima yima puan, ti yele sɛ'a en iŋɛ Tuuma gɔŋɔ wa puan la pa'ali la yelehum la paŋa en ani se'em sakereba la vom puan, la pu'uhegɔ la en boi lageŋɔ la puan la.
Yele sɛ'a en boi gɔŋɔ wa puan.
Muulegɔ maaheni .- a. Yezu nɔze'elego la a nɔbiŋere za'a za'a .- b.
Se'em en tee sooe Yudasi zi'an la .- Yerusalɛm Aze'nyɛ daana .—.
Aze'nyɛ daana en boi Yudiya la Samariya .—.
Pɔɔl tuuma .—.
a. Yia ayehemuulɛ kinɛ .—.
b. Yerusalɛm puan sɔhega .- d. Yi'i ayehemuulɛ kinɛ .—.
d. Ta'a ayehemuulɛ kinɛ .—.
e. Pɔɔl ti ba pagɛ Yerusalɛm, Kasariya, la Arome puan .—.
TUUMA Se'em en gulehɛ Luk la, en gulehɛ tuuma gɔŋɔ wa, ti ku toŋe la Luk gɔŋɔ la.
Tuuma gɔŋɔ wa pa'ali tu la sɛla en daa iti yia yia lageŋɔ la puan.
Yezu en wa zom saazuo ha la, a tum la Fa'a Sia la ti a wa'am zahereba la zi'an na, Pɛntikɔse daarɛ la.
Ti Fa'a Sia wa wa'am na kpemehe Yezu tuntuneba la, ti ba tari Yezu Kiresta faarɛ yelehum la doohe mɔgemɔlegɔ sɔ'ɔlum la za'a puan ta ba'ahɛ.
Yezu tuntuna Pita en daa de tiŋasuka nyuuŋa tuuma wa pi'ileŋo saŋa la.
Pɔɔl en de Farasii yuum kuuri Yezu zahereba wa, yuum ta tee dɛna zahereba la ayima la, en me de tiŋasuka nyuuŋa gɔŋɔ wa wele deyima la puan.
Fa'a Sia ye'ehego na nɔbiŋere Yia gɔŋɔ la puan, Tiyofilose, n daa tɔgɛ yele sɛ'a woo ti Yezu iŋɛ la, gee pa'alɛ, pɔhera sansɛka ti a pɔhɛ a tuuma la, ta paaɛ daan se'ere daarɛ ti a zom saazuo la.
Gee ti a zom saazuo la, a daa bo' la pa'alegɔ Fa'a Sia la puan, bo' a tuntuneba la ti a mɛŋa looe la.
A namehegɔ la pooren, Yezu niiɛ a mɛŋa la vore, yelemɛŋerɛ sadɔtɔ zo'e zo'e puan pa'alɛ a tuntuneba la, niiɛ a mɛŋa pa'alɛ ba dabeha pihinaahi puan, tɔgɛ la ba Yinɛ sɔ'ɔlum la yele.
En wa vo'e na bɔna la ba la, a bo' ba la nuurɛ yeti, da yehe ya Yerusalɛm wa puan, gee guri ya nɔbiŋere se'ere ti Sɔ biŋe la.
A yeti, “Dina” wa “n bala ti ya wum ti n tɔgera de yele yeti, Yelemɛŋerɛ Yɔn sɔɔri mɛ la ko'om, gee la han dɛna yamam, ba wan sɔ yamam mɛ la Fa'a Sia la, la kan yuue, yehe zina.” Yezu saazuo zɔŋa Ban daa ta lagum taaba la, ti ba soke Yezu yeti, “Daana, sankani ti fum yeti fum wan le malum sɛ sɔ'ɔlum la bo' Izirale?” Ti a lebehe ba yeti, “La dagi ya tuunɛ ti ya mina saŋa, bii sɛla n wan iŋɛ.
Sɔ la mɛŋa en ze'ele yele aŋa la a mɛŋa kpe'eŋo.
Gee yamam wan ta to'e paŋa, Fa'a Sia la han ta sige ya zuo na, ti ya dɛna mam aze' nyɛ duma, Yerusalɛm, la Yudiya za'a puan, la Samariya, la timpaberɛ wa luga za'a.” En yele ŋwana ti ba biha en la, ba nyɛ la en pɔhɛ zɛkera saazuo, ti sagbanɛ wa'am na pi' en ti ba ka le nyɛta en.
Ban kelum zɛ'a biha saazuo ha zii la, ti a me zɔna la, ba yeti ba bihɛ ti buraahi siyi en yɛ fuwogero pɛɛla n bala zɛ'a la ba.
Yele ba yeti, “Galilii buraahi wa, ŋwani ti ya zɛ'a gɔra biha saazuo bala?
Yezu wa ti ba dikɛ ya zi'an en ze'ele ya zi'an zom saazuo ha wa, wan wa'am la bala mɛa na wuu yan nyɛ en ti a zɔna saazuo ha se'em wa la.” Matiyase tee ze'ele Yudasi na'arɛ Ti ba ze'ele Olive Zoore la n lɛm la Yerusalɛm wuu vo'ohego dabehere kinɛ la, lebe Yerusalɛm.
Ban ta paaɛ kɛ̃ tiŋa la puan la, ba zom la bɔ'seko n boi saazuo ha zi'an ti ba kɛ̃'ɛ̃ra la.
Pita, Yɔn, Yemesi, Anduru, Filipi, Tɔmasi, Batolomi, Matu, Alifeyusi dayua Yemesi, Simeyɔn ti ba yi'ira Zɛlɔti la, Yemesi dayua Yudasi.
Bana za'a lagehɛ la taaba dikɛ ba mɛhi bo' pu'uhegɔ daarɛ woo, la pɔgehi sise'ehi, ti Yezu ma Mɛɛri lagum bɔna bini, la Yezu suurɔ la.
Dabeha aŋa mɛa puan ti Pita ihege ze'ele sɛba n nam bo' Yezu la n lagehɛ (wuu nɛrekɔbega la pihiyi') la tiŋasuka yele ba yeti, “N suurɔ, gulehegɔ la dela ku wa'am asira na.
Gulehegɔ seko ti Fa'a Sia la tɔgɛ doohe Deviti puan doohe Yudasi se'em n wan bɔna sɛba n yeti ba yɔkɛ Yezu la nɛŋa.
Se'ere n sɔi la a daa pa'ahɛ la tu puan, tara a tuunɛ lageŋɔ wa puan.” “Se'ere n sɔi la, la gulehɛ bɔna Yuuma Gɔŋɔ la puan yeti, ‘Bahɛ ti a yire la lebege daboo, Bahɛ ti nɛra nɛra da kɛ̃'ɛ̃ra de puan.
Bahɛ ti nɛra ayima sooe a kinɔ kpe'eŋo la.’ Bala zuo la, se'em daana n daa dole tu saŋawoo ti tu Daana Yezu daa bɔna la tɔ tu yɛhega la tu lɛbega na la, pɔhɛ Yɔn ko'sɔɔra la, tari bala ta paaɛ Yezu n wan zom saazuo la.
Bana puan ayima n wan lagum pa'ahɛ tu puan lagum dɛna Yezu vo'ore la aze' nyɛ daana.” Bala zuo ti ba ku nuurɛ yehe buraahi siyi, kayima Yosefe, se'em ti ba yi'ira Basabase la, ti a yu'urɛ deyima dɛna Yusetuse la, la Matiyase.
Gee nyaa pu'uhɛ yeti, “Daana, fum mi' nɛrawoo suure puan.
Pa'alɛ tɔ buraahi siyi wa, ba se'em ti fum looe, ti a sooe ze'ele fum tuntuneba tuuma la fole la n gã' doohe la Yudasi n bire a poore bahɛ gee kiŋɛ a mɛŋa n boti zi'an la.” Ti ba bahɛ maanɛ kuga, ti la looe Matiyase, ti ba dikɛ en pa'ahɛ Yezu tuntuneba pia la ayima la puan.
Fa'a Sia la ye'ehego na Azɔɛtole dapihinuu de'eŋo la, (ti ba yi'ira Pɛntikɔse) daarɛ la n ta paaɛ la, ba za'a lagehɛ bɔna la bɔbeyinɛ.
Ba ta yeti ba bihɛ ti sɛla n ze'ele saazuo damena na wuu kusebego kãtɛ la, wa'am na pi' yire se'ere ti ba bɔna bini la tapi.
Ti sɛla ana wuu bugum zɛlehi la welehi yima yima wa'am na yagelɛ nɛra woo zuo.
Ti Fa'a Sia la pirɛ ba za'a, ti ba pɔhɛ tɔgera yetɔgesaahi yima yima, wuu Fa'a Sia n bo' ba paŋa se'em la.
Saŋa kana puan la, ti sɛba woo n de Yuda buuri yelemɛŋerɛ la ze'ele la ban boi tihi se'ehi woo puan timpaberɛ wa zuo lagehɛ Yerusalɛm na.
Ti dameŋa kana wa bahɛ ti nɛrekuuŋɔ la en lagehɛ na la, la iŋɛ ba pakerɛ se'ere n sɔi la, nɛrawoo n boi bini wuni ban tɔgeri la a tiŋa yetɔgum.
Ti la iŋɛ pakerɛ gee ti dabeem kɛ̃ ba ti ba sɔkera taaba yeti, “Nɛrebana wa za'a dagi la Galiliihi?
Gee ti la iŋɛ la ŋwani ti tumam woo n boi ka'lam wuna ti ba tɔgera a mɛŋa yetɔgum?
Sɛba n ze'ele Patiya, Mɛdise, Ɛlamduma, la sɛba woo n de Mɛsopotemiya, Yudiya la Kapadosia, Pɔntusi la Esiya, Firigiya la Pamfiliya, Igipiti la Libiya ze'se'ehi n boi Saarin sɔ'ɔlum puan la, la saama sɛba woo n ze'ele Arome wa'am na, Yuuduma, la sɛba n dagi Yuda buuri gee lebege Yuuduma, Kereteduma la Arebiyaduma za'a yɛta yeti, tu wuni ban tɔgeri tu mɛhi tiŋa yetɔgum puan pa'ala Yinɛ tuunkãra yɛla.” Ti la iŋɛ ba za'a pakerɛ ti ba ze'a yɛli yɛta taaba yeti, “Yele dina wa vuurɛ dela bem?” Gee ti nɛreba basɛba me giila ba gee yɛta yeti, “Daam paalum ma'a n bala ti ba buge bala.” Pita tɔgɛ bo' nɛrekuuŋɔ Gee Pita n ze' la zahereba pia la ayima la n wum bala la, a zɛkɛ la a kua tɔgɛ bo' nɛrekuuŋɔ la yeti, “Yudiya nɛreba wa, la sɛba woo n boi Yerusalɛm wa, bahɛ ya ti n yele ya yele dina wa.
Kelehe ya mam yeti se'ere wa.
Yelemɛŋerɛ, nɛreba wa ka buge wuu yan yeti se'em la.
La nan dela gogo kaareŋa awai bulika.
Aayi, ŋwana wa dela yele se'ere ti Nɔtɔgeha Yowɛle yuum purɛ biŋe yeti, ‘Yinɛ yeti, Ba'ahegɔ dabeha la puan, N wan ka'ɛ Sia la bahɛ saaleba woo zuo, ti ya dayɔɔhi la poyɔɔhi wan purɛ mam yelehum la, ti ya bumbile-paalehi nyɛta lilegere, ti ya buranya'ahi zaahena zaaheŋɔ.
Pun ta ta' la mam da'aba, buraahi la pɔgehi za'a dabeha aŋa puan, n wan ka'ɛ n Sia ti ba puta.
Gee n me wan tum daalehum saazuo wa ha, gee tum saŋa la daalehum timpaberɛ wa zuo, Ziim, la bugum la zu'uhi wan pi' tapi.
Wuntɛɛŋa wan sobege ti ŋmarega dɛna ziim, gee ti Daana la dabehekãtɛ la, en de tɛrega dabeherɛ la nyaa paaɛ.
La wan wa'am na tole ti fum se'em woo n yi' Daana la yu'urɛ la wan nyɛ faarɛ.’ “Yamam sɛba n de Izirale buuri wa, kelehe ya mam n tari se'ere ti n yele wa.
Yezu n de Nazareti buraa la, dela buraa n tari tuunɛ ti Yinɛ pun maahum en, gee tum daalehum a puan doohe paŋa, nyalema la daalehum ya tiŋasuka, ti la niiɛ pa'alɛ ya ti Yinɛ n sirum looe en wuu ya mɛhi n mi' se'em la, Buraa kana wa daa lu ya nu'uhen doohe la Yinɛ mɛŋa n pun maahum a mina de se'em la, ti ya daa kpa' en gee ku en, doohe la yan dikɛ en bu sɛba n ka mi' kiha la ti ba ku en la.
Gee Yinɛ n vo'e en, gee yehe en kum puan bahɛ, se'ere n sɔi la, kum paŋa kan ta'am bobe en sɔna.
Se'ere n sɔi la Deviti yuum purɛ a yele yeti, ‘Mam nyɛti n Daana la saŋa woo ti a bɔna n nɛŋan.
Se'ere n sɔi la, eŋa n boi zuɔ nu'o ti n ka gbɛ'ɛra.
Bala zuo, mam suure wan nyɛɛna, gee ti mam zɛleŋa tara pɛka.
Se'ere n gani za'a dela, mam iŋa wa wan vo'ohe gee tara beere puti'irɛ.
Se'ere n sɔi la, fum Yinɛ kan zagehɛ n Sia bo' ki'intiŋa, bii fum bahɛ ti fum Fa'a daana wa wuu'ɛ.
Fum pa'alɛ mam vom sore la mɛ, Fum wan bo' mam nyɛɛma doohe la fum n boi la mam la.’ “N suurɔ Izirale buuri wa, mam wan yele ya gee ti dabeem ka tara mam yeti, tu sɔyaaba Deviti me yuum ki mɛ ti ba pi' en, ti a yɔɔ kelum gã'a la zina.
Se'em ma'a ti a dina nɔtɔgeha la, ti a pun mina mɛ ti Yinɛ pɔ mɛ la pɔtɛ ti a wan bahɛ ti a yaaŋa kayima ta wa'am na sooe zi'ire na'am kuka la zuo.
Deviti n nyɛti dina la zuo ti a tɔgɛ Kiresta vo'ore yele yeti, ‘A kan ta zagehɛ eŋa bo' ki'intiŋa la.
Bii eŋa kɔba ta lagum wuu'ɛ.’ Yezu kana wa, Yinɛ n vo'e en, yelese'ere ti tu za'a dɛna aze' nyɛ duma ti de sirum iŋɛ mɛ.
En nyaa paaɛ zi'ire Yinɛ na'am paŋa kuka la zuo la, a to'e Fa'a Sia la ti Yinɛ n de Sɔ biŋe nuurɛ ti a wan bahɛ ti a wa'am na la, bala ti a ka'ɛ ŋwana wa bahɛ tumam zuo, ti ya za'a nini nyɛ ti ya tuba wum Se'ere n sɔi la Deviti yuum ka ihege zom saazuo, gee eŋa mɛŋa en yeti, Daana la yele mam Daana la yeti, “Zi'a n zuɔ nu'o wa, gura ti n bahɛ ti fum dinduma za'a ta lebege fum nama dafeere.” Bala zuo la, Izirale yire za'a, mina ya suŋa ti Yinɛ n iŋɛ en ti a dɛna Daana la Kiresta.
Yezu sɛka ti ya kpa' la.
Sɛba pɔhɛ tee ba suya Nɛreba la n wum ŋwana la, la ve'e ba mɛ ba suya puan ha, ti ba soke Pita la tuntuneba basɛba la yeti, “Tu suurɔ wa, tu nyaa wan iŋɛ la ŋwani?” Ti Pita yele ba yeti, Tee ya suya, ya za'a ayima ayima to'e ko'om sua Yezu Kiresta yu'urɛ la puan, ti Yinɛ di sugeri bo' ya be'em la, gee ti ya to'e Fa'a Sia la bo'olum la.
Se'ere n sɔi la, Yinɛ n biŋe a nuurɛ ti a iŋɛ se'em la dela ya dinɛ la ya kɔma, ta ta' se'em woo n zaaɛ gee ti Daana la yi' en.
Ti Pita dikɛ yɛla kekeko magehɛ pa'alɛ ba gee kpemehe ba yeti, “Faaɛ ya mɛhi be'em buuri saŋa wa puan bahɛ.” Ŋwana ti sɛba woo n to'e a yelehum la za'a to'e ko'om sua, ti didaarɛ mɛa, nɛreba n paaɛ wuu tuha atã n wa'am na pa'ahɛ.
Ti nɛrebana wa kaabɛ ba mɛhi bo' tuntuneba pa'alegɔ la, la lageŋɔ la taaba, lagum ɔbera boroboro, la pu'uhegɔ.
Sakereba la vom la taaba Ti nɛra woo yari ya' nɔya, la daalehum la nyalema sɛ'a ti tuntuneba la tuna la.
Ti sɛba woo n nam la za'a boi la bɔbeyinɛ ita sɛla woo buyina.
Ba wan ni koohe ban tari sɛla, la ba lɔgerɔ, tari ligeri la wa'am na tɔrɛ bo' nɛra woo doohe la n boti sɛla.
Beere en yilegeri woo, ba tari la saŋa zo'e zo'e bɔna pu'uhegɔ yire la puan zameha, tɔta boroboro la la taaba, gee dɔla taaba yiya dita la taaba la pupeelum la bu'a suya la taaba, pɛgera Yinɛ, ti ba puya pee la nɛra woo n nɔŋɛ ba se'em la.
Ti beere n yilegeri woo, Daana la tara nɛreba pa'aha basɛba n nyɛ faarɛ wa lageŋɔ wa puan.
Pita tibɛ kɔɔreŋɔ n sɔheri Daarɛ deyima ti Pita la Yɔn yɛ'ɛha pu'uhegɔ yire la pu'uhegɔ saŋa, woo gogo kaareŋa butã wuntɛɛŋa bɔba.
Ti nɛreba zi buraa ti ba dɔgɛ ka ti ka dɛna kɔɔreŋɔ ka bilɛɛmen ha tari na.
Nɛreba n ni zi buraa wa tari na ze'ele pu'uhegɔ yire la nayaŋa sɛka ti ba yi'ira ka Nayansuŋa la nuuren, ti a zi'an bilam la a ta'am suha sɛba n kɛ̃'ɛ̃ri pu'uhegɔ yire la puan la daare woo.
Buraa wa n ta nyɛ ti Pita la Yɔn boi bini ti ba kɛ̃ pu'uhegɔ yire wa puan la, ti a suhɛ ba ti ba bo' en sɛla.
Ti Pita kpa' en biha zii, ti Yɔn me biha en bala, ta yele buraa la yeti, “Biha tu na.” Ti Buraa wa kpa' biha, ba la ninmu'urɛ gee ti'iha la a wan to'e sɛla ba zi'an.
Gee Pita yele en yeti, “Mam ka tari salempɛɛlega, bii salema, gee mam n tari sɛla n ŋwana ti mam dikera bɔ'ɔra fum wa.
Yezu Kiresta n de Nazareti Buraa la yu'urɛ puan, ihege la fum kina.” Gee nyaa gurɛ kɔɔreŋɔ wa zuɔ nu'o ve'e en ihege ze'ele, ti bilam bilam ti paŋa wa'am kɔɔreŋɔ wa nama la a kigela puan na, ti a ɛkɛ saazuo lebe ze'ele, nyaa pɔhɛ kinɛ, nyaa doohe la Pita la Yɔn kɛ̃ Pu'uhegɔ yire la puan, kina kaara, gee ɛgera la pupeelum gee pɛgera Yinɛ.
Ti nɛreba la woo n nyɛ en ti a kini, gee pɛgera Yinɛ.
Ba baŋɛ ti buraa kaŋa n bala ni zi'a Pu'uhegɔ yire la nayansuŋa la nuuren suhera la.
Ti la iŋɛ ba pakerɛ ti ba zɛ'a yɛli la sɛla n iŋɛ buraa wa la.
Pita tɔgɛ Solomɔn paka la puan Buraa wa kɔ'ɔm gi' Pita la Yɔn la bala kankaŋi, gee ti nɛreba la za'a zɔta yɛ'a ba zi'an, pu'uhegɔ yire la puan ze'sɛka ti ba yi'ira Solomɔn zinzaka la puan, ti la dɛna yele pakerɛ bo' ba.
Pita n nyɛ nɛreba wa bala la, a yele ba yeti.
“Yamam Izirale buuri wa, ŋwani ti yele dina wa iŋɛ ya pakerɛ, bii ŋwani ti ya biha tumam wuu la dela tumam paŋa bii tu Yinɛ zoolum puan ti buraa wa ihege kina wa?
La dela Aberaham Yinɛ la, Aziki Yinɛ la, la Yakɔbe Yinɛ la.
Tu sɔyaabeduma Yinɛ la en na'ahɛ a dayua Yezu, se'em ti ya daa yehe en tihɛ, ze'ele Palete nɛŋan zagehɛ en, la Palete n daa pun iŋɛ a puti'irɛ ti a bahɛ en la za'a.
Yamam zagehɛ la Fa'a la tuuntɔɔ daana la gee tugum soke ti ba bo' ya nɛrekuura, ya tugum ku la vom daana la se'em ti Yinɛ vo'e en kum puan la.
Yele dina wa ti tumam dɛna aze' nyɛ duma.
La doohe la sakerɛ a yu'urɛ puan ti buraa wa ti ya nyɛta gee mina ka wa dɛna ka mɛŋa wa.
Sakerɛ a yu'urɛ puan la en tibɛ en za'a za'a ya woo ninin wa.
“Nananawa n suurɔ, mam mi' ti ya daa tum la yɛmka'alum, wuu ya nɛhi duma la me n daa tum yɛmka'alum se'em la.
Ŋwana puan ti Yinɛ nɔtɔgeheba la en yuum purɛ yeti, a Kiresta la wan namehɛ la wa'am asira na.
Bala zuo la, tee ya, la ya ŋmɛregɛ ya mɛhi bo' Yinɛ, ti a piiɛ ya be'em woo bahɛ, ti fula fula saŋa ze'ele Daana mɛŋa zi'an sige ya zuo, ti a tum Kiresta se'em ti a looe bo' ya la, ti a wa'am ya zi'an na, se'em n de Yezu la.
Yezu se'em n wan bɔna saazuo gura sɛla woo maalegɔ seko ti Yinɛ tɔgɛ dɛ yuuman yuuman ha doohe a tuulum nɔtɔgeheba puan la.
Moose yuum yeti, ‘Ya Daana Yinɛ la a mɛŋa wan yehe nɛra ya mɛŋa puan, ti a dɛna a nɔtɔgeha wuu mam wa.
Kelehe ya sɛlawoo ti a wan yele ya.
La wan ta dɛna se'em la dela, fum se'em woo n ka ta kɛleha nɔtɔgeha kaŋa la, ba wan vuuɛ n nɛreba la puan bahɛ.’ Nɔtɔgeheba wa woo n zo'e se'em la, ze'ele Samuwɛle saŋa ta paaɛ sɛba n wa'am a pooren na la woo yuum purɛ dabeha wa yele mɛ.
Ya dela nɔtɔgeheba wa yaahi, la nɔpu'ulegɔ la ti Yinɛ yuum pu'ulɛ la ya yaabeduma la Aberaham yeti, ‘Fum yaŋa puan ti buuri woo n boi timpaberɛ wa zuo za'a wan nyɛ sum.’ Yinɛ n wa looe a yameŋa wa la, a pɔhɛ tum en la yamam zi'an ti ya nyɛ sum, doohe la en wan bahɛ ti yamam ayima ayima tee ya suya gee yehe ya be'em tuuma la puan la.”
Pita la Yɔn paaɛ Kiinduma nɛŋan Pita la Yɔn n ze' tɔgera bɔ'ɔra nɛreba la, ti Pu'uhegɔ nɛŋa daana, la kpɛ'ɛma se'em n biheri pu'uhegɔ yire la, la Sadusiiduma wa'am ba zi'an na, ti ba suure nyiie la ban pa'ali nɛreba la gee muula yeti Yezu puan a ki gee ihege boi mɛ la.
Ŋwana zuo ti ba nyɔgɛ ba ta pagɛ yiimbeere se'ere n sɔi la yinɛ daa pun lu mɛ.
Gee sɛba n wum yelehum la zo'e zo'e nam bu mɛ, ti ba kãlɛ dɛna wuu buraahi tuha anuu.
Ti la iŋɛ ti yiimbeere la, ti naduma, kiinduma la gɔnmi'ineba la lagehɛ taaba Yerusalɛm puan, ti Annas n de malema kiima, la Kaifase, Yɔn, la Alɛgezanda la sɛba woo n de malema kiima yireduma la za'a wa'am na.
Ban yu'ɛ ba na ti ba zɛ'a ba nɛŋan la, ti ba soke ba yeti, “Beni paŋa, bii yu'deni puan ti ya nyaŋɛ tum ŋwana wa?” Ŋwana ti Pita n pirɛ la Fa'a Sia la yele ba yeti, “Naduma n sɔi nɛreba, la kiinduma wa, Ya han sɔkera tumam mɛ zina wa doohe la yelesunɛ en tum bo' nɛra n bɛ̃'ɛri, ti ya sɔkera lan iŋɛ se'em ti buraa wa nyɛ ka tibegɔ, baŋɛ ya zina, yamam za'a, la Izirale buuri za'a, ti buraa wa n ze' ya nɛŋan dɛna ka mɛŋa wa, dela Yezu Kiresta n de Nazareti buraa la yu'urɛ la puan.
Se'em ti yamam yuum kpa', gee ti Yinɛ vo'e en a kum la puan la.
Yezu wa dela ‘Kugere se'ere ti yamam mɛteba la zagehɛ la, n nyaa de ɛ̃berɛ kugere kãtɛ.’ Faarɛ ka boi se'em puan, se'ere n sɔi la, yu'se'ere ka boi sagbanɛ wa tiŋa bo' nɛresaaleba ti ba wan yi' de nyɛ faarɛ.” Nɛreba wa n nyɛ Pita la Yɔn sukpe'ene la, gee me baŋɛ ti ba dagi gɔnmi'ineba gee ba yeen dɛna la nɛreba la, ti la iŋɛ ba pakerɛ, gee ti ba le baŋɛ ti ba ni bɔna mɛ la Yezu.
Ban nyɛ ti buraa la n nyɛ ka tibegɔ la ze' la ba la, ba ka tari se'ere ti ba wan yele de puan.
Bala ti ba bo' ba nuurɛ ti ba yehe kiinduma la nɛŋan fɔregɛ gee ti bamam suhɛ yele la la taaba bihɛ.
Ti ba nyaa yele taaba yeti, “Beni ti tu wan dikɛ iŋɛ ba?
Se'ere n sɔi la, la ka sugɛ nɛrawoo n boi Yerusalɛm wa ninin ti ba tum la daalehum n de yelemɛŋerɛ.
Tu kan ta'a sugɛ dɛ.
Gee tumam n ka boti ti de yiregɛ zi'an woo la, bahɛ ya ti tu ka'am ba la ninmu'urɛ ti ba da le dikɛ yu'dina wa tɔgɛ zi'an, nɛreba tiŋasuka.” Ŋwana ti ba nyaa yi' Pita la Yɔn lebena, yele ba la ninmu'urɛ ti ba da le tɔgɛ bii pa'alɛ Yezu yu'urɛ la puan le yɛ'ɛha.
Gee Pita la Yɔn yele ba yeti, “Lebehe ya bo' ya mɛhi nyaa, la ani suŋa Yinɛ nɛŋan ti tu kɛlehi la yamam bii Yinɛ?
Gakɛ ya.
Se'ere n sɔi la, tumam kan nyaŋɛ mum tu nɔya kan tɔgɛ sɛla ti tu nini nyɛ, ti tu tuba wum.” Ti ba vuuhe ba le yɛ'ɛha, gee bahɛ ba ti ba kiŋɛ.
Ban ka nyɛ yele se'ere ti ba wan ze'ele namehɛ ba la, gee me le nyɛ nɛrekuuŋɔ la me.
Se'ere n sɔi la, nɛrekuuŋɔ la za'a pɛgeri la Yinɛ la tibegɔ daalehum la n tum la.
Se'ere n sɔi la, buraa wa ti daalehum tum ka puan la gani yuumpihinaahi mɛ.
Sɛba en nam la pu'uhi bɔta sukpe'ene Ban bahɛ ba la, ti ba kiŋɛ ba pu'uhi taaba la zi'an, ta yele ba malema kiinduma la, la kiinduma la en yele ba se'em.
Ba taaba la n wum la, ba za'a zɛkɛ la ba kuuhi buyina, kaahɛ bo' Yinɛ yeti, “Gaŋeza'a Daana se'em n naam saazuo la timpaberɛ wa, ateko la sɛla woo n boi bu puan, la dela fum n doohe Fa'a Sia la puan, doohe tu yaaba Deviti n de fum yameŋa la puan yeti, ‘Ŋwani ti sɛba n dagi Yuuduma wa suya nyiie, ti nɛreba la ti'iha yeleyooro?
Tiŋa wa zuo na'duma vaaɛ ihege mɛ, Tiŋa wa zuo kpɛ'ɛnduma maahum mɛ zɛ'a ti ba zabɛ la Daana la, ti ba zabɛ la a Kiresta la.’ Se'ere n sɔi la, tinkãtɛ wa puan, Hɛrɔd la Pɔntiyɔsi Palete ta ta' la sɛba n dagi Yuuduma la, la sɛba en de Izirale nɛreba la lagehɛ la taaba ti ba zabɛ la fum Fa'a yameŋa Yezu, se'em ti fum bi'ihɛ en; ti a tum sɛla woo ti fum nu'o la fum puti'irɛ pun diŋɛ maahum ti la tum la.
Nananawa tu Daana, bihɛ ba vuuhego wa, gee la fum bo' fum yamehi wa sore ti ba muulɛ fum yelehum la sukpe'ene, gee ti fum mɛŋa tiɛ fum nu'o la fum tibɛ, gee ti nyalema la daalehum tuna Fa'a yameŋa yu'urɛ Yezu wa puan.” Ban pu'uhɛ la, zi'an la ti ba lagehɛ bɔna la miim mɛ, Ti Fa'a Sia la pirɛ ba za'a ti ba tɔgɛ Yinɛ yelehum la la sukpe'ene.
Sakereba la tɔrɛ ba lɔgerɔ la taaba Nananawa, Lan de se'em la dela, sakereba la za'a tari la suyinɛ la putɛ'yinɛ la taaba, ti ba se'em ka sɔna a lɔgeseko bii en tari sɛla, gee ba se'em woo n tari sɛla dela ba za'a bunɔ.
Ti Yezu tuntuneba la nyɛ pankãtɛ, muulɛ ban nyɛ sɛla la doohe Daana Yezu ihegere la, ti zu'uhegɔ kãtɛ bɔna ba za'a zuo.
Naha ka boi ba puan, se'ere n sɔi la, basɛba zo'e zo'e n tari samana bii yiya koohe a mɛ tari ligeri la na.
Ba tari i na biŋe la Yezu tuntuneba la nɛŋan, ti ba tari i tɔta bɔ'ɔra nɛrawoo n ka tari sɛla.
Ti Levi buuri nɛra n wa bɔna ba puan, yehe Sapuruse na ti a yu'urɛ yi'ira Yosefe, gee ti tuntuneba la sigɛ en Banabase, (de vuurɛ dela “kpemehego dayua”).
Eŋa koohe la a samanɛ, tari ligeri la za'a na biŋe tuntuneba la nɛŋan.
Ananiya la Safira Gee buraa kayina yu'urɛ n yi'iri Ananiya naaɛ la ka pɔga Safira, koohe ba samanɛ, ti a pɔga la mina, ti a welege ligeri la i se'ehi biŋe gee tari se'ehi n gee la na biŋe tuntuneba la nɛŋan.
Ti Pita soke “Ananiya” yeti, “Ŋwani ti Sagena la pirɛ fum suure paaɛ bala ti fum parum bo' Fa'a Sia, doohe fum aaɛ samanɛ la ti fum koohe la ligeri i se'ehi biŋe la?
Samanɛ la n nan ka koohe ni la, de dagi ni la fum mɛŋa dinɛ, fum le ta koohe de la, ligeri la ka boi la fum nu'uhen?
La iŋɛ la ŋwani ti fum ta'am ti'ihɛ yele dina wa fum suuren?
Fum ka parum bo' la asaala, gee Yinɛ.” Ananiya n wum yetɔgebuna wa la, a kɔ'ɔm lu mɛ ki.
Ti dabeem kãtɛ sãɛ sɛba woo me n wum la.
Ti budibe paalehi la paaɛ pɔbɛ en, zi en yehe ta pi'.
Ti la iŋɛ wuu gogo kaareŋa atã la, ti a pɔga la me kiŋɛ kɛ̃ na, ka baŋɛ sɛla en iŋɛ.
Ti Pita soke en yeti, “Yele mam, fum la fum sira la koohe ya samanɛ la ligeri la ŋwani la ŋwani.” Ti a yeti, “Ɛ̃ɛ, tumam n koohe de se'em n bala.” Ti Pita yele en yeti, “La iŋɛ la ŋwani ti yamam ku nuurɛ la taaba ti ya magehɛ Daana la Sia wa bihɛ?
Bihɛ, sɛba n pi' fum sira nama n bala bɔna kuleŋa nuuren wa, bamam mɛa n wan zi fum yehe.” Bilam bilam ti a lu Pita nɛŋan ki, budibe paalehi la n kɛ̃ nyɛ en ti a ki mɛ la, ti ba zi eŋa me yehe ta pi' en lɛm asira la.
Ti dabeem kãtɛ sãɛ lageŋɔ la, la sɛba woo n wum yele ana wa.
Tuntuneba tibɛ nɛrekuuŋɔ Daalehum la nyalema la kekeko en tuni nɛreba la puan, doohe tuntuneba la puan.
Ti ba za'a lagehɛ bɔna pu'uhegɔ yire la ze'sɛka ti ba yi'ira ka Solomɔn zinzaka la puan.
Gee nɛreba la, la ayima me ka makɛ dikɛ a mɛŋa pa'ahɛ tuntuneba la puan, gee nɛreba la za'a na'aheri ba mɛ paaɛ paaɛ.
Gee nɛreba n tugum malum nam bo' Daana la, ti buraahi la pɔgehi kãlɛ zo'e, ti nɛreba ni zi bã'duma ta biŋe sore nuuren la ba kugehi bii ba sunɔ zuto, ti Pita en tole la a nyilenyileho wan doohe ba zuto tole ti ba nyɛ ba tibegɔ.
Ti nɛreba zo'e zo'e me ni ze'ele tinse'ehi n boi Yerusalɛm bɔba, tari bã'duma la sɛba ti kulekpa'bɛ'ɛhi mɛleha ba, ti ba za'a nyɛ ba tibega.
Tuntuneba la mɛlehegɔ Ti malema kiima la vaaɛ ihege, eŋa la sɛba woo n boi la en la (Sadusiiduma wele la) n pirɛ la nyuure la, nyɔgɛ tuntuneba la pagɛ ba paka deto puan.
Gee yu'uŋɔ, ti Yinɛ suŋera wa'am na yu'ɛ paka deo kulehi la tari ba yehe na, gee yele ba yeti, “Kiŋɛ ya ta ze'ele pu'uhegɔ yire la puan la ya yele nɛreba la vom bɔna wa yelehum la za'a.” Ban wum ŋwana la, ba kiŋɛ pu'uhegɔ yire la la bulika, ta kɛ̃ pɔhɛ ba yelehum pa'alegɔ.
Malema nɛŋa daana la, la sɛba woo n boi la en la n paaɛ na la, ba yi' la kiinduma la za'a, la sɛba woo n de kima Izirale buuri puan la lagehɛ na, gee nyaa tum ti ba kiŋɛ paka deo la puan ta tari tuntuneba la na.
Gee sɛba n guri pu'uhegɔ yire la n kiŋɛ paka deo la puan la, ba ka nyɛ ba bini, ti ba lebena yele yeti, “Tumam paaɛ ti paka deo kulehi la yu' mɛ kankaŋi, ti gureba la me zɛ'a kulehi la nuuren, gee tumam n yu'ɛ kulehi la, tumam ka nyɛ se'em bini.” Sɛba n biheri pu'uhegɔ yire la kpɛ'ɛma la, la malema kiinduma la n wum ŋwana wa la, ba maam mɛ la ba, ti'ihera nyaa beni n tugum ita wa.
Ti nɛra ayima n bala paaɛ na muula yeti, “Bihɛ ya, buraahi la ti ya pagɛ ba la n bala zɛ'a pu'uhegɔ yire la puan ha pa'ala nɛreba la.” Ti sɛba n guri pu'uhegɔ yire la kpɛ'ɛma la pu'uhegɔ yire gureba la kiŋɛ ta tari ba bããlam wa'am na, se'ere n sɔi la, ba zoti mɛ ti nɛreba la wan lobe bamam.
Ban tari ba paaɛ na la, ba bahɛ ti ba ze'ele la malema duma kima la nɛŋan.
Ti malema nɛŋa duma la soke ba yeti, “Tu daa bo' ya nuurɛ la ninmu'urɛ yeti, ya da le tara yu'urɛ wa pa'ala, gee bihɛ yamam n bala pirɛ Yerusalɛm wa la ya pa'alegɔ wa, kɔ'ɔm lu' ti ya dikɛ buraa wa ziim ka'arɛ pagelɛ tumam zuo.” Gee Pita la tuntuneba la lebehe ba yeti, “Tumam wan nam la Yinɛ nyana saala kpe'eŋo.
Tu yaabeduma Yinɛ la n vo'e Yezu a kum la puan, se'em ti ya daa yule en tia la zuo ku la.
Yinɛ zɛkɛ en mɛ ta zi'ire a zuɔ nu'o ti a dɛna Nɛŋa Daana, la Faara, ti a bo' Izirale suteere la yelebe'ero sugeri.
Ti tumam n dɛna aze' nyɛ duma bo' yele ana wa, la Fa'a Sia ti Yinɛ dikɛ bo' sɛba n nane en la.” Ban wum ŋwana la, ba suya n nyiie gaŋɛ, ti ba ku nuurɛ la taaba ti ba ku ba.
Gee Farasii ayima n lagum bɔna kiinduma la puan ti a yu'urɛ yi'ira Gamaliyɛl, pa'ala Moose pa'alegɔ la, ti nɛreba za'a na'ahera en.
Eŋa n ihege ze'ele bo' nuurɛ ti ba bahɛ ti tuntuneba la yehe yiŋa fii wa.
Ti a nyaa yele ba yeti, “N suurɔ Izirale taaba wa, ti'ihɛ ya suŋa yan yeti ya iŋɛ nɛreba wa se'em.
Saŋa n tole ha, Tiyodase yuum ihege mɛ, yeti eŋa dela sɛla, ti buraahi yuum paaɛ wuu kɔbehi sinaahi dɔla en.
Gee ba yuum ku en mɛ, ti a dɔleba la za'a yiregɛ, mɛlum.
Eŋa pooren, ti Yudasi n de Galiliiŋa me yuum ihege na, nɛreba kãalegɔ saŋa la, ti nɛreba me yuum dɔla en, ti eŋa me ta ki, ti a dɔleba la za'a yiregɛ.
Bala, nananawa, yeledina wa puan, mam yeti ya me wa, ti ya fooe ya nu'o buraahi wa puan gee bahɛ ba ba ma'a.
Se'ere n sɔi la, yele dina wa bii tuun-dina wa han dɛna la asaala puti'irɛ, de wan bahɛ yoo.
Gee de han dɛna la Yinɛ puti'irɛ yamam kan ta'am gu' ba.
Ya han yeti ya iŋɛ bala, ya wan ta nyɛ ti ya zaberɛ mɛ la Yinɛ mɛŋa!” Ti ba bɔkɛ a yetɔgum la.
Ti ban yi' tuntuneba la kɛ̃ na la, ba bahɛ ti ba ŋmɛ' ba mɛ, gee ti ba nyaa bo' ba nuurɛ yeti ba da le tɔgɛ se'ere Yezu yu'urɛ la puan, gee nyaa bahɛ ba ti ba kiŋɛ.
Ban baheri kiinduma la zi'an la, ba puurɛ pee mɛ ti bamam me ti ba diihe ba vi Yezu yu'urɛ la zuo.
Ti daarɛ woo, pu'uhegɔ yire la puan bii ba mɛhi yiya puan, ba ka go'ore pa'alegɔ, bii ba muula ti Yezu n de Kiresta la.
Bayopɔi ti ba looe ti ba tum Dabeha aŋa puan la, zahereba la kãlɛ n wa pa'aha la, ti Hiburuduma sɛba n tɔgeri Giriki la la nyɔni mɛ la ba Hiburuduma la mɛŋa, doohe la ban ka bo'ori Hiburuduma sɛba n tɔgeri Giriki la pokɔpa la ba daare woo dia tɔtɛ la.
Ti zahereba pia la bayi' la yi' sɛba n nam la za'a lagehɛ, yele ba yeti, “La dagi ma'a bo' tumam, ti tu bahɛ Yinɛ yelehum la muulegɔ gee yee dia tɔrega.
Bala tu suurɔ wa, looe ya buraahi siyopɔi ya puan n de tuuntɔɔ, ti Fa'a Sia la pirɛ ba, dɛna yɛmduma, tari na bo' tu, ti tu bo' ba sore ti ba biha yele ana wa, gee tumam me, wuu tu tuni n de se'em la, tu wan kaabɛ tu mɛhi saŋa woo bo' pu'uhegɔ, la yelehum muulegɔ.” Ti ban yele se'em la pee nɛreba la puurɛ, ti ba looe Siteven, n de buraa n pirɛ la sakerɛ la Fa'a Sia la, gee me looe Filipi, Porokoruse, Nikano, Timɔn, Pamenase, la Nikolayuse se'em n yehe Antiyoke se'em n dagi Yuda buuri gee lebege Yuda buuri la.
Ti ba bahɛ ti buraahi sina wa ze'ele tuntuneba la nɛŋan, ti ba pu'uhɛ, gee dikɛ ba nu'uhi pagelɛ ba zuto.
Ti Yinɛ yelehum la kɔ'ɔm yiregera, ti zahereba la kãlɛ malum pa'ahera Yerusalɛm puan, ti malema duma la zo'e zo'e to'e sakerɛ la.
Siteven nyɔkerɛ Siteven pirɛ me la zu'uhegɔ la paŋa, tuna daalehum la nyalema kãra bɔ'ɔra nɛreba la.
Ŋwana ti sɛba n boi zamehegɔ yire la puan ti ba yi'ira a boi fai pa'alegɔ yire la puan la (Ban daa nan yi'iri pa'alegɔ ze'kana la bala ma'a ha la), Sereniduma, Alɛgezanda duma, la sɛba n me yehe Kilikiya, la Esiya na la, daa vaaɛ ihege la nɔkpe'ene la Siteven Gee ba ka nyaŋɛ ze'ele la yɛmsebo la Sɛsɛka n boi la en ti a tɔgera la.
Ti ba iŋɛ bããlam ɛbegɛ buraahi sise'ehi ti ba yeti, “Tumam wum mɛ ti a tɔgɛ tu' Moose la Yinɛ.” Ti ba bahɛ ti nɛreba la gbirege, ta ta' kiinduma, la gɔnmi'ineba la, ti la ka yuue ti ba kaaɛ Siteven mum, nyɔkɛ en, tari en wa'am kiinduma zi'an na.
Gee nyaa maahum aze' nyɛ pumparenduma, ti ba yehe na yeti, “Buraa wa kan malum bahɛ ka tɔgera tuura tuulum zi'an wa la Ze'elego la.
Se'ere en sɔi la, tumam wum ti a yeti, Yezu n de Nazareti buraa la wan wa'am na sagum ze'kana wa, gee malum teehum tu malema sɛ'a ti Moose dikɛ bahɛ tu la.” Ti sɛba woo n boi kiinduma suhega zi'an la puan la biha Siteven nɛŋa zii, ta nyɛ ti a nɛŋa la tee me ana woo Suŋera nɛŋa la.
Siteven tɔgɛ bo' Kiinduma la Ŋwana ti malema nɛŋadaana la soke Siteven yeti, “Alaa, yele ana wa za'a dela asira ti fum yele la bala?” Ti Siteven lerege yeti, “N suurɔ la n sɔduma, kelehe ya mam.
Yinɛ en de suŋa Yinɛ la yuum niiɛ la de mɛŋa bo' tu sɔyaaba Aberaham, se'em ma'a ti a bɔna Mɛsopotemiya, se'em ma'a ti a nan ka nɔgɛ kiŋɛ Haran la, yeti, ‘Bahɛ fum tiŋa wa la fum nɛreba, gee kiŋɛ tiŋa kayima ti n yeti n pa'alɛ hɔ.’ Bala ti Aberaham bahɛ Kalediya duma tiŋa wa, gee kiŋɛ ta zi'ire Haran la.
Ti a sɔ en ta ki la, ti Yinɛ ihege en bilam wa'am tinsɛka ti ya bɔna ka puan zina wa puan na.
Yinɛ yuum ka dikɛ tinkana wa zi'an bɔba bo' Aberaham ti ka dɛna a dinɛ, pun dagena wuu na'arɛ tagelegɔ beene.
Gee Yinɛ yuum biŋe la nuurɛ ti a wan dikɛ ka bo' eŋa la a yaahi se'ehi n wan ta wa'am na, la Aberaham n yuum pun ka tara bia la.
Yinɛ yuum tɔgɛ bo' en yeti, “A yaahi wan ta dɛna saama bɔna nɛreba basɛba tiŋa, ti ba dikɛ ba lebege ba da'aba, mugehe ba yuuma kɔbehi sinaahi.” ‘Gee n wan gakɛ tinse'ehi ti ba dɛna ba da'aba la.’ Yinɛ n yele se'em n bala.
‘N han ta gakɛ tihi la ba'ahɛ fum yaahi la nyaa wan ze'ele si puan yehe na, la ba na'aha mam tinkana wa puan.’ Ti Yinɛ ku ŋmaa nuurɛ la n. Bala zuo ti Aberaham n ta dɔgɛ Aziki la, a ŋmaaɛ bia la dɔgum dabeha anii daarɛ mɛ, ti Aziki me n ta dɔgɛ Yakɔbe, ti Yakɔbe me ta dɔgɛ ba yaabeduma pia la bayi' la.
“Ti yaabeduma wa looe Yosefe ba puan nyuuna la en, ta koohe en bu Igipiti.
Gee Yinɛ boi la en mɛ, gee faaɛ en pɔgeleŋɔ woo puan bahɛ, gee bahɛ en ti a nyɛ zu'uhegɔ, gee bo' en yɛm Igipiti naba Faro nɛŋan, se'em n wa looe Yosefe ti a sɔna Igipiti za'a la eŋa naba la yire za'a biha.
Ti la bɔna bɔna ti kom pɛɛlega ta sige Igipiti la Keenan tihi puan, la namehegɔ kãtɛ, ti tu yaabeduma ka nyɛ dia zi'an zi'an.
Gee Yakɔbe n ta wum ti ki boi Igipiti la, a tum la tu yaabeduma wa ti ba kiŋɛ ba yia kinɛ.
Ba yi'i puan la ti Yosefe niiɛ a mɛŋa pa'alɛ a kiinduma wa, ti naba Faro me baŋɛ Yosefe yire buuri wa.
Ŋwana ti Yosefe nyaa tum yi' a sɔ Yakɔbe, la Yosefe suurɔ woo wa'am a zi'an Igipiti na, ti ba za'a dɛna nɛreba pihiyopɔi la banuu.
Lan iŋɛ se'em ti Yakɔbe la tu yaabeduma basɛba la kiŋɛ Igipiti n bala.
Yakɔbe ta ki la bilam, la tu yaabeduma basɛba la me, Ti ba zi ba lebe Sɛkɛm na, pi' ba yɔɔ seko puan ti Aberaham yuum da' la salema pɛɛlega Hamɔn dayɔɔhi la zi'an Sɛkɛm puan la.
“Gee saŋa la n ta pɔra ti Yinɛ tum a nɔbiŋere la ti a biŋe la Aberaham la, ti nɛreba wa en boi Igipiti bala ma'a la ba' wi'ɛ mɛ, tara tara ti naba ka yima n ka mi' Yosefe yele, wa'am na zi'ire Igipiti na'am kuka la zuo, tara yɛm kirega dugera tu buuri wa, pɛregɛ tu yaabeduma ti ba han ni dɔgɛ bia, ba bahɛ ka ti ka ta ki.
Sankana puan ti ba dɔgɛ Moose, ti a dɛna bia n sum Yinɛ Nɛŋan.
Ŋmarehi sitã ti bia wa bɔna ka sɔ yire, ti ban daa ta tari en ta bahɛ la, Faro mɛŋa poyua n nyɛ en, dikɛ en bihera, ti a ta zo'e na dɛna a mɛŋa dayua.
Bala zuo la, ba yuum pa'alɛ Moose mɛ la Igipiti yɛm la za'a, ti a zo'e na, tara paŋa a yetɔgum puan la a tuuma puan.
“Moose n ta dɛna yuuma pihinaahi la, ti la wa'am a suuren na, ti a kiŋɛ ta kaaɛ a nɛreba la n de Izirale buuri la.
En wa'am na nyɛ ti ba tari ba ayima ŋmɛ'ɛra la, a lerege en mɛ, ŋmɛ' Igipiti nɛra la ku.
Moose ti'ihɛ ti a buuri la wan baŋɛ ti Yinɛ wan doohe eŋa puan faaɛ ba bahɛ, gee a buuri la ka bɔkɛ de bala.
Yiimbeere ti a le kiŋɛ na paaɛ ti a buuri la bayi' zaberɛ, ti a zigɛ ti a sugelum ba, nyaa yɛta ba yeti, ‘N suurɔ wa, mini ya ti ya dela suuɔ.
Ŋwani ti ya pɔgelena taaba?’ Ti se'em n ŋmɛ'ɛri ni a tadaana la za'ɛ Moose bahɛ ha, gee yele en yeti, ‘Ani n iŋɛ hɔ ti fum biha tumam, gee gakera tɔ?
Fum boti fum ku mam me mɛ wuu fum zaam ku Igipiti nɛra la se'em la?’ Moose n wum ŋwana la, a zɔ mɛ loŋe Midiya, ta dɛna saana bilam.
Bilam ti a dɔgɛ dayɔɔhi siyi.
Ti yuuma pihinaahi ta tole, ti Yinɛ Suŋera ta niiɛ a mɛŋa pa'alɛ en Muɔ puan ha, Sinai Zoore la ha, ti tuntuo dita gee ka taara.
Moose n nyɛ ŋwana la, la iŋɛ en la pakerɛ la sɛla ti a nyɛta la, ti en kiŋɛ paara ti a bihɛ la, ti Daana la kua yi' en yeti, ‘Mam n de fum yaabeduma Yinɛ la.
Aberaham Yinɛ, Aziki la Yakɔbe Yinɛ la.’ Ti Moose iŋa pɔhɛ gbɛ'ɛra, gee ti a ka le sakɛ ti a le bihɛ.
Ti Daana la yele en yeti, ‘Pirege fum tagera la ti fum pire la, se'ere n sɔi la, ze'sɛka ti fum zɛ'a wa dela Tuulum zi'an.
Mam nini sirum nyɛ mɛlehegɔ seko ti mam nɛreba wa bɔna Igipiti mɛleha la, gee me wum ba uhega, bala ti n sige na ti n faaɛ ba.
Wa'am na nananawa na, n wan tum hɔ Igipiti.’ “Moose kana n bala ti ba daa ka nam gee soke en yeti, ‘Ani n iŋɛ hɔ ti fum biha tumam gee gakera tu la?’ Moose kaŋa n bala ti Yinɛ tum en ti a sɔna biha gee dɛna faara, doohe Suŋera la n niiɛ a mɛŋa pa'alɛ en muuen ha la.
Ti a tari ba yehe na, se'em ma'a ti a damɛ Igipiti, la mɔgemɔlegɔ la puan, la kpaahenɛ la puan la daalehum nyalema yuuma pihinaahi.
Moose kana n bala yuum yele Izirale buuri wa yeti, ‘Yinɛ wan looe a nɔtɔgeha ya mɛŋa buuri wa puan bo' ya wuu en looe mam se'em la.’ Eŋa n bala wa bɔna Izirale lageŋɔ la puan muuen ha la, la suŋera se'em n yuum tɔgɛ bo' Moose Sinai Zoore la zuo la, gee daa bɔna la tu yaabeduma, ti a to'e vom pa'alegɔ na bo' tu.
Tu yaabeduma la yuum ka maahum ti ba nana en, gee tugum za'ɛ en bahɛ kinkɛleŋa, gee ti ba suya puan, ba yuum lebe la Igipiti puan, doohe la ban yuum yele Aron yeti, ‘Maalɛ baga bo' tu ti a pa'alɛ tu sore, gee han dɛna Moose wa n tari tu ze'ele Igipiti yehe na wa, tu ka mi' sɛla n iŋɛ en.’ Sankaŋa ti ba kure nagebila, kɔrum duhi kaabɛ ka, gee na'ahɛ sɛla ti ba dikɛ ba nu'uhi kure la.
Ŋwana ti Yinɛ ŋmɛregɛ gee bahɛ ba, gee dikɛ ba bo' saazuo ŋmarebibehi wa kaabegɔ, wuu lan gulehɛ nɔtɔgeheba gɔŋɔ la puan yele se'em la.
La yeti, ‘Yamam yuum kɔreni ya duhi la gee kaabera la mam yuuma pihinaahi muɔ la puan ha la, Izirale yire duma wa?
Aayi, yan daa yeheri la, ya daa tari Mɔlɛki bagerɛ la mɛ la ya, gee tara ŋmarebila bagerɛ la n yi'iri Arafan la, bage se'ere ti ya kure na'aha la.
Bala la, n wan bahɛ ti ya kiŋɛ zaaɛ gana Babilɔn.’ “Tu sɔyaabeduma la yuum ziiri tuulum sugerɛ la mɛ la ba muuen la ha, wuu Yinɛ n yuum pa'alɛ Moose se'em la, gee yuum bo' en nuurɛ ti a maalɛ tuulum sugerɛ la wuu eŋa n pa'alɛ en se'em la.
Tu yaabeduma la me yuum tari tuulum sugerɛ wa doohe la Yosua kɛ̃ na, se'em ma'a ti ba yuum ta nyaŋɛ tihi se'ehi woo ti Yinɛ yuum dige si nɛreba tu yaabeduma wa ninin la.
Ti tuulum sugerɛ wa yuum bɔna la bilam tara tara ta paaɛ Naba Deviti saŋa, se'em ti Yinɛ yuum zu'uhɛ en ti a yuum soke Yinɛ ti a bahɛ ti a mɛ Yinɛ bɔŋa zi'an, Yakɔbe Yinɛ wa yu'urɛ purega zi'an.
Gee Solomɔn en yuum ta wa'am na mɛ yire bo' en.
Gee Gaŋɛ Za'a Daana wa ka ki'ire yiya ti saaleba nu'uhi mɛ puan, wuu nɔtɔgeha la n yele se'em la.
‘Saazuo n de mam na'am kuka zi'an, ti timpaberɛ wa zuo dɛna mam nama dafeere Yire deni taaba ti fum wan ta'am mɛ bo' mam, Daana n yele.
Bii ze'kani n wan dɛna mam vo'ohego zi'an?
Dagi mam nu'o n maalɛ sɛla woo en boi wa?’ “Tube-kpirega duma wa, ya suya digelum mɛ ti ya tuba li', saŋawoo yamam kan malum nam bo' Fa'a Sia la, ya kɔ'ɔm ita mɛ wuu ya yaabeduma en yuum iti se'em la.
Nɔtɔgeha kani ti ya yaabeduma ka mɛlehɛ?
Ba yuum ku sɛba woo en yuum puti Fa'a Daana wa kinɛ yele la mɛ, ti nananawa, yamam nyaa lebege ŋma'areba la kuureba.
Ya dela sɛba n to'e ze'elego la, ti ku ze'ele la Yinɛ Suŋereba ze'a na, gee ya ka dole ku.” Ba lobe Siteven Nɛreba la n wum yele ana wa la, ba suure n nyiie, ti ba ɔbera nyɛna Siteven nɛŋan.
Gee ti Fa'a Sia la pirɛ en, ti Siteven gorege bihɛ saazuo ha, nyɛ Yinɛ suŋa, ti Yezu zi'a Yinɛ zuɔ nu'o.
Ti a yele nɛreba la yeti, “Bihɛ ya, mam nyɛti la saazuo n yu'ɛ, ti Asaala Dayua la zɛ'a Yinɛ zuɔ nu'o.” Ti nɛreba la li' ba tuba, gee kaaha tagurega, lagum zɔ uue en ha.
Nyaa vuue en yehe tiŋa la kinkɛleŋa ha, pɔhɛ lɔbera en la kuga.
Ti aze' nyɛ duma la yɛɛhɛ ba futo biŋe budibele paalega ti ba yi'ira ka Sɔɔl nɛŋan.
Ban lobere Siteven la, ti a pu'uhɛ yeti, “Daana Yezu, to'e n sia wa.” Gee kpa' duma kaahɛ supi yeti, “Daana, da dikɛ be'em buna wa bahɛ ba zuo.” En yele ŋwana ba'ahɛ la, a ki mɛ.
Ti Sɔɔl to'e kua la ti ba ku la.
Sɔɔl mɛlehɛ Yezu Lageŋɔ la De daarɛ mɛa ti mɛlehegɔ kãtɛ sige Yezu lageŋɔ la zuo Yerusalɛm puan, ti han dagena tuntuneba la ma'a, sɛba n nam la za'a zɔ yiregɛ mɛ kiŋɛ Yudiya la Samariya kinkɛlehi tihi puan.
Ti buraahi en zoti Yinɛ dikɛ Siteven ta laaɛ, gee kele en, si'im paaɛ paaɛ.
Gee Sɔɔl mu'ɛ la nini ba'ahera Lageŋɔ la, doohe la en dole yire yire vɛ'ɛra sɛba n nam la, buraahi la pɔgehi, tara kina ti ba pagera ba.
Filipi muulɛ Yelehum Samariya Lan iŋɛ bala la, sɛba en nam la nyaa zɔ yiregɛ mɛ, lomehe zi'ihi, muula yelehum la.
Filipi kiŋɛ sige la Samariya tinkãtɛ puan, ta muulɛ Kiresta yele bo' ba.
Ban wum gee nyɛ daalehum zo'e zo'e sebo ti Filipi tum la, nɛrekuuŋɔ la naaɛ nuurɛ kelehe a yelehum la suŋa suŋa.
Se'ere en sɔi la, sɛfi'iha kaahi kaahedɔɔrɔ gee zɛ'ɛta nɛreba kekeko en tari ba la puan yɛhera gee baha ba, ti kɔɔrenɔ la wɔbehi zo'e zo'e ihegera kina.
Ti nyɛɛma kãtɛ sige tinkãtɛ la puan, yele ana zuo.
Buraa kayima yu'urɛ en yi'iri Simɔn se'em n ni tuna a tiim tuuma Samariya tiŋa la puan, yuum Samariya nɛreba la, yɛta ti eŋa bi'e mɛ.
Ti Samariya tiŋa puan, bia ta paara bunkutɛ woo kelehe en mɛ suŋa suŋa, gee yɛta yeti, “Burakana wa dela yinɛ se'ere ti ba yi'ira Paŋa Yinɛ la, n sige na.” Ti ba ni ana kɛli gee kɛleha n suŋa suŋa se'ere n sɔi la, saŋa zo'e zo'e ti a ni ita a tiim tuuma la yɔɔna ba.
Gee lan nyaa wa'am na ti nɛreba la nam Filipi en muuli faarɛ la doohe Yinɛ sɔ'ɔlum la Yezu Kiresta yu'urɛ la, ba to'e la ko'om sua, buraahi la pɔgehi za'a.
Ti Simɔn la mɛŋa lagum nam yelehum la gee me to'e ko'om sua la.
En to'e ko'om sua la ba'ahɛ la, a kɔ'ɔm du'ura Filipi la bala saŋa woo, bihera daalehum kãra la, nyalema kãra kɔ'ɔm sigera ti la iŋɛ en pakerɛ paaɛ paaɛ.
Nananawa, Yezu tuntuneba la n boi Yerusalɛm la n ta wum ti Samariyaduma to'e Yinɛ yelehum la me la, ba tum la Pita la Yɔn ba zi'an.
Ti ba bayi' la sige Samariya, ta paaɛ pu'uhɛ bo' ba, ti ba ta'am to'e Fa'a Sia la (Se'ere n sɔi la Fa'a Sia la nan ka sige ba zuo na, ba yeen sɔ la ko'om Daana Yezu yu'urɛ la puan ma'a).
Ti Pita la Yɔn digehɛ ba nu'uhi pagelɛ ba zuto ti ba to'e Fa'a Sia la.
Gee Simɔn n ta nyɛ ti tuntuneba la dikɛ la ba nu'uhi pagelɛ ti Fa'a Sia la sige nɛreba zuo la, a tiɛ la nu'o ti a bo' tuntuneba la ligeri, gee yeti, “Bu' ya mam me pankana wa, ti se'em woo ti n dikɛ n nu'uhi pagelɛ a zuo, Fa'a Sia sige a daana zuo.” Gee Pita yele en yeti, “Fum la fum ligeri la bahɛ yoo, la fum ti'ihɛ ti fum wan ta'am da' Yinɛ bo'olum wa la ligeri la.
Fum ka tari zi'an bii tɔtɛ yele ana wa puan se'ere n sɔi la fum suure dagi tuuntɔɔ Yinɛ nɛŋan.
Bala zuo la, tee yehe fum tuunfi'iha wa puan, gee suhɛ Yinɛ, ti la han wan ta'am iŋɛ, a di sugeri bo' fum suure ti'ihegɔ la.
Se'ere n sɔi la mam nyɛ ti fum tari la nintɛrega, en tɔi wuu ya'am la ti tuunfi'iha zɔregɔ bobe fum.” Ti Simɔn lerege en yeti, “Suhɛ Daana la bo' mam ti sɛla wuu fum yele se'em wa la da sige n zuo.” Pita la Yɔn n yele bamam n mi' Yezu yele se'em, gee muulɛ Daana la yelehum la ba'ahɛ la, ba lebe la Yerusalɛm, ban ye' lɛbera la, ba muuli yelehum la bala bɔ'ɔra timbibehi zo'e zo'e se'ehi n kaaɛ Samariya tiŋa la nɛreba.
Filipi la Itoopia kpɛ'ɛma Ti Daana la Suŋera yele Filipi yeti, “Ihege la fum dikɛ tiŋanuurɛ bɔba sore wa, ta yibegɛ sore se'ere n ze'ele Yerusalɛm yɛ'a Gaza la.” (Muuen sore n bala) Ti Filipi ihege kiŋɛ.
Bala ma'a la ti Itoopia bulɛ n de kpɛ'ɛnkãtɛ, n de ba yetɔgum kpɛ'ɛma, tuna bɔ'ɔra Itoopia Pɔgenaba Kandase, sɔna a pɔgenaba wa tarega za'a biha.
A wa'am Yerusalɛm na ti a na'ahɛ la Yinɛ, gee nyaa lɛbera kula, nyaa yaga a yiiri toto zuo, gee kãala nɔtɔgeha Azaaya gɔŋɔ la puan.
Ti Fa'a Sia la yele Filipi yeti, “Zɔ paaɛ yiiri toto wa, la fum zom.” Bala ti Filipi zɔ ta paaɛ yiiri toto la, wum ti buraa wa kãalɛ la Azaaya gɔŋɔ la puan, ti a soke en yeti, “Fum bɔkɛ fum kãalɛ sɛla wa?” Ti buraa wa lerege en yeti, “N yeti n iŋɛ la ŋwani bɔkɛ, han dagena nɛra n suŋɛ mam?” Gee nyaa yi' Filipi ti a kɛ̃ na zi'ire lɛm en.
Gulehegɔ la ze'sɛka ti a kãala n yeti se'em n ŋwana.
“Ba nyɔkɛ en mɛ wuu pehego la ta bo' se'em n kuuri duhi, a ani la bããlam wuu pehego en ani bããlam se'em gee ti ba kɛɛra ku kɔberɔ la, bala mɛa ti a ana bããlam ka ya'ɛ a nuurɛ.
Ba diihe en la nyanɛ, ka bo' en buurɔ.
Ani n wan ta'am pa'alɛ a nɛreba?
Se'ere n sɔi la ba yehe a vom tiŋa wa zuo mɛ.” Ti Bulɛ wa soke Filipi yeti, “N soke fum se'ere, Nɔtɔgeha wa tɔgeri la ani yele?
A tɔgeri la a mɛŋa yele n bala bii ayima me ha?” Ti Filipi ya'ɛ a nuurɛ pɔhɛ la gulehegɔ kuŋɔ mɛa puan, muulɛ Yezu faarɛ yelehum la bo' en.
Ti ban boi sore zuo yɛ'a la, ti Bulɛ wa ta yeti, “Bihɛ, ko'om n ŋwana ha.
Beni n wan gu' mam ti n kan to'e ko'om sua?” [Ti Filipi yele en yeti, fum han nam la fum suure za'a, fum wan sɔ.
Ti a lerege yeti mam nam ya ti Yezu Kiresta dela Yinɛ Dayua.]
Ti buraa wa bo' nuurɛ ti yiiri toto la ze'ele.
Ti Filipi la Bulɛ la za'a lagum sige na, kiŋɛ paaɛ sige ko'om la puan, ti Filipi sɔ en ko'om.
Ban ze'ele ko'om la puan kɔ'ɔm dooe na la , ti Daana Fa'a Sia la zɛɛ Filipi kiŋɛ ti Bulɛ wa ka le nyɛ en, gee to'e a sore kula gee nyɛɛna.
Gee Filipi ta yeti a bihɛ la ti a boi la Azotuse, ti n dole tiŋa la puan tɔla la, a muuli la faarɛ yelehum la bɔ'ɔra tihi la puan tara tara ta paaɛ Kasariya tiŋa.
Sɔɔl teere Ŋwana woo en daa iti la, Sɔɔl me daa kelum mu'ɛ la nini tara nyɔ̃pɔ̃hega la kua yɛla dɔla Daana la zabera la, nyaa pun kiŋɛ malema nɛŋadaana la zi'an, ta yele en ti a bo' en gɔnɔ ti a tari kiŋɛ Damasekuse zamehegɔ yiya la puan ta bihɛ a han nyɛ ti se'em boi bini dɔla Sore la, dɛna buraahi bii pɔgehi, a nyɔgɛ ba bobe ba lebe Yerusalɛm na.
Nananawa, en ye' ta pɔra Damasekuse la, a yeti a bihɛ ti bugum en bala ze'ele saazuo nyakɛ kaaɛ en mum.
Ti a lu tiŋa, gee wum ti kua yi'ira en yeti, “Sɔɔl, Sɔɔl, ŋwani ti fum dɔla mɛleha mam?” Ti Sɔɔl lebehe soke yeti, “Fum dela ani n Daana?” Ti leregere wa'am na yeti, “Mam dela Yezu, se'em ti fum dɔla mɛleha la.
Gee ihege kɛ̃ tiŋa la puan, gee nɛra wan yele fum sɛla en de fum iŋɛ.” Ti burase'ehi n dole en kina la, maam zɛ'a se'ere en sɔi la, ba wum la kua gee ka nyɛ se'em.
Ti Sɔɔl ihege tiŋa la, ti a nini piga, gee a ka nyɛti sɛla.
Bala ti ba gi' a nu'o vɛ'ɛra en ta kɛ̃' Damasekuse.
Dabeha atã ti Sɔɔl fɔ ka nyɛta, gee me ka di bii nyu sɛla.
Ŋwana woo la, ti Yezu dɔla ayima n boi Damasekuse la puan ti a yu'urɛ yi'ira Ananiya.
Ti a nyɛ lilegere, ti Daana la tɔgɛ bo' lilegere la puan yeti, “Ananiya,” ti a lerege yeti, “Bihɛ Mam n ŋwana n Daana.” Ti Daana la yele en yeti, “Ihege kiŋɛ sadɔɔ seko ti ba yi'ira kɔ tuuntɔɔ la, la fum ɛ Yudasi yire, kɛ̃ de puan soke buraa n yehe Tasuse na ti ka yu'urɛ yi'ira Sɔɔl.
Bihɛ, Nananawa, buraa wa boi la pu'uhegɔ puan, ti la lilege bo' en ti a nyɛ ti buraa yu'urɛ en yi'iri Ananiya kɛ̃ a zi'an na, dikɛ a nu'uhi pagelɛ a zuo ti a lebe nyɛta.” Gee Ananiya lerege en yeti, Daana, “Mam wum nɛreba zo'e zo'e , be'em zo'e zo'e sebo taaba ti buraa kana tum fum nɛresunduma en boi Yerusalɛm, gee nyaa to'e kpe'eŋo ka'lam, malema kiinduma la zi'an ti a pagɛ sɛba woo n yi'iri fum yu'urɛ la.” Gee Daana la yele en yeti, “Kiŋɛ, gee a dela lɔkɔ ti mam looe ti a tara mam yu'urɛ wa bo' sɛba n dagi Yuda buuri la, ba naduma, la Izirale buuri la.
Mam mɛŋa wan pa'alɛ en, en de a namehɛ namehɛ kãra sɛ'a mam yu'urɛ wa muulegɔ zuo.” Ŋwana ti Ananiya kiŋɛ, ta paaɛ kɛ̃ yire la puan.
Dikɛ a nu'uhi pagelɛ a zuo, gee yele en yeti, “N suuɔ Sɔɔl, Daana Yezu se'em n niiɛ a mɛa pa'alɛ hɔ fum boni sore zuo yɛ'a ka'lam na la, n tum mam ti n wa'am na ti fum nini la le nyɛta, gee ti Fa'a Sia la me pirɛ hɔ.” Bilam bilam ti sɛla ana wuu zim pɔgerɔ la ze'ele a nini la puan lu na, ti a nini la le nyɛta.
Ti Sɔɔl nyaa ihege ti a bo' en ko'om sua.
Ti en di dia la, ti a paŋa le lebe na.
Dabeha zo'e zo'e ti a bɔna la Yezu zamehereba la Damasekuse.
Sɔɔl muulɛ Damasekuse puan Bilam bilam ti Sɔɔl pɔhɛ muula Yezu yele zamehegɔ yire la puan yeti, “Yezu sirum dela Yinɛ Dayua.” Ti la iŋɛ sɛba woo en kelehe la pakerɛ, ti ba sɔkera yeti, “Dagi buraa kana n bala n pɔgelum nɛreba Yerusalɛm ha ti ba yi'iri yu'dina wa zuo la?
A ka wa'am ka'lam na bala zuo na?
Ti a nyɔgɛ ba mɛ bobe ta bo' malema kiinduma la?” Ti Sɔɔl malum pa'ahera la paŋa, tɔgɛ nyaŋɛ Yuuduma la en ki'ire Damasekuse la, doohe la eŋa en nyaŋɛ pa'alɛ ba sira sira ti Yezu sirum dela Kiresta la.
Sɔɔl piiɛ Yuuduma nu'uhen Lan iŋɛ dabeha fii la, ti Yuuduma la ɛɛra sose'ere ti wan doohe ku en, gee Sɔɔl baŋɛ ba maaheŋɔ la za'a mɛ, ba guri tiŋa la nayahi la za'a mɛ pigera bulika la yu'uŋɔ za'a ti ba wan nyɛ Sɔɔl ku, gee zahereba la basɛba tari en la yu'uŋɔ bahɛ ti a sige pi'ɔ puan dikɛ doohe nangoone zuo sigehera pi'ɔ la fifihe ti ku ta ze'ele tiŋa.
Sɔɔl boi Yerusalɛm Sɔɔl n wa'am na paaɛ Yerusalɛm la, maahum a mɛŋa ti a lagum Yezu zahereba la, gee ba za'a me zoti en me, se'ere n sɔi la, ba ka nam ti a dela Yezu zahera.
Gee ti Banabase to'e en, tari en wa'am tuntuneba la zi'an na, nyaa pa'alɛ ba sore la zuo ti a nyɛ Daana la se'em, ti a tɔgɛ bo' en se'em, la en ze'ele Damasekuse muulɛ la buraanɛ Yezu yu'urɛ la puan se'em.
Bala ti Sɔɔl bɔna la ba, ti ba lagum kina gee lɛbera na Yerusalɛm puan, tɔgera la buraanɛ Daana yu'urɛ la puan.
Ti Sɔɔl tɔgera gee ŋmɛ'ɛra nɔkpɛ'ɛma la Hiburuduma sɛba en tɔgeri Giriki la, ti ba maahum ti ba ku en.
Ti sakereba la n ta baŋɛ la, ba tari en kiŋɛ la Kasariya, ta bahɛ ti a tole Tasuse.
Gee ŋwana ma'a saŋa la, ti Lageŋɔ la n boi Yudiya, Galilii, la Samariya tihi puan la za'a nyaa tari la suma'ahum, gee ze'ele suŋa.
Ti ba kina la Daana la zoolum Fa'a Sia la sumbugehum puan, ti ba zɔ'ɔra ba kãlɛ puan.
Aniyase nyɛ tibegɔ Pita n daa dole kaara la, a ta kiŋɛ la nɛresunduma sɛba n boi Lida la.
Bilam ti a nyɛ buraa ti ka yu'urɛ n yi'iri Aniyase, n bɛ̃' gã'a ka suŋɔ zuo yuuma anii, dɛna kɔɔreŋɔ.
Ti Pita yele en yeti, “Aniyase, Yezu Kiresta tibɛ hɔ mɛ.
Ihege la fum kilum fum suŋɔ la.” Ti bilam bilam, ti a ihege.
Ti nɛresɛba woo n kɛ̃'ɛ̃ri Lida la Saron tihi puan n nyɛ buraa wa la, ba ŋmɛregɛ la ba suya bo' Daana la.
Pita boi Lida la Yopa Yopa puan, Yezu zahera ayima n boi bini ti a yu'urɛ yi'ira Tabita ti de vuurɛ dɛna la Dɔkasi.
A pirɛ itesuŋɔ la bu'a.
Sankaŋa puan la, ti a lu bã'a, ki.
Ban sɔ en ba'ahɛ la, ba tari en ta biŋe la bɔ'ɔ n tugelum saazuo ha puan.
Lida tiŋa wa n ka zaaɛ la Yopa la, ti zahereba sɛba n boi la n wum ti Pita wa'am bini na la, ti ba tum buraahi siyi a zi'an na suhera en yeti, “Wa'am tu zi'an kalum na, da gu'um.” Bala ti Pita sirum ihege doohe la buraahi la ti ba wa'am na paaɛ.
Ti ba tari en zom bɔ'ɔ la n tugelum bɔna saazuo la.
Ti pokɔpa la woo zɛ'a la en kɛla, gee pa'ala lɔge kãra la lɔge bibehi seto ti Dɔkasi pɛ en daa nan boi la ba la.
Ti Pita bahɛ ti ba za'a yehe, gee ti a kpa' duma pu'uhɛ, gee ŋmɛregɛ tɔ kum la gee yeti, “Tabita, ihege.” Ti kum la pikɛ bu nini, ti en nyɛ Pita la, ti a ihege zi'ire.
Ti Pita tiɛ a nu'o gurɛ en, suŋɛ en ti a ihege ze'ele.
Ti a nyaa yi' nɛresunduma la la pokɔpa la, dikɛ en voto pa'alɛ ba.
Ti yele dina wa to'e Yopa za'a, ti nɛreba zo'e zo'e nam Daana la.
Ti Pita kɛ̃ Yopa puan dabeha kekeko la buraa kayima yu'urɛ n yi'iri Simɔn n de gbanzaba.
Pita la Koneliyose Buraa kayima n boi Kasariya puan, ti ka yu'urɛ yi'iri Koneliyose, bihera pɛntiireba kɔbega ti ba yi'ira ba Itali tansugere.
A dela nɛra suŋɔ paaɛ paaɛ, dɛna Yinɛ zɔta eŋa la a yire za'a, gee bɔ'ɔra nɛreba yabi yabi gee pu'uha Yinɛ saŋa wuu.
Ti daarɛ deyima wuntɛɛŋa gogo kaareŋa atã bɔba, ti a nyɛ ti lilegere ti de yu'ɛ, bo' en, ti a nyɛ ti Yinɛ Suŋera ayima kini na gee yɛta en yeti, “Koneliyose.” Ti a bihɛ Suŋera la ti dabeem kɛ̃ en paaɛ paaɛ, gee soke en yeti?
“La dela beni Daana?” Ti la lerege en yeti, “Fum pu'uhegɔ, la fum bu'a la za'a zom paaɛ Yinɛ nɛŋan mɛ dɛna tuulum tiihegɔ.
Bala zuo la, tum nɛreba Yopa ti ba ta ɛ nɛra ayima yu'urɛ n yi'iri Simɔn ti ba yi'ira Pita la zi'an.
A kɛ̃'ɛ̃ri la Simɔn se'em n de gbanzaba la yire n boi ateko nuuren la.” Suŋera la n tɔgɛ bo' en ba'ahɛ gee kiŋɛ la, a yi' la a yire la yamehi siyi, la pɛntiira suŋɔ se'em kpe'eŋo en zuni la sɛba en biheri en daare woo la, yele ba sɛla woo, gee tum ba Yopa.
Ti yiimbeere wuu wuntɛɛŋa zuo tiŋasuka, ti ban boi sore zuo pɔra tiŋa la puan la, bala ma'a ti Pita me zom gɔhegɔ zuo ti a pu'uhɛ.
Sankaŋa puan la, ti a kom duna ti a bɔta sɛla ti a di, ti ban boi bini dugera la, ti a zɛɛ guum zaahum.
A nyɛ mɛ ti saazuo yu'ɛ ti sɛla ana wuu ganɛ n karegɛ, yirege ti sɛla gurɛ a nɔya anaahi la ze'ele saazuo sigehera en fiifiihe tiŋa wa zuo na.
Ti duhi nama anaahi anaahi, bunvuula, la saazuo niihe en boi ku puan.
Ti a wum ti kua yɛta en yeti, “Pita, ihege la fum ku ba obe.” Gee Pita yeti, “La kan ta'am iŋɛ bala n Daana, se'ere n sɔi la, mam ka tabelɛ di galeŋɔ bii kihere sɛla.” Ti kua le la yele en yi'i yeti, “Sɛla ti Yinɛ pee, da yi' la kihere bunɔ.” Lilegere dina wa iŋɛ la bala sugum nuuren butã, ti n yeti a bihɛ la, ti ganɛ la zom la saazuo.
Pita n ze' yɛli ti'iha lilegere vuurɛ en de se'em la, a yeti bihɛ la ti buraahi la ti Koneliyose tum la n bala paara na, zɛ'a Simɔn yire zanɔren, gee sɔkera de yele.
Nyaa yi'ira baha na ti ba soke nyaa Simɔn se'em ti ba yi'ira Pita la kɛ̃'ɛ̃ri la yire la puan.
Pita n kelum bɔna bini ti'iha lilegere la yele la, ti Fa'a Sia la yele en yeti, “Bihɛ, buraahi sitã n eere fum.
Nananawa, ihege sige tu'uhɛ ba, la fum doohe la ba kiŋɛ, da bɔ'ɔra, se'ere n sɔi la, mam tum ba.” Ŋwana ti Pita sige ta paaɛ buraahi la yele ba yeti, “Bihɛ ya, Mam n bala ti ya ɛɛra la, beni zuo ti ya kina na?” Ti ba lerege yeti, “Koneliyose n de pɛntiireba kɔbega nɛŋadaana, dɛna nɛre tuuntɔɔ, dɛna Yinɛ zɔta la, ti Yuuduma la za'a yi'ira en yu'sunɛ la, ti Fa'a Suŋera pa'alɛ en ti a tum yi' fum ti fum wa'am a yire na ti a wum fum tari se'ere ti fum yele.” Ŋwana ti Pita nyaa tari ba kɛ̃, ta bo' ba ga'aregɔ zi'an.
Ti yiimbeere ti a ihege doohe la ba, ti Yopa suurɔ basɛba, lagum kɔlegɛ en.
Yiimbeere ti ba wa'am na paaɛ Kasariya puan.
Koneliyose n pun gura ba la zuo, a yi' a mabiihi la sɛba n ba' dɛna a zɔduma lagehɛ na.
Pita n wa'am na paaɛ la, ti Koneliyose tu'uhɛ en, dɔbelɛ a nɛŋan na'ahɛ en.
Gee Pita yele en mɛ yeti, “Ihege, mam me yeen dɛna la asaala.” Ti Pita n tɔgɛ la en la, a kɛ̃ deen ta nyɛ ti nɛreba zo'e zo'e n lagehɛ, ti a yele ba yeti, “Ya mɛhi mi' ti la dela kihere bo' Yuda nɛra, ti a lagum bii a wa'am na kaaɛ sɛba n dagi Yuda buuri la, gee Yinɛ n lilege pa'alɛ mam yeti, n da yi' asaala ti kihere bii galeŋɔ lɔkɔ.
Bala zuo ban tum yi' mam la, n ka de n zagehɛ.
Gee nyaa bahɛ ti n soke se'ere zuo ti ya tum yi' mam la?” Ti Koneliyose lerege yeti.
“Dabeha anaahi n ŋwana zina, ti mam wa pu'uha n yire, wuu sankana wa, gogo kaareŋa atã bɔba, mam yeti n bihɛ ti buraa n yɛ lɔgerɔ ti tu nyagera bala zɛ'a mam la.
Yele mam yeti, ‘Koneliyose, fum pu'uhegɔ la fum bu'a la paaɛ Yinɛ nɛŋan mɛ dɛna tuulum tiihegɔ.
Bala, tum nɛreba Yopa, ti ba ta soke Simɔn se'em ti ba yi'ira Pita la yele.
A kɛ̃'ɛ̃ri la Simɔn la n de gbanzaba yire n lɛm la ateko la puan.
Ŋwana zuo ti n kɔ'ɔm tum ba fum zi'an na, ti fum me iŋɛ sum zo'e zo'e wa'am na wa.
Bala zuo la, tu za'a ze' la Yinɛ nɛŋan ka'lam ti tu kelehe sɛla woo ti Daana bo' fum nuurɛ ti fum yele tu.” Sɛba n dagi Yuda buuri wum Yelesuma la Ti Pita pɔhɛ ya'ɛ a nuurɛ tɔgera bɔ'ɔra ba yeti, “Mam nananawa yelemɛŋerɛ bɔkɛ ya ti Yinɛ ka gaheri nɛreba, gee tiŋa woo puan, se'em n zoti en, gee tuna sɛla n de ma'a ti Yinɛ bɔta.
Ya mi' yelehum sebo ti a yuum tum bo' Izirale buuri la, muula suma'ahum yelehum Yezu Kiresta puan.
Eŋa n de sɛla woo Daana la.
Ya mi ti Yelehum buna wa to'e Yuda za'a mɛ, pɔhɛ Galilii, Yɔn en yuum muulɛ ko'om sua yelehum ba'ahɛ la.
Yinɛ n bi'ihɛ Yezu en yehe Nazareti na la, la Fa'a Sia, la paŋa se'em, la en yuum eere tuna sum se'em, gee tibera sɛba woo ti Sagena la mugeha ba, se'ere n sɔi Yinɛ en boi la en zuo.
Tumam dela aze' nyɛ duma bo' en tum yele sɛ'a woo Yudiya la Yerusalɛm tihi puan, ti ba ku en doohe la ban yule en tia zuo la; gee ti Yinɛ vo'e en dabeha atã daarɛ, gee bo' en fole ti a niiɛ a mɛŋa.
A yuum ka niiɛ a mɛŋa bo' la nɛra woo, gee tumam sɛba ti Yinɛ pun looe ti tu dɛna aze' nyɛ duma bo' en la ma'a, tumam sɛba n di gee nyu la en, en ihege a kum la puan la.
Ti a bo' tu nuurɛ ti tu tɔgɛ bo' nɛreba, gee muulɛ ti eŋa n de se'em ti Yinɛ looe en ti a dɛna vɔpa la ki'induma gakera.
Nɔtɔgeheba la woo yuum yele la eŋa yele ti, se'em woo n nam en, a be'em wan saalum Yezu yu'urɛ la zuo.” Fa'a Sia la sige sɛba n dagi Yuuduma la zuo Pita n boi bini tɔgera ŋwana la, ti Fa'a Sia la sige sɛba woo n boi bini wum yelehum la zuo na.
Ti sakereba la en ŋma en doohe Pita na la zɛ'a yɛli, la Fa'a Sia bo'olum la n lagum sige sɛba n dagi Yuda buuri la zuo.
Se'ere n sɔi la, ba wum nɛreba la n tɔgeri yetɔgum buuri buuri, gee na'aha Yinɛ se'em la.
Ŋwana ti Pita yeti, “Se'em boi wan ta'am gu' nɛreba wa ti ba da sɔ ko'om, sɛba n to'e Fa'a Sia la bo'olum wa wuu tumam wa?” Ŋwana ti Pita nyaa bo' sore ti ba sɔ nɛreba la ko'om Yezu Kiresta yu'urɛ puan.
Ti nɛreba yele Pita ti a kɛ̃ la ba yuue fii wa.
Pita yele Yerusalɛm Lageŋɔ la sɛla n iŋɛ Nananawa,Yezu tuntuneba la, la sakereba la za'a n boi Yuda tiŋa la wum ti, sɛba n dagi Yuda buuri la me nam Yinɛ yelehum la mɛ.
Bala, Pita n lebe zom Yerusalɛm la, sakereba sɛba n ŋma la zuuheri en mɛ yeti, “Ŋwani ti fum kiŋɛ sɛba n ka ŋma la zi'an, pun ta di la ba?” Ti Pita pɔhɛ yele yele pa'ala ba yeti, “Mam wa bɔna la Yopa puan pu'uha, ta zɛɛ guum, nyɛ lilegere.
Lilegere la puan, mam nyɛ sɛla n karegɛ wuu ganɛ la ti ba dikɛ sɛla lu' ku nɔya anaahi la ze'ele saazuo ha bahera ku fiifiihe na, wa'am na lɛm mam.
Ti mam n bihɛ ku zuo suŋa suŋa la, mam nyɛ duhi en tari nama anaahi anaahi, la muuen duhi, bãhi buuri, la niihe wa en ɛgeri wa.
Ti n wum kua, ti ka yɛta mam yeti, ‘Ihege, Pita; la fum ku ba obe.’ Ti mam yeti, La kan ta'am iŋɛ n Daana, se'ere n sɔi la, sɛla n de galeŋɔ bii kihere lɔkɔ ka tabelɛ tole mam nuurɛ wa puan.
Gee yi'i puan, kua la ze'ele saazuo lerege mam na yeti, ‘Sɛla ti Yinɛ pee, da yi' la galeŋɔ lɔkɔ.’ Bunɔ wa iŋɛ la butã gee ti ba lebehe ve'e sɛla woo zom saazuo ha.
Bihɛ, sankaŋa mɛa puan, ti buraahi sitã ti ba tum ba ti ba ze'ele Kasariya na, paara tumam n kɛ̃'ɛ̃ri yise'ere puan la.
Ti Sia la yele mam yeti n doohe en kiŋɛ gee da gahera bamam la tumam tiŋasuka.
Ti tu suurɔ tuyoobe wa n doohe mam ti tu kiŋɛ ta paaɛ kɛ̃ buraa la yire.
Ti buraa wa, yele tu eŋa n nyɛ Suŋera ti a zɛ'a a yire la puan gee yele eŋa yeti, ‘Tum nɛreba Yopa, ti ba kiŋɛ ta tari Simɔn, se'em yu'urɛ n yi'iri Pita la na, a wan bo' ya yelehum, ti fum la fum yire wa za'a wan nyɛ faarɛ.’ Ti mam n pɔhɛ tugum bini la, ti Fa'a Sia la sige ba zuo na, wuu kaŋa n yuum sige tumam zuo se'em pɔhega saŋa la.
Ti mam tiɛ tu Daana yelehum la, en daa wa yeti, ‘Yɔn sɔɔri ya mɛ la ko'om, gee ba wan ta sɔ yamam mɛ la Fa'a Sia la.’ Bala zuo,Yinɛ mɛŋa han bo' ba bo'olum bumɔ mɛa, sebo ti a daa tumam n daa nam bo' Daana Yezu Kiresta la, mam dela ani wan ta'am gu' Yinɛ?” Nɛreba la n wum ŋwana wa la, ba yee la suram.
Gee pɛgera Yinɛ yeti, “Yinɛ mɛŋa n bo' sɛba n dagi Yuuduma la me teere se'ere n bo'ori vom la.” Lageŋɔ seko n boi Antiyoke Nananawa, sɛba woo n zɔ yiregɛ doohe la ban mɛlehɛ Siteven se'em la zuo la, yiregɛ mɛ kiŋɛ zaaɛ zaarɛ ta paaɛ Fonisiya, Sapuruse, la Antiyoke tihi, ka muulɛ Yinɛ yelehum la bo' nɛra nɛra han dagena Yuda buuri la ma'a.
Gee ba puan, buraahi sise'ehi n de Sapuruse, la Saarin tihi wa'am Antiyoke na tɔgɛ bo' sɛba n de Hiburuduma gee tɔgera Giriki la, me muulɛ Daana Yezu bo' ba.
Ti Daana la nu'o paga ba zuo, ti nɛreba zo'e zo'e sakɛ, dikɛ ba mɛhi bo' Daana la.
Ti yele ana wa woo lu Yerusalɛm lageŋɔ la woo tuban, ti ba tum Banabase Antiyoke.
Banabase n wa'am na paaɛ nyɛ Yinɛ zu'uhegɔ la n sige nɛreba la zuo se'em la, a puurɛ n pee, ti a kpemehe ba za'a yeti, ba bɔna ba sakerɛ la puan la Daana la, la ba kaabɛ ba mɛhi bo' en saŋa woo; se'ere n sɔi la, Banabase wa dela nɛresuŋɔ, pirɛ la Fa'a Sia la, la sakerɛ, ti nɛreba zo'e zo'e wa'am Daana la zi'an na.
Ti Banabase ze'ele bilam kiŋɛ Tasuse ti a ta ɛ Sɔɔl.
En nyɛ Sɔɔl la, a tari en wa'am la Antiyoke na.
Ba boi bini la bala yuum mune, lagena la Lageŋɔ la, pa'alɛ nɛrekuuŋɔ.
Antiyoke puan ti nɛreba pɔhɛ yi' Yezu zahereba la yu'urɛ ti “Kiresta kɔma.” Sankaŋa puan, ti nɔtɔgeheba ze'ele Yerusalɛm sige Antiyoke na.
Ti ba puan ayima yu'urɛ n yi'ira Agabuse, ti Sia la bo' en paŋa ti a vaaɛ ihege ze'ele purɛ yeti, kompɛɛlega wan sige timpaberɛ zuo zi'an woo.
Ti la sirum wa'am na iŋɛ bala Kulodeyose Kaiza saŋa puan.
Ti Yezu zahereba la kɔ'ɔm lu' ba puti'irɛ ti ba woo wan bo' Sakereba la en boi Yuda puan la suŋɛ doohe la nɛra woo paŋa n wan ta'am se'em bo'.
Ti ba sirum iŋɛ yele dina wa, dikɛ ba suŋɛ bo' Banabase la Sɔɔl ti ba tari ta bo' kiinduma.
Ba ku Yemesi gee pagɛ Pita Saŋa kaŋa mɛa puan ti naba Hɛrɔd tiɛ a nu'uhi la gbirege pagelɛ lageŋɔ nɛreba basɛba.
Bahɛ ti ba kɔregɛ Yemesi en de Yɔn la la su'a.
En nyɛ ti la pee Yuuduma la puurɛ paaɛ paaɛ la, a kiŋɛ la nɛŋa, bahɛ ti ba nyɔkɛ Pita me.
Ŋwana ma'a wa dela boroboro zaŋa de'eŋo la saŋa la En bahɛ ti ba nyɔkɛ en la, a tari en me na pagɛ la paka deo puan, dikɛ en bo' pɛntiireba tansuga anaahi n tari pɛntiireba ba anaahi banaahi ti ba gura en.
Gee iŋɛ a puti'irɛ ti Azɔɛtole de'eŋo la han tole, a yu'ɛ en yehe nɛrekuuŋɔ la puan na.
Ban pagɛ Pita paka deo la puan la, lageŋɔ la mu'ɛ la nini la pu'uhegɔ saŋa woo bɔ'ɔra Yinɛ a zuo.
Pita yehe paka deo la puan Hɛrɔd n wa ti'iha ti a tari en yehe na la, yu'uŋɔ kuŋɔ mɛa ti ba ba' Pita mɛ la bãhi, ti a giha pɛntiireba bayi' tiŋasuka gee ti pɛntiireba basɛba me zɛ'a yiŋa kuleŋa gura paka deo la.
Ba yeti ba bihɛ ti Daana suŋera n bala paka deo la puan, ti bugum niiɛ bini piim.
Ti a paaɛ ŋmɛ' Pita lugerɛ yele en yeti, “Ihege kalam.” En tɔgɛ bala la, ti bãhi la n ba' Pita nu'uhi la zɔgɛ tiŋa.
Ti Suŋera la yele en yeti, “Lu' fum sɛganɛ, lu' fum tagera la.” Ti Pita iŋɛ bala.
Ti a nyaa yeti, “Lobe fum fuo la lu' suŋa la fum dɔla mam na.” Ti Pita kiŋɛ yehe na dɔla en, gee ka mina ti sɛla n iti eŋa la Suŋera la tiŋasuka la dela sira, a ti'ihɛ ti a nyɛti la lilegere.
Ban kiŋɛ gaŋɛ gura se'em n ze' yia la, le wa'am na kiŋɛ gaŋɛ yi'i gura la, ba wa'am na na paaɛ la kuto nayaŋa la n dole yɛha yɛ'a tiŋa la puan la.
Ti kuto nayaŋa la mɛŋa yu'ɛ ka mɛŋa bo' ba, ti ba kiŋɛ yehe sige sore zuo kina, Pita ta yeti a bihɛ la ti suŋera la mɛlum ya gee bahɛ en.
Bilam ti Pita yɛm nyaa lebena, ti a yeti, “Nananawa Mam mi' ti yelemɛŋerɛ Daana n tum a Suŋera ti a wa'am na faaɛ mam Hɛrɔd nu'uhen, la Yuuduma wa woo n ti'ihɛ ni ti yele se'ere paaɛ ni mam la.” Pita n baŋɛ ŋwana ba'ahɛ la, a kiŋɛ ta kɛ̃ Mɛɛri n de Yɔn se'em yu'urɛ deyima n de Maki la ma Mɛɛri yire, zi'an ti sakereba zo'e zo'e lagehɛ pu'uha la.
En paaɛ ŋmɛ' yire la yiŋa kuleŋa la, pɔgesɔɔ yu'urɛ en yi'iri Aroda n wa'am na sakɛ ŋmɛ'a la.
En baŋɛ ti kua la dela Pita la, ti a puurɛ ba' pee gaŋɛ, ti en wan yu'ɛ ni kuleŋa la, a tugum bahɛ mɛ gee zɔ lebe ha ta muula yeti, Pita ze' kuleŋa nuuren ha.
Ti ba yele en yeti, “Fum zuo ka tuni.
Ti pugela wa sina gee sɛ zɛ'a kankaŋi ti la dela bala.” Ti ba yele en yeti, “Fum ye nyɛ la a suŋera.” Sankana woo la, ti Pita kelum ŋmɛ'ɛra kuleŋa la mɛ, ti ban yu'ɛ la, ba nyɛ en mɛ.
Ti la iŋɛ ba pakerɛ paaɛ paaɛ .
Ti Pita yibehɛ ba la nu'uhi ti ba da vɔɔla, gee nyaa pa'alɛ ba Daana la en iŋɛ se'em tari eŋa paka deo la puan yehe na.
Gee pa'ahɛ yeti, “Yele ya Yemesi yele dina wa suurɔ la za'a me.” Gee nyaa bahɛ bilam gee tee kiŋɛ zi'an.
Beere n ta yilegɛ la, ti gbiregeri kãtɛ lu pɛntiireba la, doohe la beni n iŋɛ Pita.
Hɛrɔd bo' sore ti ba ɛ Pita la ninmu'urɛ ti ba ka nyɛ en la, ti a malum viihɛ gureba la, gee bo' nuurɛ ti ba ku ba.
Gee nyaa ze'ele Yuda kiŋɛ sige Kasariya, ta bɔna bilam.
Hɛrɔd kum Ti Hɛrɔd suure ba' nyiie la Taya la Sidɔn tihi nɛreba.
Bala ti ba naaɛ taaba la nɔyinɛ tum ba nɛreba na ti ba wa'am na ŋmɛ' nu' pu'ɔ.
Ti ba paaɛ na nyaŋɛ tɔgɛ ti Balastuse se'em en biheri naba bungã'ala la bɔkɛ ba.
Ti ba nyaa suhɛ suma'ahum, se'ere n sɔi la, ba tihi la dele la naba tihi la nyɛta dia.
Ti suhega la dabeherɛ ta paaɛ, ti Hɛrɔd bagɛ a na'am lɔgerɔ, tole zi'ire a na'am kuka la zuo, nyaa tɔgɛ bo' nɛreba la woo n lagehɛ na la.
Ti nɛreba la vɔɔla yeti, “Ɛhɛɛ, yinɛ de mɛŋa kua n ŋwana gee dagi asaala.” Ti bilam bilam doohe la Naba wa n ka dikɛ na'ahegɔ wa bo' Yinɛ la zuo, ti Daana Suŋera lobe en la ba'a ti a gã'a ti zunzuya dita en tara tara ti a ta ki.
Gee Yinɛ yelehum la zo'ore mɛ yiregera.
Ti Banabase la Sɔɔl n ta ba'ahɛ tuunɛ se'ere ti ba wa'am bini na ti ba tum la, ba lebe la Yerusalɛm, ta tari Yɔn se'em yu'urɛ deyima n yi'ira Maki la lebena.
Ba bo' Banabase la Sɔɔl tuunɛ Antiyoke sakereba lageŋɔ la puan, nɔtɔgeheba la pa'aleba n boi bini.
Banabase, Simeyɔn se'em ti ba yi'ira Naiga la, dikɛ Lusiyuse n yehe Saarin, Manayin n de Naba Hɛrɔd kiima ayima la, nyaa dikɛ Sɔɔl.
Daarɛ deyima ti ba bɔna Daana la na'ahegɔ puan la nɔlurɛ, ti Fa'a Sia la tɔgɛ yeti, “Yehe ya Banabase la Sɔɔl ze'ele bo' tuunse'ere ti mam yi' ba ti ba tum la.” Ti ban ta ba'ahɛ nɔlurɛ la pu'uhegɔ la, ba digehɛ la ba nu'uhi pagelɛ Banabase la Sɔɔl zuo gee bahɛ ba ti ba kiŋɛ.
Yezu tuntuneba la muulɛ Yelehum la Sapuruse Bala, Fa'a Sia la n tum ba ti ba yehe la, ba kiŋɛ Kilikiya, ze'ele bilam zom uureŋɔ kaaɛ Sapuruse.
Ban ta paaɛ Salamise tiŋa la, ba muulɛ Yinɛ yelehum la mɛ Yuuduma zamehegɔ yire la puan.
Ti Yɔn bɔna lagum suŋɛ ba.
Ban doohe tiŋa la n boi ko'om tiŋasuka la za'a ta paaɛ Pafose la, ba tu'uhɛ la tiim daana ayima n de Yuda buuri nɔtɔgehe pumparema, ti ba yi'ira en Baa-Yezu.
A boi mɛ la nɛŋa daana Segiyose Pɔɔlusi, en de mi'ilum daana yi' Barabase la Sɔɔl, bɔta ti a wum Yinɛ yelehum la.
Gee tiindaana Elymas (a yu'urɛ la vuurɛ n bala), eŋa ka sakɛ bo' ba, gee zigera ti a tee nɛŋadaana wa puti'irɛ yehe sakerɛ la puan.
Gee Sɔɔl me, se'em ti ba tee yi'ira Pɔɔl la, pirɛ la Fa'a Sia la bihɛ en zii gee yele en yeti, “Sagena dayua wa, fum se'em n zaberɛ la tuuntɔɔ vom wa.
Fum pirɛ mɛ la pa'ahegɔ la ŋmɛlema ma'a.
Fum kan bahɛ fum dole ŋmɛlena Daana tuuntɔɔ sɔya wa?
Nananawa kelehe, Daana la nu'o n zaberɛ la hɔ, fum wan fɔ pun kan nyɛ yintule wa ta paaɛ saŋa kayima.” Bilam bilam ti puuhego la lika pi' en ti a tu'una, ɛɛra nɛra gurɛ a nu'o.
Gee nɛŋadaana wa n nyɛ sɛla n iŋɛ la ti a nam yelehum la se'ere n sɔi la Daana la pa'alegɔ la iŋɛ en la pakerɛ paaɛ paaɛ.
Pɔɔl la Banabase boi Pisidiya Antiyoke Ti Pɔɔl la a tuntuna tadaana wa zom uureŋɔ Pafose wa'am na paaɛ Piga en boi Pamfiliya puan.
Gee Yɔn bahɛ ba mɛ gee lebe Yerusalɛm, gee ti bamam ze'ele Piga wa'am na paaɛ Antiyoke n boi Pisidiya puan.
Ti vo'ohego daarɛ ti ba kɛ̃ zamehegɔ yire la puan, ta zi'ire.
Ban kãalɛ Moose la nɔtɔgeheba ze'elego gɔŋɔ la puan ba'ahɛ la, ti zamehegɔ yire la puan kpɛ'ɛnduma la tum yele ba na yeti, “Tu suurɔ wa, Ya han tara kpemehego seko ti ya bo' nɛreba wa, bo' ya na.” Ŋwana ti Pɔɔl ihege ze'ele suŋa, gee pɔhɛ tugum yeti, “Yamam Izirale buuri, la yamam sɛba woo n zoti Yinɛ, kelehe ya.
Yinɛ se'ere n sɔi Izirale buuri wa la, yuum looe la tumam sɔyaabeduma, gee iŋɛ Izirale buuri wa ti ba dɛna nɛrekãreba ban yuum nan boi Igipiti puan la.
Ti Yinɛ mɛŋa zɛkɛ a nu'o tari ba ze'ele Igipiti la puan yehe na, bɔna la ba muuen di'iha suure la ba, ta paaɛ wuu yuum pihinaahi.
Ti Yinɛ ta sagum tihi siyopɔi nɛreba za'a, Keenan sɔ'ɔlum puan, gee nyaa dikɛ ba tihi la bo' Izirale buuri wa ti la dɛna ba sɔ'ɔlum, yele ana woo n pi'ilum wa'am na paaɛ zina de wuu yuuma kɔbehi sinaahi la yuum pihinuu.
Bilam n tole la, ti Yinɛ wa bo' ba kima ti ba biha ba, tara tara ta paaɛ nɔtɔgeha Samuwɛle saŋa.
Saŋa kana puan ti Izirale buuri soke ti bamam boti la Naba, ti Yinɛ yehe Sɔɔl n de Kis dayua, n yehe Benyamin buuri puan bo' ba, ti a bihɛ ba yuuma pihinaahi.
Yinɛ n ta fooe Sɔɔl la, a tee dikɛ la Deviti zi'ire na'am kuka la zuo.
Yinɛ n wa yeti a tɔgɛ Naba Deviti yele la, a yeti, ‘Mam nyɛ Yesi dayua Deviti wa ti a dɛna la se'em ti mam suure kɛ̃ paaɛ paaɛ, a wan ta'am tum mam sumboolum n de se'em la.’ Buraa kana wa yaahi puan ti Yinɛ doohe tari faara la n de Yezu wa'am Izirale puan na wuu en yuum biŋe a nuurɛ se'em la.
Faara la kinɛ na la, ti Yɔn pun diŋɛ nɛŋa wa'am na tɔgɛ suteere ko'om sua yele bo' Izirale buuri la mɛ za'a.
Yɔn n wa pɔra a tuuma la ba'ahegɔ la, a yele a nɛreba la yeti, ‘Yamam ti'ihɛ mam dela ani?
Mam dagi se'em ti ya gura la.
Aayi, eŋa ye' la mam pooren na.
Mam ka seke n zãla a nama tagera.’ “N suurɔ wa, Aberaham yireduma yaahi wa, la yamam sɛba n zoti Yinɛ wa, Yinɛ tum faarɛ yelehum buna wa bo' la tumam na.
Gee sɛba n ki'ire Yerusalɛm la la ba nɛheduma la daa ka baŋɛ en, bii nɔtɔgeheba la yelehum la ti nɛreba daa kãala pa'ala ba vo'ohego dabeherɛ woo puan la.
Ba tugum daa bahɛ ti yelehum buna wa niiɛ la asira na, doohe la ban gakɛ en gee ku en la.
La ban daa pun ka nyɛ yele se'ere ti ba wan ze'ele de zuo ku en la, ba daa kelum yele Palete mɛ ti a bahɛ ti ba ku' en.
Ban doohe tum sɛla woo n gulehɛ a yele se'em ba'ahɛ la, ba yakɛ en mɛ tia la zuo, tari en ta laaɛ yɔɔ puan.
Gee Yinɛ vo'e en mɛ kum la puan, Ti a niiɛ a mɛŋa dabeha kekeko pa'alɛ sɛba n doohe la en ze'ele Galilii ta paaɛ Yerusalɛm, bamam n nyaa de aze' nyɛ duma boi a nɛreba.
Tumam tari la yelesuma la wa'am na, ti sɛla ti Yinɛ yuum biŋe a nuurɛ la tu yaabeduma la, a tum dɛ bo' la tumam n de ba kɔma la, doohe la n ihege Yezu a kum la puan wuu lan gulehɛ se'em bɔna yuuma gɔŋɔ zuo buyi' puan se'em la.
La gulehɛ yeti, ‘Fum dela mam Dayua, Zina mam dɔgɛ hɔ.’ En tɔgɛ se'em doohe en wan vo'e en a kum la puan ti a kan le lebe pu'urɛ puan.
‘N wan bo' fum tuulum yɛla la sum sebo ti n biŋe nuurɛ la Deviti ti n bo' la.’ Bala zuo la, a le yele yuuma gɔŋɔ la puan ze'a kayima yeti, ‘Fum kan bahɛ ti fu tuulum nɛra la pɔ'ɛ.’ Naba Deviti n daa ta tum a Yinɛ la n boti a tum a mɛŋa saŋa la puan ba'ahɛ la, a ki mɛ, ti ba pi' en lɛm a yaabeduma, ti a pɔ'ɛ.
Gee eŋa se'em daana ti Yinɛ vo'e en kum puan la ka makɛ pɔ'ɛ.
Bahɛ ti n yele ya ti ya baŋɛ zina n suurɔ, ti la doohe la buraa kana Yezu Kiresta wa puan, ti tu muula sugeri dia yelehum wa bɔ'ɔra ya wa la.
Doohe la Yezu wa zuo se'em woo n nam wan nyɛ faarɛ a be'em sebo woo puan.
Be'em sebo woo ti Moose pa'alegɔ la daa kan ta'am faaɛ ya bu puan la.
Bala zuo, bihɛ ya suŋa ti sɛla ti nɔtɔgeheba la purɛ biŋe la da sige ya zuo.
La yeti, ‘Bihɛ ya, Yamam sɛba duma n ka dikɛ Yinɛ yelehum yi' sɛla wa, Bahɛ ti la iŋɛ ya pakerɛ ti ya bahɛ yoo, se'ere n sɔi la, mam tuni mɛ ya vom dabeha wa puan.
N tuni la tuunsɛ'a ti ya kan malum sakɛ, nɛra han pun yele ya.’ ” Pɔɔl la Banabase en ta yɛ'a yɛha la, ti nɛreba la bɛlena ba yeti, ba daan tɔgɛ yele ana mɛa bo' ba vo'ohego dabeherɛ se'ere n kini na la.
Ban ta ba'ahɛ lageŋɔ la zamehegɔ yire la puan la, Ti Yuda buuri la zo'e zo'e la sɛba n kaabɛ ba mɛhi bo' Yuda pu'uhegɔ la dɔla Pɔɔl la Banabase poore, ti ba tɔgera bɔ'ɔra ba gee kpɛmeha ti ba kelum bɔna Yinɛ zu'uhegɔ la puan.
Vo'ohego dabeherɛ la en le ta paaɛ la, la ŋwani ti tiŋa la za'a nɛreba n wa'am na ti ba kelehe Daana la yelehum.
Gee Yuuduma la n nyɛ nɛrekuuŋɔ la, nyuure n kɛ̃ ba, ti ba pɔhɛ tuura, gee zɛregera Pɔɔl n tɔgɛ se'em la.
Ti Pɔɔl la Banabase tɔgɛ la buraanɛ yele ba yeti, “La nari mɛ ti ba muulɛ Yinɛ yelehum la bo' yamam yia.
Gee yamam n zagehɛ ka nam bu la, gee gakɛ ya ti yamam ka nari vom kamba'ahɛ wa la, tu nyaa ŋmɛregera lɛbera la sɛba n dagi Yuda buuri la zi'an.
Ŋwana wa la zuo, Daana pun bo' tumam a nuurɛ mɛ yeti, ‘Mam iŋɛ ya ti ya dɛna la niihum bo' sɛba n dagi Yuda buuri la, Ti ya bahɛ ti faarɛ paaɛ timpaberɛ wa zi'an woo.’ ” Sɛba n dagi Yuda buuri la n wum ŋwana la, ba pee puurɛ mɛ, ti ba pɛgera Daana la yelehum la.
Bama sɛba ti ba pun maahum ti ba nyɛ vomkan ba'ahɛ la bamam en nam.
Yinɛ yelehum la n yiregɛ zi'an la puan se'em n bala.
Gee Yuuduma la doohe mɛ dɔrɛ pɔge se'ehi en kaabɛ si mɛhi bo' pu'uhegɔ la, mina si nɛŋa si poore la, la buraahi se'ehi n de zuto duma tiŋa la puan la, ti ba gbirege Pɔɔl la Banabase, sa'ɛ ba yehe tiŋa la puan.
Ŋwana ti Pɔɔl la Banabase kpa'ahɛ ba nama puuhego bahɛ ti la dɛna yele bo' tiŋa la, gee nyaa kiŋɛ Ikonium tiŋa.
Ti Yezu zahereba la pirɛ la nyɛɛma la Fa'a Sia la.
Pɔɔl la Banabase boi Ikonium Bala mɛa n le iŋɛ, Ikonium puan, zi'an ti Pɔɔl la Banabase kiŋɛ ta kɛ̃' Yuuduma zamehegɔ yire la puan, muulɛ Yinɛ yelehum la paaɛ paaɛ ti Yuuduma la Girikiduma zo'e zo'e nam yelehum la.
Gee Yuuduma sɛba n ka nam yelehum la dɔrɛ sɛba n dagi Yuda buuri la, tu'ule ba puti'ira la suurɔ la.
Ŋwana zuo, ti Pɔɔl la Banabase yee tiŋa la puan yuue, tɔgera Daana la yelehum la ninmu'urɛ, ti Daana la mɛŋa bahɛ ti a tuntuneba la tuna daalehum la nyalema la ba nu'uhi ti la pa'alɛ ti zu'uhegɔ yelehum la dela eŋa yelehum.
Gee tiŋa la nɛreba zo'e zo'e welehi mɛ buyi, ti basɛba pa' Yuuduma la n ka sakɛ yelehum la poore, ti basɛba me pa' Yezu tuntuneba la poore.
Ti sɛba n dagi Yuuduma la Yuuduma la ba kima za'a, la n ta maahum ti ba iŋɛ ba sɛla en ka ani suŋa gee lobe ba la kuga la, ti Yezu tuntuneba la baŋɛ de yele, zɔ kiŋɛ Lisetira la Dɛɛbi n de Likoniya tinkãtɛ la puan, la tihi se'ehi n boi kɔrum kɔrum la puan.
Bilam ti ba ta bɔna gee muula faarɛ yelehum la.
Pɔɔl la Banabase boi Lisetira la Dɛɛbi tihi puan.
Lisetira puan, buraa n boi bini dɛna kɔɔreŋɔ ka dɔgum puan na, ka malum kiŋɛ.
Ti buraa kana mɛa wa zi'a kɛleha Pɔɔl n tɔgeri la kpiri.
Ti Pɔɔl ta biha en zii, ta baŋɛ ti buraa wa tari sakerɛ ti a wan nyɛ a tibegɔ, ti Pɔɔl yele en paŋa paŋa yeti, “Ihege ze'ele fum nama zuo.” Ti buraa wa ɛkɛ ze'ele, pɔhɛ kina kaara.
Nɛrekuuŋɔ la n nyɛ Pɔɔl en tum se'em la, ti ba woole kpim Likoniduma yetɔgum puan yeti, “Tingama n lebege nɛreba wa'am tu zi'an na.” Ti ba sigɛ Barabase ti Zeyusi, gee sigɛ Pɔɔl ti Hɛmese, se'ere n sɔi la, eŋa n boi nɛŋa la tugum la.
Ti tindaansɛka n kaaberi Zeyusi wa la bagerɛ bɔ'ɔ la kɔ'ɔm pɔra la tiŋa la kinkɛleŋa, ti a tari lɔlehi la mɔpuuro na, ti eŋa la nɛrekuuŋɔ la maahum ti ba kaabɛ ba.
Yezu tuntuneba Banabase la Pɔɔl n ta wum ŋwana la, ba aahum la ba futo, gee zɔ gɛregɛ nɛreba la puan ha, tahera yeti, “Tu zɔduma wa, ŋwani ti ya ita ŋwana?
Tumam dela nɛresaaleba wuu yamam la, tara la yelesuma wa'am na muula bɔ'ɔra ya ti ya ŋmɛregɛ ya puti'ira yehe yeleyotuna wa puan, gee wa'am Yinɛ vua wa ze'a na, se'em n naam saazuo la tiŋa wa, la ateko wa la sɛla woo n boi ba puan la.
Buuri saŋa se'ehi n tole ha la, ti Yinɛ yuum bahɛ ti tihi woo ita ban boti se'em, gee la bala za'a, aze' nyɛ duma boi mɛ Yinɛ itesuŋɔ seko ti a ita doohe n baheri ti saa zɛ'ɛta saazuo na niira bɔ'ɔra ya, ti yuuma dɛna yuumsuma, ti a tigeha tɔ tu dia ti ya suya pirɛ la nyɛɛma.” La Pɔɔl duma n pun tɔgɛ yetɔge buna za'a la, bu ka nyaŋɛ la pika pika me, ta'am gu' nɛrekuuŋɔ la ti ba da kaabɛ ba.
Gee Yuuduma basɛba n ze'ele Antiyoke la Ikonium tihi puan na, tɔgɛ nyaŋɛ ti nɛrekuuŋɔ la ti ba pa' ba poore.
Nyaa lobe Pɔɔl, vuue en yehe tiŋa la yiŋa ha ta bahɛ ti'iha ti a ki mɛ.
Gee zahereba la n lagehɛ kaaɛ en la, a ihege mɛ kiŋɛ kɛ̃ tiŋa la puan, ti yiimbeere ti eŋa la Banabase kiŋɛ Dɛɛbi.
Antiyoke lɛbega.
Ban muulɛ yelesuma la tiŋa la puan ba'ahɛ la, ti nɛreba zo'e zo'e nam yelehum la, ba lebe la Lisetira, ze'ele bilam tole Ikonium nyaa ta tole Antiyoke.
Ba doohe malum kpe'em zahereba la gee kpemehe ba ti ba bɔna ba sakerɛ la puan, yɛta ba yeti, “Tu wan doohe la namehegɔ zo'e zo'e puan gee kɛ̃ Yinɛ sɔ'ɔlum la puan.” Ban doohe lageŋɔ la woo puan lu' nuurɛ gee pu'uhɛ gee loohe kiinduma bahɛ lageŋɔ woo puan ba'ahɛ la, ba dikɛ ba woo iŋɛ la Daana se'em ti ba sakɛ bo' en la nu'uhen.
Ti ba nyaa ze'ele bilam doohe Pisidiya tole, wa'am na paaɛ Pamfiliya.
Ban tɔgɛ yelehum la Pɛga puan la, ba ze'ele bilam kiŋɛ sige la Atalia.
Ba ze'ele la bilam le zom uureŋɔ lebe Antiyoke, ze'a ti ba daa lagehɛ dikɛ ba iŋɛ Yinɛ zu'uhegɔ puan la tuuma la ti ba tum ba'ahɛ la.
Ban wa'am na na paaɛ la, ba yi' lageŋɔ la za'a mɛ lagehɛ na, nyaa yele sɛla woo ti Yinɛ dikɛ ba tum la ba, la Yinɛ n yu'ɛ sakerɛ kuleŋa se'em bo' sɛba n dagi Yuda buuri la se'em.
Ŋwana pooren, ba yee mɛ la Yezu zahereba la yuue fiiwa.
Yerusalɛm Kiinduma sɔhega Ti nɛreba basɛba ta ze'ele Yudiya wa'am na pa'ala sakereba la yeti, “Han dagena fum ŋma mɛ wuu Moose pa'alegɔ la n yele se'em la, fum kan ta'am nyɛ faarɛ.” Ban ta ba'ahɛ la, Pɔɔl la Banabase ŋmɛ' la nɔkpe'en tuulɛ la ba, Pɔɔl la Banabase la basɛba ti ba looe ba ti ba tari yele ana wa kiŋɛ Yerusalɛm ta sɔhɛ la Yezu tuntuneba la la kiinduma la.
Ti lageŋɔ la tum ba, ti ban dole Fonisiya la Samariya la, ba yeti sɛba n dagi Yuda buuri la teere mɛ, ti sakereba la za'a n boi ze'se'ehi la puurɛ pee.
Ban wa'am na paaɛ Yerusalɛm la, lageŋɔ la za'a la Yezu tuntuneba la, la kiinduma la za'a to'e ba mɛ, ti ba me yele ba Yinɛ n doohe bamam puan tum yele sɛ'a woo.
Gee sakereba la basɛba n boi Farasiiduma wele la ihege ze'ele mɛ yeti, “La dela de sore ti ba ŋma ba, gee ti ba me bo' ba nuurɛ ti ba dɔla Moose ze'elego la.” Ti Yezu tuntuneba la, la Lageŋɔ la Kiinduma la lagehɛ taaba zi'ire ti ba bihɛ sɔhega wa puan.
Ban ta ŋmɛ' nɔkpe'ene la zo'e la, ti Pita ihege ze'ele saazuo yele ba yeti, “N suurɔ wa, ya mi' ti kuremin ha la, Yinɛ yuum looe la loore ya puan, ti mam n wan dɛna se'em puan ti Sɛba n dagi Yuda buuri la wan doohe wum yelesuma wa wa gee lebege sakereba.
Gee Yinɛ se'em n mi' asaala suuren la, pa'alɛ yeti ba nari mɛ doohe la n bo' ba a Fa'a Sia la, wuu en yuum bo' tumam se'em la.
En duuhe ba suya la bahɛ doohe ban nam la puan la, pa'alɛ yeti, yima yima ka boi tumam la bamam tiŋasuka.
Bala zuo la, ŋwani ti ya makera Yinɛ bihera, doohe la yan le dikera yɔgehega yɔgera a zahereba wa, yɔgelehi, yɔgehega sɛka ti tumam yaabeduma bii tumam mɛhi kan ta'am zi wa?
Lan tugum dɛna se'em dela, tumam sakɛ ya ti tu wan nyɛ faarɛ doohe la zu'uhegɔ seko n doohe Yezu puan na la, wuu bamam me n wan sakɛ se'em la.” Ti lageŋɔ la za'a yee suram, gee kɛleha sɛlawoo ti Banabase la Pɔɔl yɛta ba doohe daalehum la nyalema sɛ'a ti Yinɛ tum doohe ba puan, sɛba n dagi Yuda buuri la tiŋasuka la.
Ban ta tɔgɛ ba'ahɛ la, ti Yemesi lerege yeti, “N suurɔ wa, kelehe ya mam.
Simeyɔn (Yu'urɛ wa ta'am yi'ira Simɔn se'em yu'urɛ deyima en de Pita la).
pun pa'alɛ Yinɛ en pɔhɛ zɔ sɛba n dagi Yuda buuri wa nimbu'ɔ se'em, gee yeti a yehe nɛreba ba puan ti ba yi'ira a yu'urɛ la.
Dina wa doohe mɛ la nɔtɔgeheba tugum la ti ba gulehɛ yeti, ‘Yele ana pooren n wan lebe na, la n maalɛ Deviti bɔŋa zi'an la lu la.
N wan vaaɛ nangoone gira la le mɛ en, la n sɛ di ze'ele saazuo, ti nɛrawoo han nyɛ bala, ba wan ɛ Daana la.
Sɛba n pun dagena Yuda buuri gee ti mam yi' ba la za'a.
Daana la n yele se'em n baheri ti nɛreba bɔkera yele ana yuuma yuuma ha la.’ Bala zuo, mam n gi' putɛ'se'ere dela, tu da daam sɛba n dagi Yuda buuri gee ŋmɛregɛ yɛ'a Yinɛ zi'an na wa, Gee tu tugum gulehɛ bo' ba yeti, ba yehe ba mɛhi baga dia puan, la yaluntuuma, la sɛla woo ti ba kigɛ ku, la ba da dita ziim.
Se'ere n sɔi la, tihi wuu puan, buuri sansɛka n tole, Moose tari sɛba n muuli a yele me, se'ere n sɔi la, ba kãalɛ a yele vo'ohego dabeherɛ wuu zamehegɔ yiya la puan.” Kiinduma gɔŋɔ ti ba gulehɛ bɔ'ɔra sakereba sɛba n dagi Yuuduma Ti Yezu tuntuneba la lageŋɔ kiinduma la, la lageŋɔ la za'a ku nuurɛ ti ba looe nɛreba ba puan pa'ahɛ Pita la Banabase puan tum ba ti ba kiŋɛ Antiyoke, ba tum Yudasi se'em ti ba yi'ira Barabase, la Silase se'em n de suurɔ la nɛŋa daana la, ba gulehɛ gɔŋɔ wa yeti, “Tu suurɔ wa, Yezu tuntuneba la, la Kiinduma la n gulehɛ bɔ'ɔra yamam sakereba sɛba n dagi Yuda buuri ya tuuhum puan na, bɔna Antiyoke, Siriya la Kilikiya tihi puan la, tu pu'uheri ya na.
Tumam n wum ti nɛreba basɛba ze'ele tumam zi'an yehe, gee me ka to'e kã'aŋɔ tumam ze'a la, wa'am na yele ya yɛla a sɛ'a ti daam ya suya, gee gbirege ya puti'ira ti a ka gã'a bɔbeyinɛ la zuo, ti tumam ku nuurɛ deyina tum nɛrebana wa ya ze'a na, ti ba doohe la tu nɔŋerɛ suurɔ Banabase la Pɔɔl, sɛba n pun pɔ̃hɛ ba nyuurɔ tu Daana Yezu zuo.
Tu tum la Yudasi la Silase sɛba n wan tɔgɛ yele sɛ'a n boi gɔŋɔ wa puan la ba nuurɛ bo' ya.
Yelemɛŋerɛ la dagi Fa'a Sia la, la tumam me puti'irɛ ti tu pɛregɛ zeero le pa'ahɛ zeseto n pun bɔna ya zuo wa, han dagi yele sɛ'a en pakɛ wa.
Ya da dita sɛla woo n dikɛ kaabɛ bo' bagerɛ, ya da dita ziim, bii sɛla ti ba kigɛ ku gee yehe ya mɛhi yaluntuuma puan.
Ya han dɔla ŋwana, la ba'ahɛ mɛ, Yinɛ suŋɛ ya.” Ŋwana ti ba tum nɛreba wa, ti ba kiŋɛ Antiyoke.
Ti ba ta paaɛ, lagehɛ lageŋɔ la za'a, ba bo' ba gɔŋɔ la.
Lageŋɔ la nɛreba la n kãalɛ gɔŋɔ la, ba puurɛ pee mɛ la kpemehego seko n boi bini la.
Ti Yudasi la Silase en de nɔtɔgeheba la tɔgɛ yele sɛ'a n wan kpemehe gee sɛ sakereba la ze'ele suŋa.
Ban kɛ̃ bini yuue fii la, sakereba la bahɛ ba mɛ la suma'ahum ti ba lebe sɛba n tum ba na la zi'an.
[Gee Silase bihɛ ti la ani suŋa ti a yee bilam.]
Bala ti Pɔɔl la Banabase yee Antiyoke, la ba nɛreba basɛba zo'e zo'e, pa'ala nɛreba la, gee muula Daana la yelehum la bɔ'ɔra ba.
Pɔɔl la Banabase welegere Dabeha n iŋɛ fii wa la, ti Pɔɔl yele Banabase yeti, “Wa'ana ti tu lebe doohe bihɛ sakereba sɛba woo ti tu doohe tihi la woo puan pa'alɛ gee muulɛ Daana la yelehum bo' ba la, la tu bihɛ ban ani se'em.” Ti Banabase bɔta ti Yɔn se'em yu'urɛ deyima n yi'iri Maki la doohe ba.
Gee Pɔɔl ku a puti'irɛ mɛ ti ba kan bahɛ ti se'em n tabelɛ zagehɛ ba Pamfiliya gee ka doohe ba kiŋɛ tuni la doohe ba.
Ti ba nɔkpe'ene la ba' karegɛ gaŋɛ ti ba welehi taaba, ti Banabase tari Maki, ti ba zom uureŋɔ kiŋɛ Sapuruse.
Gee ti Pɔɔl me tari Silase ti bamam me yeti ba yehe, Ti Sakereba la pu'uhɛ dikɛ en iŋɛ Daana la zu'uhegɔ puan.
Ti Pɔɔl doohe Siriya la Kilikiya tihi puan za'a puan, sɛɛra Lageŋɔ duma la woo zɛ'ɛta.
Timoti pa'ahɛ Pɔɔl la Silase puan Ti Pɔɔl kiŋɛ ta paaɛ Dɛɛbi la Lisetira tihi puan, bilam ti ba nyɛ zahera ayima yu'urɛ en yi'iri Timoti, ti a ma dɛna Yuda buuri puan pɔka, dɛna sakereba la ayima, gee ti a sɔ dɛna Giriki nɛra.
Timoti wa dela se'em ti sakereba la n boi Lisetira la Ikonium la tɔgera a yele suŋa.
Ŋwana ti Pɔɔl bɔta ti Timoti wa doohe en, nyaa bahɛ ti a ŋma, Yuuduma la n boi zɛ'se'ehi puan la zuo.
Se'ere n sɔi la, ba daa mi' ti Timoti sɔ dela Giriki buuri.
Ti ban dole kaara tiŋa tiŋa la, ba yeti nɛreba la ze'elego seko ti tuntuneba la kiinduma la en boi Yerusalɛm ku nuurɛ bu ba ti ba dɔla a suŋa la.
Ba doohe se'em kpemehe lageŋɔ la nɛreba ba sakerɛ puan n bala, ti nɛreba me malum kɛ̃ lageŋɔ la pa'ahɛ daarɛ woo.
Pɔɔl nyɛ la Masedoniya buraa lilegere puan Ti ba doohe Firigiya la Galatia sɔ'ɔlum la puan za'a kaaɛ, doohe la Fa'a Sia la n ka bo' ba sore ti ba muulɛ yelehum la Esiya tiŋa puan la zuo.
Ban wa'am na paaɛ Misiya tiŋa beene zuo la, ba iŋɛ ba puti'irɛ ti ba kɔ'ɔm kɛ̃ Bitiniya tiŋa puan, gee Yezu Sia la ka bo' ba sore, bala ti ba doohe Misiya kinkɛleŋa sige, ta paaɛ Torowase.
Ti yu'uŋɔ ti Pɔɔl ta nyɛ lilegere, ti buraa n yehe Masedoniya tiŋa n bala zɛ'a la en bɛlena yeti, “Wa'am Masedoniya na suŋɛ tɔ.” Eŋa n nyɛ lilegere dina wa la, ti tu ihege bilam bilam, zigera ti tu yakɛ kiŋɛ Masedoniya, se'ere n sɔi la tu sakɛ ya ti Yinɛ n yi' tu ti tu kiŋɛ ta muulɛ faarɛ la bo' ba .
Lidiya teere Ti tu zom uureŋɔ, ze'ele Torowase, kɔ'ɔm kiŋɛ tuuntɔɔ ta paaɛ Samotirasi, yiimbeere ti tu paaɛ Niyapolise, ze'ele bilam tole Filipi, kaŋa n de tinkãtɛ Masedoniya tiŋa la puan, me dɛna Aromduma sɔ'ɔlum.
Tu yee la tinkana wa puan dabeha fii wa.
Ti vo'ohego dabeherɛ la ta paaɛ, ti tu yehe tiŋa la yiŋa, kiŋɛ ta pɔra kulaa la, zi'an ti tumam ti'iha ti pu'uhegɔ ze'a wan bɔna la.
Tu zi'ire la bilam na la, pɔhɛ tɔgera bɔ'ɔra pɔgehi n lagehɛ na.
Ti pɔka bɔna ba puan kɛleha tɔ, ti ka yu'urɛ yi'ira Lidiya, dɛna pɔka dɛna Yin-zɔta, yehe Tayatira na, kɔɔha fumɔlɔ.
Ti Daana la yu'ɛ ka suure ti ka kɛleha Pɔɔl en yeti sɛla la suŋa suŋa.
Kaŋa la ka yire nɛreba la za'a n ta to'e ko'om sua la, ka bɛlena tumam yeti, “Ya han sirum nyɛ mam ti mam dela sakera Daana la puan, wa'am ya na kɛ̃'ɛ̃ra mam yire.” Ka tɔgera la bala tara tara ta nyaŋɛ tɔ.
Ba pagɛ Pɔɔl la Silase Daarɛ deyima ti tu yɛ'a pu'uhegɔ zi'an la, tu tu'uhɛ la pugela n de yameŋa, ti kulekpa'bɛ'a dɔla ka, ti ka dɛna sɔputega, tari ligeri kina na bɔ'ɔra a daana la doohe la en yeti nɛreba ba yɛla la.
Pugela wa n dole Pɔɔl la tumam la, ka ni ta kaahɛ mɛ bahɛ na yeti, “Nɛrebana wa dela Gaŋɛ za'a Yinɛ la Yamehi, muula faarɛ sore la bɔ'ɔra ya.” A iti ŋwana wa la dabeha zo'e zo'e.
Ti a itegɔ la ba' nyiie Pɔɔl susuya, ti a ŋmɛregɛ yele kulekpa'bɛ'a la yeti, “Yezu Kiresta yu'urɛ la puan ti n bo' fum nuurɛ yɛta fum tole yehe a puan na.” Ti sankaŋa mɛa puan la, ti sɛbɛ'a yehe pugela la puan.
Gee pugela la daan duma la n nyɛ ti ban tari puti'irɛ ti ba wan nyɛ ligeri la tole ya la, ti ba nyɔkɛ Pɔɔl la Silase, vɛ' ba kɛ̃ da'a puan na, tari ba wa'am kpɛ'ɛnduma nɛŋan na.
Ban tari ba paaɛ yelegakereba nɛŋan na la, ba yeti, “Buraahi sina wa ba' daani la tu tiŋa wa, ba me dela Yuuduma, gee wa'am na pa'ala tu nɛreba wa kiha sɛ'a n dagi ma'a bo' tumam n de Arome duma wa ti tu to'e a dɔla.” Ti nɛrekuuŋɔ la lagum pa' ba poore, zabera la Pɔɔl duma, ti yelegakereba yɛɛhɛ ba lɔgerɔ, gee bo' nuurɛ ti ba ŋmɛ' ba.
Ti ban ŋmɛ ba sagum sagum ba'ahɛ la, ba vu ba ta bahɛ la paka deo puan, gee bo' sɛba n biheri paka deo la nuurɛ ti ba gura ba suŋa.
Doohe la ban bo' en nuurɛ se'em la zuo, ti eŋa me tari ba kɛ̃ paka deo la saraa puan ha, ta dikɛ kuto ba' ba nama tabelɛ dɔkãtɛ.
La ta paara me woo yu'uŋɔ sunsua bɔba, ti Pɔɔl la Silase pu'uha gee yuuma bɔ'ɔra Yinɛ, ti sɛba ti ba pagɛ la ba la kɛleha.
Ba yeti ba bihɛ, ti tiŋa la tinmiiŋo kãtɛ n miim, ti paka deo la ɛ̃berɛ la gbiregera, ti bilam bilam ti paka kulehi la za'a yu'uhɛ, ti zɔtɔ la n ba' nɛreba la za'a lorehe.
Gura la en ta ihege nyɛ ti paka deo kulehi la yu'ɛ mɛ gã'a la, ti a fooe a su'a ti a ku a mɛŋa se'ere n sɔi la, a ti'ihɛ ti sɛba ti ba pagɛ ba la za'a yehe zɔ mɛ.
Gee Pɔɔl tahɛ en mɛ la kɔkɛ'ɛŋa yeti, “Da pɔgelum fum mɛŋa gee tu woo boi mɛ.” Ti gura wa yi' ti ba tari bugum kɛ̃ na, ti a lu tiŋa Pɔɔl la Silase nɛŋan gbi'ira.
Gee nyaa tari ba yehe yiŋa na yele ba yeti, “Naa, Beni ti n wan iŋɛ la n nyɛ faarɛ?” Ti ba lerege en yeti, “Nam Daana Yezu, gee fum wan nyɛ faarɛ, fum la fum yire za'a.” Ti ba nyaa tɔgɛ Daana la yelehum la bo' eŋa la sɛba woo n kɛ̃'ɛ̃ri a yire la puan la.
Ti yu'uŋɔ kuŋɔ sankaŋa mɛa puan, ti gura la tari ba kiŋɛ ta di'ihe ba nɔra la, gee ti eŋa la a nɛreba za'a to'e ko'om sua kalam ka gu'um.
Ti a nyaa tari ba wa'am a yire na, bo' ba dia, gee ti eŋa la a nɛreba za'a nyɛɛna la bamam n lebege sakereba bo' Yinɛ.
Beere n ta yilegɛ la, ti sɛba n gakeri yɛla la tum gureba yeti, “Kiŋɛ ya ta bahɛ ti buraahi la kiŋɛ.” Ti gura la to'e sɔɔleŋa la ta yele Pɔɔl yeti, “Yelegakereba la tum na yeti, tu bahɛ ti ya kiŋɛ.
Bala zuo la, ya ta'am yehe nananawa la inma'ahum.” Gee Pɔɔl lerege en yeti, “Ba ŋmɛ tumam mɛ nɛrekuuŋɔ nɛŋan, gee ka nyɛ tu tuure, gee ti tu me dɛna Arome tiŋa wa nɛreba, ti ba le pagɛ tu, gee nyaa bɔta ti ba bahɛ tɔ bããlam?
La kan iŋɛ bala.
Bahɛ ti ba mɛhi wa'am na tari tu yehe.” Ti gureba la tari yetɔgum la ta bo' yelegakereba la, ti dabeem ke ba, la ba wum ti ba dela Arome tiŋa duma la.
Ti ba nyaa wa'am na belum ba, gee nyaa tari ba yehe, gee nyaa yele ba ti ba bahɛ tiŋa la puan.
Ban yehe paka deo la puan na la, ba kiŋɛ la Lidiya yire.
Ban paaɛ nyɛ gee kpemehe sakereba la ba'ahɛ la, ti ba bahɛ tiŋa la puan.
Tɛsalonika gbiregeri Pɔɔl la Silase n wa'am na gaŋɛ Amfipolisi la Apolonia tihi tole la, ba wa'am na paaɛ la Tɛsalonika, zi'an ti Yuuduma zamehegɔ yire bɔna bini.
Ti Pɔɔl kiŋɛ ta kɛ̃ bini wuu en ni pun ita se'em la, vo'ohego dabeha atã ti eŋa la Yuuduma la tɔgera yɛla gulehegɔ la puan, ti a pa'ala ba, gee niira bɔ'ɔra ba ti la de la Kiresta la namehɛ gee ihege kum puan.
Gee nyaa yele ba yeti, “Yezu kana wa, se'em ti mam muula bɔ'ɔra ya wa en de Kiresta la.” Ti ba zo'e zo'e nam yelehum la, dikɛ ba mɛhi pa'ahɛ Pɔɔl la Silase puan, ti sɛba me n de Giriki sɛba en de Yinɛ zɔteba la, me zo'e zo'e ta ta' la pɔgese'ehi n de zuo duma la me ka pɔ'ɛ.
Gee nyuure n kɛ̃ Yuuduma la basɛba, ti ba me nyɛ nɛreyaalehi sise'ehi n boi da'a, ti ba pa' ba poore, ti ba nyaa lagehɛ taaba bahɛ ti gbiregeri kãtɛ sige tiŋa la puan.
Ban eere Pɔɔl la Silase ti ba tari ba na ze'ele nɛrekuuŋɔ tiŋasuka la, ba kiŋɛ ta zabɛ mɛ la Yason yire.
Ban ka nyɛ Pɔɔl la Silase bini la, ti ba vɛ' Yason la sakereba basɛba wa'am tiŋa la kpɛ'ɛnduma nɛŋan na, gee vɔɔla yeti, “Nɛreba wa en dole tuleha timpaberɛ wa kpabera la, nyaa paaɛ ka'lam me na, ti, Yason to'e ba ki'ihɛ a yire.
Ba za'a iti la sɛla n ka dole Kaiza ze'elego la.
Ba yeti, naba ayima me n boi ha ti a yu'urɛ yi'ira Yezu.” Nɛrekuuŋɔ la kpɛ'ɛnduma la n wum ŋwana la, la daam ba mɛ.
Ti ban to'e bahega ligeri Yason la sɛba ti ba lagum nyɔgɛ ni la zi'an ba'ahɛ la, ba bahɛ ba mɛ ti ba kiŋɛ.
Pɔɔl la Silase boi Beroya Yu'uŋɔ kuŋɔ mɛa puan ti sakereba la tari Pɔɔl la Silase ta bahɛ sore ti ba kiŋɛ Beroya tiŋa.
Ban ta paaɛ bini la, ba kiŋɛ la Yuuduma zamehegɔ yire puan.
Yuuduma bana to'e ba gana Yuuduma sɛba n boi Tɛsalonika puan la mɛ, se'ere n sɔi la, ba to'e yelehum la ti ba muulɛ bo' ba la mɛ la ninmu'urɛ, gee viihɛ gulehegɔ la puan daarɛ woo ti ba bihɛ nyaa yɛla la ani la bala bini.
Ŋwana zuo la, ba zo'e zo'e nam yelehum la mɛ ta ta' la Giriki pɔgehi la buraahi zo'e zo'e n de zuoduma.
Gee Yuuduma sɛba n boi Tɛsalonika la n ta wum ti Pɔɔl le muulɛ yelehum la me, ba ɛ Beroya tiŋa puan mɛ, ti ba ihege wa'am bilam me na, ti ba gbirege gee tu'ule nɛrekuuŋɔ la.
Bilam bilam ti sakereba la tari Pɔɔl kalam kiŋɛ ateko ko'om nuuren, gee ti Silase la Timoti yee pooren.
Sɛba n tari Pɔɔl kina la, tari en kiŋɛ la zaaɛ zaarɛ ta paaɛ Atense, ti en pa'alɛ ba ba wan iŋɛ se'em bahɛ ti Silase la Timoti wa'am na paaɛ en ka'lam ba'ahɛ la, ti ba keehe en gee lebe.
Pɔɔl boi Atense Pɔɔl n boi Atense gee gura Silase la Timoti la, a suure sagum mɛ paaɛ paaɛ, la tinkãtɛ la n pirɛ la baga la.
Bala a pɔhɛ yetɔgum mɛ la zamehegɔ yire la puan la Yuuduma la la Yinɛ zɔteba la, la da'ahi puan daare woo la sɛba en wan bɔna bini.
Ti Epikureya la Sitoyiki yɛmduma wa'am na ŋmɛ'ɛra nɔkpe'ene la en.
Ti sɛba yeti, “Gerego kuna me boti ku pa'alɛ la bem?” Ti sɛba me yeti, “A tɔgeri la tihi sise'ehi tingama yɛla.” (Se'ere n sɔi la Pɔɔl n muuli Yezu faarɛ yelehum la yeti a ki mɛ gee ihege la.)
Ti ba tari en wa'am Areopagus tugum zi'an la puan na, nyaa soke en yeti, “Bahɛ ti tu baŋɛ pa'alesaaŋa wa ti fum pa'ala vuurɛ en de se'em?
Se'ere en sɔi la, fum tari la pa'alesaanɛ wa'am tu tuba puan na, bala ti tu bɔta ti tu baŋɛ ku vuurɛ.” Atenseduma woo, la saama n ki'ire ka puan, ka tari ba saŋa ita sɛla gana ba yɛta bii ba kɛleha sɛla n de yele paalɛ.
Ti Pɔɔl ihege ze'ele Areopagus wa nɛŋan yeti, “Atenseduma wa, mam nyɛ ti ya ba dɛna la Yinɛ pu'uheba sadɔseko woo puan paaɛ paaɛ.
Se'ere n sɔi la, mam n doohe ya tiŋa wa za'a kaaɛ mum la, gee ma'ɛ n mɛŋa bihera ya lɔgeseto ti ya na'aha la, mam nyɛ la kaabegɔ bimbine deyima ti gulehegɔ gulehɛ iŋɛ de zuo yeti, ‘Yinɛ se'ere ti tu ka mina.’ Bala zuo la, yinɛ se'ere ti ya na'aha gee ka mina la, Yinɛ dinɛ n bala ti mam muula bɔ'ɔra ya wa.
Yinɛ se'ere n naam timpaberɛ wa la sɛla woo n boi de puan la.
Yinɛ se'ere n de Saazuo la timpaberɛ wa zuo Daana la ka kɛ̃'ɛ̃ri zɔnɔ ti saaleba dikɛ nu'uhi mɛ puan.
Bii nɛreba tuna bɔ'ɔra en wuu a boti la sɛla, se'ere n sɔi la, eŋa en bo'ori saala woo vom, la sɛla woo vo'ohum.
Yinɛ wa naam la nɛra ayima ma'a, ti nɛre-ina wa puan ti nɛreba buuri buuri wa pirɛ timpaberɛ wa zuo za'a, eŋa en bu ba woo ba bɔŋa saŋa ba bɔŋa saŋa.
Eŋa n bo' ba za'a ba beene ba beene la ba bɔŋa ze'a ba bɔŋa ze'a.
Yinɛ iŋɛ ŋwana wa, ti nɛreba wan ɛɛra en.
Ba wan tu'una ɛɛra en, ta nyɛ en, gee ti Yinɛ me pun ka zaaɛ la tu se'em.
Se'ere n sɔi la, ‘Eŋa zuo ti tu vɔna, gee kina gee dɛna nɛreba wa,’ wuu ya mɛŋa mageha guleheba en yele se'em yeti, ‘Se'ere n sɔi la, tumam me dela a kɔma la.’ Tumam n yi de yinɛ kɔma la, la dagi ti tu ti'iha ti Yinɛ naanɛ wan ani mɛ wuu salema, bii salempɛɛlega bii kugere bii naanɛ se'ere ti ba gulɛ bii naanɛ bii ti'ihegɔ seko en yehe asaala na.
Saŋa daa boi ti Yinɛ daa ka dikɛ saaleba yɛmka'alum ti la dɛna daaŋɔ.
Gee nananawa, a bo' nɛrawoo n boi ze'sɛka woo la nuurɛ ti ba tee, Se'ere n sɔi la, a looe la dabeherɛ biŋe, ti daan dinɛ daarɛ ti a wan gakɛ nɛrawoo n boi timpaberɛ wa zuo tuuntɔɔ.
A wan doohe la buraa kayima ti a mɛŋa looe la, doohe eŋa puan ti putɛ'kɔ'ɔrɛ bɔna, eŋa n ihege en kum puan la.” Ban wum ti a purɛ a ki gee ihege la, ti basɛba pureha, gee basɛba yeti, “Tu boti fum malum tɔgɛ yele ana wa pa'ahɛ mɛ ti tu kelehe.” Lan paaɛ ŋwana beene la, Pɔɔl bahɛ ba mɛ.
Gee ba puan basɛba yehe me na pa' Pɔɔl poore dɛna sakereba, Diyonisuse n de Areopagus lageŋɔ nɛra la, la pɔka ti ba yi'ira Damaris la basɛba n lagum bɔna la ba lagum sakɛ.
Pɔɔl boi Korinti Ŋwana wa n tole la, ti Pɔɔl bahɛ Atense gee kiŋɛ Korinti.
Bilam ti ba ta nyɛ Yuda buuri la nɛra ayima ti ba ba yi'ira en Akuila, yehe Pɔntusi tiŋa na, nan kɔ'ɔm ze'ele Itali lebena la a pɔga Pirisila, se'ere n sɔi la, Kaiza Kulodeyose bo' la nuurɛ ti Yuuduma woo bahɛ Arome.
Ti Pɔɔl kiŋɛ ti a ta bihɛ ba, gee ba za'a n tuni tuunɛ deyina la zuo ti Pɔɔl kɛ̃ la ba, ti ba lagum tuna.
Ba za'a lagum maala la gana pagehi.
Vo'ohego dabeherɛ woo, Pɔɔl ni wan kɛ̃ zamehegɔ yire la puan, zigera ti a nyaŋɛ Yuda la Girikiduma la.
Silase la Timoti n ta ze'ele Masedoniya paaɛ en na la, ti Pɔɔl boi la yelehum la muulegɔ puan mimi, yɛta Yuuduma la ti Kiresta la dela Yezu.
Ban ka sakɛ bo' en, gee tuura en la, ti a kpa'ahɛ a futo puuhego bahɛ, gee yele ba yeti, “Ya taala dɔla ya mɛhi, mam ka tari taalɛ.
Yehe zina yɛ'a ha, n nyaa wan kiŋɛ la sɛba n dagi Yuda buuri la zi'an.” Ti Pɔɔl bahɛ zamehegɔ yire la puan, gee yehe kiŋɛ buraa ka yima zi'an ti ka yu'urɛ yi'iri Taitusi Yusetuse, dɛna se'em n na'aheri Yinɛ, ti a yire kɔ'ɔm du' la zamehegɔ yire la.
Kirisipuse n de kpɛ'ɛma zamehegɔ yire la puan la, to'e yelehum la lebege Daana la sakera, eŋa la a yire nɛreba za'a, ti Korintiduma sɛba n wum Pɔɔl yelehum muulegɔ la zo'e zo'e to'e lebege sakereba, to'e ko'om sua.
Yu'uŋɔ kuyima ti Daana la yele Pɔɔl lilegere puan yeti, “Da tara dabeem, tɔgera, da sina.
Se'ere n sɔi la, mam boi mɛ la hɔ, ti nɛra ka bɔna wan dikɛ a nu'o kalum hɔ bii a pɔgelum hɔ.
Se'ere n sɔi la, nɛreba zo'e mɛ tinkana wa puan mɛ dɛna mam nɛreba.” Ti Pɔɔl yee tiŋa la puan yuunɛ la ŋmarehi siyoobe, pa'ala nɛreba la Yinɛ yelehum la.
Gee Galiyo n wa biha Akaiya tiŋa la, ti Yuuduma wa lagehɛ taaba gbirege la Pɔɔl, tari en wa'am tugum yire puan na.
Nyaa yeti, “Burakana wa dole pa'ala nɛreba paaɛ paaɛ ti ba pu'uha Yinɛ sadɔɔ seko n ka dole la ze'elego la.” Pɔɔl n boi bini ti a ya'ɛ nuurɛ la, ti naba Galiyo pun yele Yuuduma la yeti, “La han deni la a tuue la se'ere bii a galum la se'ere n wan tari ni sore ti n to'e yamam Yuuduma wa suhega la.
Gee kan de tugum la yu'ura la yamam mɛŋa ze'elego wa la, ya mɛhi bihɛ tɔgɛ dɛ, gee mam ka boti n dɛna gakera yele ana wa puan.” Gee sa'ɛ ba tugum deo la puan ti ba yehe.
Ti Yuuduma la ŋmɛregɛ gurɛ Sositenese n de zamehegɔ yire la kpɛ'ɛma ayima la, ŋmɛ' en gakereba la nɛŋan, gee la bala za'a Galiyo ka be'e bihɛ ba yɛla wa puan.
Pɔɔl lebe Antiyoke Pɔɔl en kɛ̃ bilam yuue fii la, a keehe sakereba la za'a mɛ, gee zom uureŋɔ kiŋɛ Siriya tiŋa, ti Pirisila la Akuila doohe en.
Ti a wa'am na paaɛ Sinkireya, bahɛ ti ba kɛ̃ a zuo bilam se'ere n sɔi la a biŋe la nuurɛ.
Ban wa'am na na paaɛ Ɛfisu la, a bahɛ ba la bilam, gee yia la, a kɛ̃ la zamehegɔ yire puan, ta tɔgɛ yɛla la Yuuduma la.
Gee ban yele en ti a yee la ba dabeha ayi la, a ka sakɛ, gee en bahɛ ba gee yɛ'a la, a yele ba yeti, “Yinɛ han bɔta de bala, n wan ta lebe ye zi'an na.” Gee zom uureŋɔ Ɛfisu la yɛ'a.
En ta paaɛ sige Kasariya puan la, a kiŋɛ zom la Yerusalɛm ta pu'uhɛ lageŋɔ la, ze'ele bilam kiŋe sige Antiyoke.
En kɛ̃ bilam yuue fii wa la, a bahɛ bilam mɛ gee dɔla kaara tihi la n boi Galatia la Firigiya sɔ'ɔlum puan la, kpɛmeha zahereba la za'a en boi bini la.
Apolos tuuma Nananawa, Yuda buuri la nɛra ayima yu'urɛ n yi'iri Apolos, wa'am Ɛfisu na.
Ba dɔgɛ en la Alɛgezandiriya, ti a dɛna buraa n mi' tugum, gee me mina gulehegɔ la suŋa.
A zamehɛ bi'ɛ mɛ Daana sore la puan, gee tɔgera la ninmu'urɛ, gee me pa'ala Yezu yɛla la ma'a ma'a.
Gee a mi' la Yɔn ko'om sua la ma'a yele la.
Ti buraa wa pɔhɛ tɔgera la buraanɛ zamehegɔ yire la puan, gee Pirisila la Akuila n kelehe en ba'ahɛ la, ba tari en yehe kiŋɛ la kinkɛleŋa ha, ta pa'alɛ en Yinɛ sore la ma'a ma'a.
Buraa wa ta maahum ti a kiŋɛ Akaiya la, suurɔ la za'a daa pa' la a poore kpɛmeha en ti a kiŋɛ, gee nyaa gulehɛ gɔŋɔ bo' zahereba la n boi bilam la yeti ba to'e en suŋa .
En ta paaɛ la, a nyaŋɛ kpemehe sɛba woo ti zu'uhegɔ zuo ba lebege sakereba la mɛ.
Se'ere n sɔi la a kɔ'ɔm tɔgɛ mɛ la buraanɛ nyaŋɛ Yuuduma la, dɔla gulehegɔ la puan pa'alɛ ba ti Kiresta la dela Yezu.
Pɔɔl boi Ɛfisu Apolos n boi Korinti la, ti Pɔɔl doohe la tinkãra zo'e zo'e puan tole wa'am na paaɛ Ɛfisu, zi'an ti a nyɛ zahereba basɛba.
Ti a yele ba yeti, “Yan lebege sakereba la, ya to'e Fa'a Sia la?” Ti ba lerege yeti, “Aayi, tumam pun ka wum ti Fa'a Sia boi.” Ti Pɔɔl soke ba yeti, “Gee ba daa sɔ yamam ko'om la la ani puan?” Ti ba lerege yeti, “Yɔn ko'om sua la puan.” Ti Pɔɔl yele ba yeti, “Yɔn ko'om sua la dela suteere ko'om sua.
A daa yeti nɛreba la yeti, ba nam se'em n wan wa'am eŋa pooren na la.
Yezu n bala.” Nɛreba la n wum ŋwana la, ba nyaa sɔ ba ko'om la Daana Yezu yu'urɛ la puan.
Ti Pɔɔl n dikɛ a nu'uhi pagelɛ ba zuto la, ti Fa'a Sia la sige ba zuo, ti ba tɔgɛ zɛlempaala, gee purɛ.
Ba za'a de wuu nɛreba pia la ba yi'.
Ti Pɔɔl kina zamehegɔ yire la puan tara tara ŋmarehi sitã, tɔgera yelehum la la ninmu'urɛ, gee ŋmɛ'ɛra nɔkpe'ene se'ere n wan bahɛ ti nɛreba la bɔkɛ Yinɛ sɔ'ɔlum yɛla la.
Gee basɛba kɔ'ɔm kãbɛ suure zagehɛ yelehum la, gee yaala Sore la nɛreba la nɛŋan la, ti Pɔɔl bahɛ ba, gee tari sakereba la kina zamehegɔ yire ti ba yi'ira Tairanuse la puan, ta pa'ala pa'ali seko ti nɛreba wan bɔkɛ ba daare woo.
A iti la bala tara tara la yuuma ayi', ti la ŋwana wa bahɛ sɛba woo n boi Esiya dɛna Yuda buuri bii Giriki buuri la woo wum Daana yelehum la.
Seva dayɔɔhi Ti Yinɛ dɔla Pɔɔl puan tuna paŋa tuunkãra sɛ'a n boi si tɔka, ti ba nyaa tara Pɔɔl nɛnduuhega bii a fuo tanɛ n kalum a iŋa kina pagela bã'duma zuo ti ba bã'ahi bahera ba, ti kulekpa'bɛ'ɛhi ɛgera yɛhera na gee bahera nɛreba.
Ti Yuda buuri la puan sɛba eere sa'aha sɛbɛ'ɛhi me zigɛ ti ba dikɛ Daana Yezu yu'urɛ la sa'ahɛ kulekpa'bɛ'ɛhi n boi sɛba puan la, yɛta yeti, “N sa'ari fum mɛ Yezu se'em ti Pɔɔl muula a yele la puan.” Budibeto tuyopɔi n de Yuuduma pu'uhegɔ malema nɛŋadaana ti a yu'urɛ yi'ira Seva, en zigeri ita ŋwana wa.
Gee Kulekpa'bɛ'a la lerege ba yeti, “Han dɛna Yezu mam mi, la Pɔɔl mam mi' gee yamam dela bani?” Ti Buraa la ti kulekpa'bɛ'a la bɔna ka puan la ɛkɛ ba' ba, gbirege la ba ta nyaŋɛ ba za'a, ti ba zɔ yire la puan yehe na bɛɛla gee pɔgelum.
Yele dina wa n lu sɛba woo n boi Ɛfisu puan tuban la, Yuda buuri la Giriki buuri la woo n boi Ɛfisu puan ani la suram la dabehekãtɛ, gee ti ba zɛkera Daana Yezu yu'urɛ la.
Ti zo'e zo'e la n lebege sakereba la me purɛ ba be'em gee pa'alɛ bamam n ni tuna se'em la.
Ti sɛba me n ni tuna tiim tuuma la me kekeko me va ba tiim gɔnɔ la na nyɔ' tɔ nɛreba nɛŋan.
Ban magehɛ gɔnɔ la bihɛ la, tu wan koohe ni paaɛ wuu salempɛɛlega tuha pihinuu.
Ŋwana ti Daana yelehum malum zɔ'ɔra la paŋa gee tɔ'ɔra zi'an woo.
Ɛfisu gbiregeri Yele ana wa woo n iŋɛ ba'ahɛ la, Pɔɔl maahum mɛ Sia la puan ti a doohe Masedoniya la Akaiya tihi puan gee nyaa tole Yerusalɛm.
A yele bo' a mɛŋa yeti, “N han paaɛ bilam, n wan ba'ahɛ paaɛ Arome.” Bala ti a tum a suŋereba bayi', Timoti la Erastuse, ti ba kiŋɛ Masedoniya, gee ti eŋa mɛŋa yee Esiya yuue fii wa.
Sankaŋa puan la ti gbiregeri kãtɛ en sige, doohe Sore la zuo.
Buraa yu'urɛ n yi'iri Demetereyose, en de salempɛɛlega kuta, nyaa dikɛ salempɛɛlega kure Atemis tinganɛ la, ti tuun-dina wa tari ligeri tuunkãtɛ na bo' tuntuneba.
Ti a kã'ahɛ nɛrebana wa woo, la nɛresɛba woo n lagum tuna tuun-ana taaba lagehɛ taaba na yele ba yeti, “N taaba wa, ya mi' ti tu tarega wa yehe la tuun-ana wa puan.
Ya me nyɛ ya, gee me wum ti, dagi Ɛfisu ma'a puan, gee la ŋwani ti Esiya wa puan za'a, Pɔɔl wa doohe pã'ahɛ mɛ gee vɛ' nɛrekuuŋɔ yehe, doohe la en tɔgeri yeti, yina sɛ'a ti ba dikɛ nu'uhi maalɛ la dagi yina.
Ŋwana wa tari la nyɔ̃pɔ̃hega kina na, dagi la tu tuuma wa ma'a n wan bahɛ yoo, gee tinganɛ kãtɛ Atemis en de bage kãtɛ zɔŋɔ la wan lebege kɛhega lɔkɔ, ti ba faaɛ a pansɛka ti a tara ta'am lagehɛ Esiya tiŋa wa, la timpaberɛ wa za'a ti ba kina na'aha en la.” Ban wum ŋwana wa la, la wuŋɛ ba mɛ ti ba suya nyiie, ti ba kaahɛ tagurega yeti, “Ɛfisuduma Atemis n gani za'a.” Ti gbiregeri sige tiŋa la puan, ti nɛreba zɔ kalam kiŋɛ de'eŋo yire la puan, gee vɛ'ɛra Gayɔse la Aristakuse n de Masedoniya, dole Pɔɔl ɛɛra la.
Ti Pɔɔl bɔta ti a gɛregɛ nɛrekuuŋɔ la ha, gee ti a zahereba la ka sakɛ bo' en.
Ti Esiya kpɛ'ɛnduma sɛba n de Pɔɔl zɔduma la tum sɔɔleŋa bo' en na ti a da makɛ nɛ na'arɛ de'eŋo yire la puan.
Gee bala ma'a la ti nɛrekuuŋɔ la nyaa yabera bura bura.
Bana yɛta sɛla, ti bana me yɛta sɛla ha, se'ere n sɔi la, ba ka mi' ban boi zi'an, gee ti ba zo'e zo'e me ka mina se'ere zuo ti ba lagehɛ na.
Ti nɛrekuuŋɔ la basɛba ka'ana Alɛgezanda la ti Yuuduma la za'ɛ en bahɛ na.
Ti Alɛgezanda wa doohe yibehɛ nɛreba la ti nɛreba la go'e, gee nyaa zigera en wan iŋɛ se'em tɔgɛ suŋɛ a mɛŋa nɛreba la nɛŋan.
Gee nɛreba la n ta baŋɛ ti a dela Yuda buuri la, ti ba dikɛ gogo kaareŋa ayi' la, kaahɛ la nɔyinɛ baha na yeti, “Ɛfisu yinɛ Atemis n gani za'a.” Gee tiŋa la gɔnguleha en ta bahɛ ti nɛreba la go'e la, a yele ba yeti, “Ɛfisu tiŋambiihi wa, ani n gee ka mina ti Ɛfisu wa n biheri Atemis se'em n gani za'a la zɔŋɔ la, la bage se'ere saazuo ha lu na la?
Yele ana wa n kan ta'am sugɛ la zuo, la dela ya ana bããlam gee da kabelɛ tum tuunse'ere yoo.
Yan tari buraahi wa wa'am na ka'lam na wa, si ka fa' tu zɔŋɔ wa puan sɛla bii tu' tu bagerɛ wa.
Bala zuo la, Demetereyose la a kuteba taaba la n naaɛ la en wa han tara la se'ere la nɛre se'em, tugum deto la gã' mɛ, ti sɛba n gakeri yɛla bɔna.
Bahɛ ti ba paaɛ bilam la ba tɔgɛ ban tari se'ere la taaba la.” Ya han le bɔta ti ya baŋɛ la se'ere pa'ahɛ, ba paaɛ sɛba n biheri nɛreba yɛla la zi'an.
Se'ere n sɔi la, tu ka zaaɛ ba kɛɛ tɔ zina ti tu gbiti mɛ.
Se'ere n sɔi la, tu ka tari se'ere ti tu wan yele doohe gbiregeri dina puan.” En tɔgɛ ŋwana ba'ahɛ la, a yele nɛreba la mɛ ti ba yiregɛ.
Pɔɔl kiŋɛ Masedoniya la Girise tihi puan Gbiregere la n ma'ɛ la, ti Pɔɔl tum yi' a zahereba la na, kpemehe ba, gee keehe ba, gee yɛ'a Masedoniya.
En ta paaɛ bilam doohe kaaɛ tihi la za'a kpemehe sakereba la suŋa suŋa ba'ahɛ la, a kiŋɛ la Girise, Bilam ti a ta kɛ̃ ŋmarehi sitã.
A ta maahum mɛ ti a kiŋɛ Siriya, ti Yuuduma la maahum gbirege la en, ti bala la zuo, ti a iŋɛ a puti'irɛ ti a lebe Masedoniya.
Ti Faruse dayua Sopata n ze'ele Beroya la, kɔlegɛ en, nyaa dikɛ Aristakuse, Sekunduse n yehe Tɛsalonika na, Gayɔse n yehe Dɛɛbi, la Timoti nyaa dikɛ Takikuse la Tirofimuse n yehe Esiya.
Bana woo diŋɛ la nɛŋa ta gura tu Torowase, gee ti tumam zom uureŋɔ kiŋɛ Filipi tiŋa, ti boroboro zaŋa de'eŋo la tole, ti dabeha anuu daarɛ ti tu paaɛ ba Torowase, ti tu kɛ̃ bilam dabeha ayopɔi.
Pɔɔl keehe ti a kiŋɛ Torowase Dabeha ayopɔi pɔhega daarɛ, ti tu lagehɛ na ti tu di Daana tuulum dia la, ti Pɔɔl nyaa suhera suhega la ba, la eŋa n maahum ti a bahɛ yiimbeere la.
A tɔgɛ la bala ta paaɛ yu'uŋɔ sunsua.
Ti ba lamehɛ bugum zo'e zo'e bɔ'ɔ la n boi saazuo ha ti ba bɔna ku puan suhera la puan.
Ti budibele paalega ti ka yu'urɛ yi'ira Yutikuse, zi'a lɛm takole nuuren, ti guum zɛɛ en ti a giha gee ti Pɔɔl kelum tɔgera wɔgera.
Ti budibela wa gihi tole nyaa ta ze'ele yitugema butã puan la, lu ta paaɛ tiŋa, ti ba ɔ̃begɛ en ti a ki mɛ.
Gee Pɔɔl sige mɛ, ta nyigele bia la zuo, ɔ̃begɛ en a nu'uhen, gee yeti, “Da bahɛ ya ti la dɛna daaŋɔ gee a vom ka kiŋɛ zi'an.” Ti Pɔɔl le zom saazuo la ha, ti ban ta di Daana tuulum dia la ba'ahɛ la, ti a le pɔhɛ suhega la ba tara tara ti beere ta yilegera, ti a nyaa bahɛ ba gee kiŋɛ.
Gee budibela la n lu na la, vo'e mɛ ti ba tari en kiŋɛ la pupeelenkãtɛ.
Torowase yɛ'a Militusi Ti tu kiŋɛ ta zom uureŋɔ yɛ'a Asɔsi, ti'iha ti tu wan paaɛ Pɔɔl bilam dikɛ en, se'ere n sɔi la, a pun iŋɛ a puti'irɛ ti a kan doohe ko'om puan.
En tu'uhɛ tu Asɔsi la, ti tu dikɛ en pa'ahɛ kiŋɛ Mitilene.
Tu ze'ele la bilam dikɛ uureŋɔ, ti yiimbeere ti tu paaɛ Kiyose.
Ti yiimbeere le yɛ'ɛha ti tu paaɛ Samose, ti dabehe se'ere n tagelɛ la, ti tu paaɛ Militusi.
Se'ere n sɔi la, Pɔɔl iŋɛ a suure ti a mɔm zo'e Ɛfisu mɛ la a da gã'arɛ Esiya la, a nini ba' mu'ɛ la a paaɛ Yerusalɛm, la han wan ta'am ni iŋɛ, a paaɛ ni dabeha pinuu de'eŋo daarɛ la.
Pɔɔl tɔgɛ bo' Ɛfisu kiinduma Militusi puan, ti Pɔɔl bɔna gee tum sɔɔleŋa bo' Ɛfisu, yɛta ti a boti a zi'ire mɛ la lageŋɔ la kiinduma la.
Kiinduma la n wa'am na paaɛ en la, ti a yele ba yeti, “Yamam mɛhi mi' mam daa boi la ya se'em, ta paaɛ daan se'ere daarɛ ti mam pɔhɛ nɛ Esiya puan.
N tuni bɔ'ɔra Daana la la sigehe mɛŋa la nintam, ŋmibera mageha sɛ'a ti Yuuduma wa ni maahum ti a paaɛ mam.
N ka zagehɛ ti n tum se'ere n wan tara suŋɛ.
N muuli yelehum la mɛ bɔ'ɔra ya, gee pa'ala ya nɛrekuuŋɔ puan, dɔla yire yire, gee yɛta Yuuduma la, la Girikiduma ti ba tee ba suya lebe Yinɛ zi'an, gee sakɛ bo' Yezu Ti nananawa, mam Fa'a Sia la da'aberɛ wa ye' la Yerusalɛm, n ka mi' sɛla n wan ta iŋɛ mam bini, han dagena Fa'a Sia la mɛŋa n yeti mam tiŋa woo ti n paara ka puan yeti, ti paka la mɛlehegɔ en ga' gura mam bini.
Gee mam ka biheri n vom la ti bu tara vuurɛ bo' mam, n han wa nyaŋɛ ni ba'ahɛ n tuunɛ wa, la tuunse'ere ti n to'e tu Daana Yezu ze'a ti n muulɛ faarɛ yelehum wa, n de Yinɛ zu'uhegɔ yɛla wa.
“Nananawa, mam mi' ti yamam sɛba woo ti n tari ya doohe muula Yinɛ sɔ'ɔlum wa yɛla la, ya ayima kan le nyɛ mam la ya niho.
Bala zuo ti mam yɛta ya zina wa la ninmu'urɛ ti ya se'em han bɔregɛ, ya taala ka dole mam, se'ere n sɔi la, mam daa ka zagehɛ ti n yele la ninmu'urɛ, Yinɛ puti'irɛ za'a n de se'ere.
Biheri ya, ya mɛhi suŋa, gee me biha piihi la ti Fa'a Sia la dikɛ ya ti ya biha la.
Ya biha Yinɛ lageŋɔ la ti a dikɛ a mɛŋa Dayua ziim to'e ku la.
Mam mi' ti mam han tole ba'ahɛ, sahi n obere wan wa'am na lagum ya, kan bahɛ piihi la.
Basɛba wan pun yehe yamam mɛŋa puan gɛ̃ta yelemɛŋerɛ la, ti ba ta'am pã'ahɛ zahereba la basɛba ti ba doohe ba poore.
Bala zuo la, ani ya wire, gee tɛra ti yuuma atã ti mam ka go'e n tɔgera bɔ'ɔra ya yu'uŋɔ la wuntɛɛŋa, ka'ana ya ayima ayima la ninmu'urɛ la nintam.
Gee nananawa, mam dikɛ ya ita la Yinɛ nu'uhen la a zu'uhegɔ yelehum la puan.
Yelehum sebo n wan ta'am mɛ ya ze'ele, gee bo' ya tɔtɛ la sɛba n pee ba mɛhi la.
N ka fã nɛra salempɛɛlega, bii salema bii futo.
Ya mɛhi la mi' ti mam daa tuni mɛ la n nu'uhi suŋera n mɛŋa la sɛba n tuni la mam.
Yele ana wa woo puan la, mam iŋɛ mɛ pa'ali ya, ti tu han tuna bala tu wan ta'am suŋɛ sɛba n ka kpe'em la, doohe la tumam n tɛri tu Daana Yezu yelehum la.
Se'ere n sɔi la, eŋa yeti, ‘Sunkãtɛ boi mɛ la se'em n bo'ori, gana se'em n to'ohe.’ ” En tɔgɛ ŋwana woo ba'ahɛ bo' ba la, a kpa' la duma la ba za'a suhɛ bo' ba.
Ti ba kaahɛ la taaba zo'e zo'e, gee ti ba nyaa doohe kɔkɛ Pɔɔl kɔkɛ kɔkɛ, ti ba suya sagum mɛ yele yele woo en yele ba yeti ba pun kan le malum nyɛ en la niho le yɛ'ɛha la.
Ti ba nyaa tari en na ki'ihɛ uureŋɔ.
Pɔɔl kiŋɛ Yerusalɛm Tumam n bahɛ nɛreba la gee zom tu uureŋɔ yɛ'a la, tu kɔ'ɔm kiŋɛ la tuuntɔɔ ta paaɛ Kose, ti yiimbeere ti tu paaɛ Arodisi, ze'ele bilam tole Patara.
Ti tu nyɛ ti uureŋɔ boi bilam maahum ti ku kiŋɛ Fonisiya, ti tu zom, ti ku yɛ'a.
Ti tu ta nyɛta Sapuruse, ti tu bahɛ tiŋa la tu gɔbega bɔba gee kiŋɛ ta paaɛ Siriya kiŋɛ ta sige Taai, se'ere n sɔi la uureŋɔ la zɛ la lɔgerɔ bɔta ti ba yehe lɔgerɔ la bilam.
Ti tu nyaa ɛ zahereba n boi ze'a bilam, kɛ̃ bilam dabeha ayopɔi.
Ti Sia la tɔgɛ bo' nɛreba bilam, ti ba yele Pɔɔl ti a da kiŋɛ Yerusalɛm.
Tu kɛ̃'a dabeha la bilam n ba'ahɛ la, tu bahɛ bilam mɛ gee le to'e tu sore.
Ti sakereba la za'a, ba pɔgeba la ba kɔma beele tu ta yehe tiŋa la puan.
Bilam ti tu za'a kpa' duma mɔgerɛ la nuuren pu'uhɛ, gee keehe taaba, ti tumam kiŋɛ ta zom uureŋɔ ti bamam me lebe kula ba yiya.
Tumam n yehe Taai tiŋa na daarɛ la, tu kelum kina la bala ta paaɛ Pitolemayese, pu'uhɛ suurɔ gee kɛ̃ la ba daanyinɛ.
Yiimbeere ti tu wa'am na paaɛ Kasariya, ta kɛ̃ Filipi n de ayehemuulɛ daana, se'em n de ba bayopɔi ayima la yire, kɛ̃ la en.
Filipi wa tari la pɔgesa'kaha anaahi, en puti.
Tumam n wa bɔna la ba dabeha zo'e zo'e la, ti nɔtɔgeha ayima yu'urɛ n yi'iri Agabuse ze'ele Yudiya wa'am na.
Wa'am tumam zi'an na, paaɛ na dikɛ Pɔɔl sɛganɛ lu' a mɛŋa nama la a nu'uhi, gee yeti, Fa'a Sia la yeti, “Ŋwana ti Yuuduma la n boi Yerusalɛm la wan ta lu' burasɛka n sɔi sɛganɛ wa, dikɛ en bu sɛba n dagi Yuda buuri la.” Tumam n wum ŋwana la, tumam la sakereba la n boi bilam la tɔgɛ mɛ la en ninmu'urɛ ti a da kiŋɛ zom Yerusalɛm.
Ti Pɔɔl lerege ba yeti, “Ya iti la bem n bala, ya kele mɛ Sagena mam suure?
N yele ya ti, mam ka maahum ti ba bobe mam ma'a, gee n pun ki Yerusalɛm, Daana Yezu yu'urɛ wa zuo.” En ka maahum ti a tee a puti'irɛ la, tu yee la suram, han dagena tu yeti, “Daana la sumboolum tum.” Dabeha ana n ta tole la, ti tu maahum, to'e sore yɛ'a zɔna Yerusalɛm.
Ti zahereba la basɛba n yehe Kasariya la, lagum doohe tu, tari tu na paaɛ Neeson n yehe Sapuruse tiŋa la yire, se'em en de yia yia zahera la ayima la.
Se'em ti tu wan kɛ̃ en la en la, en bala.
Pɔɔl bihɛ Yemesi Yerusalɛm Tumam n paaɛ Yerusalɛm la, suurɔ la n boi bini la to'e tu mɛ suŋa.
Yiimbeere ti Pɔɔl tari tu kiŋɛ ti a ta bihɛ Yemesi, a ta paaɛ la ti kiinduma la za'a boi mɛ.
Ti en pu'uhɛ ba ba'ahɛ la, a pɔhɛ mɛ lɔɔha yele yele doohe sɛla ti Yinɛ tum bo' sɛba n dagi Yuda buuri la eŋa tuuma la puan.
Ban wum yɛla la ba'ahɛ la, ba pɛgɛ la Yinɛ.
Gee nyaa yele en yeti, “Fum nyɛ ya, tu suuɔ wa, bihɛ sakereba en de tuha tuha bilam se'em nyaa pa'ahɛ Yuuduma la puan, gee ti ba za'a me nini kɔ'ɔm mu'ɛ la ze'elego la.
Ba pun yele ba mɛ, fum yele, ti fum pa'ali Yuuduma sɛba woo n boi la sɛba n dagi Yuda buuri la mɛ ti ba zagehɛ Moose, gee le yeti fum yeti ba ti ba da ŋmata ba kɔma, gee me da dɔla malema la.
Beni n de tu iŋɛ?
Ba wan ba'ahum wum ti fum wa'am na.
Bala zuo la, doohe sɛla ti tu wan yele la.
Tu tari la buraahi sinaahi n biŋe ba nuurɛ la pɔta.
Bala, pa'ahɛ ba puan la fum lagum malum peere malema la la ba, gee yɔ ti ba siie ba zuto la.
Bala nɛrawoo wan baŋɛ ti sɛla ka boi nɛreba n yele fum yele se'em la, gee ba wan nyɛ ti fum mɛŋa dole gee nana ze'elego la mɛ suŋa suŋa.
Gee han dɛna sɛba n dagi Yuuduma gee lebege sakereba la, tumam tum gɔŋɔ bo' ba ha yeti, ba da dita sɛla ti n kaabɛ bo' bagerɛ, ba da dita ziim, la ba da dita sɛla ti ba kɛge ku, gee yehe ba mɛhi yaluntuuma puan.” Ti Pɔɔl tari buraahi wa, eŋa n pee a mɛŋa ba'ahɛ la yiimbeere, kɛ̃ pu'uhegɔ yire la puan la ba, ta malum peere malema dabeha la za'a nɛrekuuŋɔ la nɛŋan, ta paaɛ se'em ma'a ti ba wan kaabɛ kabegɛ bo' ba woo ayima ayima la.
Ba nyɔkɛ Pɔɔl Pu'uhegɔ yire la puan Dabeha ayopɔi la n pun ta wuna ti a ba'ahɛ me la, ti Yuda buuri sɛba n ze'ele Esiya na, gee nyɛ Pɔɔl pu'uhegɔ yire la puan la, gbirege nɛrekuuŋɔ la za'a bahɛ.
Ti ba nyɔkɛ Pɔɔl, gee tahera yeti, “Tu Izirale taaba wa, suŋɛ ya mam.
Burakana wa n bala pa'ala nɛrawoo zi'an woo ti ba da nana tumam nɛreba, tu ze'elego, la ze'kana wa.
Sɛla n pun gana bala dela a tari la Giriki nɛreba wa'am na kɛ̃ pu'uhegɔ yire wa puan, galum tuulum zi'an wa.” Se'ere n sɔi ŋwana wa la dela, nɛreba la pun diŋɛ nyɛ la Tirofimuse n de Ɛfisu nɛra la ti Pɔɔl dɔla la en tiŋa puan ha la, ti ba kɔ'ɔm ti'ihɛ ti a tari en kɛ̃ pu'uhegɔ yire la puan me na.
Ti tiŋa la za'a gbirege, ti nɛreba la zɔ lagehɛ taaba kalam.
Gurɛ Pɔɔl vuue en yehe pu'uhegɔ yire la yiŋa, gee yu' kulehi la bilam bilam.
Ban zigeri ti ba ku en la, ti sɔɔleŋa paaɛ pɛntiireba nɛŋa daana la yeti, Yerusalɛm za'a gbiregeri mɛ Ti bilam bilam ti a yehe pɛntiireba la ba nɛheduma en biheri pɛntiireba kɔbega kɔbega zɔ paaɛ zi'an la puan.
Nɛrekuuŋɔ en nyɛ kpɛ'ɛma la la a pɛntiireba la, ti ba go'e Pɔɔl ŋmɛ'ɛrɛ.
Ti pɛntiireba nɛŋa daana wa paaɛ nyɔkɛ Pɔɔl gee bo' nuurɛ ti ba lu' en la zɔtɔ tuyi' Gee nyaa viiha eŋa n de se'em la en eŋa sɛla.
Ti nɛrekuuŋɔ la basɛba vɔɔla ti ŋwana, ti basɛba me vɔɔla ti ŋwana ha.
Ti eŋa n kan baŋɛ sɛla n iŋɛ doohe la voole la zuo la, ti a bo' nuurɛ ti ba tari en wa'am pɛntiireba bɔŋa zi'an la na.
Pɔɔl n ta zɔna kura la zuo la, nɛreba la malum gbirege gaŋɛ la bala, ti pɛntiireba la ɔ̃begɛ Pɔɔl buke.
Ti nɛrekuuŋɔ la n dole la kɔ'ɔm tahera mɛ yeti, “Ba'ahɛ ya en ha Ba'ahɛ ya en.” Pɔɔl tɔgɛ suŋɛ a mɛŋa Ban ta pɔra ti ba tari Pɔɔl kɛ̃ pɛntiireba bɔŋa zi'an la, ti Pɔɔl yele nɛŋadaana la yeti, “N wan ta'am tɔgɛ se'ere bo' fum?” Ti nɛŋadaana la soke en yeti, “Fum tã tɔgera Giriki mɛ?
Fum ye dagi Igipiti tiŋa nɛra la n gbirege, tari zabe-zabereba tuha anaahi yehe kɛ̃ muuen ha la?” Ti Pɔɔl lerege en yeti, “Mam dela Yuda buuri, yehe Tasuse n boi Kilikiya sɔ'ɔlum puan la.
Mam dela tiŋa n en tari yu'kãtɛ tiŋambia.
N beleni fum mɛ bo' mam sore ti n tɔgɛ bo' nɛreba wa.” Ti nɛŋadaana wa bo' en sore, ti Pɔɔl zom yagelɛ kura la zuo, yele nɛreba la yeti, ba yeen go'e, ti ban iŋɛ bããlam la, a tɔgɛ bo' nɛreba la mɛ Hiburu yetɔgum puan yeti:
“N suurɔ la n sɔduma wa, kelehe ya nananawa, mam me buurɔ n de se'em ti n yeti n dikɛ biŋe ya nɛŋan wa.” Ban wum ti a tɔgeri la Hiburu yetɔgum puan bɔ'ɔra ba la, ti ba malum iŋɛ bããlam pa'ahɛ.
Ti a nyaa yeti: “Mam dela Yuda buuri, ti ba dɔgɛ mam Tasuse tiŋa n boi Kilikiya sɔ'ɔlum puan la, gee mam zo'e la tinkana puan, ti mam zi'ire Gamaliyɛl nama tiŋa, ti a pa'alɛ mam gee, zamehi mam nima nima ti yaabeduma pa'alegɔ la, ti mam mu'ɛ la nini boi Yinɛ woo yamam za'a n ana se'em zina wa.
Mam pɔgelum Sore wa mɛ, pun ta paaɛ n kuura ba, doohe la mam yuum ni bobe sɛba n boi Sore wa puan ba buraahi la ba pɔgehi, tari ba ta pagɛ paka deto puan, malema nɛŋadaana la la pu'uhegɔ yire kiinduma la woo wan tɔgɛ mam yele pa'alɛ ya.
Bama zi'an ti mam to'e gɔŋɔ ta bo' tu suurɔ n boi Damasekuse.
N kiŋɛ bini ti n ta bobe la sakereba la n boi bini, gee tari ba lebe Yerusalɛm ti ba mɛlehɛ ba.
Pɔɔl tɔgɛ a teere yele “Mam n boi sore zuo kina ta pɔra Damasekuse la, wuu wuntɛɛŋa zuo tiŋasuka, ti mam ta yeti n bihɛ la, ti bugum kãtɛ n ze'ele saazuo ha nyakɛ kaaɛ mam ze'ele.
Ti mam lu tiŋa, gee wum ti kua yi'iri mam yeti, ‘Sɔɔl, Sɔɔl, beni zuo ti fum mɛleha mam?’ Ti mam lerege yeti, ‘Fum dela ani n Daana?’ Ti kua la yele mam yeti, ‘Mam dela Yezu n yehe Nazareti na la, Mam n bala ti fum dɔla mɛleha la.’ Lan iŋɛ ŋwana la, yelemɛŋerɛ sɛba n dole la mam la nyɛ bugum la, gee ka wum se'em n tɔgeri bɔ'ɔra mam la kua.
Ti mam soke yeti, ‘Beni ti n nyaa wan iŋɛ n Daana?’ Ti Daana la yele mam yeti, ‘Ihege la fum kɛ̃ Damasekuse.
Bilam ti ba wan ta yele fum, sɛla woo ti mam looe fum ti fum tum.’ Mam ka nyɛti, doohe la bugum la n ba' nyakɛ ku n nimbaahi la zuo, ti sɛba n dole mam la yari gurɛ n nu'o ve'e mam ta kɛ̃ Damasekuse puan.
“Buraa kayima n de Ananiya kaabɛ ka mɛŋa bo' ze'elego la, ti Yuda buuri la woo n kɛ̃'ɛ̃ri Damasekuse puan la yi'ira ka yu'sunɛ la, Kaŋa n wa wa'am na, zɛ'a lɛm mam gee yeti, ‘N suuɔ Sɔɔl, lebe nyɛta.’ Sankaŋa ti mam lebehe nyɛta gorege saazuo nyɛ en.
Ti a nyaa yele mam yeti, ‘Ti yaabeduma Yinɛ n looe fum ti fum baŋɛ a suboolum, fum nyɛ Tuntɔɔ Daana wa, gee wum a kua.
Se'ere n sɔi la, fum yeti fum dɛna la a Aze' nyɛ daana bo' timpaberɛ wa za'a nɛreba la fum n nyɛ gee wum se'ere wa.
Bala, nananawa, ŋwani ti fum gu'una?
Ihege ze'ele, la fum sɔ ko'om, ti ba saalum fum be'em bahɛ, fum yi'iri a yu'urɛ la.’ Ba tum Pɔɔl sɛba n dagi Yuda buuri la zi'an “Mam lebe Yerusalɛm na ba'ahɛ la, ti daarɛ deyima ti n bɔna bini pu'uha, pu'uhegɔ yire la puan, ti guum zɛɛ mam, ti n nyɛ en ti a yɛta mam yeti, ‘Iŋɛ kalam la fum yehe Yerusalɛm wa tɔtɔ, se'ere n sɔi la, ba kan to'e fum yeti fum tɔgɛ mam yele se'em wa.’ Ti mam yeti, ‘N Daana, ba mɛhi mi' ti, mam doohe zamehegɔ yiya woo puan me, ŋmɛ'ɛra gee pagera sɛba woo n nam bo' fum la mɛ.
Ti sansɛka ti ba ta ka'ara fum Aze' nyɛ daana Siteven ziim bahera la, mam mɛŋa n ze' bini pa' ba poore ti ba ku, gee to'ohe ba n lobere en kuura la futo zãla.’ Ti a yele mam yeti, ‘Kiŋɛ, gee n yeti n tum fum la zaaɛ zaarɛ, sɛba n dagi Yuuduma zi'an.’ ” Pɔɔl la Arome tugum duma Ŋwana wa beene woo la, ti nɛreba la kelehe en mɛ, gee kɔ'ɔm malum tahera baha na yeti, “Ba'ahɛ ya nɛre-ina taaba yehe timpaberɛ wa zuo.
Se'ere n sɔi la, a pun dagena ba bo' en sore ti a vɔna.” Ban taheri bala la, gee yɛɛha ba futo la fɔmbera tiŋa gee vaara tintɔnɔ lɔbera saazuo la, ti pɛntiireba kpɛ'ɛma la bo' sore ti ba tari en lebe pɛntiireba bɔŋa zi'an la puan, la ba viihɛ en gee ŋmɛ' en ti a baŋɛ se'ere zuo ti kaahi dɔɔrɔ tuna sigera a zuo wa.
Gee ban lu' en ta' la gu'uhi la, Pɔɔl yele pɛntiireba nɛŋa daana se'em en biheri pɛntiireba kɔbega la yeti, “La de de sore ti fum ŋmɛ' Arome tiŋambia sɛka ti ba ka nyɛ ka tuure?” Pɛntiireba nɛŋadaana en biheri pɛntiireba kɔbega wa wa n wum ŋwana la, a kiŋɛ la pɛntiireba kpɛ'ɛma la zi'an ta soke ba yeti, “Fum boi beni ti fum iŋɛ la bem n bala?
Buraa wa dela Arome wa tiŋambia.” Ti pɛntiireba kpɛ'ɛma la wa'am na soke Pɔɔl yeti, “Alaa, yele mam, fum dela Arome tiŋambia?” Ti Pɔɔl yeti, “Ɛ̃ɛ.” Ti pɛntiireba kpɛ'ɛma la yeti, “Mam yɔ la kɔɔba zo'e zo'e gee nyaŋɛ to'e n tiŋambiine gɔŋɔ wa.” Ti Pɔɔl yele en yeti, “Ba nuun dɔgɛ mam la Arome tiŋa wa.” Bilam bilam ti sɛba woo n ze' ni ti ba viihɛ en la fɔ lebe pooren gee bahɛ en, ti pɛntiireba kpɛ'ɛma la me zɔ dabeem, se'ere n sɔi la, a baŋɛ ti Pɔɔl dela Arome tiŋambia gee ti a sina gee ba' en.
Pɔɔl paaɛ Kiinduma nɛŋan Pɛntiireba kɛ'ɛma la n boti a baŋɛ sɛla ti Yuuduma tara zuuha Pɔɔl la zuo la, ti yiimbeere ti a yu'ɛ en yehe na, gee bo' malema kiinduma la ba kima la za'a nuurɛ ti ba lagehɛ.
Ti a nyaa tari Pɔɔl sige ba ze'a na, bahɛ ti Pɔɔl zɛ'a ba nɛŋan.
Pɔɔl n ze' biha kiinduma zii la, a ta yeti, “N suurɔ, wa'am na paaɛ zina, mam vɔi n vom mɛ tuuntɔɔ Yinɛ nɛŋan.” Ŋwana ti Ananiya n de malema nɛŋadaana la kiima la, tahɛ sɛba n ze' lɛm Pɔɔl ti ba ŋmɛ' a nuurɛ la.
A yetɔgebuna ti Pɔɔl me yele en yeti, “Yinɛ wan ŋmɛ' fum nangoonpeele wa.
Fum zi' bilam ti fum gakɛ mam doohe ze'elego la, gee la bala za'a fum galum ze'elego mɛ nyaa ta bo' nuurɛ ti ba ŋmɛ' mam?” Ti sɛba n ze' lɛm Pɔɔl la yele en yeti, “Fum dela ani tuura Yinɛ malema kiima?” Ti Pɔɔl yeti, “Mam ka baŋɛ n suurɔ, ti a dela malema kiima.
Se'ere n sɔi la, gulehegɔ la yeti, ‘Da tɔgɛ fum nɛreba nɛŋa daana be'em.’ ” Pɔɔl n ta baŋɛ ti nɛreba la basɛba dela Sadusii duma ti basɛba dɛna Farasiiduma la, ti a yi' kiinduma la buki yeti, “N suurɔ, mam dela Farasii, mam dela Farasii dayua.
Mam boi tugum wa puan wa dela, beere puti'irɛ n ihegere la puan.” Pɔɔl n yele ŋwana ba'ahɛ la, ti nɔkpe'ene lu Farasiiduma la, la Sadusiiduma la tiŋasuka, ti lageŋɔ la welege buyi'.
(Se'ere n sɔi la, Sadusiiduma la sakɛ ya gee pa'ala yeti, ihegere ka boi, Suŋereba ka boi, bii Sia bɔna.
Gee Farasiiduma la me sakɛ ya, gee pa'ala yeti bana batã la za'a boi mɛ.)
Ti nɔkpe'en kãtɛ ihege, ti Farasii gɔnmi'ineba basɛba ihege yeti, “Tumam ka nyɛ tuure se'ere buraa wa puan.
Gee la han dɛna la sira ti Sia bii Suŋera n sirum tɔgɛ bo' en?” Nɔkpe'ene la n nyaa ta lebege zaberɛ la, ti dabeem kɛ̃ pɛntiireba kpɛ'ɛma doohe la ba ka gagɛ ba aahum Pɔɔl zɔra zɔra la, ti a bo' pɛntiireba la nuurɛ ti ba sige ta pɛregɛ Pɔɔl wa'am pɛntiireba bɔŋa ze'a la puan na.
Yu'ukuŋɔ puan la, ti Daana la wa'am na zɛ'a lɛm Pɔɔl, gee yele en yeti, “Tara sukãberɛ, wuu fum n muulɛ mam yele se'em Yerusalɛm puan la, bala mɛa muulɛ mam yele Arome wa puan.” Ban maaheni se'em ti ba ku Pɔɔl Ti bulika, ti Yuda buuri la maahum la taaba, gee bobe taaba la nɔpɔrɛ, ti ba kan di bii ba nyu han dagena ba ku la Pɔɔl.
Ba me gaŋɛ nɛreba pinaahi n ku nɔdina wa.
Ti ba kiŋɛ malema kiinduma la yizuto kiinduma la zi'an ta yele ba yeti, “Tumam kɔ'ɔm pɔ la nuurɛ ti dia kan tole tumam nuuren han dagena tu ku la Pɔɔl.
Bala la, nananawa, yamam la kiinduma la bahɛ ti pɛntiireba kpɛ'ɛma mina ŋwana, la a bahɛ ti ba tari Pɔɔl wa'am ya zi'a na, wuu ya boti ya malum viihɛ la a yele la paaɛ paaɛ la.
Gee tumam pun maahum mɛ ti tu wan ba'ahɛ en ti a pun kan paaɛ yamam nɛŋan na.” Gee Pɔɔl taya dayua wum ban yeti ba sugɛ se'em gura Pɔɔl, me kiŋɛ ta nyaŋɛ nyɛ sore kɛ̃ pɛntiireba bɔŋa zi'an la, dikɛ ŋwana yele Pɔɔl.
Ti Pɔɔl yi' pɛntiireba nɛŋadaana en biheri pɛntiireba kɔbega yele en yeti, “Tari budibele paalega wa kiŋɛ pɛntiira kpɛ'ɛma wa zi'an gee a tari se'ere ti a ko'ohe en.” Bala ti kpɛ'ɛma wa pɛntiireba nɛŋadaana se'em en biheri pɛntiireba kɔbega pɛntiireba wa, to'e budibela wa, tari en kiŋɛ pɛntiireba kɛ'ɛma la ze'a na yele en yeti, “Pɔɔl n boi paka deo puan la n yi' mam, yele mam yeti n tari budibela wa wa'am fum ze'a na, gee ka tari se'ere ti ka yele bo' fum.” Ti pɛntiira kpɛ'ɛma gi' budibela wa nu'o, tari ka lebe kinkɛleŋa ba ma'a, ta soke en yeti, “Beni n de la ti fum tara ti fum yele mam?” Ti budibela la lerege yeti, “Yuubuuri la ku la nuurɛ ti ba beere tum nɛreba fum zi'an ti fum bahɛ ti Pɔɔl wa'am ba zi'an wuu ba boti ba malum viihɛ la a yele la paaɛ paaɛ la.
Gee da to'e ba yetɔgum la.
Se'ere n sɔi la, ba gaŋɛ buraahi pinaahi, n sugɛ sore gura.
Ba woo pɔ la nuurɛ, ti ba kan di bii ba nyu han dagena bamam ku la Pɔɔl.
Ba kɔ'ɔm maahum mɛ bɔna ha nananawa gee gura fum puti'irɛ.” Ŋwana ti pɛntiireba kpɛ'ɛma wa bahɛ budibela wa ti ka kiŋɛ, gee yele en yeti, “Da pun yele zugɔ yiŋa me ti fum yele mam yele dina wa.” Ba ta'ahɛ Pɔɔl timbihega nɛŋa daana Felikise zi'an Ti pɛntiira kɛ'ɛma wa nyaa yi' pɛntiireba nɛheduma bayi' en biheri pɛntiireba kɔbega kɔbega yele ba yeti, “Maahum ya la bahɛ ka'lam gogo kaareŋa awai' puan yu'uŋɔ, la pɛntiireba kɔbehi siyi, sɛba, sɛba en tari yire zabera pihiyopɔi, sɛba n tari kana zabera kɔbehi siyi, ti ya kiŋɛ Kasariya.
Maahum yire me bo' Pɔɔl ti a ba', ti fum tari en la inma'ahum ta bo' timbihega nɛŋadaana Felikise.” Gee nyaa gulehɛ yele la n de se'em, gɔŋɔ yeti: “Mam Kulodeyose Lisiyase n gulehɛ bɔ'ɔra fum zuo daana, timbihega nɛŋadaana Felikise na.
N pu'uhi fum na.
Buraa wa ti Yuuduma la n boi ka'lam la nyɔkɛ ka, zigera ti ba ku ka, gee mam n baŋɛ ti ka dela Arome tiŋambia la, ti mam doohe la pɛntiireba ta to'e ka bahɛ.
Mam zigeri ti n baŋɛ yelese'ere ti ba dikɛ zuuha buraa wa, mam bahɛ ti ba tari en kiŋɛ ba kiinduma la nɛŋan mɛ.
Mam nyɛ se'ere dela, ba zuuhe en mɛ doohe ba ze'elego yɛla puan, gee ba mam ka nyɛ sɛla ti a tuue seke ba ku' en bii ba pagɛ en.
Mam wam ti ba maaheni mɛ ti ba ku en, ti mam ta'ahɛ en fum zi'an nananawa na, gee me bo' sɛba n zuuheri en la nuurɛ yeti, ba wa'am fum ze'a na, la ba yele fum ban tari se'ere la buraa wa la.” Bala ti pɛntiireba la n to'e a nuurɛ la, tari Pɔɔl bala wa'am na paaɛ Antipatirise tiŋa yu'uŋɔ.
Ti Yiimbeere, ti ba bahɛ ti pɛntiireba sɛba n tari yire zabera la tara Pɔɔl yɛ'a gee ti basɛba la tulege lebe pɛntiireba ba bɔŋa ze'a la.
Ban wa'am na paaɛ Kasariya puan la, ba dikɛ gɔŋɔ la mɛ bo' timbihega nɛŋadaana la, gee dikɛ Pɔɔl me iŋɛ a nu'uhen.
Zuo daana wa n kãalɛ gɔŋɔ la ba'ahɛ la, a soke Pɔɔl en yehe lugese'ere na, ti en baŋɛ ti Pɔɔl yehe la Kilikiya na la, ti a yele en yeti, “Sɛba n zuuheri fum la han paaɛ na, n wan bahɛ ti fum tɔgɛ fum nuurɛ.” Gee nyaa bo' nuurɛ ti ba tari en kiŋɛ Hɛrɔd yikãtɛ la puan ti a ta bɔna bilam gee ti ba gura en.
Pɔɔl paaɛ Felikise Kasariya Ŋwana wa dabeha anuu puan, ti malema nɛŋadaana Ananiya sigena la kiinduma basɛba, la nɛra ayima en de yetɔgetɔgera ti ba yi'ira en Tetulose, ti ba dikɛ Pɔɔl yele biŋe timbihega nɛŋadaana la nɛŋan.
Ban sam Pɔɔl ŋwana ba'ahɛ la, ti Tetulose wa pɔhɛ Pɔɔl zɛregerɛ, yɛta yeti: Naa sukpe'ene, “Fum zuo, suma'ahum boi tu mɛ wa'am na paaɛ zina, ti teere tee bo' tiŋa wa nɛreba wa, fum mi'ilum la zuo.
Tu nini ba' tigɛ la yele ana wa ti tu pɛgera a sadɔɔ woo puan la zi'an woo, la pupeelum.
Gee mam ka boti n gu'um la zuo, mam beleni fum mɛ ti fum kelehe tu suhega wa gi'a gi'a la fum zu'uhegɔ la.
Tumam n nyɛ buraa wa, yelemɛŋerɛ, a dela nɛrebe'o n de nyɔ̃pɔ̃hega bo' tiŋa wa.
A dela se'em n baheri ti gbiregeri sigera Yuda buuri wa n boi timpaberɛ wa zuo zi'an woo, dɛna lageŋɔ seko ti ba yi'ira ba Nazarenduma la nɛŋadaana.
A pun zigɛ mɛ ti a galum Pu'uhegɔ yire la, ti tumam me nyɔkɛ en.
[Gee naba la pɛntiireba nɛŋa daana Lisiya n wa'am na la gbiregeri kãtɛ, faaɛ en tumam nu'uhen] Gee yamam mɛhi la han viihɛ bihɛ, ya wan wum a mɛŋa zi'an, yele sɛ'a woo ti tumam dikɛ zɛregera en wa.” Ti Yuuduma la me pa'ahɛ ba nuurɛ yeti, sɛla woo ti ba yele la n kɔ'ɔm bala ti ba tɔgɛ la.
Pɔɔl tɔgɛ gu' a mɛŋa Felikise nɛŋan Timbihega nɛŋadaana la ta yele Pɔɔl ti a me tɔgɛ a nuurɛ la, ti Pɔɔl yeti: “Mam puurɛ pee mɛ la fum bo' mam sore ti n tɔgɛ n nuurɛ wa.
Mam mi' ti fum bihɛ tiŋa wa la ka nɛreba dagi zina.
Gee fum mɛŋa n wum se'em la, la ka gaŋɛ dabeha pia la ayi' n ŋwana, ti mam kiŋɛ zom Yerusalɛm ti n ta pu'uhɛ.
Ba ka nyɛ mam ti mam ŋmɛ'ɛri nɔkpe'ene la se'em pu'uhegɔ yire la puan, bii n gbirege nɛreba zamehegɔ yire puan bii tiŋa la puan.
Ba me ze' nananawa, ba pun kan tara se'ere ti ba pa'alɛ yeti bamam n zuuheri mam se'ere zuo wa la dela yelemɛŋerɛ.
Gee se'ere n de yelemɛŋerɛ ti mam wan yele fum dela, la doohe la Sore la ti bamam yeti, de dela be'em tigere, gee mam pu'uhi la tu yaabeduma Yinɛ la, gee nam sɛla woo en gulehɛ biŋe doohe ze'elego la nɔtɔgeheba gulehɛ biŋe la.
Mam tari la beere puti'irɛ Yinɛ zi'an.
Beere puti'irɛ se'ere ti bamam mɛhi pun sakɛ ti, tuntɔɔduma la be'em duma ihegere kum puan la wan tum.
Ŋwana zuo la, mam kpeŋere la n mɛŋa saŋawoo ti n tara putɛ'sunɛ bo' Yinɛ, la nɛreba za'a.
Yuuma n tole ha, ti mam yuum tari n bo'olum wa'am na ti n bo' n tiŋa nɛreba, gee me tara n kaabegɔ bo'olum na ti n kaabɛ.
Mam wa'am na bɔna malema ana puan la, ti ba nyɛ mam Pu'uhegɔ yire la puan, ti n boi la peere malema la ba'ahegɔ puan.
Nɛreba daa ka zo'e bini, bii daaŋɔ seko sige bini.
Gee Yuuduma basɛba n daa ze'ele Esiya wa'am na, bamam me pun suni ti ba me boni fum nɛŋan ka'lam, la ba yele bamam me n tari se'ere la mam.
Bii bahɛ ti nɛrebana wa yele fum n tuure n daa de se'ere ban daa tari mam kiŋɛ kiinduma la nɛŋan la, Han dagena yele dina wa ma'a ti n daa zɛ'a ba nɛŋan gee yele la.
‘De dela nɛreba han ki ba wan le ihege la.
Yele dina wa zuo ti mam zɛ'a fum nɛŋan zina wa.” Gee Felikise n pun mina Sore la yele la, malum dikɛ yetɔgum la ze'ele la dabeherɛ se'ere yeti, “Lasiya n de pɛntiira kiima la han sige na, n wan bihɛ fum yele wa puan n de se'em.” Gee bo' pɛntiira nɛŋa daana se'em en biheri pɛntiireba kɔbega la nuurɛ yeti, guri ya en, gee bahɛ ya en ti a tara fai fii wa, da gu'uri ya a zɔduma ti ba da kina na bihera en gee bɔ'ɔra en sɛla ti a bɔta.
Pɔɔl boi pɛntiireba nu'uhen Ti la iŋɛ dabeha fii wa, ti Felikise doohe la a pɔga Durusila n de Yuda buuri la wa'am, tum ti ba yi' Pɔɔl na, ti a bahɛ en ti a tɔgɛ bu en ti wum a sakerɛ Kiresta Yezu puan n ani se'em.
Ti Pɔɔl n ta tɔgera pa'ala tuntɔɔnɛ, tana fum mɛŋa tara, la gakerɛ la n kini se'em na la, ti dabeem kɛ̃ Felikise, ti a yele Pɔɔl yeti, “Kiŋɛ ti la iŋɛ fii, n han le ta nyɛ fole, n wan tum ti ba yi' fum na.” Gee ŋwana woo la, a puti'irɛ dela Pɔɔl wan bo' en ligeri.
Yele dina wa me zuo ti a ni makɛ yi' Pɔɔl na zi'a la en sɔha.
Yuuma ayi' n ta wa'am na tole, ti Pɔkiyose Fesetuse sooe Felikise, gee Felikise wa de gakɛ n boti a iŋɛ ti Yuuduma la puurɛ pee la, a bahɛ ti Pɔɔl kelum bɔna la paka deo puan.
Pɔɔl belum tiŋandaana Naba Fesetuse n wa sooe tiŋa la, dabeha atã n tole, ti a ze'ele Kasariya kiŋɛ zom Yerusalɛm, ta paaɛ ti malema kiima la, la Yuda kiinduma la lagehɛ yele en Pɔɔl yele, ba belum en gee suhɛ ti a bahɛ Pɔɔl, la a bahɛ ti ba tari Pɔɔl lebe Yerusalɛm na.
Gee ba pun maahum mɛ ti ba wan sugɛ gura en la ba ku en sore la zuo.
Ti Fesetuse lerege ba yeti, ba pagɛ Pɔɔl la Kasariya tiŋa puan, la me kan yuue la eŋa mɛŋa n kiŋɛ bini.
“Bala zuo” a yele ba yeti, “Ya nɛheduma la sige paaɛ mam Kasariya na, ti ban tari se'ere la buraa wa la, ba wan zɛregɛ ka.” Fɛsetuse ka kɛ̃ la ba gaŋɛ dabeha anii bii pia, a bahɛ bilam me gee kiŋɛ sige Kasariya, ti yiimbeere ti a kɛ̃ gakerɛ yire la puan ta zi'ire gakerɛ kuka la zuo, ti a gakɛ, gee bo' nuurɛ ti ba tari Pɔɔl na.
Pɔɔl n paaɛ na la, Yuuduma n ze'ele Yerusalɛm sigena la kɔ'ɔm kaaɛ en bahɛ la tiŋasuka, kɔ'ɔm parena yɛla zo'e zo'e pagela a zuo, gee kan ta'am pa'alɛ ti la dela asira.
Ti Pɔɔl me tɔgɛ a nuurɛ yeti, “Mam ka tuue Yuuduma ze'elego la, bii Pu'uhegɔ yire la, bii Kaiza la fii me.” Gee Fɛsetuse n boti a pee Yuuduma la puurɛ la zuo ti a soke Pɔɔl yeti, “Fum wan bɔta ti ba tari fum lebe Yerusalɛm ti n ta zi'ire bilam gakɛ hɔ yele sɛ'a ti ba zuuha fum wa?” Ti Pɔɔl lerege yeti, “Mam ze' la Kaiza gakerɛ kuka wa nɛŋan.
Ka'lam n de mam yetɔgum wa zi'an.
Mam ka tum se'ere tuue Yuuduma wa wuu fum mɛŋa n mi de se'em suŋa suŋa la.
La han deni la mam tum la se'ere tuue ti la dɛna n ki, mam ka zigeri ti n li'ihɛ kumbumɔ.
Gee n han ka tara tuure bɔna ba zuuhego la woo puan, nɛra ka boi me wan ta'am dikɛ mam iŋɛ ba nu'uhen.
Mam n yeti se'em wa dela, n bahɛ ti Kaiza gakɛ n yele wa.” Ti Fesetuse tɔgɛ la a gakereba kiinduma la, gee lerege Pɔɔl yeti, “Fum beleni la Kaiza ti a bihɛ fum yele la bo' fum, la me han dɛna Kaiza, fum ye' la Kaiza.” Fɛsetuse tɔgɛ la naba Agiripa Ti dabeha zo'e zo'e ta tole, ti naba Agiripa la Benise ta wa'am Kasariya na, ti ba pu'uhɛ Fesetuse.
Ban boi bini dabeha kekeko la, ti daarɛ deyima ti Fesetuse dikɛ Pɔɔl yele wa biŋe naba wa nɛŋan yeti, “Buraa kayima n boi ka'lam ti naba Felikise yuum bahɛ ka paka deen.
Mam daa ta bɔna Yerusalɛm la, ti malema kiinduma la la Yuuduma kiinduma la tɔgɛ ka yele bo' mam, gee yele mam ti ka dela ka ki.
Gee yele mam ti n dela n gakɛ en ti a tuue mɛ.
Ti mam yele ba yeti, la dagi tumam Arome duma tuunɛ ti tu dikɛ se'em iŋɛ zuuhereba la nu'uhen gee ti zuuha la ka ze'ele la zuuhereba la, ti ba bo' en sore ti a tɔgɛ a nuurɛ yetɔgum n de se'em.
Bala, ban daa wa'am na la, mam daa ka gu'um, yiimbeere mɛa ti mam kɛ̃ zi'ire la gakerɛ kuka la zuo, gee bo' nuurɛ ti ba tari buraa wa na.
Sɛba n zuuheri en la n ihege ze'ele la, ba ka nyaŋɛ yele buraa la tuure n de se'ere wuu mam n boti ni de se'em la.
Ba daa tugum dɔla ɛ tɔgera la bamam la buraa la n ka sakɛ bo' taaba se'em ba pu'uhegɔ yɛla puan, la Buraa kayima ti ba yi'ira ka Yezu n ki, gee ti Pɔɔl la sakɛ ti buraa la vɔi mɛ.
Mam n bɔregɛ ba yetɔgum la puan pun ka mina mam wa soke sɛla bii viihɛ bu se'em la, mam soke Pɔɔl wa yeti, a wan bɔta ti a kiŋɛ Yerusalɛm ti ba ta gakɛ en ban zuuhe en yele sɛ'a wa?
Gee Pɔɔl ka sakɛ gee belum yeti, ti ba bahɛ en ti a bɔna paka deen la gura Kaiza puti'irɛ.
Ti mam tara en bala gura ti n ta dikɛ en bo' Kaiza.” Ti naba Agiripa yele Fesetuse yeti, “Mam wan bɔta ti n wum buraa wa tugum n mɛŋa.” Ti Fesetuse yele naba Agiripa yeti, “Beere fum wan wum a tugum.” Ba tari Pɔɔl paaɛ naba Agiripa nɛŋan Bala zuo, yiimbeere ti naba Agiripa la Benise wa'am na na, ti de'em kãra taaɛ ba poore, ti ba wa'am na kɛ̃ nɛrekuuŋɔ deo la puan, ti pɛntiireba yele gakereba la tiŋa la puan nɛrekãreba.
Ti Fesetuse nyaa bo' nuurɛ ti ba tari Pɔɔl wa'am na.
Ti Fesetuse ihege yeti, “Naba Agiripa la sɛba woo n boi ka'lam la tu wa, ya nyɛ buraa wa, ti Yuuduma la za'a ku nuurɛ Yerusalɛm puan la ka'lam, tahera ti a ka nari a vɔna la.
Gee mam ka nyɛ a tuure n de se'ere ti la dɛna a ki.
Ti en belum la ti a boti Kaiza en bihɛ a yele la, ti mam me , iŋɛ n puti'irɛ ti n tari en kiŋɛ.
Gee mam ka nyɛ yele vua ŋwana mɔpi ti n gulehɛ a yele dikɛ bo' sɛba me n gani mam la.
Bala zuo ti mam tari en wa'am ya za'a na, yele yele wuu fum naba Agiripa, ti tu za'a han viihɛ en bihɛ ba'ahɛ n ze'em wan nyɛ a yele se'ere gulehɛ.
Se'ere n sɔi la, la ka tari vuurɛ ti fum dikɛ nɛra n boi paka deen ta'aha zi'an gee ka pa'alɛ a tuure n de se'ere.”
Pɔɔl tɔgɛ po'e a mɛŋa Agiripa nɛŋan Ti naba Agiripa yele Pɔɔl yeti, “Sore boi ti fum tɔgɛ po'e fum mɛŋa.” Ti Pɔɔl zɛkɛ a nu'uhi pɔhɛ mageha gee tɔgera pɔ'ɔra' a mɛŋa.
“Mam bihɛ n mɛŋa ti mam dela zusuŋɔ daana, ti la dela fum naba Agiripa nɛŋan ti n tɔgɛ po'e n mɛŋa zina, zuuhego seto woo ti Yuuduma wa zuuhe mam la.
Se'ere en sɔi la, fum dela se'em en mi' suŋa suŋa, Yuuduma malema la za'a, la yima yima se'em en boi Yuuduma wa tiŋasuka.
Bala zuo, mam beleni fum mɛ ti, fum kelehe mam la sugeri: “Yuuduma woo mi' mam vom n ani se'em n bumbile-paalumen na, ba mi' mam en yuum ihegere na vɔna vom sebo la n nɛreba, la Yerusalɛm puan mɛ.
Ba mi' ti la yuue mɛ, ba han wan tɔgɛ sira, ti mam yuum pun dɛna la pu'uheba wele se'ere en yuum ba' mu'ɛ ninin la, vɔna n Farasiinɛ.
Gee nananawa mam ze' la ka'lam ti ba gakɛ mam doohe la, mam tari beere puti'irɛ la nɔbiŋere se'ere ti Yinɛ yuum biŋe la tu yaabeduma la zuo.
Nɔbiŋere se'ere ti tumam Izirale buuri pia la ayi' la mu'ɛ nini na'aha Yinɛ bulika la yu'uŋɔ woo, gee tara puti'irɛ ti tu beere wan to'e la.
Naa naba, la dela putɛ'dina wa zuo ti Yuuduma wa zuuha mam wa.
Ŋwani ti la kpe'em bo' ya se'em ti ya sakɛ ti Yinɛ vo'ore kum?
“Yelemɛŋerɛ mam mɛŋa mi' suŋa suŋa ti mam daa maahum mɛ ti n tum yɛla kekeko zabɛ la yu'urɛ wa en de Yezu en de Nazaareŋa wa.
Mam daa sirum tuni se'em Yerusalɛm puan n bala.
Mam daa to'e kpe'eŋo seko malema kiinduma la zi'an la, mam daa ka pagɛ nɛresunduma ma'a, gee mam dela se'em en ni pa' ba poore ti ba ku ba ba han ta yeti ba ku.
Mam daa dole zamehegɔ yiya la woo puan mɛ mɛleha ba, gee pɛregera ba ti ba tu yu'urɛ.
Mam susuya n ba' nyiie la ba ti mam kiha ba la zuo, mam dole ba nama la bala yageha tihi.
Pɔɔl pa'alɛ lan iŋɛ en se'em “N daa tari la putɛ'dina mɛa yɛ'a Damasekuse, ti malema kiinduma la me bo' mam kpe'eŋo gee tum mam.
Naa, Ti wuntɛɛn-sigelika ti mam bɔna sore zuo yɛ'a la, ti bugum ze'ele saazuo niiɛ gana wuntɛɛŋa la, nyakɛ kaaɛ mam la n nɛreba la mum .
Naa, tu za'a n lu' tiŋa gã'a la, mam wum la kua n yi'iri mam Hiburu yetɔgum puan yeti, ‘Sɔɔl, Sɔɔl, beni zuo ti fum mɛleha mam?
La wan bi'ɛ fum ti fum tara fum nama tɛbera kuto.’ Ti mam soke yeti, ‘Fum dela ani n Daana?’ Ti Daana la lerege mam yeti, ‘Mam dela Yezu.
Mam bala ti fum dɔla mɛleha la.
Bala, ihege la fum ze'ele suŋa.
Se'ere n sɔi la, mam n niiɛ n mɛŋa bo' fum wa dela yele dina wa zuo.
N looe fum, ti fum dɛna n tuntuna, la fum tɔgɛ fum n nyɛ mam yele sɛ'a, la yele sɛ'a ti n niiɛ a pooren.
N wan faaɛ hɔ fum mɛŋa nɛreba Yuuduma wa nu'uhen bahɛ, la sɛba n dagi Yuuduma ti n tuna fum ba zi'an, ti fum pikɛ ba nini ti ba ta'am ŋmɛregɛ lika la puan lebe niihum la puan na, ba yehe Sagena la bobere la puan wa'am Yinɛ ze'a na, la ba to'e ba be'em sugeri, gee me lagum pa'ahɛ sɛba n pee ba mɛhi doohe ban tari sakerɛ bo' mam se'em la.’ Pɔɔl yele eŋa n tɔgɛ yelehum la se'em “Ŋwana n tole la, naba Agiripa, mam daa ka zagehɛ saazuo ligeri wa n lilege bo' mam wa, gee n daa yele de bo' la sɛba n boi Damasekuse puan yia, gee nyaa tagelɛ Yerusalɛm, nyaa tagela Yudiya kɔrɔmkɔrɔm, nyaa dikɛ sɛba n dagi Yuda buuri la me, ti bamam me tee la ba ŋmɛregɛ lebe Yinɛ zi'an, la ba tuna tuunsɛ'a n pa'alɛ ti ba tee ya.
Yele dina wa zuo ti Yuuduma wa ta gi' mam pu'uhegɔ yire la puan zigera ti ba ku mam.
Wa'am na paaɛ zina, Yinɛ n suŋɛ mam, ti mam ta'am zɛ'a ka'lam wa, tɔgera bɔ'ɔra nɛrekãreba la tarenduma, dagi la yele se'ere ha, gee sɛla ti nɔtɔgeheba la Moose yeti la wan wa'am na tum la zuo.
Ba yuum purɛ ti Kiresta wan nyɛ mɛlehegɔ, gee dɛna yia daana ti a ihege a kum puan, la a muulɛ niihum yele wa bo' tumam nɛreba, tumam nɛreba wa yia gee nyaa bo' sɛba n dagi Yuuduma la.” Pɔɔl yele naba Agiripa ti a nam yelehum la Pɔɔl n boi bini tɔgera ŋwana gu'ura a mɛŋa la, ti Fesetuse tahɛ buki yeti, “Pɔɔl, fum yirege mɛ.
Fum nyɛ ya, zamehegɔ zo'e zo'e la n bahɛ ti fum zãla wa.” Ti Pɔɔl me yeti, “Mam ka yirege, zuo Daana Fesetuse, mam tɔgeri la yelemɛŋerɛ la.
Yelemɛŋerɛ la dela, Naba mi' yele ana mɛ bala ti mam tɔgera a bala fai bɔ'ɔra en la.
Se'ere n sɔi la, mam mi ti a ka tamɛ yele ana wa la deyina me, se'ere n sɔi yele ana wa la deyina me daa ka boi iŋɛ yoko puan.
Naba Agiripa, fum nam nɔtɔgeheba la?
Mam mi' ti fum nam ba.” Ti naba Agiripa yele Pɔɔl yeti, “Fum kɔ'ɔm zigera mɛ ti mam lebege Yezu zahera kalam?” Ti Pɔɔl lerege en yeti, “Kalam bii bãla bãla, mam sɔheri Yinɛ ti pun dagena fum ma'a, gee sɛba woo n kelehe mam zina me wa'am na dɛna wuu mam n de se'em zina wa, mam bãhi wa ma'a yeen da ba' ba.” Ti naba Agiripa vaaɛ ihege, la timbihega nɛŋa daana la, la Benise, la sɛba woo n lagum zi'a la ba la, ti ban ye; yɛha la, ba yeti taaba yeti, “Burakana wa ka iti sɛla n de ba ku bii ba pagɛ ka.” Ti naba Agiripa yele Fesetuse yeti, “Tu wan bahɛ ni buraa wa, a mɛŋa han ka yele ni ti a boti a paaɛ la Kaiza zi'an.”
Pɔɔl zom uureŋɔ kiŋɛ Arome Tumam n ku puti'irɛ ti tu yeti tu mɔm uureŋɔ la kiŋɛ la Itali la, ti ba yehe Pɔɔl la sɛba en boi paka deen la basɛba iŋɛ Yuliyuse nu'uhen, se'em en biheri pɛntiireba kɔbega en de tiŋambihega daana Agastus pɛntiireba tansugere la.
Ti tumam n zom Adramitum uureŋɔ n maahum ti ku kiŋɛ ko'om nɔgbɛma tihi se'ehi woo n kaaɛ Esiya la, ti uureŋɔ la pɔhɛ kinɛ, ti se'em n dole tu yɛ'a la dɛna Aristakuse n de Masedoniya yehe Tɛsalonika na la.
Yiimbeere, ti tu paaɛ Sidɔn, ti Yuliyuse iŋɛ Pɔɔl sum, bo' en sore ti a kiŋɛ a zɔduma zi'ihen ta vo'ohe fii.
Ti tu ze'ele bilam, kiŋɛ ta paaɛ Sapuruse, se'ere en sɔi la, kusebego en ŋmɛ'ɛri tu'uha tɔ.
Tumam n page ateko la zuo ta gaŋɛ Kilikiya la Pamfiliya tihi ba'ahɛ la pooren, tu wa'am na paaɛ la Maira n boi Lisiya sɔ'ɔlum puan.
Bilam ti pɛntiireba kpɛ'ɛma wa Alɛgezandiriya uureŋɔ en yeti ku kiŋɛ Itali, ti a bahɛ ti tu tee kɛ̃ kuŋɔ.
Gee sabeeo la en lobere tu'uha tu na la, ti tu kina fiifiihe dabeha kekeko la wuŋerɛ, wa'am na paaɛ Kiniduse, Gee kusebego la en kelum tu'uha tu la, ti tu kan le nyaa kiŋɛ bilam bɔba la, ti tu ŋmɛregɛ doohe Kerete gulengukɔ la en lɛm Salemone la.
Ti tu mɔm la wuŋerɛ gaŋɛ bilam, wa'am na paaɛ zi'an en yi'iri uurenɔ ze'ele suŋɔ zi'an la, lɛm la Lasiya la.
Saŋa en diŋɛ gu'um, gee ti mɔŋa bala ma'a me dɛna nyɔ̃pɔ̃hega, se'ere en sɔi la, nɔlurɛ saŋa la pun tole mɛ, ti Pɔɔl ka'am ba yeti, “Kpɛ'ɛnduma wa, mam nyɛ ti tu ko'om wa zuo kinɛ wan dɛna nyɔ̃pɔ̃hega, ti tu lɔgerɔ zo'e zo'e n boi uureŋɔ wa puan wa wan yee ko'omen wa.
Dagi lɔgerɔ la la uureŋɔ wa la ma'a, gee tu vom me.” Gee pɛntiireba kpɛ'ɛma wa en biheri pɛntiireba kɔbega wa, tugum ba' kɛleha la se'em n mɔni uureŋɔ la, la se'em en sɔi uureŋɔ la gana sɛla ti Pɔɔl yele la.
Gee ze'elego zi'an la n tari dabeem ti tu kan ta'am bɔna bini ti ɔɔrɔ la ta tole la, zo'e zo'e la pa' la ba pɔhɛ kinɛ bilam.
Daanse'ere ba wan paaɛ Fonisiya, zi'an ti wan ta'am bɔna bilam ti ɔɔrɔ saŋa la tole.
Ze'kana wa dela Kerete uurenɔ ze'elego zi'an en tɔ gɔbega zanɔya bɔba la zuɔ zanɔya.
Ateko zuo kusebekãtɛ Kusebego en lobere bããlam en ze'ele gɔbega bɔba lɔbera na, ti ba ti'ihɛ ti ku wan suŋɛ ban n boti se'em la, bala ti tu pɔhɛ kinɛ, wa'am na gaŋɛ Kerete, nyaa pɔra ko'om la nuuren.
Gee la ka yuue, ti kusebekãtɛ ti ba yi'ira kɔ zanɔya dapɔya bɔba kusebego en bala ze'ele Kerete puan na.
Kusebego wa n lure uureŋɔ la ti ku kan ta'am ŋmɛregɛ tu'uhɛ ku la, tu yari bahɛ mɛ ti kusebego la za'ara tu yɛ'a.
Ti tu dɛ ko'om la zuo bala doohe ko'om la tiŋasuka tinpika kayima en boi gulengukɔ puan ti ba yi'ira ka Kawuda.
Ti tu mɛ gee nyaŋɛ uureŋɔ la uurenɔ bibehi la en yule ku la.
Ban nyaŋɛ ve'e uurembibehi kɛ̃ uureŋɔ la puan na, gee dabeem en tari ba ti uureŋɔ la wan wɛgɛ la, ba dikɛ la mi'ihi lu' uureŋɔ pulin na ta taaba.
Gee ve'e sɛla en ze'eti uureŋɔ la dooe na, gee ti kusebego la kelum za'ara uureŋɔ kina.
Ti kusebego wa ba vɛgelum tu bala ti beere ta yilegɛ, ti ba pɔhɛ gbɛ'ɛra lɔgerɔ la lɔbera baha ko'om la puan, ti dabeha atã daarɛ la, ti ba dikɛ ba mɛhi nu'uhi ɔ̃bɛ lɔgeseto en de uureŋɔ la lɔgerɔ la lobe bahɛ ko'om la puan.
Wuntɛɛŋa bii ŋmarebibehi en ka le niiɛ na dabeha kekeko la, ti ko'mi'ihi la me ka malum sigeha la, tumam vo'ore puti'irɛ woo nyaa kɔ'ɛ mɛ.
Ban ka di dia ti la yuue la, ti Pɔɔl nyaa ihege saazuo ba puan yeti, “Buraahi wa, la daa nari ni ti ya kelehe ni mam n daa yele ya se'em la, la daa dagi ni tu ze'ele Kerete la kiŋɛ ni, sageŋɔ la sɛla woo en bɔregɛ wa kan boni.
Mam yeti ya nananawa, ti nɛrawoo kpeŋe a suure, gee ya puan se'em kan koŋe a nyɔvore, gee uureŋɔ la ma'a n wan sagum.
Se'ere n sɔi la, zaam yu'uŋɔ, Yinɛ se'ere ti mam dɔla gee na'aha wa suŋera en zaam wa'am na ze'ele mam sakpikɔ, gee yele mam yeti, ‘Da zɔta dabeem Pɔɔl, gee fum wan ba'ahum ze'ele Kaiza nɛŋan; la dela asira, ti Yinɛ bo' sɛba woo me n boi uureŋɔ wa puan la fum wa piirɛ.’ Bala zuo, kpemehe ya ya mɛhi, buraahi wa, se'ere en sɔi la, mam tari sakerɛ Yinɛ puan, ti la yeti la iŋɛ mɛ wuu eŋa n yele mam se'em la.
Gee tu wan ba'ahum kiŋɛ ta ŋmɛ' ko'om puan tiŋa ka yima doone.” Yinɛ en le ta lu pa'aha dabeha pia la anaahi la, bala ma'a ti kusebego la kelum za'ara tɔ dɔla Adria tɔla la, yu'unsunsua saŋa, ti sɛba n mɔni uureŋɔ la ta ti'ihera ti ba pɔri la doone.
Ti ba dikɛ magehega ti tibehegɔ yula ka, bahɛ ko'om la puan ha ti ba bihɛ ko'om la n kɔ' se'em, nyɛ ti ko'om la kɔ' wuu santira kɔbega la pihiyi'.
Ti ba le kiŋɛ fii wa, le bahɛ magehega la ko'om la puan, nyɛ ti ko'om la kɔ' wuu santira pihiwai'.
Ti dabeem en tari tɔ ti uureŋɔ la wan ta ŋmɛ' tahi la zuo, ti ba dikɛ ze'elego tibehum la n lu' la mi'ihi la banaahi bahɛ ko'om la puan, gee kɔ'ɔm pu'uha ti beere yilegɛ kalam.
Gee bala ma'a la, sɛba n mɔni uureŋɔ la maaheni mɛ ti ba zɔ gee bahɛ uureŋɔ la, pun dikɛ uureŋɔ bila bahɛ ko'om la puan la, gee ita wuu ba yeti ba dikɛ la uureŋɔ ze'elego tibehum la bahɛ uureŋɔ la nɛŋa bɔba ko'om la puan la, ti Pɔɔl waaɛ pɛntiireba nɛŋadaana la en biheri pɛntiireba kɔbega la a pɛntiireba la yeti, “Nɛreba wa han ka yee uureŋɔ wa puan ya kan piiɛ.” Ti pɛntiireba la ŋmaaɛ mi'se'ehi en gurɛ uureŋɔ bila la bahɛ, ti ko'mi'ihi la tari uureŋɔ pika la kiŋɛ.
Gee ti beere baŋɛ yilegɛ la, Pɔɔl kpemehe ba za'a mɛ yeti, “Zina pa'ahɛ la tu dabeha pia la anaahi en bala ti tu puga ko'om wa zuo, la kom, ti buum ka tole ya nɔyan.
Bala zuo la, mam beleni ya woo mɛ ti nɛra woo di sɛla la a nyɛ paŋa.
Se'ere n sɔi la, ya se'em zonko kan bɔregɛ ya zuin.” En tɔgɛ ŋwana ba'ahɛ la, gee looe boroboro, bo' Yinɛ fara ba za'a nɛŋan, gee gi'ɛ dɛ pɔhɛ ɔbega.
Ti la kpemehe ba za'a, ti ba woo me di dia.
(Tu za'a kãlɛ dela nɛre kɔbehi siyi la nɛre pihiyopɔi la bayoobe bɔna uureŋɔ la puan) Ba woo en di ma'ɛ ba kom ba'ahɛ la, ba pɔhɛ gbɛ'ɛra la mui bɔra en boi uureŋɔ la puan la lɔbera baha ko'om la puan, ti la bahɛ ti uureŋɔ la ana faga faga.
Uureŋɔ la wɔ̃regerɛ Beere en ta yilegɛ la, sɛba n mɔni uureŋɔ la ka baŋɛ ti doone n bala gã'a la, gee tugum ti'ihɛ ti la yeen dɛna la ko'om la kinkɛleŋa, bala ti ba iŋɛ ba puti'irɛ yeti, ba wan kɔ'ɔm bahɛ ti uureŋɔ la ze'ele la bilam, ba han wan nyaŋɛ.
Ŋwana ti ba ɔ̃begɛ tibehegɔ seko en ze'eti uureŋɔ la, bahɛ ko'om la puan, gee lorum mi'se'ehi en lu' tara mɔna uureŋɔ la me bahɛ, gee nyaa bire uureŋɔ la poore bahɛ kusebego la, ti sabeeo la nyaa za'ara ba yɛ'a doone na.
Gee uureŋɔ la wa'am na ŋmɛ' la kulenkãtenɛ, zɔ ta sãɛ tiŋa ha bɛgerɔ puan ha, yari firɛ zɛ'a bilam kan ta'am vurege, ti ko'mi'ihi kãra la me ŋmɛ uureŋɔ la paŋa paŋa ti ku tahɛ.
Ti pɛntiireba la me maahum ti ba ku sɛba woo en boi paka deen bɔna uureŋɔ la puan la, ti ba se'em da bum piiɛ.
Gee pɛntiireba kpɛ'ɛma la en biheri pɛntiireba kɔbega la n boti a faaɛ Pɔɔl bahɛ la zuo, a ka bo' sore ti pɛntiireba la tum ban ti'ihɛ ba tum se'em la, gee a tum bo' la a nuurɛ yeti, sɛba en ta' ko'om la, diŋɛ nɛŋa lu ko'om la puan bum dooe yia, gee ti sɛba n gee la me digehɛ uureŋɔ la dɔparebalagehi la zom tu zuo me bum yakɛ.
La iŋɛ la ŋwana, ti ba tari nɛrawoo dooe doone na la inma'ahum.
Pɔɔl boi Malita tiŋa Gee tumam n paaɛ doone suŋa ba'ahɛ la, ti tu nyaa baŋɛ ti timbila la en boi ko'om tiŋasuka la yu'urɛ en yi'iri Malita.
Ti tiŋa la nɛreba pa'alɛ tɔ ba itesuŋɔ en ka tari makerɛ.
Lan wa dɛna sanire saŋa ti saa pɔhɛ niia ti la ma'ara la, ba tuurɛ la bugum gee yi' tu za'a ti tu zi'ire kaaɛ bɔ ɔɔha.
Ti Pɔɔl me lagehɛ dɔpu'uha na biŋe lɔɔha ita bugum la puan, ti kampia ɛkɛ yehe na, bugum la wɔlegɔ la zuo, vile Pɔɔl nu'o kankaŋi yula.
Tiŋa la nɛreba en nyɛ ti bunsɛla wa yule a nu'o la, ti ba waahena bɔ'ɔra taaba yeti, “Burakana wa ba'ahum dɛna la nɛrekuura; bala en sɔi ti ka pun piiɛ ko'om puan kum la, buurɔ ka bo' ka sore ti ka vɔna.” Gee ti Pɔɔl me mɛhegɛ kampia la bahɛ bugum la puan gee ti be'em ka paaɛ en.
Ti nɛreba la guri mɛ ti a iŋa fuuhum, bii a lu ki bilam bilam.
Gee ban gu'uhi yuue, ta nyɛ ti sɛla sɛla ka ita Pɔɔl la, ti ba tee ba puti'ira le yeti a dela bagerɛ.
Nananawa zɛ'kana ti nɛreba kɛ̃'ɛ̃ra la, mɛa puan, samana zo'e zo'e en boi bini dɛna tiŋa la n boi ko'om tiŋasuka la naba yu'urɛ en yi'ira Pabiliyuse dinɛ, se'em n to'e tumam, bihɛ tumam suŋa dabeha atã.
Ti la iŋɛ, ti Pabiliyuse wa sɔ lu bã'a gã'a la ɔɔrɔ la nyɛ'a.
Ti Pɔɔl kiŋɛ ta bihɛ en, gee tibɛ en doohe la a dikɛ la a nu'uhi pagelɛ a zuo.
Dina en iŋɛ tole la, ti tiŋa la puan nɛresɛba woo en gee tara bã'ahi yima yima la, me wa'am na, ti Pɔɔl tibɛ ba.
Ti nɛreba wa na'ahɛ tumam paaɛ paaɛ la ba bo'olum.
Pooren ti tumam ta yeti tu kiŋɛ la, ti ba tari tumam en boti sɛla woo la na iŋɛ uureŋɔ seko ti tu yeti tu zom la puan.
Pɔɔl paaɛ Arome Ŋmarehi sitã en tole, ti tumam ihege la uureŋɔ la.
Ku wa yee la tiŋa la en boi ko'om tiŋasuka la puan.
Ku wa bɔna bini la ɔɔrɔ saŋa la puan, dɛna Alɛgezandiriya uureŋɔ, ti liiba paga la ti ba na'aha la bɔna ku puan.
Tu pɔhɛ la Sirakuse, ze'ele bilam dabeha atã; Gɔlum na paaɛ Aregium, dikɛ daarɛ deyima bilam, ti kusebego ze'ele tiŋanuurɛ bɔba vuke na, ti yi'i daarɛ la ti tu wa'am na paaɛ Puteyoli.
Bilam ti tu nyɛ suurɔ tuseto, ti ba me yi' tu ti tu wa'am na kɛ̃ la ba dabeha ayopɔi.
Tumam n doohe se'em wa'am na paaɛ Arome na n bala.
Ti suurɔ la n boi Arome n wum ti tu kini na la, yehe la zaaɛ zaarɛ Apiyosi Da'a bɔba ha la, la Saama Vo'ohego Zi'ihi Sitã la puan ha tu'uhɛ tu na.
Pɔɔl en ta nyɛ ba la, a bo' la Yinɛ fara gee ti a iŋa kpeŋe.
Tumam n wa'am na na kɛ̃ Arome puan la, ba bahɛ Pɔɔl mɛ ti a bɔna a ma'a, la pɛntiira sɛka en guri en la.
Pɔɔl la Yuuduma kiinduma Arome Dabeha atã daarɛ, ti Pɔɔl yi' kiinduma la en biheri Yuda buuri wa la.
Ban lagehɛ na ba'ahɛ la, ti a yele ba yeti, “N suurɔ, la mam en pun ka iŋɛ se'ere tuue tu nɛreba Yuuduma wa, bii tu yaabeduma kiha wa la, gee la bala za'a, ba nyɔkɛ mam mɛ Yerusalɛm, dikɛ mam ta'ahɛ Arome duma ha.
Ban ta viihɛ mam bihɛ la, Arome duma wa daa boti ba bahɛ mam mɛ, se'ere n sɔi la, vuurɛ daa ka boi kua la ti ba daa bɔta ti ba ku' mam la puan.
Gee Yuuduma la en ka sakɛ la zuo, la daa pɛregɛ mam mɛ, ti n suhɛ timbihega kpɛ'ɛma la ti a bahɛ ti n paaɛ timbihega nɛŋadaana Kaiza nɛŋan, la mam pun ka tari zɛregerɛ se'ere la n mɛŋa tiŋa duma la.
Yele dina wa zuo, ti mam suhɛ sore ti n nyɛ ya, la n tɔgɛ la ya, lan de Izirale beere puti'irɛ wa zuo ti ba ba' mam la bãhi wa.” Ti ba lebehe en yeti, “Tumam ka to'e gɔŋɔ Yudiya, doohe fum puan.
Tu suuɔ la kuyina me n kini na saŋa woo la me ka tabelɛ yele fum yele be'o ti tu wum.
Gee tumam wan bɔta ti tu wum la fum mɛŋa zi'an, fum ti'ihɛ se'em doohe sadɔkuna wa ti tu mina ti zi'an woo ba zɛregera ku me wa.” Pɔɔl muulɛ Faarɛ yelehum la Arome Ban daa ta ze'ele dabeherɛ ti ma le tu'uhɛ la ena la, ba wa'am la a ga'aregɔ zi'an na, ba nɛrekuuŋɔ.
Ze'ele bulika tara tara la zaanuurɛ, ti a tu' yele la n ani se'em bo' ba, yɛta ba Yinɛ sɔ'ɔlum la n ani se'em, zigera ti a tee ba puti'ira la Yezu, ze'ele Moose ze'elego la, la nɔtɔgeheba la puan.
Ti basɛba sakɛ doohe la Pɔɔl n yele se'em la, gee basɛba me zagehɛ ti bamam kan nam.
Bala, ba ka sakɛ bo' taaba, bala zuo la, ban yiregerɛ la, Pɔɔl tɔgɛ yele deyima ma'a yeti: “Fa'a Sia la yuum tari la buurɔ la a yele ya yaabeduma doohe nɔtɔgeha Azaaya puan yeti, ‘Kiŋɛ nɛrebana wa zi'an ta yele ba yeti, Ya sirum wan kelehe, gee ya kan malum bɔkɛ, ya me sirum wan bihɛ, gee ya kan malum nyɛ.
Se'ere n sɔi la, nɛrebana wa suya ba' bukɛ mɛ, ti ba tuba li' ka wuna, ti ba mum ba nini, ti ba da biha la ba nini la, gee me da kɛleha la ba tuba, gee me da bɔkera la ba suya la ba ta'am ŋmɛregɛ na ti n tibɛ ba'.’ Bala, ye mini ya zina dabeherɛ wa yeti, Yinɛ faarɛ yelehum buna wa muulɛ bo' Sɛba en dagi Yuda buuri la mɛ, ti ba me wan kelehe bu.” [En tɔgɛ yele ana wa ba'ahɛ la, ti Yuuduma la yiregera gee nyɔna taaba la ninmu'urɛ.]
Pɔɔl kɛ̃'ɛ̃ri la bilam yuuma ayi', bihera a mɛŋa, gee tɔ'ɔha sɛba woo en kini a zi'an na la, gee muula Yinɛ sɔ'ɔlum la yele, gee pa'ala Yezu Kiresta yele la sukpe'ene, ti sɛla ka gu'ura en.
PƆHEGA Pɔɔl gɔŋɔ wa en gulehɛ bo' Aromduma wa, gulehɛ ti ku maahum la sore bo' ti Pɔɔl nyaŋɛ kiŋɛ sore ti a maahum ti a kiŋɛ ta kaaɛ Arome tiŋa lageŋɔ la.
Pɔɔl maaheŋɔ dela a kiŋɛ ta lagum tum la Arome tiŋa lageŋɔ la dabeha ayi', ti ba suŋɛ en ti a tole Sipeen tiŋa.
A gulehɛ pa'ala ba la eŋa bɔkɛ Yezu dɔlega sakerɛ la en de se'em, la dinɛ en tari daaŋɔ seko bo' Yezu dɔleba la vom puan.
Gɔŋɔ wa tari la Pɔɔl en tɔgeri yelehum yɛta yele sɛ'a la za'a.
En pu'uhɛ Arome lageŋɔ la nɛreba ba'ahɛ la, yele ba en pu'uhi bɔ'ɔra ba se'em la, Pɔɔl nyaa purɛ la a gɔŋɔ yu'urɛ yeti, “Yinɛ yelehum la en pa'ali eŋa en dikeri nɛreba naara a mɛŋa se'em.
La dela sakerɛ de pi'ileŋo puan na, paara ba'ahegɔ.” Pɔɔl ze'ele la yu'urɛ dina zuo nyaa nyaara a yetɔgum la yeti, Nɛra woo, Yuuduma la sɛba en dagi Yuuduma dela ba dikɛ ba mɛhi naaɛ la Yinɛ, se'ere en sɔi la, ba se'em en ka nyani a tadaana la, ba za'a boi la be'em paŋa puan.
Ti nɛra me en dole zi'an naara la Yinɛ dela a nam bo' Yezu Kiresta.
Sɛla en tagelɛ dela, Pɔɔl pa'alɛ vom paalemɔ sebo en boi nɛra en naa la Kiresta, nyaa naaɛ la Yinɛ se'em.
Gee tari suma'ahum la Yinɛ, ti Fa'a Sia la faaɛ en be'em paŋa la kum paŋa puan bahɛ fai.
Arome gɔŋɔ -, Pɔɔl sɔhɛ la Yinɛ ze'elego la vuurɛ en de sɛla, la Yinɛ Sia la paŋa en ani se'em sakereba vom puan.
Ti Pɔɔl soke sokere nyaa Yuuduma, la sɛba en dagi Yuuduma yeti ba iŋɛ la ŋwani bɔna Yinɛ n maahum se'em bo' asaala woo la puan.
A ba'ahɛ yeti, Yuuduma zagehegɔ la ti ba zagehɛ Yezu la dela Yinɛ mɛŋa n maahum de bala, ti la bahɛ ti nɛra woo lagum paaɛ Yinɛ zu'uhegɔ la doohe Yezu Kiresta puan, gee me sakɛ ti Yuuduma kɔ'ɔm kan zageha Yezu.
Ba'ahegɔ, Pɔɔl gulehɛ pa'ala la Kiresta bia en de a vɔna a vom se'em, yele yele wuu en de a nɔŋɛ sɛba se'em.
Pɔɔl le tɔgɛ yɛla asɛ'a zuo en de fum tuna bɔ'ɔra Yinɛ, Kiresta bia woo tuunɛ en de se'ere bɔ'ɔra tiŋa la, la nɛreba, la puti'irɛ sɔgeha.
A ba'ahɛ a gɔŋɔ la mɛ la pɛka yɛla bo' Yinɛ.
Yele sɛ'a en boi gɔŋɔ wa puan Pɔhega, la yu'ura Arome .- Timpaberɛ wa za'a boti la faarɛ Arome .—.
Yinɛ faarɛ sore Arome .—.
Kiresta puan vom paalum Arome .—.
Izirale boi Yinɛ maaheŋɔ la puan mɛ Arome .—.
Kiresta bia vom .—.
Ba'ahegɔ la nɛreba pu'uhegɔ .—.
Pu'uhegɔ Mam Pɔɔl, Yezu Kiresta da'aberɛ, ti Yinɛ ayi' mam ti n dɛna tuntuna, yehe mam ze'ele bo' Yinɛ Faarɛ yelehum la ma'a, yelehum sebo ti Yinɛ biŋe nuurɛ wunse'eren ha, doohe a nɔtɔgeheba puan, Fa'a gɔnɔ la puan la.
Faarɛ yelehum sebo en de Yinɛ dayua, se'em tuuhum en ze'ele Naba Deviti puan na la, wuu en de asaala la.
Doohe tuuntɔɔ sia puan, ba looe en mɛ ti a dɛna Yinɛ dayua, la paŋa, doohe en ihege a kum puan la, Ena daana dela Yezu Kiresta, tu Daana la.
Se'em puan ti tumam to'e zu'uhegɔ, la tuntuneba yɔ'ɔ, ti tu bahɛ ti timpaberɛ wa nɛreba za'a me nam, gee tara sakerɛ a yu'urɛ la puan.
Yamam mɛhi ti Yinɛ yi' ti ya dɛna Yezu Kiresta dinɛ wa pa'ahɛ bini mɛ.
Mam Pɔɔl n gulehɛ bɔ'ɔra la yamam sɛba woo ti Yinɛ nɔŋɛ ya, ti ya bɔna Arome tiŋa puan, ti Yinɛ yi' ya ti ya dɛna nɛresunduma la.
Zu'uhegɔ dɛna ya dinɛ, ti suma'ahum en ze'eti Yinɛ en de tu Sɔ, la Daana Yezu Kiresta zi'an la dɛna ya dinɛ.
Pɛka Pu'uhegɔ Yia, mam bo'ori Yinɛ fara Yezu puan ya za'a zuo, beni zuo, ya sakerɛ la yele to'e tiŋa wa zuo za'a mɛ.
Yinɛ wa ti mam tuna bɔ'ɔra dɛ la n sia za'a, doohe mam muuli a dayua Yezu yelehum wa, en de mam aze'nyɛdaana, ti mam ka malum tamena ya n pu'uhegɔ puan saŋa woo.
Sɔkera ti Yinɛ suboolum en de se'em la, n wan ba'ahum nyɛ sore ba'ahegɔ puan ta'am wa'am ya zi'an na.
N ba' boti ni n nyɛ ni ya mɛ, la n tɔrɛ zu'uhegɔ puan bo'olum la ya, ti la kpemehe ya Sia puan.
Bii tu lagum bugelɛ taaba la tu sakerɛ.
Yamam sakerɛ, la mam sakerɛ.
Mam boti ya mina dina wa n suurɔ, ti saŋa zo'e zo'e ti n ni maahum ti n wa'am ya zi'an na, (gee ta paaɛ zina la gu'uri mam mɛ).
N boti ni ti n wa'am ni na, la n bum sɛla ya puan bo' Yinɛ, wuu mam n bum se'em tihi sise'ehi nɛreba puan bo' Yinɛ la.
Mam tari la Giriki, la sɛba nini n ka yu'ɛ sanɛ, tara yɛmduma la sɛba en nan ka bɔkeri sanɛ.
Gee me le mu'ɛ nini ti n muulɛ faarɛ yelehum la bo' yamam sɛba me n boi Arome tiŋa wa.
Faarɛ yelehum wa Paŋa Vi ka tari mam la faarɛ yelehum wa.
Beni zuo, bu dela Yinɛ faarɛ paŋa, bo' se'em woo en tari sakerɛ, Yuuduma yia, gee nyaa bɔ'ɔra Girikiduma.
Bo puan ti Yinɛ tuntɔɔnɛ la niira, dɔla sakerɛ puan, wuu lan pun gulehɛ se'em yeti, “Se'emdaana en de tuuntɔɔ wan vɔna mɛ la sakerɛ la.” Asaala tuure Yinɛ sunsunyiim ze'ele la saazuo ha niiɛ bahɛ nɛre sɛba be'em la ba tuunfi'iha en gu'uri yelemɛŋerɛ la.
Se'ere en sɔi la, ban suni ti ba mina Yinɛ yele sɛ'a la, niiɛ bo' ba mɛ kpaii.
Beni zuo, Yinɛ mɛŋa en niiɛ a bo' ba.
Pɔhɛ Yinɛ n naam tiŋa wa se'em, a paŋa la en ka tari ba'ahegɔ, la a naanɛ la, la ban pun sugɛ la, gee asaala bɔkɛ a mɛ, gee nyɛ ba kpaii, doohe sɛla woo ti Yinɛ naam la puan.
Ŋwana zuo, asaala ka tari a yeti eŋa ka baŋɛ mɛ.
Se'ere en sɔi la, la ban pun mina Yinɛ wa la, ba ka na'aheri en wuu a dela Yinɛ, bii ba bɔ'ɔra en fara fara, gee ba tugum lebege la nɛrefɔgerɔ ba ti'ihegɔ puan.
Ti ba putɛ'vɔya la en ti'ihɛ yele yaalehi la pirɛ la lika.
Ba yeti bamam dela yɛm duma, gee ba tugum lebege la geto, nyaa tugum tee dikɛ na'ahegɔ seko en de Yinɛ vua wa na'ahegɔ la bo' naanɛ sɛ'a en ŋwani la asaala en kiiri, bii niihe, bii duhi en tari nama anaahi, bii bunvuula.
Ŋwana zuo, ti Yinɛ dikɛ ba bo' ba kunkoma'ahum sebo ti ba suya bɔta la, dɛgerɔ tuuma la, ti ba tuna zufagehum tuuma la taaba.
Se'ere en sɔi la, Ba tee Yinɛ yelemɛŋerɛ la en de se'em la mɛ bo' pumpɔreŋɔ, nyaa tugum na'aha gee malena malema bɔ'ɔra naanɛ, gee bahɛ naana la mɛŋa, se'em en nari pɛka saŋa woo la.
Taari.
Ŋwana zuo, ti Yinɛ dikɛ ba bo' zufagehum kunkoma'ahum, ti ba pɔgehi tee pɔka la buraa en naari taaba se'em la, bo' sadɔɔ seko en ka nari.
Bala mɛa ti buraahi me tugum bahɛ ba naara la ba pɔgeba, gee tugum tara kunkoma'ahum la taaba, ti buraahi tuna zufagehum tuuma la ba burataaba, lageha namehegɔ kãtɛ biŋera ba mɛhi zuto ba tuure wa puan.
Ban pun kelum ka bihɛ nyɛ ti la nari ba baŋɛ Yinɛ la, ti Yinɛ dikɛ ba bo' putɛ'ŋmɛlema dikɛ ba bo' yele yaalehi se'ehi en dagi ba tuna ma'a.
Ba kɔ'ɔm pirɛ mɛ la tuunfi'iha yima yima, be'em, fãa, ti'iha be'em bɔ'ɔra nɛreba.
Pirɛ la nintɛrega, kua, zaba, pã'ahegɔ, sɔtuuma, ba dela yelebibehi duma, Sagena nɛreba yu'ura, yaaɛ Yinɛ, tuura, ukerɛ, pa'ali mɛŋa, be'em maaheŋɔ, ka nana dɔgereba, geto, nɔkɔ'ɔreba sukãberɛ, ka tara nɛreba giile Ba mi' ti Yinɛ yeti, sɛba woo en iti yele ana wa dela ba ki, gee ba pun ka ita a ba ma'a, gee ba pɛgeri la sɛba me en ita a la.
Yinɛ tuuntɔɔ gakerɛ Bala zuo, fum ka tari fum yeti n ka baŋɛ mɛ, fum de nɛre se'em woo, fum han gakɛ basɛba.
Fum n gakɛ ayima la, fum sagum la fum mɛŋa n bala.
Beni zuo, fum se'em en de gakera la, iti la yele aŋa mɛa.
Gee tu mi' ti, “Yinɛ en gakeri nɛre sɛba en iti yele aŋa la, dole la yelemɛŋerɛ suŋa suŋa.” Fum bihɛ de la ŋwani, fum de se'em za'a, ti fum gakera nɛreba en iti yele sɛ'a, gee ita yele aŋa mɛa fum mɛŋa, fum ti'ihɛ ti fum wan piiɛ Yinɛ gakerɛ la?
Bii fum tugum ka nam la Yinɛ itesuŋɔ la n ka tari tɛka la, la a ŋmibega, la a sugeri la?
Fum ka baŋɛ ti Yinɛ itesuŋɔ la dela la bahɛ ti fum tee?
Gee fum sukãberɛ la, la fum n ka malum tɛɛra lagehɛ la sunsunyiim pagela fum zuo, gura sunsunyiim dabeherɛ la ti Yinɛ tuuntɔɔ gakerɛ la wan niiɛ fum zuo na.
Se'ere en sɔi la, a yeti a yɔ nɛra woo la en tum se'em.
Sɛba en ŋmibe tuna sum la, se'ere en sɔi la, ba nini mu'ɛ mɛ ɛɛra suŋa, na'ahegɔ, la sɛla en ka pu'uri.
Yinɛ wan bo' ba vom kamba'ahɛ.
Sɛba me en eere ba mɛhi en boti se'em la, ka nana yelemɛŋerɛ la, gee nana la tuunfi'iha la, Yinɛ sunsunyiim, la sunsunyiim tuulɛ en de ba dinɛ.
Yelemɛŋerɛ, wuŋerɛ en ka tari makerɛ la susageŋɔ wan bɔna bo' se'em woo n tuni be'em, pɔhera Yuuduma, gee nyaa paara Girikiduma.
Gee suŋa la na'ahegɔ, la suma'ahum wan bɔna bo' se'em woo en tuni sum la, pɔhera Yuuduma, gee nyaa paara Girikiduma me.
Se'ere en sɔi la, Yinɛ ka lugehe.
Sɛba woo en tum be'em gee ka mina ze'elego la, ba wan bɔregɛ ti ze'elego la ka pa'ahɛ, ti sɛba woo me en tum be'em gee mina ze'elego la, ba wan gakɛ ba mɛ la ze'elego.
La dagi sɛba en kelehe ze'elego yɛla la en de tuuntɔɔ duma Yinɛ nɛŋan, gee sɛba en tuni ze'elego la en boti se'em la ti Yinɛ wan bo' ba buurɔ.
Sɛba n dagi Yuda nɛreba la, ka mina Yinɛ ze'elego la han tuna ze'elego la en boti se'em la ma'a ma'a, la ban pun ka mina ze'elego la, ba mɛhi en de ze'elego bo' ba mɛhi.
Yelemɛŋerɛ ba pa'alɛ yeti, ze'elego la en boti se'em la, gulehɛ iŋɛ la bamam suya puan, ti ba mɛhi puti'ira dɛna ba aze'nyɛduma, ti ba mɛhi itegɔ la me wan ta zuuhe ba, bii bahɛ ba fai, daan se'ere daarɛ, wuu vom yelehum la en yele se'em yeti, Yinɛ wan doohe Kiresta Yezu puan gakɛ sɛla woo en sugɛ nɛre woo suuren la.
Yuuduma, la Ze'elego la Gee fum han yi'ira fum mɛŋa Yuda nɛra, dɛla Ze'elego la, ŋmɛ'ɛra fum nyu'ɔ la fum en lɛm Yinɛ se'em, gee mina Yinɛ sumboolum se'em, gee mina sɛla en de ma'a se'em, doohe la ban pa'alɛ hɔ Ze'elego la puan yɛla la zuo, gee han mina ti fum pa'ali la fɔɔhi, dɛna niihum bo' sɛba en boi lika puan, dɛna se'em n pa'ali geto, dɛna se'em n pa'ali kɔmbilɛɛhi, bi'ihɛ fum mɛŋa la mi'ilum la yelemɛŋerɛ se'ere n boi Ze'elego la puan, Bala la, fum se'em n pa'ali basɛba la, fum ka pa'ali fum mɛŋa?
Fum han muula ti zua ka ani suŋa, gee ti fum mɛŋa la zuura?
Fum se'em n yeti kabohi dela kihere la, gee ti fum mɛŋa la tuna kabohi?
Fum se'em n yaaɛ baga paaɛ paaɛ la la, gee tara kunkoma'ahum la pu'uhegɔ yire lɔgerɔ?
Fum se'em n ŋmɛ'ɛri fum nyu'ɔ la Ze'elego la, gee nyaa diihe Yinɛ vi la fum galum ze'elego la?
Wuu lan pun gulehɛ se'em yeti, “Yamam zuo, ti nɛreba basɛba tuura Yinɛ yu'urɛ la.” Buraahi ŋmaa tari tuulum dela, fum nane Ze'elego la.
Gee fum han galena Ze'elego la, fum ŋmaa la lebe ta dɛna la se'em n ka ŋma.
Bala, sɛba n ka ŋma la han dɔla Ze'elego la n boti se'em la, la bamam pun ka ŋma la, ba kan biha nyɛta ba ti ba dɛna sɛba n ŋma?
Ŋwana ti sɛba n pun ka ŋma ba inganɛ, gee nana Ze'elego la, wan zɛregɛ yamam sɛba n ŋma, zãli Ze'elego la ti ba gulehɛ la, gee galena ku yɛla la.
Nɛra dagi Yuda buuri doohe la a yiŋa, bii yelemɛŋerɛ ŋmaa dɛna yiŋa bii ingɔŋɔ yele.
Gee yelemɛŋerɛ se'em n de Yuda buuri paaɛ paaɛ dela puan ha.
Ŋmaa yelemɛŋerɛ dela suure puan.
La dela Sia puan, dagi inganɛ.
Nɛre-ina taaba ka to'ore pɛka nɛreba zi'an, gee Yinɛ mɛŋa zi'an.
Ŋwana zuo la, beni yɔ'ɔ ti Yuda nɛra tara?
Bii beni tuulum n boi ŋmaa puan?
La zo'e mɛ zi'an woo.
Yia dela, Yuuduma la en pɔhɛ to'e Yinɛ yele sɛ'a en sugɛ la.
Gee Yuuduma wa basɛba yuum han ka tara sakerɛ?
Ban ka tari sakerɛ la wan gu' Yinɛ en tari sakerɛ se'ere la ba la me yoi?
Sore ka boi!
La asaala woo n pun dɛna pumparema la, Yinɛ dela yelemɛŋerɛ daana wuu lan gulehɛ se'em la, “Bala ti fum wan tara buurɔ fum tugum puan, gee di mi'a gakerɛ woo puan.” Gee tumam ŋmɛlema la han bahɛ ti Yinɛ tuntɔɔnɛ la niiɛ na, tu wan yeti bu?
Yinɛ ka tari buurɔ a han taaɛ a sunsunyiim bahɛ tu zuo?
(N tɔgeri la nɛre saala puti'irɛ en bala.)
Sore ka boi!
La han dɛna bala, Yinɛ wan iŋɛ la ŋwani gakɛ tiŋa wa?
Gee la han doohe la mam pumpɔreŋɔ la zuo ti Yinɛ yelemɛŋerɛ la niiɛ na bɔ'ɔra en suŋa, beni zuo ti ba wan sagum mam ti n dela be'em daana?
Ŋwani ti tu yi kɔ'ɔm kan yele wuu nɛreba basɛba n sageni tumam yu'ura se'em ti tumam yeti, “Tu kɔ'ɔm tuna be'em ti la bahɛ ti sum wa'am na”?
Nɛrebana duma wa sageŋɔ gã' gura ba mɛ.
Tuntɔɔ daana kai' La nyaa dela ŋwani wa?
Tumam Yuda buuri wa nyani basɛba me bii?
Aayi, la fii wa me.
Tumam pun diŋɛ yeti, nɛra woo, Yuuduma la Giriki buuri za'a boi la be'em paŋa puan, wuu lan gulehɛ se'em yeti, “Se'em ka boi dɛna tuuntɔɔ, la ayima me.
Ba se'em ka bɔkeri, Se'em ka boi ɛɛra Yinɛ.
Ba woo bire la ba pɔya, ba naaɛ la taaba bahɛ yoo.
Se'em ka boi ita itesuŋɔ, Ayima me ka boi.” “Ba koohe dela yɔɔrɔ kãra, ti ba tari ba zɛlehi pã'aha.” “Kampia yabega en boi ba nɔya puan.” “Ba nɔya pirɛ mɛ la pɔrɛ la yele tooro.” “Ba nama kabelɛ ɛɛra la ziim ka'ahegɔ, sageŋɔ la nɔyalegerɛ en ni yee ban doohe zi'an woo tole, gee suma'ahum sore la, ba ka mi.” “Yinɛ zoolum la fii wa ka boi ba ninin.” Tumam mi' ti ze'elego la n yeti sɛla woo la, yeti bɔ'ɔra la sɛba n dole ku la, ti nɛra da ta tara n ka baŋɛ mɛ, tiŋa wa za'a wan ta yele ban daa iŋɛ sɛla la sɛla.
Nɛra ka boi wan ta to'e buurɔ Yinɛ nɛŋan doohe la yele sɛ'a en boi ze'elego la puan, se'ere en sɔi la, ze'elego la puan ti be'em puti'irɛ bɔna.
Sakerɛ puan tuntɔɔnɛ Gee nananawa, ze'elego la pooren, Yinɛ tuntɔɔnɛ la niiɛ mɛ, ti nɔtɔgeheba la pa'alegɔ la tɔgɛ la yele, ti Yinɛ tuntɔɔnɛ dole la sakerɛ Yezu Kiresta puan, bɔ'ɔra sɛba woo en nam, ti yima yima ka bɔna, saaleba za'a diŋɛ tuue mɛ, kan le paaɛ Yinɛ suŋa la.
Ba nyɛ buurɔ doohe la zu'uhegɔ la en de bo'olum la, doohe faarɛ se'ere en boi Kiresta Yezu puan la, se'em ti Yinɛ dikɛ en diilɛ ti a dɛna kaabegɔ seko en lilege Yinɛ nimbɔ'zɔrɛ doohe a ziim la, en tuni dɔla sakerɛ puan la.
Yinɛ iŋɛ ŋwana pa'alɛ la a tuntɔɔnɛ, se'ere en sɔi la, a sugeri la puan ti a bahɛ saaleba be'em sebo ti ba tabelɛ tum.
A iŋɛ dina wa pa'alɛ la zina beere wa, ti Yinɛ dela tuuntɔɔ daana, gee me bɔ'ɔra se'em woo n tari sakerɛ Yezu puan buurɔ.
Beni zuo ti tu nyaa ŋmɛ'ɛra tu nyu'ɔ la?
Sɛla ka boi.
Ze'elego seko bii?
Bii tuunsɛ'a?
Aayi.
La dela sakerɛ, gee dagi itegɔ.
Se'ere en sɔi la, tumam n gurɛ se'ere dela, Nɛra nyɛti buurɔ, la sakerɛ puan gee dagi a dole la kiha en gulehɛ bɔna ze'elego la puan.
Abunɔ, bii Yinɛ dela Yuuduma ma'a Yinɛ?
A dagi sɛba en dagi Yuuduma la me Yinɛ?
Ɛ̃ɛ, la dela bala, a dela sɛba en dagi Yuuduma la me Yinɛ, Yinɛ dela ayina, gee wan bo' sɛba en ŋma la buurɔ ba sakerɛ zuo, gee bo' sɛba en ka ŋma la buurɔ ba sakerɛ me zuo.
Ŋwana zuo, tu lobe ze'elego la bahɛ sakerɛ la zuo?
Sore ka boi bala la fii me.
Gee lan tugum dɛna se'ere dela, tumam en tugum zãla ze'elego la.
Aberaham Yele Beni ti tu wan ta'am yeti Aberaham en de tu yaaba inganɛ puan la, yuum nyɛ a mɛŋa tuuma puan?
Aberaham yuum han di buurɔ la a tuuma puan, a tari sɛla ti a wan ta'am dikɛ ŋmɛ' a nyu'ɔ, gee dagi Yinɛ nɛŋan.
Gee Gɔŋɔ la yeti boo?
“Aberaham nam la Yinɛ, ti Yinɛ bihɛ nyɛ ti a dɛna tuuntɔɔ.” Se'em woo en tum, ba ka bihɛ nyɛ a yɔɔrɛ la ti de dɛna bo'olum, gee la dela sɛla ti a tum to'e.
Gee se'em en ka tum, gee yeen nam la se'em n bo'ori be'em duma buurɔ la, sakerɛ dinɛ taaba ti ba bahɛ nyɛ ti a dela tuuntɔɔ daana.
Bala mɛa ti naba Deviti tɔgɛ doohe sum sebo en boi bo' sɛba ti Yinɛ bihɛ nyɛ ti ba dɛna tuuntɔɔ duma gee dagi la Yinɛ bihɛ nyɛ la ba tuuma la yeti, “Sum boi mɛ la sɛba duma ti ba bahɛ ba tuure bo' ba, la sɛba ti Yinɛ pi' ba be'em bahɛ la.
Sum boi mɛ la se'em ti Daana la ka bihɛ nyɛ a be'em la.” Sum buna wa purɛ bo' la sɛba en ŋma la ma'a, bii bu ta' sɛba en ka ŋma la me mɛ?
Se'ere en sɔi la tu yeti,“Sakerɛ zuo ti Yinɛ bihɛ nyɛ Aberaham ti a dɛna tuntɔɔdaana.” Yinɛ daa bihɛ nyɛ Aberaham ti a de tuuntɔɔ nɛra la ŋwani?
La dela en daa nan ka ŋma la bii en daa ŋma ba'ahɛ la?
La dela en daa nan ka ŋma la, gee dagi en daa ŋma ba'ahɛ la.
Aberaham daa to'e ŋmaa daalehum la mɛ ti la dɛna sɛla n pa'alɛ a tuntɔɔnɛ la ti a to'e la sakerɛ la, ti a nan ka ŋma.
Iti kuna wa dela, la iŋɛ ti a dɛna yaaba bo' sɛba woo en nam gee ka ŋma la, n yeti la sɛba ti Yinɛ bihɛ nyɛ ba ti ba dɛna tuuntɔɔ duma la.
Gee me kelum dɛna yaaba bu sɛba en ŋma la, dagi ba ŋmaa la ma'a, gee sɛba en tari sakerɛ se'ere taaba ti tu yaaba Aberaham yuum tara gee nyaa baŋɛ ŋma la.
Yinɛ nɔbiŋere la en boi sakerɛ puan se'em Nɔbiŋere la n biŋe ti Aberaham la a yaahi ti ba wan sɔna timpaberɛ wa za'a la yuum ka tɔgɛ bo' Aberaham bii a yaahi la la doohe la ze'elego la puan, gee la doohe tuntɔɔnɛ en ze'eti sakerɛ puan.
La han dɛna la sɛba en dole ze'elego la n wan ta dɛna asooesɔna duma, sakerɛ yi dela zaŋa, ti nɔbiŋere la me bahɛ yoo.
Se'ere en sɔi la, ze'elego la tari la Yinɛ sunsunyiim kina na.
Gee zi'an ti ze'elego ka bɔna, galeŋɔ me pun ka bɔna.
Ŋwana zuo, la dela sakerɛ en bahɛ ti nɔbiŋere la, doohe zu'uhegɔ puan paaɛ Aberaham yaahi woo, dagi la sɛba ma'a n dole ze'elego la, gee sɛba me en tari Aberaham sakerɛ la taaba la.
— Yinɛ se'ere ti Aberaham nam la nɛŋan.
Yinɛ se'ere en bo'ori kum vom, gee baha ti sɛla en ka boi bɔna la.
La en pun bɔna bɔnsɛka en ka tare beere puti'irɛ la, gee doohe beere puti'irɛ puan a nam mɛ ti eŋa wan ta wa'am na dɛna “tihi zo'e zo'e sɔ,” wuu eŋa en wum se'em yeti, “Fum yaahi yeti ba wi'ɛ la bala la.” A sakerɛ la ka kɔ'ɛ, la en yuum bihɛ ti a mɛŋa inganɛ la ba'ahɛ la za'a yɛ'a yɔɔen la, (se'ere en sɔi la, a yuum ye' la yuuma kɔbega).
Bii eŋa en yuum bihɛ Saara kundɔgenɛ la en paaɛ se'em la.
Bumbu'um yuum ka boi bahɛ ti a miim la Yinɛ nɔbiŋere la, gee a tugum malum kpe'em mɛ la a sakerɛ, pɛgera Yinɛ.
Kɔ'ɔm lu' a suure kankaŋi, ti Yinɛ wan ta'am tum en biŋe nuurɛ ti a tum se'em la.
Bala zuo, “Yinɛ bihɛ nyɛ a sakerɛ la mɛ ti a dɛna tuuntɔɔ daana.” Gulehegɔ en yeti, “Yinɛ bihɛ nyɛ en mɛ la,” ka gulehɛ la eŋa ma'a zuo, gee tumam me.
Yinɛ wan bihɛ nyɛ tumam me ti tu dɛna tuntɔɔduma, tumam sɛba woo en nam se'em daana en vo'e Yezu tu Daana kum puan la.
Se'em ti Yinɛ dikɛ en tihɛ na ti a ki tumam tuure zuo, gee daa vo'e en tumam buurɔ zuo la.
Buurɔ nyuurɔ Bala zuo, tumam en to'e buurɔ doohe sakerɛ puan la, tu tari suma'ahum mɛ la Yinɛ, suma'ahum buna wa ze'ele la tu Daana Yezu Kiresta puan na.
Se'em puan ti tu doohe nyɛ yɔ'ɔ doohe (sakerɛ) puan ti tu tara zu'uhegɔ seko ti tu yaga ku zuo wa, gee me ŋmɛ'ɛra nyu'ɔ la tumam beere wan lagum nyɛ Yinɛ suŋa la.
La dagi bala ma'a, gee tu me ŋmɛ'ɛri nyu'urɔ mɛ la tu namehegɔ la, gee mina ti namehegɔ wa bo'ori tu la ŋmibega, ti ŋmibega bɔ'ɔra tu aŋa en bi'ɛ, ti aŋa en bi'ɛ la bɔ'ɔra tɔ beere puti'irɛ, ti beere puti'irɛ wa me kan diihe tu vi, beni zuo, Yinɛ ka'ɛ la nɔŋerɛ bahɛ tu suya puan, doohe Fa'a Sia la ti a bo' tu la puan.
Se'em ma'a ti tumam daa nan dɛna tɔregɔ duma la, sansɛka en daa nari la puan, ti Kiresta ki be'em duma wa zuo.
Yelemɛŋerɛ, la kpe'em mɛ ti tu ti'ihɛ ti nɛra wan ki bo' nɛre tuuntɔɔ.
Han dɛna la nɛresuŋɔ, daanse'ere nɛra ta'am sirum maahum ti a ki.
Gee Yinɛ pa'alɛ tumam la a nɔŋerɛ, la tumam en daa kelum bɔna tu be'em puan la, ti Kiresta ki bo' tu.
Sɛla en gani bala dela, tumam en nyaa to'e buurɔ Kiresta ziim la puan la, tu nyɛ la faarɛ a puan, yehe Yinɛ susuntuulega la puan.
Se'ere en sɔi la, tumam nyaa daa han tugum dɛna Yinɛ dinduma, gee ti a dikɛ tu naaɛ la a mɛŋa, doohe a dayua kum la puan, sɛla en nyaa gani bala dela, en dikɛ tu naaɛ a mɛŋa la, tu wan nyɛ faarɛ a vom la puan.
Gee sɛla en pun gana bala dela, tu ŋmɛ'ɛri la nyu'ɔ Yinɛ puan, tu Daana Yezu Kiresta zuo, se'em zuo ti tu nyaa nyɛ naarɛ la Yinɛ wa.
Adam la Kiresta Bala zuo, wuu be'em en wa'am tiŋa wa zuo na, doohe buraa kayima puan na se'em, ti kum me doohe be'em na, ti kum taaɛ nɛra woo se'em la, beni zuo, nɛra woo tum la be'em.
Be'em pun bɔna tiŋa wa zuo mɛ gee ti ze'elego la baŋɛ wa'am na, gee ba ka bihɛ nyɛta be'em zi'an ti ze'elego ka bɔna.
Gee la bala za'a, kum pa'alɛ a paŋa mɛ ze'ele Adam, ta paaɛ Moose, pun ta ta' sɛba be'em en ka ani wuu Adam tuure la, Adam kana wa ani wuu se'em en ye' na la.
Gee se'em ti Yinɛ dikɛ bo' tu zaŋa la ka ani wuu se'em en tari tuure la.
Se'ere en sɔi la, nɛreba kekeko la han ki doohe la nɛre yinɛ tuure la zuo, yelemɛŋerɛ, Yinɛ zu'uhegɔ la, la a bo'olum ti a bo' zaŋa la, doohe la zu'uhegɔ seko ti a zu'uhɛ buraa kayima Yezu Kiresta wa la, zu'uhegɔ kuna wan bɔna zo'e zo'e bo' nɛreba zo'e zo'e.
Bo'olum la ti a bo' tu zaŋa la, ka tari too seko taaba ti nɛre yinɛ tuure la tara la.
Se'ere en sɔi la, gakerɛ la doohe la tuure deyina zuo tari sageŋɔ wa'am na, gee zaŋa bo'olum la en bo' doohe tuure zo'e zo'e zuo la, tari la buurɔ wa'am na.
La han dɛna la nɛre yinɛ tuure la zuo ti kum doohe bilam sɔna sɛla woo la, yelemɛŋerɛ, sɛla en gani bala dela, sɛba en to'e zu'uhegɔ kãtɛ la, la tuuntɔɔ zaŋa bo'olum kãtɛ la tari la vom paŋa, doohe buraa kayima Yezu Kiresta wa puan.
Bala zuo, wuu nɛre yinɛ tuure en tari sageŋɔ wa'am saaleba woo zuo se'em na la, bala mɛa ti nɛre yinɛ tuuntɔɔ tuunɛ la me bo' nɛreba woo buurɔ, la vom.
Wuu nɛre yinɛ pobiriga zuo ti zo'e zo'e dɛna be'em duma se'em la, bala mɛa ti nɛre yinɛ naŋa la zuo, ti zo'e zo'e wan dɛna tuntɔɔduma.
Gee ze'elego wa'am na ti ku bahɛ ti tuure kekeko en malum niiɛ pa'aha , gee zi'an ti tuure malum niira pa'aha la, zu'uhegɔ me malum niira pa'aha gana la bala, bala, be'em n pa'ali a paŋa kum puan se'em la, bala mɛa ti zu'uhegɔ wan pa'alɛ a paŋa doohe buurɔ, yu'ura sore bɔ'ɔra vom kamba'ahɛ sebo en boi Yezu Kiresta tu Daana puan la.
Ki gee ihege la Yezu Beni ti tu nyaa wan yele?
Tu kɔ'ɔm kelum tuna be'em, ti la bahɛ ti zu'uhegɔ malum pa'aha?
Sore ka boi bala la fii me!
Ŋwani ti tumam sɛba en ka le bɔna be'em tuuma puan la, wan le lebena vɔna bu puan?
Ya ka mi' ti tumam sɛba woo en sɔ tɔ Kiresta Yezu puan la, ba sɔ tɔ ki'ihɛ la a kum la puan?
Bala zuo, ba pi' tu mɛ la Kiresta, doohe ban sɔ tɔ ki'ihɛ a kum la puan la, ti Kiresta en ihege kum la puan a Sɔ paŋa suŋa puan se'em la, bala mɛa ti tumam me wan kina la vom paalum.
Tumam han naaɛ la en mɛ a kum buna taaba wa puan, tu wan ba'ahum ta naaɛ la en a ihegere dina taaba wa me puan.
Tu mi' ti ba daa kpa' tu naanɛ kɛka la mɛ la Kiresta, ti tu be'em naanɛ la sagum, ti tu da le dɛna da'aba bo' be'em.
Se'ere en sɔi la, se'em woo en ki, boi la fai ti be'em ka le tana en.
Gee tumam han ki mɛ la Kiresta, tu nam ya ti tu me wan ta vɔna la en.
Tu mi' ti Kiresta en vo'e kum puan na la, kan le makɛ ki.
Kum paŋa ka le ta'na en.
En ki kum sebo la, a ki keehe la be'em, buyina za'a.
Gee vom sebo ti a vɔna wa, a vɔi bo' la Yinɛ.
Bala, yamam me biha nyɛta ya mɛhi ti, ya ki keehe be'em mɛ, gee nyaa vɔna bo' Yinɛ Kiresta Yezu puan.
Bala, da bo' ya fole, ti be'em sɔna ya ingana wa en ki la, ita ya ti ya nana ya kɔrehi la.
Da le dikɛ ya ingana la ze'sɛka bo' be'em, ti la dɛna be'em lɔkɔ tara tuna be'em tuuma.
Gee tugum dikɛ ya mɛhi bo' Yinɛ, wuu nɛreba ti ba tari ya kum puan wa'am vom puan na la.
Gee dikɛ ya ihe la bo' Yinɛ, ti si dɛna tuuntɔɔ vom tuuma lɔgerɔ.
Se'ere en sɔi la, be'em kan le sɔna ya, yan ka boi ze'elego la puan, gee bɔna zu'uhegɔ puan la.
Tuntɔɔ vom yamehi Beni en gee?
Tu tuna be'em ti tu ka dole ze'elego la, gee tu boi la zu'uhegɔ puan zuo?
Sore ka boi la fii me!
Ya ka mi' ti ya han dikɛ ya mɛhi bo' se'em ti ya wan nana en, ya dela se'em ti ya nana la da'aberɛ?
La dɛna be'em en tari ya yɛ'a kum puan, bii la dɛna naŋa en tari ya yɛ'a tuuntɔɔ vom puan.
Gee pɛka dɛna Yinɛ dinɛ, ti yamam sɛba en tabelɛ dɛna be'em da'aberɛ wa, nyaa dela sɛba en nane ya suya puan ha, doohe la pa'alegɔ seko taaba en dikɛ bo' ya la, la yan nyɛ faarɛ be'em puan la, ya nyaa dela tuuntɔɔ vom da'aberɛ.
N tari la asaala yɛla mageha, ya bɔkerɛ en ka zo'e la zuo.
Wuu yan tabelɛ dikɛ ya ihe wa lɔgerɔ bo' dɛgerɔ tuuma se'em la, malum galena kɛ̃'ɛ̃ra puan puan se'em la.
Bala, nananawa, dikɛ ya ihe la za'a tihɛ, ti si dɛna da'aberɛ bo' tuuntɔɔ vom, ti Yinɛ pee ya.
Yan daa de be'em da'aberɛ la, ya daa ka tari sɛla ita la tuntɔɔnɛ.
Bala, beni sum ti ya nyɛ yele sɛ'a en nyaa tari ya vi wa puan?
Yele aŋa za'a ba'ahegɔ dela kum.
Gee nananawa ti ba nyaa faaɛ ya be'em puan bahɛ fai, gee ti ya dɛna Yinɛ da'aberɛ wa, sum sebo ti ya nyɛ dela sakerɛ.
Ti de ba'ahegɔ dɛna la vom kamba'ahɛ.
Se'ere en sɔi la, be'em yɔɔrɛ dela kum, gee Yinɛ zaŋa bo'olum la ti a bo' la, dela vom kan ba'ahɛ, Kiresta Yezu tu Daana la puan.
Pɔgedire makerɛ Ya ka mi, n suurɔ wa, ti mam tɔgeri bɔ'ɔra la sɛba en mi' ze'elego la.
Ti ze'elego la ta' nɛra la a vom saŋa ma'a?
Bala, pɔka en ele, ze'elego la lu' pɔka la mɛ ta' la ka sira la, en nan vɔi la.
Gee ka sira la han ki, ba yeheri ka sire-ele ze'elego la puan bahera mɛ.
Lan de se'em dela, ba wan yi' pɔka kabohi daana dela, ka han naaɛ la buraa kayima, gee ti ka sira la nan vɔna.
Gee ka sira la han ki, ba yeheri en ze'elego kuŋɔ puan mɛ, ti ka han ele buraa kayima, la dagi kabohi ti ka tum.
La dela bala mɛa n zɔduma wa, yamam ki mɛ keehe ze'elego la, Kiresta inganɛ la puan, ti ya dɛna ayima dinɛ, ya dɛna se'em daana ti ba ihege en kum puan, ti tu ta'am wam wala bo' Yinɛ la.
Tumam en daa nan boi tumam en boti se'em puan la, tu be'em kɔrehi la en boi tu puan la daa ihegere mɛ, ze'elego la zuo, tuna tu inganɛ wa puan, wuna kum wala.
Gee nananawa, ba yehe tumam ze'elego la puan mɛ.
Tumam ka le vɔna sɛla en yuum tari tumam ti tu dɛna yamehi la puan, ti tu da dɛna yamehi bo' diimen diimen gulehegɔ la, gee vom paalum la en de Sia puan vom la.
Ze'elego la, la Be'em Tu wan yeti bu?
Ti ze'elego la dela be'em bii?
Sore ka boi la fii me!
Gee la bala za'a, la han dagi ni la ze'elego la zuo, mam kan mini be'em.
Mam kan mini ti piŋa dela sɛla, ze'elego la han ka yele yeti, “Da pim.” Gee be'em la en nyɛ yɔ'ɔ nuurɛ bu'a la puan la, nyaa tari la piŋa yɛla kekeko kina n puan na.
Ze'elego la han ka boni, be'em ki ni mɛ gã'a.
Saŋa ka yima, mam tabelɛ vɔna mɛ, ti ze'elego la ka boi.
Gee nuurɛ bu'a la n wa'am na la, be'em vo'e mɛ na, ti mam ki, ti nuurɛ bu'a de mɛŋa en wan bo' ni mam vom la, nyaa lebege dɛna kum bo' mam.
Se'ere en sɔi la, be'em en nyɛ yɔ'ɔ nuurɛ bu'a la puan la, bu pã'ahɛ mam mɛ, doohe bilam ku mam.
Bala, ze'elego la dela fa'a ti nuurɛ bu'a la dela Fa'a dɛna dɔ'ɔ, ana suŋa.
Bala, sɛla en ani suŋa la, en tari kum na bo' mam yoi?
Sore ka boi la fii me!
La dela be'em en tuni, ti a ku mam, dɔla sɛla en ani suŋa la puan, ti la pa'alɛ ti be'em dela be'em, gee wan doohe nuurɛ bu'a la puan yalegɛ nuurɛ gaŋɛ bala.
Zaberɛ en boi mam puan Bala zuo, tu mi' ti ze'elego la dela Sia puan tuunɛ, gee mam en ŋwana dɛna asaala, ti ba koohe mam ti n dɛna da'aberɛ bo' be'em.
N ka bɔkeri n mɛŋa itegɔ.
Se'ere en sɔi la, n ka iti mam boti n ita sɛla la, gee n tugum ita la yele sɛ'a ti n ka bɔta la.
Bala, mam han ita sɛla ti n ka bɔta la.
Mam sakɛ ya ti ze'elego la ani suŋa mɛ.
Gee yelemɛŋerɛ la dela, la dagi la mam en iti bala, gee be'em la en kɛ̃'ɛ̃ri n puan la en iti bala.
Mam mi' ti yelesunɛ ka boi n puan.
N yeti la n inganɛ wa puan n bala.
Mam wan ti'ihɛ sɛla en ani suŋa bo' n mɛŋa, gee n kan ta'am tum dɛ.
Se'ere en sɔi la, mam ka tuni yelesuma sɛ'a ti n bɔta la, gee tuunfi'iha sɛ'a ti n ka bɔta la, en de sɛla ti mam tuna.
Bala, mam han tuna sɛla ti n ka bɔta, la yi dagi mam en tuni, gee be'em la en kɛ̃'ɛ̃ri n puan la.
Bala, mam biheri dɛ ti la nyaa dɛna la ze'elego en boi mam puan dɛna ti, n han bɔta ti n tum sum, tuunfi'iha la en ba' lɛm mam.
Mam nyɛ ti mam boti Yinɛ ze'elego la mɛ zo'e zo'e n puan puan ha, gee mam nyɛti la ze'elego kuyima n inganɛ wa puan en zaberɛ la ze'elego seko en boi mam puti'irɛ puan la, bahɛ ti mam dɛna da'aberɛ bo' be'em ze'elego la en boi mam iŋa wa puan la.
Bihɛ mam n de nɛra vom n tari nimbaalega se'em.
Ani en wan faaɛ mam insɛka n tari kum kina wa puan bahɛ?
Gee Yinɛ n sɔi fara doohe Yezu Kiresta tu Daana la puan.
Bani zuo, mam suure puan, mam dela da'aberɛ bo' Yinɛ ze'elego la, gee n inganɛ puan, mam dela da'aberɛ bo' be'em ze'elego la.
Sia puan vom Bala zuo, nananawa, sageŋɔ ka boi sɛba en boi Kiresta Yezu puan la zuo.
Beni zuo, ze'elego seko en boi Fa'a Sia la en de vom Kiresta Yezu puan la, faaɛ ya bahɛ la fai, ze'elego seko en tari be'em la kum la nu'uhen.
Se'ere en sɔi la, Yinɛ tum sɛla en daa kpe'em bo' ze'elego la ti ku ka nyaŋɛ tum, doohe la inganɛ wa en tari tɔregɔ la, a iŋɛ dina doohe la en tum a mɛŋa dayua ti ka tara inganɛ en ani wuu asaala be'em inganɛ wa, ti ka zabɛ be'em, sagum be'em paŋa, la inganɛ wa, ti ze'elego la en boti yelemɛŋerɛ se'ere la tum tu puan suŋa suŋa, tumam sɛba en ka vɔi wuu tu inganɛ la en boti se'em, gee Fa'a Sia la en boti se'em la.
Sɛba en vɔi ba inganɛ en boti se'em la, dikɛ ba puti'ira delum la inganɛ wa yɛla, gee sɛba en vɔi Fa'a Sia la en boti se'em la, dikɛ ba puti'ira delum la Fa'a Sia la en boti se'em.
Fum dikɛ fu puti'irɛ delum inganɛ wa la dela kum, gee fum dikɛ fum puti'irɛ delum Fa'a Sia la dela vom, la suma'ahum.
Ŋwana zuo, puti'irɛ se'ere woo en dele inganɛ wa, zaberɛ mɛ la Yinɛ.
De ka sigehe de mɛŋa la Yinɛ ze'elego la.
Yelemɛŋerɛ, de pun kan nyaŋɛ sigehe de mɛŋa la Yinɛ .
Bala zuo, sɛba en dele ba inganɛ la kan ta'am tigɛ Yinɛ nini.
Gee yamam wa la ka boi inganɛ puan.
Ya boi la Fa'a Sia la puan, Yinɛ Sia la han sirum bɔna la ya.
Gee se'em woo en ka tari Kiresta Sia la a puan, dagi Kiresta dinɛ.
Gee Kiresta han bɔna ya puan, la ya ingana la en pun ki be'em zuo la, gee Sia la en bo'ori vom doohe tuntɔɔnɛ se'ere ti Yinɛ bo' tu la zuo.
Se'em daana Sia en vo'e Yezu kum puan la han kɛ̃'ɛ̃ra ya puan, Se'em daana en vo'e Kiresta kum puan mɛa wan bo' ya vom ya ingana wa n wan ki wa puan , doohe a Sia la en kɛ̃'ɛ̃ri la ya la.
Bala zuo, n sakereba taaba, tu tari la sanɛ, gee de dagi inganɛ wa sanɛ, ti la dɛna ti tu vɔna wuu inganɛ la en boti se'em.
Ya han vɔna inganɛ la en boti se'em la, ya wan ki.
Gee ya han vɔna Fa'a Sia la puan, ku inganɛ tuuma la, ya wan vɔna.
Sɛba woo ti Yinɛ Fa'a Sia la gu'ura ba ti ba kina tuuntɔɔ la, en sirum de Yinɛ kɔma.
Ŋwana zuo la Ya ka to'e la Sia sɛka en bahɛ ti ya dɛna da'aba, le lu dabeem puan, gee ya to'e la Sia sɛka en bahɛ ti ya dɛna sɛba ti ba to'e ya bihera.
Bala n bahɛ ti tu ni kaahɛ yeti “Aba” “Tu Sɔ suŋɔ.” Fa'a Sia kana mɛa en de tu aze'nyɛdaana la tumam sia la, ti tu dela Yinɛ kɔma, ti tu han dɛna Yinɛ kɔma, tu dela sɛba en wan sooe sɔna, tu dela Yinɛ kɔma wan sooe Yinɛ lɔgerɔ sɔna.
Tu naaɛ mɛ la Kiresta sooe sɔna Yinɛ lɔgerɔ, tu han sirum namehɛ la en, tu me wan ta lagum nyɛ suŋa la en.
Beere Suŋa Mam mi' n suure puan suŋa suŋa ti namehegɔ seko ti tu nameha saŋa kana wa puan wa la, ti ku dagi sɛla en wan dikɛ makɛ la sunsɛka en maahum ti ka niiɛ bo' tu na wa.
Timpaberɛ wa za'a ani la kɛli, gee gura Yinɛ kɔma wa niirɛ na.
Timpaberɛ wa za'a bɔberɛ se'ere en ka tari vuurɛ puan wa, dagi la ka sumboolum, gee se'em n iŋɛ ka bala ti la zi'im wan ba'ahɛ suŋa, ti timpaberɛ wa za'a wan faaɛ ka mɛŋa fai yehe ka bobere wa en ye' pu'urɛ puan wa, gee nyaa to'e Yinɛ kɔma suŋa fai bɔŋa wa.
Tu mi' ti timpaberɛ wa za'a uheri mɛ viregere too wa'am na paaɛ zina.
Dagi la timpaberɛ wa ma'a, gee tumam mɛhi en tari Fa'a Sia didiina tu puan la me uheri mɛ puan ha, gee gura ti Yinɛ to'e tu bihera, gee bo' tu inganɛ wa faarɛ.
Tu beere puti'irɛ zuo tu tari faarɛ.
Puti'irɛ se'ere en diŋɛ niiɛ na, le dagena puti'irɛ.
Se'ere en sɔi la, ani en tari putɛ'se'ere en diŋɛ niiɛ na?
Gee tu beere puti'irɛ han dɛna la sɛla ti tu nan ka nyɛ, tu wan gura dɛ suŋa suŋa la sugeri.
Bala mɛa ti Fa'a Sia la suŋera tɔ tu tɔregɔ puan, se'ere en sɔi la, tu ni pun ka mina tu wan suhɛ Yinɛ lan suni se'em, gee Fa'a Sia kaŋa mɛa en ni ŋmɛ'ɛra nupu'ɔ bɔ'ɔra tɔ, la si'iŋɔ kãra en gani yetɔgum.
Ti Yinɛ en biheri suure puan la, mi' sɛla en boi Fa'a Sia la puti'iren mɛ, se'ere en sɔi la, Fa'a Sia la sooe ŋmɛ'ɛra la nupu'ɔ bɔ'ɔra nɛresunduma la, dɔla Yinɛ sumboolum.
Tu mi ti sɛla woo tuni naara taaba tara la sum bɔ'ɔra la sɛba en nɔŋɛ Yinɛ, sɛba ti Yinɛ yi' doohe a puti'iren la.
Se'ere en sɔi la, sɛba ti a pun mina la, a pun maahum ba ze'ele mɛ, ti ba tara a dayua la naanɛ, ti a dayua la ta'am dɛna zuodaana suurɔ kekeko puan.
Sɛba ti a maahum ba ze'ele la, bamam ti a yi', ti sɛba ti a yi' la, a bo' ba la buurɔ, ti sɛba ti a bo' ba buurɔ la, bamam ti a pirɛ ba la suŋa.
Yinɛ nɔŋerɛ boi la Kiresta Yezu puan.
Bala zuo, beni ti tu wan yele, yele ana wa puan?
Yinɛ han sɔna tɔ, ani en wan ta'am zabɛ tɔ?
Yinɛ se'ere en daa ka bahɛ a mɛŋa dayua, gee dikɛ ka tihɛ tumam za'a zuo la, a kan doohe a dayua mɛa puan bo' tu sɛla woo ti tu bɔta me yoi?
Ani n wan ta'am tari se'ere na dɔgelɛ sɛba ti Yinɛ looe la zuo?
La dela Yinɛ mɛŋa en bo' tu buurɔ.
Ani en wan ta'am sagum tɔ?
La dela Kiresta Yezu en ki, ɛ̃ɛ, se'em ti Yinɛ vo'e en la, ti a bɔna Yinɛ zuɔ nu'o la.
Eŋa en sirum de nupu'ŋmɛ'ɛra bɔ'ɔra tumam.
Ani en wan ta'am bɔkɛ tumam Kiresta nɔŋerɛ wa puan?
Wuŋerɛ bii, susageŋɔ bii, namehegɔ bii, kom bii, beele bii, nyɔ̃pɔ̃hega bii sɔ'a?
Wuu lan gulehɛ se'em la, “Yamam zuo, ba kuuri tumam la daare woo.
Ba bihɛ nyɛ tumam ti tu ana mɛ wuu piihi ti ba tara yɛ'a kɔregerɛ la.” Gee yele ana woo puan, tumam gani nyaŋereba mɛ, doohe se'em daana en nɔŋɛ tu la puan.
Se'ere en sɔi la, mam sakɛ n suure puan suŋa suŋa, ti kum bii vom, bii suŋereba, bii bihereba, bii sɛla n boi zina , bii sɛla n wan wa'am beere na, bii pahi, bii sɛla en boi zuin zuin ha, bii sɛla en boi tiŋa tiŋa ha, bii sɛla bɔna timpaberɛ wa zuo za'a wan ta'am bɔkɛ tumam Yinɛ nɔŋerɛ wa n boi Kiresta Yezu tu Daana puan wa.
Yinɛ n looe Izirale Mam tɔgeri la yelemɛŋerɛ Kiresta puan, Mam ka pareni.
Fa'a Sia la yele mam puti'irɛ puan ti la dela bala.
Mam tari la susageŋɔ kãtɛ, la daaŋɔ en ka tari ba'ahegɔ n suuren wa.
Mam ti'ihɛ yeti, nɔpɔtɛ wan pɔ ni bahɛ mam mɛŋa zuo, ti ba ŋmaaɛ ni mam Kiresta zi'an bahɛ ni, mam mɛŋa nɛreba wa zuo.
Mam suurɔ inganɛ puan wa zuo.
Ba dela Izirale buuri wa.
Bama ti Yinɛ to'e ba biha, pa'alɛ ba a suŋa, nɔnaarɛ, ze'elego, na'ahegɔ, la a nɔbiŋere la dɛna ba dinɛ.
Bama en de Hiburuduma kansanhi yaahi, gee ti inganɛ puan, Kiresta la yehe ba puan na, se'em en gani za'a la.
Sum dɛna Yinɛ dinɛ wuuha wuuha.
Taari.
La dagi ti Yinɛ yelehum la koŋe mɛ.
Dagi Izirale buuri la za'a en de Izirale buuri yelemɛŋerɛ, ti la me dagena Aberaham kɔma la za'a en de a yaahi yelemɛŋerɛ.
“Gee la dela Aziki yaahi en wan dikɛ sigɛ hɔ.” Ŋwana pa'alɛ ti, dagi kɔma woo ti ba dɔgɛ ba inganɛ puan en de Yinɛ kɔma, gee nɔbiŋere kɔma la ti ba kãala ba yaahi.
Se'ere en sɔi la, nɔbiŋere la en yele se'em en ŋwana, “Saŋa kana wa puan n wan lebe na, ti Saara wan pɛga bia en de budibela.” Gee dagi za'a en bala.
Sɛla en ani wuu ŋwana wa me yuum iŋɛ Arebɛka mɛ.
Eŋa en yuum tari puurɛ la a sira Aziki en de tu sɔyaaba la.
Gee ti ba baŋɛ dɔgɛ kɔma la, bii kɔma la baŋɛ tum sɛla en de be'em bii sum la, , ti ba yuum yele en yeti, “Kiima la wan tugum dɛna bɛ'a la yameŋa.” Wuu lan gulehɛ se'em yeti, “Mam nɔŋɛ la Yakɔbe, Gee yaaɛ Esɔ la.” Beni ti tu wan yele?
Ŋmɛlema en boi Yinɛ puan bii?
Sore kai' boi fii me.
Se'ere en sɔi la, Yinɛ yele Moose yeti, “N wan zɔ nimbu'ɔ bo' la se'em ti mam bɔta ti n zɔ a nimbu'ɔ, gee tara giile bo' se'em ti mam bɔta ti n tara a giile.” Bala, la dagi la asaala suboolum, bii a tiregerɛ, gee la dela Yinɛ mɛŋa se'em n tari nimbɔ'zɔrɛ la.
Gulehegɔ la gulehɛ Faro yele yeti, “Mam yɛɛlɛ fum na'am la yele dina wa zuo, ti n pa'alɛ n paŋa fum puan, ti muulɛ n yu'urɛ wa timpaberɛ wa zuo za'a.” Bala zuo, Yinɛ tari nimbɔ'zɔrɛ bɔ'ɔra la se'em woo ti a looe, gee me kãbera se'em woo suure ti a bɔta.
Yinɛ sunsunyiim la a nimbɔ'zɔrɛ Ya wan yele mam yeti, “Ŋwani ti Yinɛ sina gee bihera saaleba tuure?
Ani en wan ta'am zagehɛ Yinɛ suboolum?” Gee ani en de fum, asaala, wan ta'am ŋmɛ' nɔkpe'ene la Yinɛ?
Yagumbaherɛ wan ta'am soke yagumbaha la yeti, “Ŋwani ti fum yagum mam ŋwana?” Yagumbaha la ka tari yɔgerɔ la paŋa, wan ta'am dikɛ yɔgerɔ tunɔ mɛa yagum lɔkɔ kuyima, ti kuŋɔ dɛna tuulum lɔkɔ, gee yagum kuyima ti kuŋɔ dɛna tuunse'ere yoo lɔkɔ?
Ŋwani, gee Yinɛ mɛŋa han bɔta ti a pa'alɛ a sunsunyiim, ti a paŋa niiɛ, gee me bɔta gee ŋmibera la sugeri, la lɔgeseto ti a suure nyiie la tɔ, lɔge seto en maalɛ bo' sageŋɔ la.
Gee ŋwani, a han le iŋɛ bala ti a pa'alɛ a suŋa bo' sɛba en de a zɔ ba nimbu'ɔ la, sɛba ti a pun maahum biŋe a ti a pa'alɛ ba a suŋa kãtɛ la, ta' la tumam sɛba ti a yi tu, dagi la Yuu buuri puan ma'a, gee sɛba en dagi Yuu buuri la me la?
Wuu lan yele Hozeya gɔŋɔ la puan se'em yeti, “Sɛba en daa dagi mam nɛreba la, n wan yi' ba ‘n nɛreba.’ Eŋa se'em ti ba yuum ka nɔŋɛ la, n wan yi' en ti ‘n nɔŋerɛ bunɔ.’ ” “Zɛ'se'ehi ti ba daa yi' ya ti, ‘Ya dagi mam nɛreba la.’ Bilam mɛa ti ba wan yi'ira ya Yinɛ vua la kɔma.” Azaaya yuum kaahɛ Izirale yele yeti, “La Izirale buuri la kɔma en zo'e wuu kulega tintɔnɔ la, ba fii wa ma'a en wan nyɛ faarɛ.
Daana la wan tum a gakerɛ tuunɛ timpaberɛ wa zuo la ninmu'urɛ, gee ba'ahɛ de ŋwana kalam, iŋɛ de ŋwana girega girega.” Ŋwana ti Azaaya tɔgɛ biŋe yeti, “Pɛntiireba nɛŋa Daana wa han ka bahɛ ni tu buuri wa fii wa bo' tu, Tumam me wan piiɛ ni wuu Sodom la.
Tu wan ani ni wuu Gomora la.” Izirale buuri bumbu'um Beni ti tu nyaa wan yele?
Sɛba en dagi Yuda buuri la en daa ka zigeri tuuntɔɔ vom wa yele la, nyɛ tuuntɔɔ vom la mɛ.
Tuntɔɔ vom sebo en dole sakerɛ puan la.
Gee Izirale duma, sɛba en daa zigeri ti ba nyɛ tuntɔɔnɛ sebo en dole ze'elego la, daa koŋe mɛ, ba ka nyaŋɛ doohe ze'elego la kiha la.
Ŋwani ti ba ka nyaŋɛ?
Ba daa ka zigeri ɛɛra dɛ sakerɛ puan, gee ba daa eere de mɛ wuu la dela tuuma puan la.
Ba ŋmɛ' ba nama mɛ la kuge se'ere en piti la, wuu lan gulehɛ yele se'em la.
“Bihɛ ya, n biŋere la kugere Zaayɔn, en wan pita nɛreba, Taŋa en wan bahɛ ti nɛreba luta, Gee fum se'em woo en nam en, nyanɛ kan di fum.”
N suurɔ, mam suure en boti sɛla, la mam pu'uhegɔ bɔ'ɔra Yinɛ ba zuo dela, ba nyɛ faarɛ.
Mam wan ta'am yeti, ba ba' tara ninmu'urɛ mɛ paaɛ paaɛ bo' Yinɛ, gee la ka dole bɔkerɛ.
Se'ere en sɔi la ba ka mi' tuuntɔɔ vom sebo en ze'ele Yinɛ zi'an na la, gee zigera ti ba tum ba mɛŋa tuntɔɔnɛ la, ba ka dikɛ ba mɛhi bo' Yinɛ tuntɔɔnɛ la.
Se'ere en sɔi la, Kiresta en de ze'elego la ba'ahegɔ, ti tuuntɔɔ vom la nyaa bɔna bo' se'em woo en nam en.
Faarɛ dela nɛra woo dinɛ Moose gulehɛ tuuntɔɔ vom sebo en dole ze'elego malema puan na la yele yeti, “Se'em en iti ze'elego malema la dela a vɔna ze'elego la yɛla la za'a.” Gee tuuntɔɔ vom sebo en ze'ele sakerɛ puan na la, a yeti, Da yele ya suya puan yeti, “Ani en wan zom saazuo ha?
(De vuurɛ dela, ta tari Kiresta sige na) Bii ani en wan sige tiŋa tiŋa ha?” (De vuurɛ dela ta vo'e Kiresta kum puan na)?
Gee gulehegɔ la yeti boo?
“Yelehum la lɛm ya mɛ, kɔ'ɔm bɔna ya nɔgbamen la ya suyan.” (Sakerɛ yelehum la ti tu muula la n bala.)
Beni zuo, ya han purɛ la ya nɔya, ti Yezu en de Daana, gee nam la ya suya ti Yinɛ vo'e en kum la puan mɛ, ya wan nyɛ faarɛ.
Se'ere en sɔi la, nɛra ni nam mɛ la a suure, ti Yinɛ bo' en buurɔ, gee me ni purɛ la a nuurɛ nyɛ faarɛ.
Gɔŋɔ la puan yeti yaa, “Se'em ka boi nam Yezu, ti vi di a daana.” Yima yima ka boi Yuda la Girikiduma tiŋasuka.
Daana ayima en de ba za'a Daana, gee me bɔ'ɔra ti la sɛkera se'em woo en yi' en.
Se'ere en sɔi la, “Se'em woo en yi' Daana la yu'urɛ wan nyɛ faarɛ.” Gee nɛreba yeti ba iŋɛ la ŋwani yi' se'em ti ba ka nam en?
Gee ba yeti ba iŋɛ la ŋwani nam se'em ti ba ka tabelɛ wum a yele?
Gee ba yeti ba iŋɛ la ŋwani wum, se'em han ka muulɛ bo' ba?
Gee ba yeti ba iŋɛ la ŋwani muulɛ, han dagena ba tum ba mɛ?
Wuu lan gulehɛ se'em yeti, “Bihɛ sɛba en tari faarɛ yelehum la kina na la nama en ani se'em suŋa suŋa.” Gee dagi nɛra woo en nam bo' faarɛ yelehum la.
Se'ere en sɔi la, Azaaya yeti, “Daana, ani en nam tu yelehum wa?” Bala zuo, sakerɛ ze'eti la wuŋa puan na, ti sɛla ti ba wum la me ze'eti la Kiresta yelehum la puan na.
Gee mam sokere dela, Ba ka wum?
Yelemɛŋerɛ, ba wum ya.
Se'ere en sɔi la, la gulehɛ gɔŋɔ la puan yeti, “Ba kua yehe paaɛ timpaberɛ wa zi'an woo mɛ, ti ba yelehum la paaɛ timpaberɛ wa luga za'a.” Ti mam le soke yeti, “Izirale yuum ka bɔkɛ me bii?” Yia, Moose yeti, “N wan bahɛ ti ya nini tɛta la sɛba en pun ka zo'e paaɛ tinmune.
N wan bahɛ ti ya suure nyiie la tinyaalega.” Azaaya me yuum kãbɛ la suure yele ya yeti, “Sɛba en ka eere mam la, en tugum nyɛ mam.
N niiɛ n mɛŋa bo' la sɛba en ka soke n yele.” Gee a tɔgɛ Izirale yele yeti, “Daarɛ woo, mam tiɛ n nu'o la bala bo' nɛreba en ka nane, sɛba en ka dole mam n boti sɛla la.”
Yinɛ ka zagehɛ Izirale za'a za'a Mam soke nyaa, Yinɛ zagehɛ a nɛreba la mɛ n bala bii?
Sore ka boi la fii me.
Mam mɛŋa dela Izirale buuri, Aberaham yaaŋa, yehe Benyamin yizuo puan na.
Yinɛ ka zagehɛ a nɛreba sɛba ti a pun mina ba na la.
Ya ka mi' Yinɛ gɔŋɔ la en tɔgɛ Elia yele se'em, en yuum ŋmɛ'ɛri nupu'ɔ Yinɛ nɛŋan Izirale yele se'em la?
“Daana, ba ku fum nɔtɔgeheba la la za'a, ba gbirege kaabegɔ zi'ihi la mɛ, ti mam ma'a en gee, ti ba ɛɛra mam me ti ba ku.” Gee Yinɛ lebehego yuum dela kuni bo' en?
“Mina ti mam tari nɔtɔgeheba tuha ayopɔi en ka makɛ na'ahɛ Baal bagerɛ la.” Bala mɛa, saŋa kana wa puan, fii wa boi ti Yinɛ looe ba a zu'uhegɔ la zuo.
Gee la yi han dɛna la zu'uhegɔ zuo, la le dagena tuuma, han dagena bala, zu'uhegɔ yi dagi zu'uhegɔ.
Beni en nyaa boi?
Izirale koŋe ba to'e sɛla ti ba ɛɛra la mɛ.
Sɛba ti Yinɛ pun looe la ma'a en nyɛ dɛ, gee bana la woo kãbɛ la ba suya, wuu lan gulehɛ se'em yeti, “Yinɛ bo' ba la sia sɛka en ka bɔkeri, nini en ka nyɛti la tuba en ka wuni wa'am na paaɛ zina beere wa.” Naba Deviti yeti, “Bahɛ ti ba dia zi'ihi ta lebege bɛregɔ nyɔgɛ ba, gee dɛna pirega pita ba, gee dɛna namehegɔ, nameha ba.
Bahɛ ti ba nini pãarum, ti ba da nyɛta, bahɛ ti ba uma da malum ihegera.” Sɛba en dagi Yuuduma faarɛ Ti mam soke yeti, bala ba gɛ̃rɛ mɛ ta lu?
Sore ka boi la fii me.
Gee ba gɛrega la bahɛ ti faarɛ la paaɛ la sɛba en dagi Yuda buuri la, ti la bo' Iziraleduma la nintɛrega.
Bala, ba gɛrega la han bahɛ ti tarega paaɛ tiŋa wa zuo, ti ba tɔregɔ la bahɛ tarega paaɛ sɛba en dagi Yuuduma la, gee ba nyaa han lebehe ze'ele suŋa suŋa la nyaa wan ana la ŋwani?
Nananawa mam tɔgeri bɔ'ɔra la yamam sɛba en dagi Yuda buuri wa, se'ere en sɔi la, mam de Yinɛ tuntuna bo' yamam.
Mam na'aheri n tuunɛ la mɛ, ti daanse'ere n bahɛ ti nyuure kɛ̃ mam mɛŋa nɛreba la, ti n ta'am faaɛ ba basɛba bahɛ.
Bama en zagehɛ Yinɛ la han bahɛ ti naarɛ wa'am tiŋa wa zuo, la Yinɛ tiŋa suka na, gee ba Yinɛ to'ore nyaa wan ana la ŋwani, gana kum vo'ore.
Zom sebo en dikɛ kaabera yia, dɛna yia wala bo'olum la, han dɛna tuulum bunɔ, zom la za'a yi dela tuulum bunɔ.
Nyɛga la han dɛna tuulum bunɔ, yila la me dela tuulum bunɔ.
Gee yila la a sɛ'a daa han kɔ' mɛ, ti ba dikɛ yamam en de olive tiyɛɛhɛ tubera na wa wa'am na toŋe yila la zi'ihi la, ti ya lagum nyuura olive nyɛga la ko'sumɔ la, ya da ŋmɛ'ɛra ya nyu'urɔ la yila sɛ'a en kɔ' la.
Ya han ŋmɛ'ɛra ya nyu'urɔ, ya tɛra ti, dagi yamam en suŋeri nyɛgerɛ la, gee tile la en tugum suŋera yamam.
Ya ta'am yeti, “Yila en aahum, ti ba ta'am dikɛ fum toŋe.” Bala dela asira.
Gee yila la kɔ' doohe la ba bumbu'um zuo, gee yamam ze' doohe la sakerɛ zuo.
Bala, da ŋmɛ'ɛra ya nyu'urɔ gee tum ze' ya la dabeem.
Se'ere en sɔi la, Yinɛ daa han ka bahɛ bo' yelemɛŋerɛ yila la, daanse'ere a kan bahɛ bo' yamam me.
Bala, mini ya Yinɛ itesuŋɔ, la a kpe'eŋo seko ti a tara la.
A nini mu'ɛ mɛ la sɛba en lu la, gee tara Yinɛ itesuŋɔ dɔla yamam, wuu ya han bɔna a sum la puan, bii a ŋmaaɛ yamam me bahɛ.
Izirale nɛreba la han ka kelum bɔna ba bumbu'um la puan, Yinɛ wan dikɛ ba naaɛ le yɛ'ɛha.
Se'ere en sɔi la,Yinɛ tari paŋa ti a le dikɛ ba naaɛ le yɛ'ɛha.
Se'ere en sɔi la, ba daa han ŋmaaɛ yamam olive tiyɛa puan na naaɛ la timɛnka puan, ŋwani ti bana en tugum dɛna timɛnka yila wa kan le ta'am dikɛ naaɛ ba mɛŋa olive mɛnka yila la puan yɛ'ɛha.
Izirale za'a wan nyɛ faarɛ Ŋwana ti ya kan ta'am yɛta ti, yamam ba' mina mɛ, n suurɔ.
N boti ya bɔkɛ yele se'ere en sugɛ wa mɛ, ti Sukãberɛ en lu Izirale buuri la basɛba zuo, gura ti sɛba en dagi Yuda buuri la kãlɛ en de se'em wan nyɛ faarɛ la ta kɛ̃ na ba'ahɛ suŋa suŋa.
Bilam ti Izirale za'a nyaa wan nyɛ faarɛ wuu lan gulehɛ yele se'em ti, “Zaayɔn puan, ti Faara la wan yehe na, A wan sagum tuunfi'iha za'a Yakɔbe buuri la puan.” “Mam nɔnaarɛ en ŋwana ti en naaɛ la ba wa, en han ta saalum ba be'em la za'a bahɛ.” Han dɛna la yelehum la, ba dela Yinɛ dinduma yamam zuo.
Gee han dɛna loohego, bamam ti Yinɛ nɔŋɛ, ba yaabeduma zuo.
Se'ere en sɔi la, Yinɛ bo'olum, la a yi'a ka lukere.
Wuu yamam en daa nan ka nane Yinɛ, gee nananawa nyaa nyɛ Yinɛ nimbɔ'zɔrɛ bamam ka nane la zuo la, bala mɛa ti bamam me ka nana, ti la bahɛ ti Yinɛ en zɔ yamam nimbu'ɔ se'em la, bamam me to'e nimbɔ'zɔrɛ dinɛ mɛa.
Se'ere en sɔi la, Yinɛ pagɛ ba za'a la akanane puan, ti a ta'am zɔ ba za'a nimbu'ɔ.
Bihɛ,Yinɛ tarega, la a yɛm la a mi'ilum pirɛ paaɛ mɛ ka tara tɛka.
A gakerɛ gaŋɛ bɔkerɛ mɛ, ti a sɔya la ba' dɛna nyalema gaŋɛ bɔkerɛ!
“Ani en tabelɛ mina Daana la puti'irɛ?
Bii ani en de a ka'ana?” Bii ani en tabelɛ bo' Yinɛ bo'olum, “Bii tabelɛ bo' en sɛla, ti a to'e gee lebehe en?” Se'ere en sɔi la, eŋa puan, la eŋa zi'an ti sɛla woo zɛ'ɛta na, gee dɛna a dinɛ.
Eŋa ti na'ahegɔ dɛna a dina saŋa woo.
Taari.
Vom paalum Kiresta puan Bala zuo, n yeti ya mɛ n suurɔ, ti Yinɛ nimbɔ'zɔrɛ la zuo, ya dikɛ ya ihi la bo' wuu kaabɛ vua la, dɛna tuulum kaabegɔ, gee tigɛ Yinɛ nini, dina en de ya sia puan na'ahegɔ.
Da dikɛ ya mɛhi naaɛ la tiŋa wa zuo yɛla, gee tugum malum sɛ ya mɛhi, ya puti'ira teere puan, la ya viihɛ baŋɛ sɛla en de Yinɛ sumboolum, la sɛla en ani suŋa, nara gee ba'ahɛ za'a.
Zu'uhegɔ seko ti Yinɛ zu'uhɛ mam la zuo, mam yeti se'em woo en boi ya puan yeti, se'em da biha nyɛta a mɛŋa gana en sunti a ti'iha a mɛŋa yele se'em la, gee a sigeha a mɛŋa a ti'ihegɔ puan, ti nɛra woo bɔna wuu Yinɛ en makɛ a sakerɛ se'em bo' en la.
Wuu iŋa en tara luga yima yima se'em, ti luga la za'a me ka lagum tuna tuunɛ deyina se'em la, bala mɛa ti tumam en zo'e se'em wa, dɛna iŋa kayima Kiresta puan.
Gee la tu yima yima mɛa, tu dela iŋa kayima lɔgerɔ la taaba.
Tu tari la zu'uhegɔ bo'olum en boi yima yima, doohe la ban bo' tu, tu zu'uhegɔ se'em la.
Purega puan, tu dela tu puta ti la zuna la tu sakerɛ la, tuntuna dela a tuna, ti pa'ala me dɛna a pa'ala, Kpemehego, daana me dela a kpɛmeha, ti se'em en bo'ori, me bɔ'ɔra yabi yabi, Nɛŋadaana mu'ɛ nini, ti nimbɔ'zɔta me tuna la pupeelum.
Yelemɛŋerɛ Kiresta bia daalehum Tari ya yelemɛŋerɛ nɔŋerɛ.
Yaaɛ ya sɛla en de be'em, gee gurɛ sɛla en de sum kankaŋi.
Nɔŋɛ ya taaba la giile.
Pageri ya taaba la na'ahegɔ tuuma.
Da bahɛ ya ti ya inkirega kɔ'ɔhɛ.
Kpe'em ya mɛ sia puan, bɔta ti ya tuna bɔ'ɔra Daana la.
Nyɛɛni ya mɛ la beere puti'irɛ, tara ya sugeri ya namehegɔ puan, gee me ŋmibera ya pu'uhegɔ puan.
Lageheri ya suŋera Yinɛ nɛresunduma la, gee tiɛ ya nu'uhi la itesuŋɔ paara saama.
Ka'ari ya sum bɔ'ɔra sɛba en nameheri ya la, ka' sum, gee da pɔti ya bɔ'ɔra ba.
Nyɛɛni ya la sɛba en nyɛɛni, gee kɛla la sɛba en kele.
Boni ya la suma'ahum la taaba, da pa'ala ya mɛhi, gee boni ya la naheduma, da ti'iha ti ya wikɛ gana yan de sɛba.
Da yɔ ya be'em bo' se'em en eŋa ya be'em, gee ni ti'ihɛ ya sɛla en ani suŋa nɛra woo ninin.
Gee la han wan ta'am iŋɛ, lan de yamam la, boni ya la suma'ahum la nɛra woo.
N suurɔ, da makɛ ya lerege nɛra ya mɛhi, gee bo' ya Yinɛ sunsunyiim la sore ti bu tum.
Se'ere en sɔi la, la gulehɛ yeti, “Leregere dela mam dinɛ, Mam en wan lebehe yɔ.
Daana la en yele.” Aayi, “ya dinduma kom han duna, diihe ya ba, ko'nyuuro han tara ba, bo' ya ba sɛla ti ba nyu.
Ya han ita ŋwana, ya ka'ari la vi bugum pagela ba zuto.” Da bahɛ ya ti be'em nyaŋɛ ya, gee tugum nyaŋɛ ya be'em, la ya sum la.
Sigehe ya mɛhi bo' kpɛ'ɛnduma Bahɛ ya ti nɛra woo sigehe a mɛŋa bo' timbihega kpɛ'ɛnduma la, se'ere en sɔi la kpe'eŋo ka boi han dagena Yinɛ.
Kpe'eŋo seko woo en boi wa, Yinɛ en sɛ ba ze'ele.
Bala zuo, fum se'em en zaberɛ kpe'emseko, zaberɛ la Yinɛ en looe sɛla, sɛba en zaberɛ la kpe'eŋo seko wan nyɛ la gakerɛ.
Se'ere en sɔi la, kpɛ'ɛnduma dagi dabeem lɔkɔ bo' sum, gee be'em.
Fum ka boti fum tara dabeem la kpɛ'ɛnduma?
Yi ita sɛla en de ma'a, gee ba wan pɛgɛ hɔ.
Se'ere en sɔi la, a dela Yinɛ yameŋa fum sum zuo.
Gee fum han ita sɛla en dagi ma'a, fum dela fum zɔta dabeem, se'ere en sɔi la, kpɛ'ɛma la ka tari a paŋa daalehum la la yoo.
La dela Yinɛ yameŋa la tuunɛ ti a namehɛ se'em en tuni tuunyooro.
Bala zuo, nɛra dela a sigehe a mɛŋa, dagi la ba wan namehɛ fum la ma'a, gee fum suure la en gakeri fum la me.
Bala mɛa zuo ti fum me yɔɔra kuba la.
Se'ere en sɔi la, kpɛ'ɛnduma la dela Yinɛ yamehi, mu'ɛ nini la tuun-ana wa.
Yɔ ya sɛla woo en de ba dinɛ bo' ba.Yɔ ya kuba bo' se'em en de a to'e kuba, gee yɔ ya lɔgeseto woo en de ya yɔ tu kuba la, bo' se'em en to'ohe kuba aŋa la, nane ya sɛba en nari ba nana, ti na'ahegɔ bɔ'ɔra se'em en de ya na'aha.
Nɔŋɛ ya taaba Da tara se'em sanɛ, han dagena ya nɔŋɛ taaba ma'a.
Se'ere en sɔi la, se'em en nɔŋɛ a tadaana, tum ze'elego la en boti se'em woo ba'ahɛ mɛ.
Ze'elego seko en yeti, “Da tum kabohi, da ku nɛra, da zu, da pim”; la ze'elego seto woo en boi la za'a, kilehe bɔna la yele dina wa puan, “Nɔŋɛ fum mabia wuu fum nɔŋɛ fum mɛŋa se'em la.” Nɔŋerɛ ka tuni mabia be'em.
Bala, se'em en tari nɔŋerɛ, doohe la ze'elego la za'a.
Ninmu'urɛ muulegɔ Dina pooren, ya mi' sansɛka puan ti tu bɔna nananawa, la nyaa paaɛ sansɛka en de ya niiɛ ya guum la puan.
Se'ere en sɔi la, faarɛ nyaa lɛm tu nananawa gana tumam n daa nan nam Yezu la.
Yu'uŋɔ la pun tole mɛ, ti beyiine pɔra.
Bala, bahɛ ya ti tu biŋe lika puan yɛla kinkɛleŋa, gee dikɛ niihum zaberɛ lɔgerɔ la yɛ.
Bahɛ ya ti tu vɔni ya na'ahegɔ vom, wuu tumam n de niihum kɔma la, gee dagi tu dɛna sɛba en dole dita dikãreyooro la de'em yooro, bugera, tuna dɛgerɔ tuuma, la yetɔgeyooro, dagi zaba la nintɛrega yɛla.
Gee tugum dikɛ ya Daana Yezu Kiresta yɛ wuu fuo la gee da bo' ya inganɛ wa sore ti de dikɛ tu doohe tu kunkoma'ahum la yɛla la.
Da gakeri ya taaba To'ohe ya sɛba en ka kpe'em ba sakerɛ puan la, gee dagi ya ŋmɛ'ɛra nɔkɛ'ɛma la ba, yɛla zuo.
Sɛba nam la ba dita ban paaɛ sɛla woo, ti sɛba me en ka kpe'em la, dita vuurɔ ma'a.
Sɛba en diti sɛla woo la, da biha sɛba en ka diti bala la yoo, ti sɛba en ka diti la me da gakera sɛba en diti sɛla woo la, se'ere en sɔi la, Yinɛ to'ore ba woo mɛ.
Fum dela ani gakera ayima yamehi?
Ba mɛŋa Daana la nɛŋan ti ba wan ba zɛ'a bii ba lu.
Ba me wan zɛ'a, se'ere en sɔi la, Daana la wan bahɛ ti ba zɛ'a.
Sɛba bihɛ la dabeherɛ deyima ti de dɛna tuulum dabeherɛ gana dabeherɛ deyima, ti sɛba me biha dabeha la za'a ti a dɛna buyina.
Bahɛ ya ti ba woo tari ba suya puan ban ti'ihɛ se'em la.
Sɛba en looe dabeherɛ se'ere la, iti bala bɔ'ɔra la Daana la, ti sɛba me en diti sɛla woo la me diti na'aha la Daana la, doohe la ba ni bo' Daana la fara gee di la.
Ti sɛba me en ka diti sɛla woo la me lɔkeri na'aha la Daana la, la ban ni bo' Yinɛ fara de zuo la.
Tu ka vɔi bo' la tu mɛhi, tu ka kiiri tu mɛhi kum.
Tu han vɔna, tu vɔi bo' la Daana la, tu han le ki mɛ, tu dela Daana la dinɛ.
Bala, tu vɔi mɛ, bii tu ki mɛ, tu dela Daana la dinɛ.
Ŋwana zuo ti Kiresta ki, gee le vo'e, ti a dɛna Daana bo' ki'induma la vɔpa.
Ŋwani ti fum gakera fum suuɔ?
Bii ŋwani ti fum zɛɛna fum suuɔ?
Tu za'a wan ze'ele Yinɛ gakerɛ kuka la nɛŋan mɛ.
Se'ere en sɔi la, la gulehɛ yeti, “Mam en vɔi wa, Daana la n yeti, dune woo wan kpa' tiŋa bo' mam, ti zɛleŋa woo wan dikɛ pɛka bo' Yinɛ.” Bala zuo, tu za'a wan ta yele tu yele tu yele bo' Yinɛ .
Da bahɛ ti ayima pirɛ lu Bala zuo, da bahɛ ya ti tu gakera taaba, gee tu ku puti'irɛ ti tu kan dikɛ sɛla beŋe, bii gu' se'em sore.
Mam mi', gee ti Daana Yezu me bahɛ ti n baŋɛ ti, sɛla ka boi dɛna galeŋɔ lɔkɔ ku mɛŋa, gee ku de galeŋɔ lɔkɔ bɔ'ɔra la se'em daana en ti'ihɛ ti ku dela galeŋɔ lɔkɔ la.
Fum suuɔ han nyɛ pɔgeleŋɔ doohe fum en diti sɛla puan, fum ka le kina la nɔŋerɛ.
Da bahɛ ti fum diti sɛla sagum se'em ti Kiresta ki bo' en la.
Bala zuo, da bahɛ ti sɛla en ani suŋa bo' fum la, ba ta tɔgera bu be'em sore.
Se'ere en sɔi la, Yinɛ sɔ'ɔlum la puan dagi la dia la nyua, gee tuuntɔɔ vom, suma'ahum la nyɛɛma Fa'a Sia la puan.
Se'em woo en tuni dɔla sadɔɔ kuna bɔ'ɔra Kiresta, Yinɛ nini tigɛ la a daana mɛ, ti saaleba me to'e en .
Bala, bahɛ ya ti tu dole ya la ninmu'urɛ yele sɛ'a en bo'ori tu suma'ahum, gee mɛta tɔ.
Da bahɛ ya ti dia zuo, sagum Yinɛ tuuma.
Sɛla woo sirum dela tuulum, gee la me dela tuure bo' ya ti ya bahɛ ti nɛra lu doohe yan diti sɛla la.
La ani suŋa ti tu da di dia, bii nyu daam, bii iŋɛ sɛla en wan bahɛ ti fum suuɔ lu.
Sakerɛ se'ere ti fum tara la, tara dɛ fum ma'a, fum la Yinɛ tiŋasuka.
Sum boi mɛ la sɛba en ka nyɛ se'ere zuo ti ba wan gakɛ ba mɛhi doohe bamam en bihɛ ti sɛla dagi be'em.
Gee sɛba en bu'uri la, sageni la ba mɛhi, ba han di diihe sise'ehi, beni zuo, ba ka tuni la sakerɛ.
Sɛla woo en ka ze'ele sakerɛ puan na, dela be'em.
Tigera nɛreba nini gana ya mɛhi Tumam sɛba n kpe'em tu sakerɛ puan la dela tu ŋmibera la sɛba en tari tɔregɔ ba sakerɛ puan la, gee dagi tu kɔ'ɔm biha tu mɛhi nini tika ma'a.
Tu ayima ayima dela tu tigera tu suurɔ nini, tu putɛ'sunɛ en de tu mɛ tu mabia la zuo.
Se'ere en sɔi la, Kiresta daa ka biheri la a mɛŋa nini tika ma'a yele; Gee wuu lan gulehɛ se'em yeti, “Tuurɛ sɛ'a taaba ti sɛba tuura ya la, sigera la mam zuo.” Sɛla woo ti ba gulehɛ diimen diimen ha la, gulehɛ ti la pa'alɛ la tumam, ti sɛ' ze'elego, la kpemehego doohe gulehegɔ la puan, tu wan tara beere puti'irɛ.
Yinɛ se'ere en bo'ori sɛ ze'ele kankaŋi la kpemehego la, iŋɛ ti ya bɔna la suyinɛ la taaba, wuu Kiresta Yezu en boti se'em la, bala ti ya wan naaɛ taaba la putɛ'yinɛ la kɔyiŋa, pɛgera Yinɛ en de tu Daana Yezu Kiresta Sɔ la.
Faarɛ yelehum la dela Yuuduma, la sɛba en dagi Yuuduma dinɛ Bala zuo, to'oheri ya taaba, wuu Kiresta en to'e ya se'em la, ti la dɛna na'ahegɔ bo' Yinɛ.
N yeti ya mɛ wa, ti Kiresta lebege la yameŋa bo' ya sɛba en ŋma la, Yinɛ yelemɛŋerɛ la zuo, ti a bahɛ ti Yinɛ en biŋe nɔse'ere bo' yaabeduma la tum, gee me bahɛ ti sɛba en dagi Yuda buuri la me pɛgɛ Yinɛ a zu'uhegɔ la zuo.
Wuu lan gulehɛ se'em yeti, “Bala zuo, n wan purɛ fum yu'urɛ sɛba en dagi Yuuduma la tiŋasuka, gee yuum pɛka yuuma pɛgɛ fum yu'urɛ.” Gee le yele yeti, “Nyɛɛni ya mɛ la a nɛreba, yamam sɛba en dagi Yuda buuri wa.” Gee le yele yeti, “Pɛgɛ ya Daana wa, yamam sɛba woo en dagi Yuda buuri wa, gee bahɛ ti nɛra woo pɛgera en.” Azaaya yele pa'ahɛ yeti, “Yesi puan, nyɛgerɛ kini na, Se'em en wan ihege na bihera sɛba en dagi Yuda buuri la.
Eŋa puan ti sɛba en dagi Yuda buuri la wan tara beere puti'irɛ.” Nananawa,Yinɛ se'ere en sɔi beere puti'irɛ la, pirɛ ya la nyɛɛma woo la suma'ahum yan nam la zuo, ya pirɛ la beere puti'irɛ ti bu yabera doohe Fa'a Sia la paŋa puan.
Pɔɔl gulehɛ la sukpe'ene Mam mɛŋa nam ya mɛ n suurɔ, ti ya mɛhi pirɛ mɛ la itesuŋɔ, pirɛ la mi'ilum za'a, wan ta'am ka'am taaba.
Gee la bala za'a, yeledaahi a sɛ'a ti n gulehɛ la sukãberɛ bo' ya na la dela, n tiihɛ ya, doohe zu'uhegɔ la ti Yinɛ bo' mam, ti n dɛna Kiresta Yezu tuntuna bo' sɛba en dagi Yuda buuri la, malema daana tuuma Yinɛ faarɛ yelehum wa puan, ti sɛba en dagi Yuda buuri wa la, Yinɛ to'e ba kaabegɔ, ti Fa'a Sia la pee ba.
Se'ere en sɔi la, Kiresta Yezu puan, mam tari se'ere zuo ti n pagera la mam tuni bɔ'ɔra Yinɛ wa mɛ.
Se'ere en sɔi la, mam kan makɛ ti n tɔgɛ sɛla, han dagena Kiresta en ba'ahɛ tuunsɛ'a doohe mam puan, nyaŋɛ sɛba en dagi Yuda buuri ti ba nam Yinɛ, doohe mam tugum bii tuunse'ere woo puan, doohe paŋa kirehi, la nyalema, en tum doohe Yinɛ Sia paŋa la puan, pɔhɛ Yerusalɛm ta paaɛ Ilirikum, mam tɔgɛ Kiresta faarɛ yelehum la za'a za'a.
Ŋwana en bahɛ ti mam lu' n suure ti, n kan muulɛ faarɛ yelehum la zi'an ti ba tabelɛ purɛ Kiresta bini, la n da ta mɛ dɔgelɛ ayima ɛberɛ zuo, gee woo lan gulehɛ se'em yeti, “Sɛba ti ba ka tabelɛ yele ba Kiresta yele la, wan nyɛ en, ti sɛba en ka tabelɛ wum a yele la wan bɔkɛ en.” Pɔɔl maaheni ti a kiŋɛ Arome Dina zuo ti saŋa zo'e zo'e mam ka nyɛta fole wan wa'am ya zi'an na la.
Gee nananawa, mam n ka le tara zi'an tinsina wa woo puan ti n kiŋɛ la, n suure nyaa kɔ'ɔm bɔta mɛ wuu yuuma zo'e zo'e ti en bɔta se'em la, ti n wa'am ya zi'an na, n han ta paaɛ Sipeen tiŋa, n boti n nyɛ ya mɛ n sore kinɛ la puan, ti ya te'ele mam ti n tole, n han wa'am na di pupeelum la ya dabeha fii wa.
Nananawa, se'ere en boi bini dela, n ye' la Yerusalɛm ti en tari suŋɛ ta bo' nɛresunduma la en boi bini la.
Se'ere en sɔi la, Masedoniya, la Akaiya tihi sakereba la puurɛ pee mɛ ti ba tɔrɛ ba tarega la sɛba en de naheduma nɛresunduma la puan la Yerusalɛm puan la.
Ba puurɛ pee mɛ ti ba tum dina wa.
Yelemɛŋerɛ bamam mɛhi la tari la ba sanɛ.
Se'ere en sɔi la, Yuuduma la han tɔrɛ ba sia puan maalegɔ bo' sɛba en dagi Yuda buuri la, bamam me dela ba tum inganɛ puan lɔgerɔ maalegɔ tuunɛ me bo' ba.
Bala, n han ta paaɛ tum tuun-dina ba'ahɛ, dikɛ ban bo' ba sɛla la bo' ba ba'ahɛ, n wan doohe ya bɔba na, tole Sipeen tiŋa.
N me mi' ti n han ta yɛ'a na, n ye' mɛ na, pirɛ la Kiresta maalegɔ la puan.
N yeti ya mɛ la ninmu'urɛ n suurɔ, tu Daana Yezu Kiresta puan, la Sia la nɔŋerɛ puan, ti ya naaɛ la mam la ninmu'urɛ pu'uhegɔ bo' Yinɛ n zuo, ti n piiɛ sɛba en ka nam Yudiya puan la nu'uhen, gee ti n tuunɛ Yerusalɛm puan la me, nɛresunduma la wan to'e bu.
Bala ti Yinɛ sumboolum la puan, n wan wa'am ya zi'an la nyɛɛma, gee tu za'a lagum me tara pupeelum la taaba.
Nananawa, suma'ahum Yinɛ la bɔna la ya za'a.
Taari.
Fara bu'a N dikeri la tu taya Fobi en de nɛŋadaana suŋera Sinkireya tiŋa lageŋɔ la puan la pa'ala ya, ti ya to'e en Daana la puan wuu lan nari se'em bo' nɛresunduma la, la ya suŋɛ en la sɛla woo ti a wan bɔta ya zi'an.
A dela suŋɛ bo' nɛreba zo'e zo'e, ta ta' la mam mɛŋa.
Pu'uhɛ ya Pirisika la Akuila, sɛba en tuni la mam Kiresta Yezu puan la, la bamam en pɔ̃hɛ ba vom mam zuo la.
La dagi mam ma'a en pu'uheri ba na, gee sɛba en dagi Yuda buuri lageŋɔ duma la za'a pu'uheri ba na.
Pu'uhɛ ya lageŋɔ seko en lageheri ba yire puan la bo' mam.
Pu'uhɛ ya mam sunɔŋerɛ suuɔ Epanetuse se'em en de yia daana Esiya sɔ'ɔlum la woo puan ti a tee a suure bo' Kiresta la.
Pu'uhɛ ya Mɛɛri, se'em en tum zo'e zo'e ya puan la.
Pu'uhɛ ya Anduronikus la Yuniya en de mam buuri, ti ba daa lagum pagɛ ba la mam la.
Bama en de sɛba ti ba ba' mina Yezu tuntuneba la puan.
Bama pun dɔla Kiresta mɛ gee ti mam baŋɛ wa'am na.
Pu'uhɛ ya Ampiliatus en de mam nɔŋerɛ suuɔ, Daana la puan.
Pu'uhɛ ya Yurebanuse mam tuntuna tadaana Kiresta puan, la Sitakise ti n nɔŋɛ la.
Pu'uhɛ ya Apeles, se'em tuuma n tigɛ Kiresta nini.
Pu'uhɛ ya Aristabulus yire duma la.
Pu'uhɛ ya n buuri Hɛrɔdiyɔn.
Pu'uhɛ ya sɛba en dole Daana la, dɛna Nasisu yire duma la.
Pu'uhɛ ya sɛba en de Daana la tuntuneba dɛna, Tirefaina la Tirefosa.
Pu'uhɛ ya n sunɔŋerɛ, Pɛsisi en tum paaɛ paaɛ Daana la puan la.
Pu'uhɛ Arufuse se'em ti ba looe en Daana tuuma puan la, gee pu'uhɛ a ma la en de mam me ma la.
Pu'uhɛ ya Asinkrituse, Felegɔn, Hɛmese, Patirobase, Hɛmase, la suurɔ la za'a en boi la ba la.
Pu'uhɛ ya Filologuse, Yuliya, Nɛruse la a taya la, la Olimpase, la nɛresunduma la za'a en boi la ba la.
Pu'uhɛ ya taaba gee kɔkera taaba la pupeelum.
Kiresta lageŋɔ la woo pu'uhi ya na.
Ba'ahegɔ pa'alegɔ N yeti ya mɛ la ninmu'urɛ n suurɔ, ti ya bahɛ ti ya nini bɔna sɛba en tari welegere la daaŋɔ kina ya tiŋasuka na, ban ka sakɛ bo' pa'alegɔ seko ti ya zamehɛ la, lɔkeri ya ba.
Se'ere en sɔi la, nɛre bamam taaba ka tuni bɔ'ɔra tu Daana Kiresta, gee ba tuni bɔ'ɔra la ba mɛhi puya.
Ba tari la tɔgɛ malemale la belegere, pã'aha susɛ'a en ka mi' la.
Ya naŋa la en yehe zi'an woo se'em la, en bahɛ ti mam nyɛɛna ya zuo, n boti ya tara la yɛm, sɛla en ani suŋa puan, gee yehe ya mɛhi sɛla en de be'em puan.
La kan yuue la Suma'ahum Yinɛ la en wɔ̃regɛ Sagena la biŋe ya nama tiŋa.
Tu Daana Yezu Kiresta zu'uhegɔ bɔna la ya.
Timoti, mam tuntuna tadaana la pu'uheri ya na, la Lukiyuse la Yason, la Sosipata en de mam buuri la pu'uhi ya na.
Mam Tɛtiyuse, se'em nu'o en gulehɛ gɔŋɔ wa la me pu'uhi ya Daana la puan na.
Gayɔse se'em en biheri mam, la lageŋɔ la za'a ka'lam la pu'uhi ya na.
Erastuse en de tiŋa la lige biŋera la, la tu suuɔ Kuwatuse me pu'uhi ya na.
[Tu Daana Yezu zu'uhegɔ bɔna la ya.
Taari.]
Ba'ahegɔ Pɛka Pu'uhegɔ Nananawa wa, pɛka dɛna Yinɛ se'em en wan ta'am kpemehe ya la yelehum la ti n bo' ya la, la mam n muulɛ Yezu Kiresta bo' ya se'em, yele se'ere en sugɛ gã'a diimen diimen ha se'em, gee nananawa, de nyaa niiɛ na, doohe nɔtɔgeheba en gulehɛ se'em la, de niiɛ bo' sɛba woo en dagi Yuda buuri la, Yinɛ en boi wuuha wa n bo' a nuurɛ se'em, ti a bahɛ ti nɛra woo nam gee sakɛ la.
Pɛka dina Yinɛ, se'em ma'a en de yɛm za'a Yinɛ la dinɛ, doohe Yezu Kiresta puan wuuha wuuha Taari.
PƆHEGA Pɔɔl Yia Korintiduma Gɔŋɔ wa gulehɛ ti la maalɛ la Kiresta kɔma vom la ba sakerɛ yɛla n boi lageŋɔ la puan.
Lageŋɔ wa dela lageŋɔ seko ti Pɔɔl pi'ilum ku.
Sankaŋa la, ti Korinti wa dɛna la Giriki tinkãtɛ.
Ti Arome timbihega tigere la iŋɛ Korinti ti a dɛna Akaiya sɔ'ɔlum tinkãtɛ.
Nɛre ba mi' ba yele la, ban tiregeri se'em koohego yɛla puan, ban ŋmɛ'ɛri nyu'ɔ se'em ba buuri malema puan, ti ba yaluntuuma kɔ'ɔm niiɛ peelumen se'em, la ba pu'uhegɔ malema yima yima yɛla la.
Pɔɔl en de Yezu tuntuna la nini en mu'ɛ la yelesɛ'a dela bɔgehegɔ, la yaluntuuma sɛ'a en boi lageŋɔ la puan la, la gã'a, pɔgedire la sire ele yɛla, puti'irɛ gakerɛ yɛla, lageŋɔ ma'a ma'a pu'uhegɔ yɛla, Fa'a Sia la bo'olum la vo'ore yɛla.
Pɔɔl kɔ'ɔm pa'ali mɛ la ninmu'urɛ faarɛ yelehum la, la sɔgeha ana wa.
Korinti zuo pia la butã la puan, Pɔɔl pa'alɛ ti, nɔŋerɛ en de bo'olum sɛba n gani za'a ti Yinɛ dikɛ bo' a nɛreba, lugedina ta'am dɛna ze'sɛka ti nɛreba zo'e zo'e mina.
Yelesɛ'a n boi gɔŋɔ wa puan Pɔhega yɛla boi la .- Bɔgehegɔ en boi lageŋɔ la puan boi la .—.
Yaluntuuma, la yire vom yɛla boi la .—.
Kiresta kɔma la bageditiba yɛla boi la .—.
Lageŋɔ vom la pu'uhegɔ malema boi la .—.
Kiresta la sakereba vo'ore yɛla boi la .- Bo'olum sebo ti ba yeti ba dikɛ bo' Yudiya Kiresta kɔma boi la .- Pɔɔl ma'a yɛla, la Kilehego boi la .-
Pɔɔl pu'uhegɔ Pɔɔl, se'em ti Yinɛ yi' ti, a dɛna Kiresta Yezu tuntuna, doohe Yinɛ mɛŋa suboolum la, la tu suuɔ Sositenese en gulehɛ bɔ'ɔra Yinɛ Lageŋɔ la en boi Korinti tiŋa, la sɛba ti ba soke ba, Yezu Kiresta puan, gee yi ba ti ba dɛna nɛresunduma, ta pa'ahɛ la sɛba woo en boi ze'sɛka woo yi'ira Yezu Kiresta yu'urɛ la, ti a dɛna bamam la tumam Daana la.
Zu'uhegɔ dɛna ya dinɛ, la suma'ahum en ze'ele Yinɛ en de tu Sɔ la, la tu Daana Yezu Kiresta zi'an na, bɔna la ya.
Mam bo'ori n Yinɛ fara mɛ saŋa woo ya zuo, la Yinɛ zu'uhegɔ kãtɛ se'ere ti a ka'ɛ bahɛ ya zuo yoo Kiresta Yezu puan la, beni zuo, sadɔɔ seko woo puan, ya pirɛ mɛ a puan, la tugum, la mi'ilum woo, doohe la Kiresta yɛla la en ba'ari nyɛga ya puan se'em suŋa suŋa la, bahɛ ti ya ka koŋe zu'uhegɔ bo'olum sebo ya puan, yan guri tu Daana Yezu Kiresta niirɛ na wa.
A me wan sɛ ya ze'ele suŋa suŋa ta paaɛ ba'ahegɔ, ti ya kan tara gbelegere, tu Daana Yezu Kiresta dabeherɛ la puan.
Yinɛ dela yelemɛŋerɛ daana.
Eŋa puan ti ba yi' ya ti ya tara Lageŋɔ la a Dayua Yezu Kiresta en de tu Daana la.
Bɔgehegɔ en boi Korinti Lageŋɔ la puan Nananawa, n yeti ya mɛ la ninmu'urɛ n suurɔ, tu Daana Yezu Kiresta yu'urɛ la puan, ti ya za'a sakera bɔ'ɔra taaba ti bɔgehegɔ da bɔna ya puan, gee ya tugum naaɛ taaba dɛna buyina, la putɛ'yinɛ N suurɔ wa, se'ere en sɔi la, Kuloo yire nɛreba yele mam ti nɔkpɛ'ɛma en boi ya tiŋasuka.
De vuurɛ dela, ya sɛba yeti, “Mam dole la Pɔɔl,” bii “Mam dole la Apolose,” bii “Mam dole la Sefase,” bii “Mam dole la Kiresta.” Aa!
Kiresta bɔgehi mɛ yoi?
Pɔɔl ti kpa' bo' ya la?
Bii ya daa sɔ ko'om la Pɔɔl yu'urɛ puan?
Mam bo' Yinɛ fara ti, mam ka sɔ ya mina ko'om, han dagena Kiresepusi la Gayɔse ma'a, ti se'em da ta'am ta yeti, ba daa sɔ ko'om fum la mam yu'urɛ puan.
(Ɛhɛɛ!
N me daa sɔ Stefanase yire duma.
Han dagena bana, mam ka ti'ihɛ n le sɔ nɛra ko'om.)
Se'ere en sɔi la, Kiresta ka tum mam ti n sɔɔra nɛreba ko'om, gee n muula Yinɛ faarɛ yelehum la, dagi asaala yɛm kirega puan, ti Kiresta pumpuuredɔɔ paŋa la da bahɛ yoo.
Kiresta paŋa la Yinɛ yɛm Se'ere en sɔi la, Pumpuuredɔɔ yelehum la dela gɔɔnyɛla bo' sɛba en baheri yoo la.
Gee han dɛna tumam sɛba en nyɛ faarɛ wa, bu dela Yinɛ paŋa.
Se'ere en sɔi la, la gulehɛ yeti, “Mam wan sagum yɛm duma yɛm, gee burum baŋereba baŋerɛ.” Yɛm daana la bɛɛ?
Gɔnmina la bɛɛ?
Sankana nɔkpe'en ŋmɛ'ɛra la bɛɛ?
Yinɛ ka iŋɛ ti tiŋa wa zuo yɛm la dɛna la gɔɔnɛ?
Ze'ele Yinɛ yɛm puan na, timpaberɛ wa zuo nɛreba ka mi Yinɛ ba mɛhi yɛm puan, Yinɛ en iŋɛ a puti'irɛ ti a doohe tumam gɔɔnɛ muulegɔ wa puan, la a faaɛ sɛba en nam la.
Se'ere en sɔi la, Yuuduma boti ba nyɛ la kirehi, ti Girikiduma me bɔta yɛm ti ba ta'am nam.
Gee han dɛna tumam, tumam muuli la Kiresta ti ba kpa' la, yelese'ere en de pirega lɔkɔ bo' Yuuduma, gee dɛna gɔɔn yelehum bo' sɛba en dagi Yuuduma la.
Gee sɛba ti Yinɛ yi' la, Yuuduma, la Girikiduma za'a, Kiresta dela Yinɛ paŋa, la Yinɛ yɛm bo' ba.
Se'ere en sɔi la, nɛreba en nyɛ sɛla ti'iha ti Yinɛ gɔɔnɛ n bala la, nyani asaala yɛm, ti nɛreba en nyɛ sɛla ti'iha ti Yinɛ tɔregɔ en bala la, nyana asaala paŋa.
N suurɔ wa, pun bihɛ ya mɛhi puan ti ba yi' ya se'em wa, Dagi ya zo'e zo'e en daa de yɛm duma asaala gakerɛ puan, dagi ya zo'e zo' en de pahi duma, dagi ya zo'e zo'e en daa de nabiihi ya dɔgum puan.
Gee Yinɛ looe la sɛla en de gɔɔnɛ tiŋa wa zuo, ti a diihe yɛm duma la vi.
Yinɛ looe la sɛla en ka tari paŋa tiŋa wa zuo, ti a diihe paŋa duma la vi.
Yinɛ looe la tarema, la sɛla en ka tari zuo tiŋa wa zuo, yelesɛ'a en pun dagena sɛla la, ti a sigehe yelekãra duma la ti ba lebege zaŋa, Ŋwana ti nɛra kan ŋmɛ' nyu'ɔ Yinɛ nɛŋan.
Yinɛ en de ya vom nyɛgerɛ, Kiresta Yezu puan, se'em en de tu yɛm, ze'ele Yinɛ zi'an na, dɛna tuuntɔɔ la, se'em en sokere la, la ayɔto'e daana la, ti wuu lan gulehɛ se'em yeti, “Se'em woo en ŋmɛ'ɛri a nyu'ɔ, a ŋmɛ' kɔ Daana la puan la.”
Kiresta kpa'a muulegɔ Mam n wa'am ya zi'an na la n suurɔ, mam ka wa'am na muula Yinɛ sugelum yelehum la la yɛm kirega sɛka bii nɔmaalum puan bɔ'ɔra ya.
Beni zuo, mam daa iŋɛ n puti'irɛ ti n ka boti n baŋɛ se'ere ya puan, han dagena Yezu Kiresta, la ban en kpa' en la ma'a.
N wa'am ya zi'an mɛ na la tɔregɔ, la dabeem la gbi'a zo'e zo'e.
Mam tugum, la n muulegɔ la daa dagi pã'ahegɔ yetɔgum, gee Sia la tuuma, la paŋa, ti la bahɛ ti ya sakerɛ la da yaga asaala yɛm zuo, gee Yinɛ paŋa puan.
Yinɛ yɛm Gee la bala za'a, sɛba en bi'ɛ sakerɛ puan la, ti tari yɛm tɔgera mɛ, gee dagi zina beere yɛm wa puan, bii pahi se'ehi en sɔi zina beere wa biha, gã'a gura sageŋɔ paaɛ si wa.
Gee tumam tɔgeri la Yinɛ yɛm en sugɛ, yele sɛ'a ti nɛreba ka mina, ti Yinɛ yuum pun tɔgɛ a yele ti tiŋa wa nam pun ka naam, tumam tibehum zuo.
Se'em ka boi sankana na'duma wa puan bɔkɛ yele ana wa; Ba han bɔkɛ ni mɛ, ba kan kpa' ni Tibehum Za'a Daana la.
Gee wuu lan gulehɛ se'em yeti, “Sɛla ti niho ka tabelɛ nyɛ, bii tuberɛ wum, bii asaala suure tabelɛ bɔkɛ dɛ, Sɛla ti Yinɛ maahum biŋe sɛba en nɔŋɛ en la” — Yele ana ti Yinɛ niiɛ pa'alɛ tumam doohe Sia la puan.
Se'ere en sɔi la, Sia la mi' sɛla woo mɛ, pun ta ta' yele sɛ'a en sugɛ Yinɛ zi'an.
Asaala ini en wan ta'am mina sɛla en sirum de asaala, han dagena asaala sia la en boi a puan la?
Bala mɛa ti se'em ka bɔna wan bɔkɛ sɛla en sirum de Yinɛ yele, han dagena Yinɛ Sia la.
Nananawa, han dɛna tumam, tumam ka to'e la tiŋa wa zuo sia la, gee Sɛsɛka en ze'ele Yinɛ zi'an na, ti tu ta'am bɔkera bo'olum sebo ti Yinɛ ka'ɛ bahɛ tu zuo la.
Ti tumam tɔgera yele ana wa mɛ dagi la asaala pa'alegɔ yɛm puan, gee Sia la pa'alegɔ.
Lɛregera Sia puan yɛla pa'ala sɛba en tari Sia la.
Sɛba ti Sia la ka bɔna la ba la, ka to'ore Yinɛ Sia bo'olum la, se'ere en sɔi la, ba ka tari vuurɛ bo' ba, ti ba me kan ta'am bɔkɛ ba, se'ere en sɔi la, ba dela Sia puan yɛla.
Sɛba ti Sia la bɔna la ba la bɔkeri sɛla woo mɛ, ba ka boi nɛra nu'uhi ti a bihera ba.
Se'ere en sɔi la, “Ani en mi' Daana la puti'irɛ, wan ta'am pa'alɛ en?” Gee tumam tari la Kiresta puti'irɛ.
Korinti lageŋɔ bɔgehegɔ suhega Bala la, n suurɔ, mam ka ta'am ni tɔgɛ bo' ya wuu sɛba ti Fa'a Sia la bɔna la ba, gee en tugum tɔgɛ bo' ya wuu sɛba ti Sia la ka bɔna ba puan la.
Wuu ya dela kɔma Kiresta puan la.
Mam bo' ya la bi'ihum, gee dagi dikpe'ene, se'ere en sɔi la, ya daa ka maahum ti ya di dikpe'ene.
La nananawa me, ya pun kelum ka maahum, beni zuo, ya kelum bɔna la ingɔŋɔ puan.
Nyuure la nɔkpɛ'ɛma en kelum bɔna ya puan wa, ya ka boi la ingɔŋɔ puan wa, ita saaleba itegɔ?
Beni zuo, ya ayima han yeti, “Mam dole la Pɔɔl,” ti ayima yeti, “Mam dole la Apolos,” ya kɔ'ɔm ka ita la nɛresaalenɛ en bala?
Ani en de Apolos?
Ti ani dɛna Pɔɔl?
Ba za'a dela yamehi se'ehi ti ya doohe ba puan baŋɛ Yinɛ, wuu Daana la en bo' ba ayima ayima se'em la.
Mam burɛ mɛ, ti Apolos bahɛ ko'om.
Gee Yinɛ en bahɛ ti la yehe na.
Bala, dagi se'em en burɛ la, bii se'em en bahɛ ko'om la en de sɛla, gee Yinɛ ma'a, se'em en bahɛ ti la yehe la.
Se'em en burɛ la, la se'em en bahɛ ko'om la dela buyina, ti ba ayima woo wan to'e a yɔɔrɛ doohe la ba ayima woo tuuma en de se'em.
Tumam dela Yinɛ yamehi, tuna la taaba; Yamam en de Yinɛ va'am, dɛna Yinɛ yire.
Doohe la Yinɛ zu'uhegɔ ti a zu'uhɛ mam la, mam ani mɛ wuu se'em en mi' mɛa, iibɛ ɛ̃berɛ la biŋe, ti ayima me wa'am na mɛ dɔgelɛ.
Mɛta wuu dela a bihɛ suŋa en wan mɛ se'em dɔgelɛ de zuo.
Se'ere en sɔi la, nɛra ka boi wan ta'am iibɛ ɛ̃berɛ deyima me, han dagena ɛ̃berɛ se'ere ti ba pun iibɛ la.
Ɛ̃berɛ dinɛ dela Yezu Kiresta.
Bala, se'em han mɛta ɛ̃berɛ wa zuo mɛ la salema, salempɛɛla, kugesuma, dɔɔrɔ, kinka, la muɔ, mɛta woo tuunɛ wan ta niiɛ na, se'ere en sɔi la, dabeherɛ la daarɛ wan niiɛ dɛ na, beni zuo, bugum en wan ta bahɛ ti de niiɛ na, bugum la wan magehɛ tuunse'ere taaba ti nɛra woo tum la bihɛ.
Ti sɛla en dikɛ mɛ dɔgelɛ ɛ̃berɛ la zuo la han ka di, mɛta la wan to'e yɔɔrɛ.
Gee mɛta la tuunɛ la han di bugum, mɛta la namehɛ bahɛ la yoo.
A mɛŋa wan nyɛ faarɛ, gee la wan ana en wuu a doohe la bugum puan tole la.
Yamam ka mi' ti ya dela Yinɛ yire, ti Yinɛ Fa'a Sia la bɔna ya puan?
Ya se'em han sagum Yinɛ yire wa, Yinɛ me wan sagum a daana.
Se'ere en sɔi la, Yinɛ yire la dela fa'a, ti yamam en dɛna Yinɛ yire la.
Da pã'ahɛ ya mɛhi.
Ya han ti'ihɛ ti yamam en de yɛm duma buuri sankana wa puan, ya tugum lebege geto, la ya ta'am nyɛ yɛm.
Se'ere en sɔi la, tiŋa wa zuo yɛm dela gɔɔnɛ Yinɛ zi'an.
Beni zuo, la gulehɛ yeti, “Yinɛ nyɔgere yɛm duma mɛ ba mɛhi nyaleŋɔ puan,” le yɛ'ɛha, “Daana la mi' yɛm duma ti'ihegɔ mɛ, ti ba ka tari vuurɛ.” Bala, se'em da ŋmɛ'ɛra nyu'ɔ la saaleba kpe'eŋo.
Se'ere en sɔi la, sɛlawoo dela ya dinɛ, la dɛna Pɔɔl, bii Apolos, bii Sefase, bii timpaberɛ wa, bii vom, bii kum, bii zina, bii beere yele, la woo dela ya dinɛ, ti yamam me dɛna Kiresta dinɛ, ti Kiresta me dɛna Yinɛ dinɛ.
Yezu tuntuneba tuuma Bala, yeen dikɛ ya tu ŋwana, ti tu dela Kiresta yamehi, tu dela sɛba en biheri Yinɛ sugelum yɛla la.
Se'ere en gani bala dela, la dele sɛba en biheri Yinɛ lɔgerɔ la ti ba dɛna sɛba ti nɛreba wan nam ba.
Gee han dɛna mam, la dela yelepika bo' mam, ti yamam gakɛ mam, bii saaleba tugum zi'an gakɛ mam.
Mam mɛŋa pun ka gakera n mɛŋa.
Mam ka nyɛ se'ere ti mam tuue n mɛŋa, gee la bala za'a, mam ka piiɛ.
La dela Daana la ma'a en gakeri mam.
Bala, da gakɛ ya gee ti saŋa la nyaa paaɛ, gee ti Kiresta nyaa wa'am na, eŋa se'em daana en wan bahɛ ti sɛlawoo en sugɛ lika puan nananawa niiɛ peelumen, gee lilege suure puan yɛla la.
Bilam ti nɛrawoo nyaa wan to'e a pɛka Yinɛ zi'an.
Mam bahɛ ti Apolos la mam mɛŋa dɔla yele ana mɛ yamam sum zuo, n suurɔ wa, ti ya zamehɛ tumam puan, la ya se'em da vɔna zɔɛ sɛla en gulehɛ la.
Ŋwana ti ya se'em kan ukera a mɛŋa la eŋa en boti se'em gana se'em la zuo.
Beni zuo, ani en nyɛ sɛla en boi la tɔka fum puan?
Beni ti fum tara gee ka to'e de Yinɛ zi'an?
Fum han to'e la Yinɛ zi'an, ŋwani ti fum ŋmɛ'ɛra nyu'ɔ wuu la dagi la bo'olum ti ba dikɛ bo' fum?
Bala!
Yamam pun tara sɛla woo ti ya bɔta la mɛ!
Yelemɛŋerɛ ya pun dɛna la buntateba?
Ya pun lebege la naduma ti tumam ka te'ele ya?
Mam boti ni ti ya sirum lebege ni la naduma, ti tumam me deni naduma la ya.
Mam ti'ihɛ ti Yinɛ ka kãalɛ tumam tuntuneba wa pa'ahɛ nɛreba puan, beni zuo, tu ani wuu ba maahum tu yɛ'a la kua la, beni zuo, ba dikɛ tu diilɛ mɛ bo' timpaberɛ wa, la suŋereba, la saaleba.
Bala!
Tumam nyaa dela geto Kiresta zuo, gee ti yamam dɛna yɛm duma Kiresta puan.
Tumam tari la tɔregɔ, gee yamam dɛna paheduma.
Yamam dela zuto duma, gee tumam dɛna fagehum duma.
Wa'am na paaɛ tumam en kɔ'ɔm zɛ'a wa, kom la ko'nyuurɔ en kuuri tɔ, tu yɛ la lɔge-ãahema, ti ba ŋmɛ'ɛra tɔ, tu ka tari yire wan kɛ̃, tu taregerɛ mɛ la tu mɛhi nu'uhi tuuma.
Ba han ni to' tɔ, tu ni ka' la sum bo' ba duma.
Ba han mɛlehɛ tɔ, tu ni ŋmibe mɛ, ba han ni zɛregɛ tɔ, tu ni lebehe mɛ la kɔsuŋa.
Tumam ani wuu tu dela tiŋa wa zuo sɔgerɔ la, dɛna sɛla woo bunkɛhela wa'am na paaɛ zina.
Sɔ kã'aŋɔ Mam ka gulehɛ ŋwana ti n bahɛ ti vi en nyɔkɛ ya, gee n ka'am ya, wuu yan de n sunɔŋerɛ kɔma la.
Ya ta'am tara bihereba tuha pia Kiresta puan, gee ya ka tari sɔduma zo'e.
Yelemɛŋerɛ, Kiresta Yezu puan, ti mam lebege ya sɔ, faarɛ yelehum wa zuo.
Ŋwana zuo, mam beleni ya mɛ, ti ya tɔgeha mam.
Dina wa zuo ti n tum Timoti, se'em en de mam sunɔŋerɛ la n sakerɛ dayua Daana la puan, ti a tiihɛ ya mam n dole Kiresta Yezu yɛla la se'em, wuu mam en pa'ali a se'em zi'an woo, la Lageŋɔ woo puan se'em la.
Gee ya sɛba en ti'iheri ti mam kan le wa'am ya zi'an na la, lebege la nɛrewureba.
Gee n wan wa'am ya zi'an nananawa na, la han dɛna Daana la suboolum, la n baŋɛ, dagi la nɛrewureba wa yetɔgum la ma'a, gee ba paŋa la me.
Se'ere en sɔi la, Yinɛ sɔ'ɔlum la dagi la tugum ma'a, gee paŋa.
Beni ti ya wan bɔta?
N wa'am ya zi'an na la kpa'aherɛ bii, nɔŋerɛ la sigehe mɛŋa?
Yalum tuuma Ba kɔ'ɔm yele mam mɛ ti galehi en boi ya puan.
Galehi sɛ'a taaba en pun ka bɔna sɛba en ka dole Yinɛ puan.
Beni zuo, buraa en boi ya puan gã'a la ka sɔ pɔga.
Gee ti ya tugum ukera.
La dagi ni la ya tugum kɛla, gee ti se'em en tum tuun-dina wa la, ya fooe ni en ya puan bahɛ?
La mam pun ka bɔna la ya inganɛ puan la, n boi la ya mɛ Sia puan, ti lan ani wuu mam boi mɛ la ya mɛ la, mam pun purɛ la gakerɛ, Daana Yezu yu'urɛ la puan bahera buraa sɛka en tum tuun-dina wa taaba wa zuo.
Bala ya han ta lagehɛ, ti n sia bɔna la ya, la Daana Yezu paŋa la, ya dela ya dikɛ nɛre-ina daana bo' Sagena la ti a sagum a inganɛ la, gee ti a sia ta nyɛ faarɛ Daana dabeherɛ la puan.
Ya pa'ali mɛŋa la ka tari vuurɛ, yamam ka mi' ti dabelɛ fii wa en ni bahɛ ti zom la za'a ihegera?
Pee ya dabelɛ kɛka la bahɛ, la ya ta'am dɛna dabelɛ paalum ma'a, wuu dabelɛ en sirum ka boi ya puan se'em wa la.
Se'ere en sɔi la, ba kaabɛ tu azɔɛtole pebila la en de Kiresta la mɛ.
Bala zuo, bahɛ ya ti tu de'em ya de'eŋo wa, dagi la dabelɛ kɛka la en de pa'ahegɔ, la be'em dabelɛ la, gee tu de'em ku la boroboro zaŋa la en de sira, la susunɛ.
Galeŋɔ dela ba gakɛ Mam daa gulehɛ n gɔŋɔ la puan yeti ya da dikɛ ya mɛhi lagum la sɛba en tuni galeni ba mɛhi la, ka pa'alɛ la fii me ti sɛba en ka dole Kiresta tiŋa wa zuo la, bii sɛba en nyigere, la fãareba, bii bage kaabereba.
La han dɛna bala, la yi dela ya bahɛ tiŋa wa zuo en bala.
Gee nananawa, mam en gulehɛ yɛta ya se'em dela, ya da dikɛ ya mɛhi naaɛ la se'em en yi'iri a mɛŋa ya suuɔ, gee yaala, nyigera, bii kaabera baga, bii nɛreba tua, dabugere, bii fãara.
Da pun naaɛ la ena daana di.
Han dagena bala, mam yeti n gakɛ sɛba en ka dole Kiresta iŋɛ la beni?
La dagi la sɛba en dole Yinɛ la en de tu gakɛ?
Yinɛ mɛŋa en wan gakɛ sɛba en ka dole Kiresta la.
“Fooe ya be'em daana la ya puan bahɛ.”
Sakereba n tari taaba kina tugum zi'an Ya se'em han tara se'ere la a tadaana, a wan sakɛ tari dɛ kiŋɛ sɛba en ka dole Yezu la zi'an ti ba ta gakɛ ya, gana a tari kiŋɛ nɛresunduma la zi'an?
Yamam ka mi' ti nɛresunduma la en wan ta gakɛ timpaberɛ wa?
Yamam han wan ta gakɛ timpaberɛ wa, la iŋɛ la ŋwani ti ya kan gakɛ yele-pigehi wa?
Yamam ka mi' ti tumam en wan gakɛ suŋereba, nyaa benti yele ana wa?
Bala, ya han ni nyɛ yele pigehi ana wa, la dela ya digehɛ gakereba sɛba en ka boi lageŋɔ la puan ti ba gakɛ?
N yeti ya ŋwana ti vi en nyɔkɛ ya.
La wan ta'am dɛna ti, nɛra yinɛ me ka boi ya puan tara yɛm wan ta'am maalɛ sakereba bayi tiŋasuka, gee ti sakera tari sakera kiŋɛ tugum zi'an, sɛba en ka dole Yezu nɛŋan yele ana wa zuo?
Yelemɛŋerɛ, ya pun tara yɛla la taaba pun pa'alɛ ti ya koŋe mɛ en bala.
Ŋwani ti yamam tugum ka bahɛ ti ba tuue ya?
Ŋwani ti yamam tugum ka bahɛ ti ba fa' ya?
Vi ka tari ya, yamam mɛhi en tugum tuura, gee fãara, ti ba me dɛna ya sakereba taaba?
Yamam ka mi' ti be'emduma kan kɛ̃ Yinɛ sɔ'ɔlum la puan?
Da pã'ahɛ ya mɛhi.
Yalum duma, bage kaabereba, sɛba en tuni kabohi, pɔgenindɔɔrɔ la buraahi bii pɔgehi en gã' taaba, nageyigehi, nyigereba dabugereba, tuureba, la fãareba, bana wa ayima kan kɛ̃ Yinɛ sɔ'ɔlum la puan.
Gee bala ti ya sɛba daa ana.
Gee ba pee ya mɛ, ba sukɛ ya mɛ, ba bo' ya la buurɔ tu Daana Yezu Kiresta yu'urɛ la, la tu Yinɛ Sia la puan.
Na'aha Yinɛ, inganɛ la Sia puan “Sɛla woo ka kihi bɔ'ɔra mam,” gee dagi sɛla woo en tari nyuurɔ.
“Sɛla woo ka kihi bɔ'ɔra mam,” gee mam kan lebege da'aberɛ bo' sɛla.
“Dia dela puurɛ dinɛ, ti puurɛ me dɛna dia dinɛ,” gee Yinɛ wan sagum ba za'a.
Inganɛ la ka boi la yaluntuuma zuo, gee de boi bo' la Daana la, ti Daana la me bɔna bo' inganɛ la.
Yinɛ en vo'e Daana la kum puan, gee me wan vo'e tumam me a paŋa la puan.
Ya ka mi' ti ya ihe la dela Kiresta dinɛ?
Bala, n dikɛ Kiresta lɔgerɔ lebege yaalegɔ lɔgerɔ?
La kan tum.
Ya ka mi' ti se'em woo en dikɛ a mɛŋa naaɛ la yalema, dela inganɛ deyina la en?
Se'ere en sɔi la, la gulehɛ yeti, “Bayi' la wan lebege inganɛ deyina.” Gee se'em woo en dikɛ a mɛŋa naaɛ la Daana la dela buyina la en Sia puan.
Zagehɛ yaluntuuma, se'ere en sɔi la, be'em sebo woo ti nɛra tum ni dɛna la iŋa la yiŋa na.
Gee yaluntuuma daana galum la iŋa la za'a.
Bii ya ka mi' ti ya iŋa la dela pu'uhegɔ yire bo' Fa'a Sia la en boi la ya la, se'em ti ya daa to'e Yinɛ zi'an la.
Bala, ya ka le sɔna ya mɛhi?
Se'ere en sɔi la, ba da' ya mɛ la da'alum, bala zuo, na'ahɛ ya Yinɛ la ya inganɛ la.
Pɔgedire yɛla Nananawa, han dɛna yelesɛ'a ti ya gulehɛ sɔkera la, yan yeti, “La ani suŋa ti buraa da kalum pɔka.” Gee yaluntuuma la zuo, buraa woo di a suure pɔga, ti pɔka woo me ele ka suure sira.
Sira la dela a naara la a pɔga lan nari se'em la , ti pɔka me naara la ka sira lan nari se'em la.
Se'ere en sɔi la, pɔka la ka sɔi ka mɛŋa iŋa la, gee sira la en sɔi, bala mɛa ti sira la me ka sɔna ka mɛŋa iŋa la, gee pɔka la en sɔi.
Da zagehere ya taaba, han dagena ti ya ku la nuurɛ la taaba saŋa ka yima puan, ti ya kaabɛ ya mɛhi bo' pu'uhegɔ.
Gee bala han tole, ya lebe naaɛ taaba, ti Sagena la da makɛ ya bihɛ, yan ka ta' ya mɛhi tara la zuo.
Mam en yeti ya sɛla wa dela n yeen yele mɛ gee dagi nuurɛ ti n bo'.
Mam boti ni ti ya za'a ani ni wuu mam wa, gee nɛra woo tari la a bo'olum sebo ti Yinɛ dikɛ bo' en.
Ayima tari la bo'olum buna, ti ayima me tara bo'olum buna.
Yamam sɛba en ka di pɔgeba bii ele sireba la, la pokɔpa la, mam yeti, la ani suŋa ti ya kelum bɔna bala ya ma'a woo mam n boi se'em wa.
Gee ba han ka zameha ba mɛhi ti ba tana ba mɛhi tara, ba di pɔgeba, bii ba ele sireba.
Se'ere en sɔi la, la ani suŋa ti ba di pɔgeba bii ba ele sireba nyana kunkoma'ahum en kuuri ba.
Sɛba en tari pɔgeba la sireba la, mam bo' ya la nɔdina wa, dagi mam gee Daana la, ti pɔka da bahɛ ka sira.
(Gee pɔka han bahɛ ka sira, ka da yi le ele, bii ka yi lebe ta naaɛ la ka sira la), ti sira me da lebehe a pɔga.
Yamam sɛba en gee la me, mam n yeti se'ere n ŋwana gee dagi Daana la.
Ti sakera han tara pɔga ti ka ka sakɛ bo' Yezu, gee bɔta ti ka bɔna la ka sira la, sira la da lebehe ka.
Pɔka han tara ka sira en ka sakɛ bo' Yezu, gee ti buraa la bɔta a bɔna la pɔga la, pɔka la da bahɛ buraa la.
Se'ere en sɔi la, sira wa en ka sakɛ bo' Yezu la lebege la tuulum nɛra, a pɔga wa zuo.
Bala mɛa ti pɔgesɛka en ka sakɛ bo' Yezu la me wan lebege tuulum nɛra a sira la zuo.
Han dagena bala, ba kɔma la kan dɛna tuulum kɔma.
Gee lan de se'em la, ba dela tuulum kɔma.
Gee sɛba en ka dole Yezu la han bahɛ taaba, de dɛna bala, la han iŋɛ bala, buraa la bii pɔka la ka boi bobere puan.
Suma'ahum zuo ti Yinɛ yi ya.
Gee ani n mi', Pɔka wa, fum ta baŋera la ti fum faaɛ fum sira la mɛ, sira wa, fum ta baŋera la ti fum faaɛ fum pɔga la mɛ.
Vom sebo ti Daana bɔta Lan pun dɛna se'em woo, nɛrawoo vɔna vomsebo ti Daana la dikɛ bo' en la, vom sebo ti Yinɛ yi' ya ti ya vɔna la.
Mam nɔze'elego en ŋwana bɔ'ɔra lageŋɔ duma la za'a.
Se'em boi ti ba pun ŋma en gee ti Yinɛ baŋɛ yi' en?
A duma da zigera ti a saalum ŋmaa daalehum la bahɛ.
Se'em boi ti Yinɛ yi' en gee ti a nan ka ŋma, a da zigera ti a ŋma.
Ŋmaa dagi sɛla, a ka ŋma me dagi sɛla, gee Yinɛ nɔze'elego la naŋa en de sɛla woo.
Bahɛ ya ti nɛra woo ana wuu en daa boi se'em gee ti Yinɛ yi' en la.
Fum daa dela da'aberɛ gee ti Yinɛ yi' fum?
Da bahɛ ti la daana hɔ, fum han pun wan nyaŋɛ faaɛ fum mɛŋa bɔna fai, dikɛ fum boi se'em zina wa tum gaŋɛ sɛla woo.
Se'ere en sɔi la, se'em ti ba yi' en ti a dɛna da'aberɛ Daana la puan, dela se'em en boi fai, dɛna Daana la dinɛ, wuu se'em en daa boi fai gee ti Yinɛ yi' fum ti fum dɛna da'aberɛ se'em bo' Kiresta la.
Ba da' ya mɛ la da'alum, da deni ya da'aba bo' saaleba kpɛ'ɛnduma.
Yan daa boi bɔnsɛka taaba gee ti Yinɛ yi' ya la, n suurɔ, kelum boni ya bala la Yinɛ.
Sɛba en ka ele bii di pɔgeba, la pokɔpa Nananawa, pɔgesakaha la me yele en ŋwana, Daana la ka bo' mam nuurɛ, gee mam bo'ori ya la n mɛŋa puti'irɛ, wuu se'em ti Daana la zɔ' n nimbu'ɔ ti n dɛna se'em ti ya wan nam la.
Mam ti'iheri yeti, tumam en nyɛti daaŋɔ seko en boi la zuo, la wan ana suŋa ti ya kɔ'ɔm bɔna yan boi se'em la.
Fum di la pɔga?
Da zigera ti fum bahɛ ka.
Fum ka tari pɔga?
Da ɛɛra pɔga.
Gee fum han di pɔga bii fum ele la sira, fum ka tum be'em.
Pɔgesakãherɛ me han ele, a ka tum be'em.
Gee sɛba en ele bii di pɔgeba la, ba wan nyɛ ɛregɔ, gee n boti n faaɛ ya mɛ yele ana wa puan bahɛ.
Mam n yeti se'em wa la, n suurɔ, dela, sansɛka ti Yinɛ looe la ba'aheri mɛ n bala, bala nananawa yɛ'a ha, bahɛ ya ti sɛba en pun tara pɔgeba la, bɔna wuu ba ka tari la pɔgeba la, ti sɛba en kele, ana wuu ba ka kele me la, ti sɛba en nyɛɛni, ana wuu ba ka nyɛɛni me la, ti sɛba en da'ari kɔɔhera ana wuu ba ka tari mɛ la, ti sɛba en tuni tiŋa wa zuo ana wuu ba ka tuni mɛ la.
Se'ere en sɔi la, tinkana wa ba'aheri mɛ n bala.
Mam boti n faaɛ ya mɛ ninmu'urɛ puan bahɛ.
Se'em n ka tari pɔga nini mu'ɛ mɛ la Daana la, en wan iŋɛ se'em ti Daana nini tigɛ.
Gee se'em n tari pɔga nini mu'ɛ mɛ la tiŋa wa zuo yɛla, a biheri la en wan iŋɛ se'em pee a pɔga puurɛ, a puti'irɛ la dela buyi.
Gee pɔge se'ehi en ka ele, la pɔgesakaha la nini mu'ɛ mɛ la Daana la, ti ba dɛna tuulum nɛreba inganɛ la Sia puan.
Gee pɔge se'ehi en ele nini mu'ɛ mɛ la tiŋa wa zuo yɛla, eŋa n wan iŋɛ se'em pee a sira puurɛ.
N tɔgeri yele ana wa woo la ya sum zuo, dagi la n gu'uri ya mɛ se'ere puan, gee n bahɛ ti sɛla woo dɔla ma'a ma'a, gee ti sɛla da gu' ya Yinɛ sore dɔlega la puan.
Se'em han ta bihɛ ti a kan ta'am a mɛŋa tara la pɔgesakãherɛ la ti a bɔna la de la, a kunkoma'ahum han ba' zɔ'ɔra la pɔka la, wuu lan suni ti la ana se'em la, a di ka wuu en boti se'em la, la dagi be'em.
Bahɛ ya ti ba di taaba.
Gee se'em han zɛ'a kankaŋi en ku se'em a suure puan, ti pɛregerɛ ka bɔna gee tana a mɛŋa kunkoma'ahum tara, gee iŋɛ a suuren ti a kan kalum pɔgesakãherɛ la, la wan suŋɛ en.
Bala la, se'em en di a pɔgesakãherɛ iŋɛ suŋa, gee fum se'em en ka di a pɔgesakãherɛ en gani za'a.
Pɔka en ele boi la sire ele kiha puan, a sira n nan vɔi la.
Gee a sira la han ki, a tari sore ti a malum ele eŋa en boti se'em, gee a ele doohe Daana sumboolum puan.
Gee mam puti'irɛ puan, sum wan boni la pɔka la, ka han zi' ni bala ka ele.
Mam ti'ihɛ ti mam me tari Yinɛ Sia la n puan mɛ.
Baga dia yɛla Nananawa, disɛka ti ba dikɛ kaabɛ bo' baga sɔhega la.
Tu mi' ti, “Tu za'a tari mi'ilum mɛ.” Mi'ilum bo'ori la pa'alɛ mɛŋa gee nɔŋerɛ en mɛti.
Se'em han ti'ihɛ ti eŋa mi' sɛla, nan kelum ka tara mi'ilum sebo en de a tara.
Gee se'em en nɔŋɛ Yinɛ, Yinɛ mi' en mɛ.
Bala, han dɛna disɛka en dikɛ kaabɛ baga sɔhega la, tu mi' ti “Bagerɛ ka boi tiŋa wa zuo dɛna bunvua,” ti yinɛ ka bɔna han dagena “Yinɛ deyina wa ma'a.” Yelemɛŋerɛ, sɛla ta'am bɔna ti ba yi'ira ba yina ti ba bɔna saazuo bii tiŋa wa zuo, wuu lan de sira se'em ti yina la daanduma boi mɛ la.
Gee han dɛna tumam, Yinɛ dela ayima, Sɔ la, se'em zi'an ti sɛla woo ze'ele na la, la se'em zuo ti tu za'a vɔna la, Daana ayima, en de Yezu Kiresta la, se'em puan ti sɛla woo ze'ele na, la se'em zuo ti tu vɔna la.
Dagi nɛra woo en tari mi'ilum buna wa, gee yelemɛŋerɛ nɛreba basɛba boi mɛ ti ba suya ba' lu' la baga, tara tara la zina, ba kelum ti'iha dia ti ba di ti ba dikɛ ka kaabɛ bo' la baga, ti ba puti'ira la en ka kpe'em la nyaa galum ba.
“Dia kan ta'am tari tu lɛm Yinɛ.” Tu ka sagum tole tu han ka di ka, tu me ka nyani se'em tu han di ka.
Gee bihɛ ya mɛhi suŋa ti ya fai yɔ'ɔ wa da dɛna pirega lɔkɔ bo' sɛba en ka kpe'em la.
Se'ere en sɔi la, basɛba han nyɛ yamam sɛba en de mi'ilum duma wa ti ya boi baga zɔŋɔ puan dita, la kan bahɛ ti bamam sɛba puti'ira en ka kpe'em la me iŋɛ ba puti'irɛ ta paaɛ ze'sɛka ti ba me bɔta ti ba di dia n dikɛ kaabɛ bagerɛ?
Bala, ya mi'ilum la zuo ti sɛba ti Kiresta ki bo' ba, gee ti ba nan ka kpe'em la nyɛta sageŋɔ.
Gee fum han tuna fum yire duma be'em, pɔgelum ba puti'ira la en nan ka kpe'em la, fum tuni la Kiresta be'em.
Bala zuo, dia la en han sɔna ba lua, mam yi kan makɛ obe nɛŋɔ, la n da bahɛ ti ba ayima lu.
Yezu tuntuna buurɔ Mam ka boi la fai yoi?
Mam dagi la Yezu tuntuna yoi?
Mam ka nyɛ la Yezu tu Daana la yoi?
Dagi yamam en de mam tuuma Daana la puan?
Mam han pun ka dɛna Yezu tuntuna bo' basɛba, gee la se'em se'em me, n de mɛ bo' yamam, se'ere en sɔi la, yamam en de mam daalehum pa'ala ti n dela Daana la tuntuna.
Mam pu'uri n mɛŋa se'em n ŋwana, nɛreba han ni ta viihera ti ba baŋɛ nyaa n de Yezu tuntuna yoi.
Tu ka tari sore ti tu dita gee nyuura tumam en boti sɛla?
Tu ka tari sore ti tu pɔgeba en de tu sakereba la dɔla tɔ wuu Yezu tuntuneba basɛba la, la Daana suurɔ la, la Sefase en iti se'em la?
Bii Banabase la mam ma'a n kɔ'ɔm ka tari sore ti tu me bahɛ da tuna diiha tu mɛhi?
Ani n boi, ni yɔɔra a mɛa pɛntɛrɛ tuuma puan?
Ani n sɛ tiihi gee ka dita si wala, bii ani en dole piihi gee kan sũna si iilum?
Mam yeti se'em wa dela nɛre saala puti'irɛ?
Nɔze'elego la me ka yeti la bala mɛa?
Se'ere en sɔi la, la gulehɛ Moose nɔze'elego puan yeti, “Da lu' lɔlega nuurɛ gee tara ka tulegera ki.” La dela lɔlemɛŋehi ti Yinɛ yɛta wa?
Gee Yinɛ ka tɔgeri ŋwana za'a la tumam zuo, yelemɛŋerɛ, ba gulehɛ dina wa la tumam zuo?
Se'ere en sɔi la, se'em han kɔɔra, a kɔɔri gee tara la beere puti'irɛ, ti se'em me han tɔɔra ki, a tɔɔri gee tara la puti'irɛ ti a wan to'e a tɔtɛ.
Tumam han burɛ la sia sum ya puan, tu nyaa han kɛ̃'ɛ̃ra ya ingɔŋɔ puan nyuurɔ, la ba' gaŋɛ mɛ yoi?
Basɛba han tara sore ti ba to'e sɛla ya zi'an, tumam ka nari gaŋɛ bala?
Gee aayi, tumam ka makɛ dikɛ yɔ'ɔ kuna wa tum, gee tumam ŋmiberi mɛ sɛla woo puan, nyana tu dikɛ sɛla beŋe Kiresta faarɛ yelehum wa puan.
Yamam ka mi' ti sɛba ti ba dikɛ ti ba tuna pu'uhegɔ yire, nyɛti ba dia la pu'uhegɔ yire la puan, ti sɛba me n tuni kaabegɔ bimbine zuo la me ni to'e ba dinɛ la sɛla ti ba dikɛ kaabɛ la puan?
Bala mɛa, Daana la bo' nuurɛ ti sɛba woo n muulɛ faarɛ yelehum la, nyɛta ba nuurɛ dia faarɛ yelehum mɛa puan.
Gee mam ka dikɛ yɔ'ɔ kuna wa la kuyina me tum, bii n nyaa guleha ŋwana ti ya dikɛ de tum sadɔseko puan.
Yelemɛŋerɛ, mam tugum ki nyani nɛre se'em gu' mam se'ere zuo ti mam ŋmɛ'ɛra n nyu'ɔ la.
Mam han muulɛ faarɛ yelehum wa, dina ka bo' mam sore ti n ŋmɛ'ɛra n nyu'ɔ, se'ere en sɔi la, la dela tuunɛ gã'a n zuo, ti yele n bɔna n zuo, n han ka muulɛ faarɛ yelehum wa.
Beni zuo, mam han tuna dina wa la n mɛŋa suboolum, mam tari yɔɔrɛ mɛ, gee la han dagena mam mɛŋa suboolum, ba ye dikɛ tuunɛ la bo' mam mɛ ti n tum ti ba yɔ mam.
Beni en nyaa de mam yɔɔrɛ la?
La dela n muulegɔ la, n bahɛ ti faarɛ yelehum wa paaɛ nɛreba zaŋa la, ti n da ta'am dikɛ mam tari yɔ'ɔ seko faarɛ yelehum wa puan la tum.
La mam pun bɔna fai la, mam na'ahera nɛra woo mɛ, dikɛ n mɛŋa lebege da'aberɛ bo' nɛra woo, ti n ta'am nyaŋɛ ba zo'e zo'e.
Yuuduma la zi'an, mam ni dikɛ n mɛŋa lebege la Yuda nɛra, ti n ta'am tee Yuuduma la, Sɛba en dole kiha la me zi'an, mam ni dikɛ n mɛŋa lebege la bamam en ani se'em la, (La mam pun ka bɔna kiha puan la), ti n ta'am tee sɛba en boi kiha puan la.
Sɛba en ka dole kiha la, mam ni dikɛ n mɛŋa lebege la sɛba en ka dole kiha la (la mam pun ka bɔna fai Yinɛ kiha la puan gee bɔna la Kiresta kiha puan la), ti n ta'am tee sɛba en ka boi kiha puan.
Sɛba en tari tɔregɔ, mam ni lebege la tɔregɔ daana, ti n ta'am tee tɔregɔ duma la.
Mam lebege la sɛla woo bo' nɛra woo ti sadɔseko woo puan, n ta'am faaɛ basɛba.
Mam iti ŋwana za'a la faarɛ yelehum la zuo, ti n ta ta'am tara tɔtɛ bu sum la puan.
Yamam ka mi' ti zua puan, zɔteba la woo ni pagera la taaba, gee ba ayima ma'a en ni ta di mi'a?
Zɔ ya yan wan zɔ se'em la ya ta'am di.
Zɔteba kpemehere ba mɛhi la ba tana ba mɛhi tara sɛla woo puan.
Ba iti dina wa ti ba to'e la muŋa sɛka en ta' Sagena, gee tumam dela muŋa sɛka en ka ta' sageni.
Bala, mam ka zoti yoo yoo, bii n ŋmɛ'ɛra kunkura yoo yoo, Gee mam kpemehe n iŋa wa mɛ ti ka dɛna da'aberɛ, ti n han ta muulɛ bo' basɛba, mam mɛŋa kan bahɛ yoo.
Nyɛ ya kã'aŋɔ yehe Izirale puan Mam ka boti ya bɔna aliko n suurɔ, ti tu sɔyaabeduma la za'a yuum boi sagbanɛ la tilen la mɛ, ba za'a yuum doohe ateko la puan tole mɛ, ba za'a yuum to'e Moose dɔlega ko'om sua la mɛ, sagbanɛ la, la ateko la puan, ti ba za'a di sia puan diyiŋa la, gee ti ba za'a nyu sia puan ko'yimɔ la.
Se'ere en sɔi la, ba nyu ko'om la la sia puan taŋa la en yuum dole ba la, tansɛka en de Kiresta la.
Gee la bala za'a, Yinɛ nini da ka tigɛ la ba zo'e zo'e, ti ba kɔrum ba muuen la ha.
Yele ana wa iŋɛ ti a dɛna la yɛm nyɔka bo' tumam, ti tu kɔrehi da le bɔna be'em puan wuu bamam en da iŋɛ se'em la.
Da lebege ya bageditiba wuu ba basɛba n da iŋɛ se'em la, wuu lan gulehɛ se'em yeti, “Nɛreba la zi'ire mɛ di, gee nyu gee ihege wa'ara wa'yooro la.” Tu ka de tu dikɛ tu mɛhi kɛ̃ yaluntuuma puan wuu ba basɛba en yuum iŋɛ se'em la, ti tuha pihiyi' la a tã yuum ki daarɛ de yina puan la.
Tu ka de tu mageha Kiresta biha wuu basɛba en daa iŋɛ se'em ti kampiihi kɛ̃'ɛ̃ra ba kuura la.
Tu me da nyɔna wuu ba puan basɛba en yuum iŋɛ se'em ti Sagena la sagum ba la.
Yele ana wa iŋɛ ba ti la dɛna la makerɛ, gee ti ba gulehɛ a biŋe ti a pa'alɛ tumam sɛba en boi ba'ahegɔ buuri saŋa wa puan la.
Bala, fum se'em en ti'ihɛ fum ze' mɛ, bihɛ suŋa la fum da lu.
Makerɛ ka boi paaɛ ya gee ka tabelɛ paaɛ nɛrese'em.
Yinɛ dela yelemɛŋerɛ daana, a kan bahɛ ti makerɛ paaɛ ya gaŋɛ ya paŋa tɛka.
Gee makerɛ la puan, a wan pa'alɛ ya sore ti ya ŋmibe de puan.
Bala zuo, n zɔduma wa, ɛkɛ ya baga kaabegɔ puan yehe.
Mam mi' ti mam tɔgeri bɔ'ɔra la yɛm duma.
Gakɛ ya bo' ya mɛhi mam en yeti ya sɛla wa.
Sum wanɛ la ti tu ni ka' bahɛ de puan la, tu ni ka nyuura la Kiresta ziim la n bala de puan la?
Boroboro la me ti tu ni gi'ihɛ la, tu ni ka tɔta la Kiresta iŋa la en bala?
Boroboro la en de deyina la zuo, tumam en zo'e se'em la dela inganɛ deyina, se'ere n sɔi la, tu lagum obe la boroboro deyina la.
Bihɛ ya Izirale nɛreba wa, ba sɛba en diti kaabegɔ dia la, dagi la taaba kaabegɔ bimbine la zuo?
Beni ti n dikɛ ŋwana makera wa?
Dia la en dikɛ kaabɛ baga la en de sɛla bii, baga la en de sɛla.
Aayi, mam yeti sɛla wa dela, sɛla ti bage kaabereba la ni kaabɛ bo' la, ba ni kaabɛ bo' la kulekpa'bɛ'ɛhi gee dagi Yinɛ.
Mam ka boti ya dikɛ ya mɛhi naaɛ la kulekpa'bɛ'ɛhi.
Ya kan ta'am nyu Daana wanɛ la puan, gee le nyu kulekpa'bɛ'ɛhi wanɛ puan.
Yamam kan ta'am naaɛ la Daana di, gee le naaɛ la kulekpa'bɛ'ɛhi di.
Bii tu boti tu ihege la Daana la nyuure?
Bii tumam kpe'em gana en mɛ?
Ita sɛla woo pɛgera Yinɛ “Ya yeti, fum ta'am tari sore ti fum ita sɛla woo” gee ya me mina ti dagi sɛla wuu en tari nyuurɔ, “Ya yeti, fum ta'am tara sore ti fum ita sɛla woo,” gee ya me mina ti dagi sɛla woo n mɛti.
Da eere ya, ya mɛhi sum ma'a, gee eere ya suurɔ me sum.
Diti ya sɛla woo en koohe da'a puan, gee da soke ya doohe ya puti'ira en iti ya se'em la.
Se'ere en sɔi la, “Timpaberɛ wa, la kaŋa en pirɛ se'em gã'a wa dela Daana la dinɛ.” Se'em en ka dole Yezu sore han yi' fum ti fum wa'am na di, ti fum iŋɛ fum puti'irɛ ti fum kiŋɛ, fum han ta paaɛ, di sɛla woo ti ba tari na ze'ele fum, gee da soke sokere doohe la fum puti'irɛ en iti fum se'em.
Gee nɛra la han yele fum ti, “Ba dikɛ dia wa kaabɛ la bagerɛ,” da di dikaŋa, se'em daana en yele fum la zuo, la puti'irɛ la en wan ita se'em la zuo.
Mam yeti sɛla wa dela, nɛre-ina wa puti'irɛ zuo, dagi fum mɛŋa puti'irɛ.
Beni zuo, ŋwani ti mam fai bɔŋa wan bahɛ ti ayima puti'irɛ gakera en?
Mam han bo' Yinɛ fara gee di dia, ŋwani ti ayima wan zɛregera mam disɛka ti mam bo' Yinɛ fara ka zuo gee di?
Bala, ya diti mɛ, ya nyuuri mɛ, bii sɛla woo ti ya ita, iti ya sɛla woo ti Yinɛ yu'urɛ nyɛta pɛka.
Da boni ya bunsɛka en wan tara daaŋɔ wa'am Yuuduma bii Girikiduma, bii Yinɛ lageŋɔ la puan na.
Wuu mam muuri ti n tigɛ nɛra woo nini sɛla woo ti n ita puan se'em la, n ka eere n mɛŋa sum gee en eere la zo'e zo'e sum, ti ba ta'am nyɛ faarɛ.
Tɔgehi ya mam, wuu mam tɔgehɛ Kiresta se'em la.
Zuo pi'a N pɛgɛ ya, la yan tɛri mam sɛla woo puan se'em la, gee me tara malema suŋa suna wuu mam dikɛ a se'em bo' ya la.
Gee n boti ya bɔkɛ yeti, Kiresta en de buraa woo zuo daana, ti sira me dɛna a pɔga zuo daana, ti Yinɛ dɛna Kiresta zuo daana.
Burasɛka woo en pu'uhi, bii puta gee ti sɛla pi' ka zuo, diiheri la a zuo daana la vi.
Gee pɔgesɛka en pu'uhi, bii puta gee ka pi' ka zuo, diihe la ka zuo daana la vi, la ŋwɔni mɛ la ka siie ka zuo la mɛ.
Se'ere en sɔi la, pɔka han kan pi' ka zuo, ka yi siie ku bahɛ, gee la han dɛna vi ti pɔka kɛ̃ bii siie ka zuo, ka yi vuge sɛla.
Se'ere en sɔi la, buraa dagi a pi' ka zuo, eŋa en de Yinɛ naanɛ, la Yinɛ suŋa la.
Gee pɔka dela buraa suŋa.
Yelemɛŋerɛ, ba ka naam buraa yehe pɔka puan, gee pɔka ti ba naam yehe buraa puan.
Ba me ka naam buraa pɔka zuo, gee ba naam la pɔka buraa zuo.
Dina wa zuo, la suŋereba la zuo, pɔka dela ka pi' ka zuo ti la dɛna daalehum ti nɛra en sɔi en.
La ka boi la fii me Daana la sore puan, ti pɔka sɔna ka mɛŋa buraa zi'an, buraa me sɔi ka mɛŋa pɔka zi'an.
Wuu pɔka en ze'ele buraa puan na se'em la, bala mɛa ti buraa me zɛ'ɛta pɔka puan na, gee sɛla woo ze'eti la Yinɛ zi'an na.
Gakɛ ya bo' ya mɛhi nyaa, la de ma'a ti pɔka pu'uha Yinɛ gee ka ti sɛla ka pi' ka zuo?
Naanɛ mɛŋa ka pa'alɛ ya ti buraa han tara zomwogero la ka naaɛ en, gee pɔka han tara zomwogero, la dela a suŋa?
Se'ere en sɔi la, Yinɛ bo' zomwogero la ti la dɛna la sɛla en pi' ka zuo la.
Gee se'em han ka sakɛ gee ŋmɛ'ɛra nɔkpe'ene, tumam ka tari malema aŋa bii Yinɛ Lageŋɔ la.
Daana tuulum dia la galeŋɔ Nananawa, n kan pɛgɛ ya yele sɛ'a en kini na wa puan.
Se'ere en sɔi la, ya han ni lagehɛ taaba na, la ni dagena sum, gee la ni tum dɛna la sageŋɔ.
Mam yeti n pɔhɛ sɛla dela, ya han ni lagehɛ na wuu Yezu lageŋɔ la, mam wum ti yelehego en boi ya puan, ti mam n bihɛ dɛ ta paaɛ zi'an la, mam nam ti la dela bala.
La de sira, yelehego wan ba'ahum bɔna ya puan.
Se'ere en sɔi la, yele dina ma'a ti la wan niiɛ peelumen sɛba n de yelemɛŋerɛ Yinɛ pu'uheba ya puan.
Ya han ni lagehɛ taaba na, ya ni ka lagehɛ na ti ya di la Daana dia la.
Se'ere en sɔi la, dia la saŋa han ni ta paaɛ, nɛrawoo zugeri la a zuka dia la puan, ti ayima kule kom, ti ayima me buge.
Benii!
Ya ka tari yiya ha dita gee nyuura?
Bii ya zeeni la Yinɛ lageŋɔ la, gee diiha sɛba n ka tari la vi?
N wan yele ya yeti bo?
N pɛgɛ ya yoi?
Yele dina wa puan, mam kan pɛgɛ ya.
Daana dia la pɔhega Mam to'e se'ere Daana zi'an la, dinɛ ti mam dikɛ bɔ'ɔra ya.
Ti Daana Yezu, yu'uŋɔ seko ti ba wan koohe en la, a dikɛ la boroboro, en bo' fara ba'ahɛ la, a figehe de mɛ gee yeti, “Dina en de mam iŋa ti n dikera bɔ'ɔra ya.
Iti ya dɛna la ya tɛra n yele.” Bala mɛa ti a dikɛ wula, ban di yu'uŋɔ ba'ahɛ la, yeti “Wula wa dela mam ziim la nɔpu'ulegɔ paalega.
Ita ya dɛna sansɛka woo ti ya yuure de puan, la ya tɛra n yele.” Se'ere en sɔi la, sansɛka woo ti ya ɔbera boroboro wa, gee nyuura wula wa puan, ya tiiheri la Daana la kum gura a lɛbega na.
Daana tuulum dia, la be'em Bala la, fum se'em woo en obe boroboro wa, gee nyu Daana wula la puan ti la ka nara, wan yele se'ere zuo ti fum galum Daana iŋa la la a ziim.
Bihɛ ya mɛhi suŋa ba'ahɛ, gee ta'am obe boroboro la gee nyu daam wula la puan.
Se'ere en sɔi la, sɛba woo en diti gee nyuura gee ka ti'iha Daana iŋa la tuulum yele, diti gee nyuura la gakerɛ baha ba mɛhi zuto.
Dina wa zuo ti ya zo'e zo'e ihe buge ti ya bɛ̃'ɛra, ti ya sɛba ki.
Gee tu han gakɛ tu mɛhi suŋa suŋa, ba kan gakɛ tɔ.
Gee Daana la han gakɛ tɔ, a dɔlege la tu tuba ti tu da lagum nyɛ sageŋɔ la tiŋa zuo nɛreba.
Bala n suurɔ, ya han ni lagum taaba ti ya di Daana dia la, ni gu'uhi ya taaba.
Ya kom han duna, ni di ya yire, ti ya han ta lagehɛ taaba, la da dɛna sageŋɔ bo' ya.
Han dɛna yɛla asɛ'a la yele, n han ta wa'am na, n wan suŋɛ ya ti ya maalɛ.
Sia yɛla Nananawa, han dɛna la Sia yɛla la, n suurɔ, mam ka boti ya bɔna aliko.
Ya mi' ti, yan daa nan de bageditiba la, ba daa pã'ahɛ ya mɛ, tara ya ti ya ta bɔregɛ, dɔla baga en ka tã tɔgera.
Bala zuo, n boti ya bɔkɛ mɛ ti, nɛra ka boi tɔgera Yinɛ Sia la paŋa puan tabelɛ, “Puta baha Yezu zuo.” Bii nɛra ta'am yeti “Yezu en de Daana,” han dagena Fa'a Sia la paŋa puan.
Lan de se'em n ŋwana: Zu'uhegɔ bo'olum la boi la yima yima, gee Saa kayima mɛa en bo'ori, ti tuuma la me bɔna yima yima gee ba tuni bɔ'ɔra la Daana ayima mɛa.
Ti tuuma yima yima tuna, gee Yinɛ deyina mɛa n bo'ori ba za'a paŋa, ti ba tuna nɛrawoo puan.
A bo' nɛra woo la Sia tuunɛ Sia tuunɛ, ti nɛra woo nyɛta, nɛra woo sum zuo.
Ayima, Sia la bo' en la yɛm tugum puan, ti ayima me, Sɛkaŋa mɛa n bo' en mi'ilum tugum puan, ti ayima me, Sɛkaŋa mɛa bo' en la sakerɛ, ti ayima me tibegɔ bo'olum yima yima, ti ayima me, Sɛkaŋa mɛa bo' en la kirehi tuuma bo'olum, bo' ayima me purega bo'olum, gee bo' ayima me sɛɛhi baŋerɛ bo'olum, bo' ayima tugum buuri buuri bo'olum, bo' ayima me tugum leregere bo'olum.
Nananawa, bo'olum buna wa za'a, Sia kayima wa n bahɛ ti ba tuna.
Sia kayima mɛa n bo'ori nɛra woo a bo'olum a bo'olum wuu Sia la mɛŋa n boti se'em la.
Iŋa kayina, luga zo'e zo'e Wuu iŋa en de kayina gee tara luga zo'e zo'e se'em la, ti iŋa la luga la zo'e se'em gee dɛna inyiŋa se'em la, la ani la bala Kiresta puan.
Se'ere en sɔi la, Sɛyiŋa mɛa puan ti ba sɔ tu za'a ko'om, ki'ihɛ inyiŋa puan.
Yuuduma, la Girikiduma, da'aba, la sɛba en bo' fai, gee bahɛ ti tu za'a nyu Sɛyiŋa la.
Yelemɛŋerɛ, iŋa la dagi lɔge yiŋɔ ma'a, gee lɔgerɔ zo'e zo'e.
Ti na'arɛ han wan ta'am yeti, “Mam n dagi nu'o la zuo, mam ka po pa'ahɛ iŋa la puan,” bala kan bahɛ ti a kan pa'ahɛ iŋa la puan.
Tuberɛ han wa ta'am yeti, “Mam dagi niho la zuo, mam ka po pa'ahɛ iŋa la puan,” bala kan ta'am bahɛ ti a kan pa'ahɛ iŋa la puan.
Iŋa la za'a han deni la niho, sɛla n wan wuna bɛɛ?
Iŋa la za'a han deni la tuberɛ, sɛla n wan nyuuhera nyuuŋo bɛɛ?
Gee lan de se'em la, Yinɛ en tigehe lɔgerɔ la za'a iŋa la puan, ayima ayima wuu en boti se'em.
Ba za'a han deni la lɔgeyiŋɔ, iŋa wan boni la bɛ?
Gee lan de se'em la nananawa la, luga la zo'e mɛ, gee dɛna inyiŋa.
Bala la, niho kan ta'am yele nu'o yeti, “Mam ka eere fum,” bii zuo yele na'arɛ yeti, “Mam ka eere fum.” Gee lan tugum dɛna se'em dela, iŋa la lɔgesɛ'a en ani tɔregɔ la yele pakɛ mɛ, tu iŋa la lɔgesɛ'a ti tu ti'iha ti ba ka tari tuni la, tu biheri ba mɛ suŋa la na'ahegɔ.
Tu iŋa lɔgeseto en ka tari nimpiilum la, tu biheri ba mɛ la na'ahegɔ kãtɛ.
Gee tu ihe lɔgesɛ'a en ba' tari na'ahegɔ la ka eere yele ana.
Gee Yinɛ tigehe iŋa la la sadɔseko ti lɔgeseto ti tu ka ba' tɛra tu yele la en tugum nyɛta na'ahegɔ kãtɛ.
A iŋɛ ŋwana ti bɔgehegɔ da bɔna iŋa luga la puan, gee luga la tugum suŋera taaba.
Iŋa la lugerɛ deyima han nyɛ wuŋerɛ, iŋa la luga la za'a ni lagum nameha mɛ; iŋa la lugerɛ deyima han nyɛ na'ahegɔ, iŋa la za'a ni lagum nyɛɛna mɛ.
Nananawa, ya dela Kiresta iŋa, ti ya ayima ayima dɛna iŋa la luga.
Ti Yinɛ en looe sɛba lageŋɔ la puan n ŋwana, yia, tuntuneba, yi'i, nɔtɔgeheba, ta'a pa'aleba, nyaa bo' kirehi, nyaa bo' tibegɔ bo'olum yima yima, suŋɛ yima yima, nɛheduma yima yima, la tugum buuri buuri bo'olum.
Nɛrawoo dela tuntuna yoi?
Bii Nɛrawoo en de nɔtɔgeha?
Nɛrawoo dela pa'ala yoi?
Bii Nɛrawoo en tuni kirehi?
Nɛrawoo tari la tibegɔ bo'olum yima yima?
Bii Nɛrawoo en tɔgeri zɛlempaala?
Nɛrawoo en tã lɛregera zɛlempaala yoi?
Gee tugum bahɛ ya ti ya nini mu'ɛ la bo'olum sebo en tari suŋɛ bo' nɛra woo.
Gee n wan pa'alɛ ya sadɔseko en de ma'a gana za'a pa'ahɛ.
Nɔŋerɛ bo'olum Mam han pun tana tɔgera saaleba tugum buuri buuri, bii tana tɔgera Yinɛ suŋereba yetɔgum, gee ka tara nɔŋerɛ, n ani wuu luŋa en yeen vɔɔla, bii kpankpaŋi en ŋmɛ'ɛri la.
N me han tara purega bo'olum paŋa, bɔkera sɛla en sugɛ, gee tara sɛlawoo mi'ilum, tara sakerɛ woo wan ta'am vɔ zɔya, gee ka tara nɔŋerɛ, n dagi sɛsɛla.
N han pun dikɛ n tarega za'a bo' nɛreba, gee ŋmɛ' nyu'ɔ dikɛ n iŋa tihɛ ti ba nyɔ', gee ka tara nɔŋerɛ, nyuurɔ ka boi bini.
Nɔŋerɛ dela sugeri, nɔŋerɛ dela itesuŋɔ.
Nɔŋerɛ ka tari nintɛrega bii pa'alɛ n mɛa, bii nyu'ɔ ŋmɛ'a, bii wurebere, nɔŋerɛ dagi mam boti se'em ti n ita, nɔŋerɛ ka eere n ma'a sum, a ka iti suure tɔtɔ, a ka biŋere be'em a suuren.
Nɔŋerɛ ka nyɛɛni sɛla en dagi ma'a, gee a tugum nyɛɛna mɛ la yelemɛŋerɛ.
Nɔŋerɛ uheri mɛ sɛla woo, nana sɛla woo, tara beere puti'irɛ sɛla woo puan, ŋmibera sɛla woo puan.
Nɔŋerɛ ka bã'ahi.
Gee han dɛna purega, ka wan wa'am na ba'ahɛ.
Han dɛna yetɔgum buuri buuri, bu wan wa'am na ba'ahɛ.
Han dɛna mi'ilum me, bu wan wa'am na ba'ahɛ.
Tu yeen mina la fii wa, tu puti la fii wa.
Gee mɛ'ɛ la han diŋɛ wa'am na, fii wa la kan le bɔna.
Mam n daa de bia la, n daa tɔgeri la biine, ti'iha wuu biine, bɔkera wuu biine, gee mam nyaa de bunkutɛ la, mam bahɛ biine mɛ.
Nananawa, tu biheri la biheŋa puan ti la ka niiɛ suŋa, gee la kini na, ti tu wan ta nyɛta kpaii.
Nananawa, tu nan mi' la fii, gee la kini na, ti tu wan ta mina za'a, wuu mam ti ba mina mam za'a za'a se'em la.
Gee nananawa, sɛla en pakɛ dela, sakerɛ, beere puti'irɛ la nɔŋerɛ.
Bana n wan bɔna wuuha, gee sɛla en gana za'a dela nɔŋerɛ.
Purega la yetɔgum buuri buuri bo'olum Ɛ ya nɔŋerɛ ninmu'urɛ, gee me mu'ɛ nini ti ya nyɛ Sia yɛla, yele yele wuu purega bo'olum.
Se'ere en sɔi la, sɛba n tɔgeri buuri buuri yetɔgum la ka tɔgeri bɔ'ɔra la nɛreba gee Yinɛ.
Beni zuo, nɛra ka boi bɔkera ba.
Ban tɔgeri sɛla en sugɛ Sia puan la zuo.
Gee zi'an kayima me, puteba la, tɔgeri bɔ'ɔra la nɛreba, ti la mɛ ba, gee kpemehe ba, gee bugelɛ ba suya.
Se'em en tɔgeri buuri buuri yetɔgum la mɛti la a mɛŋa, gee se'em en puti la mɛti la lageŋɔ la.
Lan de se'em dela, mam wan boti ni ti ya za'a tɔgera yetɔgum buuri buuri la, gee n wan ba' boti ni ti ya puta.
Se'em en puti la gani se'em en tɔgeri yetɔgum buuri buuri la mɛ, han dagena nɛra en boi lerege a yetɔgum la, ti bu mɛ lageŋɔ la.
Bala, n suurɔ, mam han wa'am ya zi'an na tɔgera buuri buuri yetɔgum, n wan suŋɛ ya la ŋwani, han dagena n lilege la se'ere pa'alɛ ya bii mi'ilum bii purega bii pa'alegɔ puan?
La dela buyina la bumŋmɛ'ɛla, wuu talitiŋa bii kɔ̃legɔ.
Limehego han ka limehe, nɛra wan iŋɛ la ŋwani baŋɛ yuunɛ se'ere ti ba ŋmɛ'ɛra, bii pɛɛbera?
Le yɛ'ɛha me tintanɛ han ka peebe gɔlegɛ, ani n wan maahum yehe pɛntɛrɛ?
La ani la bala la ya.
Fum han bɔna tɔgera buuri buuri puan, ti nɛra ka bɔkera bɔ, nɛra yeti a iŋɛ la ŋwani baŋɛ fum yeti sɛla?
Fum tɔgera bahera la sabeeo puan yoo.
Bu'a ka bo' ti, yetɔgum zo'e zo'e boi timpaberɛ wa zuo mɛ, ti yetɔgum ka bɔna ka tara bu bɔkerɛ.
La han dɛna ti mam ka mi' yetɔgesebo vuurɛ, mam dela saana bo' tɔgera la, ti tɔgera la me dɛna saana bo' mam.
La ani la bala mɛa la ya, yan kɔ'ɔm mu'ɛ nini ɛɛra Sia yɛla la.
Zigɛ ya suŋa suŋa la ya dikɛ bu tum suŋa ti la mɛ lageŋɔ la.
Bala, se'em en tɔgeri yetɔgum buuri buuri, a pu'uhɛ nyɛ paŋa la a ta'am lerege de.
Se'ere en sɔi la, mam han pu'uha la yetɔgum buuri buuri, mam sia la en pu'uhi, gee mam puti'irɛ ka bɔkeri.
Beni ti n nyaa wan iŋɛ?
N wan pu'uha la sia la puan, gee me pu'uha la n puti'irɛ la, gee yuuna pɛka yuuma la n sia la, gee yuum pɛka yuuma la n puti'irɛ la me.
Han dagena bala, fum han ka'ara sum sia la puan, ŋwani ti yiŋa daana wan ta'am yeti “Taari” bo' fum fara bu'a la, yiŋa daana la n en ka bɔkerɛ fum n yeti sɛla la?
Yelemɛŋerɛ, han dɛna fum, fum ta'am pɛgɛ Yinɛ mɛ paaɛ paaɛ, gee la ka mɛti ayima.
Mam bo' Yinɛ fara ti n tɔgeri yetɔge buuri buuri gana ya za'a, gee la ka boi la fii me, ti lageŋɔ puan, mam wan tugum tɔgɛ la yɛla anuu la n puti'irɛ ti la ta'am ka'am basɛba, nyana mam tɔgɛ yɛla tuha pia buuri buuri yetɔgum puan.
N suurɔ, da deni ya kɔma ya ti'ihegɔ puan, gee tugum deni ya kɔmbilɛɛhi be'em tuuma puan, gee ti'ihegɔ puan deni ya bunkureba.
Yinɛ Gɔnɔ la puan, la gulehɛ yeti, “Doohe la nɛreba en tɔgeri buuri buuri yetɔgum puan, Doohe saama nɔgbama puan, Ti n wan tɔgɛ bo' nɛrebana wa, gee la bala za'a, ba kan kelehe mam,” Daana la n yele.
Bala yetɔge buuri buuri yi dagi daalehum bo' sakereba, gee sɛba en nan de saama sakerɛ la puan, gee purega dagi sɛba en de saama sakerɛ puan la dinɛ, gee sakereba la dinɛ.
Han dɛna bala, la han iŋɛ ti lageŋɔ la za'a lagehɛ na, ti nɛra woo tɔgera buuri buuri, yiŋa nɛra bii sɛba en dagi sakereba kɛ̃ na, ba kan yeti ya zuto ka tuni?
Gee ya za'a han puta, ti se'em en dagi sakera bii yiŋa nɛra kɛ̃ na, ya za'a n bahɛ ti a nyɛ teere, ya za'a en bahɛ ti a mina en de se'em.
Yelesɛ'a en sugɛ a suure puan la han niiɛ na, nɛra la wan kpa' duma, lu tiŋa aliko Yinɛ nɛŋan, na'ahɛ en, gee muulɛ yeti, “Yinɛ sirum boi mɛ la ya.” Ma'a ma'a pu'uhegɔ Beni en nyaa de ya iŋɛ n suurɔ wa?
Ya han ni lagehɛ taaba na, ya ayima ayima tara yuunɛ, tara pa'alegɔ, tara lilegere, tara buuri yetɔgum yetɔgum bii tara yetɔge buuri buuri leregere.
Iŋɛ ya sɛla woo suŋa ti la mɛ lageŋɔ la.
Se'em ya puan han wan tɔgera yetɔge buuri buuri, ba dɛna bayi bii ba han pun wan zo'e batã.
Ba tɔgera sɔɔhena, ti nɛra bɔna ya puan lɛregera ba yetɔgum la.
Gee nɛra han ka bɔna wan lerege yetɔgum buuri buuri la, ba ana suram lageŋɔ la puan, gee tɔgera bɔ'ɔra ba mɛhi la Yinɛ.
Bahɛ ya ti sɛba en puti la, bayi bii batã tɔgɛ, ti basɛba me bɔna ti'ihɛ ban tɔgɛ sɛla la bihɛ.
Gee Yinɛ han lilege sɛla bo' se'em me en zi' bilam, bahɛ ya ti se'em en puti yia la yee bããlam.
Se'ere en sɔi la, ya woo ta'am puta ayima ayima, ti ya woo zamehɛ ti la kpemehe ya.
Purega paŋa la boi la puteba la nu'uhi.
Se'ere en sɔi la, Yinɛ dagi Yinse'ere n gbiregeri, gee a dela suma'ahum Yinɛ.
Se'em en yeti a dela nɔtɔgeha bii a tari Sia pahi, dela a mina ti mam en guleheri sɛla bɔ'ɔra ya wa dela Daana la nuurɛ.
Se'em woo en ka dikɛ yele ana wa yi sɛla, se'em me da dikɛ en yi sɛla.
Bala n suurɔ, mu'ɛ ya nini la purega bo'olum la, da gu'uri ya yetɔge buuri buuri la me.
Gee sɛla woo dela ya ita dɛ suŋa, gee ita dɛ ma'a ma'a.
Kiresta vo'ore Nananawa n wan tiɛ ya n suurɔ, faarɛ yelehum la ti n muulɛ bo' ya la, sɛ'a ti ya to'e, gee sɛ zɛ'a a puan la, yelehum sebo puan ti ya nyɛ faarɛ, doohe ya han gurɛ yelehum la ti n muulɛ bo' ya la kankaŋi, han dagena ti ya yeen sakɛ la yoo.
Se'ere en sɔi la, mam bo' ya la sɛla n de ninmu'urɛ yele yia ti mam to'e de.
De dela, Kiresta ki bo' la tumam be'em, doohe gulehegɔ la, ti ba laaɛ en, ti a vo'e dabeha atã daarɛ, wuu lan gulehɛ se'em la, ti bilam pooren, ti a niiɛ a mɛŋa pa'alɛ Sefase, gee nyaa niiɛ a mɛŋa pa'alɛ pia la bayi' la.
Gee nyaa le ta niiɛ a mɛŋa pa'alɛ suurɔ en gani kɔbehi sinuu bɔbeyinɛ, ti ba puan basɛba kelum vɔna la zina, ti basɛba me ki.
Ti a nyaa ta niiɛ a mɛŋa pa'alɛ Yemesi, gee niiɛ a mɛŋa pa'alɛ a tuntuneba la za'a.
Ba'ahegɔ za'a, a niiɛ a mɛŋa pa'alɛ la mam se'em en ani woo nɛra en ka bi'ɛ gee ti ba dɔgɛ en la.
Se'ere en sɔi la, mam n pɔ'ɛ Yezu tuntuneba la puan, ka nara ti ba yi'ira mam a tuntuna, se'ere n sɔi la, mam n daa dole mɛleha Yinɛ lageŋɔ la.
Gee Yinɛ zu'uhegɔ la zuo, mam dela mam en de se'em la, ti a zu'uhegɔ la ti a dikɛ bo' mam la me ka bahɛ yoo.
Gee mam tugum tum mɛ paaɛ paaɛ gaŋɛ ba za'a.
La dagi mam mɛŋa paŋa, gee Yinɛ zu'uhegɔ la n boi la mam la.
Bala zuo, la dɛna mam bii bamam, tumam en muulɛ se'em n bala, ti bala mɛa ti yamam me wa'am na nam.
Kum Vo'ore Nananawa, ba han muula ti Kiresta vo'e mɛ a kum puan, ŋwani ti ya basɛba wan yeti, vo'ore ka boi bɔ'ɔra sɛba n ki la?
Vo'ore han ka bɔna bo' sɛba n ki la, Kiresta yi ka vo'e.
Ti Kiresta me han ka vo'e, tu muulegɔ la ye dela yoo, ti ya sakerɛ la me dɛna yoo.
Tumam pun nyaa dɛna la pumparenduma bo' Yinɛ.
Se'ere en sɔi la, tumam yeti, Yinɛ vo'e Kiresta mɛ, gee ti a me ka vo'e en, la han sirum dɛna yelemɛŋerɛ ti sɛba n ki, ka vo'ore.
Se'ere en sɔi la, sɛba n ki la han ka vo'e, Kiresta mɛ ka vo'e.
Kiresta han ka vo'e, ya sakerɛ la yi dela zaŋa, ti ya kelum bɔna la ya be'em la puan.
Ti sɛba n ki Kiresta puan la me, bahɛ yoo.
La han dɛna la tiŋa wa zuo vom ma'a zuo ti tu tara puti'irɛ Kiresta puan, tumam n yi de nimbaalega duma gana nɛra woo.
Gee yelemɛŋerɛ la dela, Kiresta vo'e mɛ kum la puan, dɛna kum vo'ore walediinɛ bo' sɛba woo en ki la.
Wuu kum n doohe asaala puan wa'am na la, bala mɛa ti vo'ore me doohe asaala puan wa'am na.
Se'em woo n yehe Adam puan na n kiiri se'em la, bala mɛa ti se'em woo n yeheri Kiresta puan na wan vɔna.
Gee nɛreba la woo tari la ba sore ba sore ti ba wan vo'e.
Kiresta n de walediinɛ la, a lɛbega na, sɛba n de a dinɛ la wan vo'e.
Gee ti ba'ahegɔ la nyaa wa'am na, Kiresta han ta dikɛ sɔ'ɔlum la bo' Yinɛ en de Sɔ la, bala ma'a ti a pun sagum bihereba woo, la kpe'eŋo woo, la paŋa woo en zaberɛ la Yinɛ mɛ.
Se'ere en sɔi la, Kiresta ba'ahum dɛna naba, gura ti “Yinɛ dikɛ a dinduma za'a biŋe a nama tiŋa.” Dima sɛka ti a wan sagum ba'ahegɔ za'a dela kum.
Se'ere en sɔi la, “Yinɛ dikɛ sɛlawoo biŋe la Kiresta nama tiŋa.” Gee lan yeti, “Sɛla woo boi la a nama tiŋa la,” la niiɛ mɛ ti, se'em daana en dikɛ sɛla woo iŋɛ Kiresta nama tiŋa la mɛŋa ka lagum pa'ahɛ bini.
Sɛla woo han dikɛ bo' Kiresta, Kiresta en de Dayua la mɛŋa me wan bɔna se'em daana en dikɛ sɛla woo iŋɛ a nu'uhen la me nu'uhen, ti Yinɛ nyaa sɔna sɛla woo, gee bɔna sɛla woo puan.
Han dagena bala, nɛrebana wan iŋɛ la ŋwani?
Bama sɛba en to'ohe ko'om sua bɔ'ɔra sɛba n ki la?
Han dɛna ti sɛba n ki la kan vo'e, ŋwani ti nɛreba tɔ'ɔha ko'om sua bɔ'ɔra sɛba n ki la?
Gee ŋwani ti tumam pɔ̃hera tu nyuurɔ saŋa woo?
Mam kiiri la daarɛ woo.
La dela yelemɛŋerɛ n suurɔ, wuu mam ŋmɛ'ɛri n nyu'ɔ ya zuo se'em la.
Nyɔ'ɔ ŋmɛ'sɛka ti mam ŋmɛ'ɛra Kiresta Yezu en de tu Daana la puan.
La han yeen dɛna la mam puti'irɛ boi la nɛresaala vom wa ma'a puan zuo, ti mam ta zabera la nɛreba en ani wuu muuen duhi Ɛfisu, beni nyuurɔ ti n wan nyɛ ni de puan?
La han dɛna ti sɛba n ki la ka vo'ore, “Yi bahɛ ya ti tu dita gee nyuura, se'ere n sɔi la, beere ŋwana ma'a ti tu ki ya.” Da bahɛ ya ti se'em pa'ahɛ ya.
“Nɛreyaalehi sageni la vom sumɔ.” Sigehe ya mɛhi, gee nyɛ putɛ'sunɛ, la ya da le tum be'em.
Se'ere en sɔi la, nɛreba basɛba ka mi' Yinɛ.
N yeti dɛna wa ti la dɛna la vi bo' ya.
Vo'ore iŋa Gee basɛba wan soke yeti, “ Kum ta vo'ore la ŋwani?
Beni ihe taaba ti ba wan tara?” Gerego wa, sɛla ti fum burɛ kan ta'am yehe na, han dagena la pu'ɛ mɛ nyaa bule yehe na.
Sɛla ti fum burɛ la me, fum ni ka burɛ la naanɛ en wan yehe na la, gee fum ni burɛ la biiliho en de wuu, mui, bii biili sɛ'a.
Gee Yinɛ en bo'ori naanɛ la eŋa en boti de se'em.
A bo'ori biileho woo mɛ la bu naanɛ.
Dagi naanɛ woo en ŋwani taaba, gee saaleba tari la iŋa kayima, ti duhi me tara iŋa kayima, ti niihe me tara naanɛ deyima, ti zim me tara iŋa kayima.
Saazuo ihe boi mɛ, ti tiŋa wa zuo ihe me bɔna.
Gee saazuo ihe la suŋa boi mɛ ti tiŋa wa zuo ihe suŋa me bɔna.
Wuntɛɛŋa suŋa boi mɛ, ti ŋmarega suŋa bɔna, ti ŋmarebibehi me suŋa bɔna.
Yelemɛŋerɛ ŋmarebibehi suŋa boi la yima yima la taaba.
Bala mɛa ti la wan ana la kum en wan ta vo'e la.
Sɛla en burɛ pu'uri mɛ, gee sɛla ti ba vo'e ka pu'uri.
Ba buti la dɛgerɔ puan, gee vɔ'ɔra suŋa puan.
Ba buti mɛ la tɔregɔ, gee vɔ'ɔra la paŋa.
Ba buti la ingɔŋɔ iŋa puan, gee ba vo'ore la sia iŋa puan.
Ingɔŋɔ puan iŋa han bɔna, sia puan iŋa me boi mɛ.
Bala ti la gulehɛ yeti, “Yia buraa, Adam la, lebege la asaala”, gee pooren Adam la lebege la sɛsɛka en bo'ori vom.
Gee la dagi sia iŋa la en de yia, gee ingɔŋɔ iŋa la.
Nyaa bo' sia iŋa la.
Yia buraa la dela la timpaberɛ wa zuo dinɛ, a dela tintɔnɔ nɛra.
Yi'i buraa la dela saazuo nɛra.
Wuu tintɔnɔ nɛra la n ani se'em la, bala mɛa ti sɛba n de tintɔnɔ nɛreba la ana.
Wuu saazuo nɛra la n ani se'em la, bala mɛa ti sɛba n de saazuo nɛreba la ana.
Wuu tumam n tari tintɔnɔ nɛra la naanɛ se'em la, bala mɛa ti tu wan tara saazuo nɛra la me naanɛ.
Sɛla ti mam yɛta wa n suurɔ, dela dina wa: Ingɔŋɔ la ziim kan ta'am to'e Yinɛ sɔ'ɔlum.
Bii sɛla en pu'uri to'e sɛla en ka pu'uri.
Kelehe ya, n wan yele ya sɛla en sugɛ.
Yelemɛŋerɛ tu za'a kan ki, gee tu za'a wan ta tee, saŋa pika pika puan, wuu niho en kpamehɛ la puan, ba'ahegɔ tintanɛ la peebego puan.
Se'ere en sɔi la, tintanɛ wan ta peebe, ti sɛba n ki wan vo'e kan le pu'ɛ, gee han dɛna tumam tu inganɛ wa wan tee.
Se'ere en sɔi la, ingɔŋɔ seko en pu'uri wa wan ta tee yɛ ingɔŋɔ seko en ka pu'uri, ti ingɔŋɔ seko en kiiri wan ta tee yɛ ingɔŋɔ seko en ka kiiri.
Ingɔŋɔ seko en pu'uri wa han tee yɛ ingɔŋɔ seko en ka pu'uri, ti ingɔŋɔ seko n kiiri wa ta tee yɛ ingɔŋɔ seko en ka kiiri la, bala ti yetɔge sebo ti ba gulehɛ la nyaa wan wa'am yelemɛŋerɛ na.
Ba gulehɛ yeti, “Ba vole kum mɛ, la nyaŋerɛ.” “Kum, fum nyaŋerɛ la bɛɛ?
Kum, fum duŋa la bɛɛ?” Kum duŋa dela be'em, ti be'em paŋa dɛna kiha la.
Gee pɛka dɛna Yinɛ dinɛ, se'em n bo'ori tu nyaŋerɛ doohe tu Daana Yezu Kiresta puan.
Bala, n sunɔŋerɛ duma wa, ze' ya kankaŋi, da bikeri ya, kɔ'ɔm boni ya Daana la tuuma puan saŋa woo malum pa'ahera, se'ere en sɔi la, ya mi' ti Daana la puan ya tuunkãra la kan bahɛ yoo.
Korintiduma bu'a Nananawa, lige lagehegɔ la ti ya yeti ya lagehɛ bo' nɛresunduma la, doohe ya mam en pa'alɛ Galatia lageŋɔ duma la se'em la.
Dabeha ayopɔi woo pɔhega daarɛ, nɛra woo ni yehe en nyɛ nyuurɔ se'em la puan biŋe, ti la de ta dɛna ya lagehɛ, n han ta wa'am na.
N han ta paaɛ na, n wan tum se'em ti ya wan looe la, la gɔnɔ seto n pa'alɛ ti tu mi' en, ti a tari ya bo'olum la kiŋɛ Yerusalɛm.
La han le nara ti n me kiŋɛ, ba wan kɔlegɛ mam.
Sore kinɛ maaheŋɔ N wan doohe na limehe ya guum n han ta kaaɛ Masedoniya duma ba'ahɛ, se'ere en sɔi la, mam iŋɛ n puti'irɛ ti n kaaɛ la Masedoniya ba'ahɛ, gee daanse'ere n wan bɔna la ya, bii n pun ta bɔna la ya ɔɔrɔ saŋa la puan, ti ya bahɛ mam ti n kiŋɛ mam boti n kiŋɛ zi'an woo.
N ka boti n nyɛ ni ya nananawa n tɔlega wa puan, se'ere en sɔi la, n boti ni ti n kɛ̃ ni la ya dabeha ayi', Daana la han bo' sore.
Gee n wan bɔna Ɛfisu ta paaɛ dabeha pinuu de'eŋo la, Se'ere en sɔi la, kulenkãtɛ en yu'ɛ bo' mam ti n tum tuuma n tari zuo, gee dinduma en zo'e.
Timoti han ta wa'am na, da iŋɛ ya sɛla ti a zɔta ya dabeem, se'ere en sɔi la, a kɔ'ɔm tuna Daana tuuma la mɛ wuu mam la.
Bala la, da bahɛ ya ti se'em zeem en.
Suŋɛ ya en ti a kiŋɛ a sore la la suma'ahum, ti a ta'am wa'am n zi'an na, se'ere en sɔi la, mam guri en mɛ la suurɔ tuseto la.
Nananawa, han dɛna tu suuɔ Apolos yele, mam yele en mɛ la ninmu'urɛ ti a wa'am na bihɛ yamam, la suurɔ tuseto la, gee a pun ka bɔta la fii me ti wa'am na nananawa na.
A han ta nyɛ yɔ'ɔ a wan wa'am na.
Ba'ahegɔ yelehum, la pu'uhegɔ Biheri ya suŋa, ze' ya kankaŋi ya sakerɛ la puan, kpemehe ya ya mɛhi, gee kpe'em.
Bahɛ ya ti sɛla woo ti ya ita, ya ita dɛ la nɔŋerɛ.
Nananawa, n suurɔ, ya mi' ti Stefanase yire duma n de yia duma ti ba tee Akaiya tiŋa puan, gee me kaabɛ ba mɛhi tuna bɔ'ɔra nɛresunduma la.
Mam ka'ani ya mɛ ninmu'urɛ ti ya dikɛ ya mɛhi tuna tuun aŋa taaba bɔ'ɔra nɛrebamam taaba, la sɛba woo en tuni gee wɔbegera muregere la ba.
Mam puurɛ pee mɛ la Stefanase, Fotunatuse la Akaikus kinɛ na la, se'ere en sɔi la, ba sooe la ya na'arɛ.
Ba bugelɛ la mam suure la yamam suure.
Bala, to'e ya nɛrebana wa la na'ahegɔ.
Lageŋɔ seto n boi Esiya pu'uhi ya na.
Akuila la Pirisika ta ta' la lageŋɔ la en boi ba yire puan la pu'uhi ya suŋa suŋa Daana la puan.
Suurɔ la za'a pu'uhi ya na.
Pu'uheri ya taaba la yelemɛŋerɛ kɔkerɛ.
Mam Pɔɔl n gulehɛ pu'uhi kuna la n mɛa nu'o pu'uhera ya na.
Bahɛ ya ti ka'be'o dɔla se'em woo n ka nɔŋɛ Daana la.
Maranata!
(De vuurɛ dela, “Tu Daana, wa'am na.”) Daana Yezu zu'uhegɔ bɔna la ya.
Mam nɔŋerɛ bɔna la ya za'a Kiresta Yezu puan.
PƆHEGA Pɔɔl yi'i gɔŋɔ wa ti a gulehɛ bo' Korintiduma wa daa gulehɛ la sansɛka ti lageŋɔ la bɔna wuŋerɛ puan.
Lageŋɔ la nɛreba basɛba zaberɛ mɛ la Pɔɔl, gee Pɔɔl pa'alɛ eŋa n boti ba sugelum se'em, gee pa'alɛ eŋa puurɛ pee se'em ba han sugelum.
Gɔŋɔ wa pɔhega bɔba la, Pɔɔl pa'alɛ eŋa en tari naarɛ seko la Korinti lageŋɔ duma la, pa'ala ba sɛla en sɔi ti tuurɛ zo'e zo'e la zɛregerɛ paara en, gee pa'ala eŋa puurɛ en pee se'em, tuurɛ la zɛregerɛ la en tari suteere la naarɛ wa'am lageŋɔ la puan se'em.
A belum lageŋɔ la ti ba bɔ'ɔra ti la suŋɛ tarenduma sɛba n boi Yudiya la.
Ba'ahegɔ zuto la, Pɔɔl tɔgɛ suŋɛ a mɛŋa, eŋa en de Yezu tuntuna se'em, sɛba en boi Korinti tiŋa puan loohe ba mɛhi ti ba dela yelemɛŋerɛ Yezu tuntuneba, gee zɛregera Pɔɔl ti a dagi yelemɛŋerɛ Yezu tuntuna.
Yelesɛ'a n boi gɔŋɔ wa puan Pɔhega yɛla boi la .- Pɔɔl la Korinti lageŋɔduma yɛla boi la .—.
Bo'olum sebo ti ba dikɛ bɔ'ɔra Yudiya sakereba yɛla boi la .—.
Pɔɔl tɔgɛ po'e a mɛŋa eŋa n de yelemɛŋerɛ Yezu tuntuna se'em yɛla boi la .—.
Pɔɔl Kilehego yɛla boi la .-
Pu'uhegɔ Mam Pɔɔl, n de Yezu Kiresta tuntuna, doohe la Yinɛ sumboolum, la Timoti tu suuɔ la en gulehɛ bɔ'ɔra Yinɛ lageŋɔ la n boi Korinti puan la, la nɛresunduma la woo n boi Akaiya tiŋa puan za'a la.
Zu'uhegɔ bɔna la ya, la suma'ahum n ze'ele Yinɛ n de Sɔ, la tu Daana Yezu Kiresta zi'an bɔna la ya.
Pɔɔl pɛka, a namehegɔ la pooren Sum dɛna Yinɛ n de tu Daana Yezu Kiresta Sɔ la dinɛ, nimbu'ɔ zɔta za'a Sɔ la, Yinɛ se'ere n de sumbugela woo daana la.
Se'em n bugelɛ tu suya tu namehegɔ wuu puan, ti tumam me ta'am bugelɛ sɛba n boi namehegɔ puan, la sumbugelum sebo ti Yinɛ dikɛ bugelɛ tumam mɛhi la.
Wuu Kiresta namehegɔ la n yage tumam zuo zo'e zo'e se'em la, bala mɛa ti tumam sumbugehum la me wan yaga ya zuo zo'e zo'e Kiresta puan.
Tumam han nyɛta namehegɔ, la dela yamam sumbugehum la ya faarɛ zuo.
Tu han nyɛta sumbugehum, la dela yamam sumbugehum, sebo ti ya nyɛ doohe yan ma'ɛ ya mɛhi, gee ŋmibera namehegɔ seko ti tumam namehera ku puan la.
Tumam n tari beere putɛ'se'ere la ya ka miini.
Se'ere en sɔi la, tumam mi' ti, yamam n nameheri la tɔ wa, bala mɛa ti ya wan nyɛ tumam sumbugehum la tɔ.
Tumam ka boti ya bɔna aliko n suurɔ, la tumam n nyɛ namehɛ seko Esiya tiŋa la, se'ere en sɔi la, la daa ba' wuŋɛ tu mɛ gaŋɛ, ta wɔ̃regɛ tɔ, ti tu pun ka le ta bɔta ti tu vɔna.
Yelemɛŋerɛ, la daa ani tɔ woo ba gakɛ tu mɛ ti ba ku la, gee ŋwana wa en iŋɛ la, daa bahɛ ti tu ka dɛla tu mɛhi, gee Yinse'ere n vo'ore kum la.
Se'em en faaɛ tumam nɔyalegerɛ kum wa puan bahɛ la, kelum faara tu mɛ, eŋa puan tu puti'irɛ dela, ti a wan le faaɛ tɔ bahɛ, yamam en naaɛ la tɔ, suŋera tɔ la nupu'uŋmɛ'a la, bala zuo ti a bu tu sum doohe nɛreba zo'e zo'e nupu'ɔ ŋmɛ'a la puan.
La bahɛ ti nɛreba zo'e zo'e bo' Yinɛ fara bo' tu.
Pɔɔl sore kinɛ gu'a Yelemɛŋerɛ, tumam ŋmɛ'ɛri tu nyu'urɔ mɛ, gee me tara yelemɛŋerɛ tu puti'ira puan ti Tumam tum timpaberɛ wa zuo mɛ la yelemɛŋerɛ, la Yinɛ zoolum, gee dagena tiŋa wa zuo yɛm, gee Yinɛ zu'uhegɔ la, ti ŋwana wa dɛna la yamam wa zuo.
Se'ere en sɔi la, tu ka guleheri sɛla bɔ'ɔra ya gana sɛla ti ya wan ta'am kãalɛ gee me bɔkɛ.
Mam puti'irɛ dela ya wan bɔkɛ bala ta paaɛ ba'ahegɔ.
Wuu yan pun bɔkɛ tɔ zi'ihi sise'ehi la, ti Daana Yezu daarɛ la, tumam n wan dɛna ya nyu'ɔ ŋmɛ'a wuu yamam n wan dɛna tumam nyu'ɔ ŋmɛ'a se'em la.
Mam mi' dina wa la zuo, n boti ni ti n wa'am la yamam zi'an yia na, ti ya ta'am nyɛ zu'uhegɔ sugum nuuren buyi'.
Mam boti ni ti n kaaɛ ya bihɛ mɛ n han ta yɛ'a Masedoniya tiŋa, gee n han ta ze'ele Masedoniya lɛbera na, n le kaaɛ ya bihɛ, gee ti ya bahɛ mam ti n kiŋɛ Yudiya.
N daa yeen yɛta mɛ, mam daa yeti ya dina wa la mɛ bii?
Mam maaheni n maaheŋɔ dɔla la asaala yoi?
Ti n yeen yeti “Ɛ̃ɛ ɛ̃ɛ” ŋmɛregɛ bilam yeti “Aayi aayi?” Ze'yiŋa?
Wuu Yinɛ n kɔ'ɔm dɛna yelemɛŋerɛ daana wa la, tumam en yeti sɛla bɔ'ɔra ya ka tabelɛ dɛna “Ɛ̃ɛ la Aayi.” Se'ere en sɔi la, Yinɛ Dayua la, Yezu Kiresta, se'em yelehum ti tumam muulɛ bo' ya la, Silevanuse la Timoti la mam daa ka tari “Ɛ̃ɛ la Aayi.” Gee a puan, saŋa woo la kɔ'ɔm dɛna la “Ɛ̃ɛ.” Se'ere en sɔi la, eŋa puan, Yinɛ nɔbiŋe a woo dela “Ɛ̃ɛ.” Dina wa zuo, la dole la eŋa puan ti tu ni yeti “Taari la,” Yinɛ sɔna na'ahegɔ.
Gee la dela Yinɛ n sɛ' tumam la yamam Kiresta puan, gee bi'ihɛ tu, doohe la en dikɛ a daalehum la daalɛ tɔ, gee bo' tu a Fa'a Sia tu suya puan ti la dɛna a yia lɔkɔ en sɛ tɔ ze'ele.
Gee mam yi' la Yinɛ ti a dɛna mam aze'nyɛ daana, ti ya da nyɛ susageŋɔ zuo, ti n daa ka le wa'am Korinti na la.
Mam yeti se'em wa dagi la n boti n ba' dikɛ la zeero pa'ahɛ ya sakerɛ la puan, gee la tugum dɛna la tu dela tuntuneba la ya, ya tara nyɛɛma zuo, se'ere en sɔi la, ya ze' mɛ kankaŋi ya sakerɛ la puan.
Bala, mam iŋɛ n puti'irɛ ti, n kan le wa'am na bihɛ ya la susageŋɔ.
Se'ere en sɔi la, mam han sagum ya suya, ani n boi wan bo' mam pupeelum, han dagi se'em ti mam sagum a suure la?
Mam gulehɛ mam gulehɛ se'em wa la ti, la suŋɛ ti n han ta wa'am na n da nyɛ susageŋɔ sɛba n wan bo' ni mam pupeelum la zi'an.
Se'ere en sɔi la, mam nam ya za'a ti, mam pupeelum wan dɛna ya za'a pupeelum.
Mam n gulehɛ gɔŋɔ wa la nimbaalega, la susageŋɔ, la nintam zo'e zo'e wa dagi la n bahɛ ti ya suya sagum, gee n bahɛ ti ya baŋɛ nɔŋerɛ kãtɛ se'ere ti mam tara bɔ'ɔra ya.
Sugeri Gee se'em han tari susageŋɔ wa'am na, a ka sagum la mam ma'a suuren, gee fum han bihɛ, dagi la n ba' pa'alɛ gaŋɛ mɛ, gee la lagum paaɛ ya za'a mɛ.
Bala, tuberɛ dɔlegerɛ se'ere ti ya za'a naaɛ nuurɛ dɔlege nɛre-ina taaba tuberɛ wa la seke ya.
Bala nananawa, tugum di ya sugeri bo' en, gee bugelɛ a suure, ti a susageŋɔ la da ba' gaŋɛ en.
Bala, n kɔ'ɔm bɛlena ya mɛ ti ya malum pa'alɛ en ya nɔŋerɛ.
Mam n daa gulehɛ ya la yele dina wa zuo.
N makɛ ya bihɛ, gee baŋɛ nyaa ya nane sɛla woo puan.
Se'em woo ti ya di sugeri bo' en, mam me di sugeri bo' en mɛ.
Mam n di sugeri bo' sɛla la, wuu n han sirum tari se'em yele n suure wa puan gee di sugeri bo' en, la dela yamam sum zuo, Kiresta nɛŋan.
Tu iti dina wa ti Sagena la n da nyaŋɛ tɔ.
Se'ere en sɔi la, tu ka bu'uri a nyaleŋɔ la.
Pɔɔl susageŋɔ Torowase Mam n paaɛ Torowase tiŋa ti n muulɛ Kiresta faarɛ yelehum la, kuleŋa n yu'ɛ bo' mam Daana la puan, gee mam puti'irɛ daa ka gã'arɛ, se'ere n sɔi la, n ka nyɛ n suuɔ Taitusi bini.
Bala ti mam keehe ba, gee kiŋɛ Masedoniya.
Gee pɛka paaɛ Yinɛ, se'em n dole Kiresta puan saŋa woo bahɛ ti tu kina nyaŋerɛ kinɛ, gee dɔla tumam puan bahɛ ti tu yiregera nyuuŋo suŋɔ seko en boi Kiresta baŋerɛ puan zi'an woo la.
Se'ere en sɔi la, tumam dela Kiresta nyuunsuŋɔ bo' Yinɛ, sɛba n nyɛ Faarɛ, la sɛba n bɔregɛ tiŋasuka.
Sɛba n bɔregɛ la, nyuuŋo suŋɔ la han ŋmɛ'ɛra bamam, ba malum kiira mɛ.
Sɛba n nyɛ faarɛ la me, nyuuŋo suŋɔ la han ŋmɛ'ɛra bamam, ba malum vɔna mɛ.
Ani n seke wan ta'am tum tuunɛ wa?
Se'ere en sɔi la, tumam ka bureni Yinɛ yelehum la, wuu sɛba zo'e zo'e en iti se'em la.
Gee Kiresta puan, tumam tɔgeri mɛ yelemɛŋerɛ, wuu nɛreba ti Yinɛ tum tɔ, gee ti tu me zɛ'a a nɛŋan saŋa woo la.
Nɔpu'ulegɔ paalɛ tuntuneba Tumam pɔhɛ ti tu pɛgɛ la tu mɛhi le yɛ'ɛha?
Yelemɛŋerɛ, dinɛ ka pakɛ tumam wuu sɛba en iti se'em la.
Tu gulehɛ pɛka gɔnɔ bo' yamam, bii yamam gulehɛ pɛka gɔnɔ bo' tumam na?
Yamam mɛhi en de tumam gɔŋɔ, gulehɛ bɔna tumam suya puan, ti nɛra woo wan mina, gee kãalɛ.
Ya mɛhi la mɛ pa'alɛ ya ti ya dela Kiresta gɔŋɔ, ti tumam en de sɛba en maahum kɔ.
Tu ka dikɛ zigemɔlegɔ gulehɛ, gee tu dikɛ la Yinɛ vua wa Fa'a Sia la gulehɛ ya.
Tu ka gulehɛ iŋɛ la kugelama puan, gee tu gulehɛ iŋɛ la saaleba suya puan.
Tumam en nam Yinɛ se'em en bala Kiresta puan.
Dagi la tumam mɛhi en ta' sɛla ita, wan ta'am yeti ŋwana la ŋwana tumam mɛhi zi'an na; tumam tã'alum ze'eti la Yinɛ zi'an na.
Yinɛ en de se'em en iŋɛ tumam ti tu dɛna tuntuneba a nɔpu'ulepaalɛ la puan, dagi la pa'alegɔ yoo puan, gee Sia la puan.
Se'ere en sɔi la, pa'alegɔ yoo la kuuri mɛ, gee Sia la bo'ori la vom.
Nananawa, kum tuuma yɛla la ba daa kɔrum a iŋɛ labelɛ kugelama puan la, han daa wa'am na na la niihum en kpigeri Iziraleduma la nini ti ba ka tana bihera Moose nɛŋa, kan daa ba' nyagera la zuo, dɛna niihum sebo en nyaa gbe'e biŋe pooren wa, nyaa bihɛ!
Niihum kãtɛ boni taaba n wan dɔla Sia tuuma yɛla wa!
Suŋa kana taaba daa han dɔla sageŋɔ tuuma yɛla la, suŋa kãtɛ en gani bala wan dɔla buurɔ tuuma yɛla.
Yelemɛŋerɛ, sɛla n tabeli tara suŋa, suŋa la ni ta bɔregɛ mɛ, doohe la suŋa kãtɛ kayima n wa'am na zuo.
Se'ere en sɔi la, sɛla en kan bɔna wuuha daa han tara niihum buna taaba, sɛla n wan bɔna wuuha la niihum wan gana bala mɛ.
Tumam n diŋɛ tara beere putɛ'dina wa la, tu tuni mɛ la sukpe'ene.
Tu ka ani wuu Moose, n daa dikɛ fuo pi' a nɛŋa ti, Izirale nɛreba la da ba' biha niihum sebo n kan bɔna wuuha la.
Gee ba suya yuum ba' kãbɛ mɛ.
Yelemɛŋerɛ, wa'am na paaɛ zina, ba han wum nɔpu'ulegɔ kɛka la kãalegɔ, sɛla n daa pi' ba nini la kelum pi' ba mɛ, se'ere en sɔi la, Kiresta ma'a puan ti sɛla n pi' ba la wan pilege bahɛ.
Yelemɛŋerɛ, la zina me, ba han kãalɛ Moose pa'alegɔ la, tanɛ la kelum pi' ba puti'ira la bala.
Gee se'em n ŋmɛregɛ wa'am Daana la zi'an na, tanɛ la ni pilege mɛ.
Lan de se'em dela, Daana la n de Fa'a Sia la, ti zi'an ti Daana la Sia bɔna, fai n boi bini.
Gee tumam za'a pilehe tu nɛhi bahɛ mɛ, gee biha Daana la suŋa la, wuu biheŋa puan la, ti la tee tu, ti tu tara Yezu naanɛ, zɛ'ɛta suŋa puan malum paara suŋa puan.
Yele dina wa ze'eti la Daana la n de Fa'a Sia la zi'an.
Tuulum lɔgerɔ n boi kaleŋa puan Bala, lan diŋɛ dɛna Yinɛ nimbɔ'zɔrɛ zuo ti tu bɔna tuun-ana wa puan la, tu yɛm ka yɔ'ɔri.
Tumam zagehɛ nyanɛ tuunsɛ'a ti se'em sugera la mɛ.
Tumam zagehɛ mɛ ti tu kan tuna pã'ahegɔ tuuma bii tu burum Yinɛ yelehum la.
Gee tumam kɔ'ɔm tɔgera la yelehum la yelemɛŋerɛ, nɛrawoo nɛŋan la Yinɛ nɛŋan.
Tumam yelehum wa han pun pi' mɛ, bu pi' la sɛba en baheri yoo la zi'an.
Ba yele la dela, tiŋa wa zuo yinɛ la n pi' sɛba n ka nam Yezu la puti'ira, ti a gu ba ti ba da nyɛta faarɛ yelehum niihum la n de Kiresta suŋa la.
Kiresta se'em n de Yinɛ mɛŋa naanɛ la.
Se'ere en sɔi la, tumam ka muuli la tu mɛhi yele, tu muulɛ la Yezu Kiresta se'em n de Daana la yele.
Tumam mɛhi dela yamam yamehi Kiresta zuo.
Se'ere en sɔi la, la dela Yinse'ere n daa yeti, “Bahɛ ti niihum ze'ele lika puan niiɛ na la,” Yinɛ dinɛ mɛa n niiɛ tumam suya puan, ti a bo' tu a mi'ilum niihum la, n de Yinɛ suŋa niira Yezu Kiresta nɛŋa puan la.
Gee tumam tari tuulum lɔgerɔ tuna wa la yɔgerɔ kaleŋa puan, ti la niiɛ kpaii ti pankãtɛ kana wa n gani za'a wa dela Yinɛ paŋa gee dagi tumam paŋa.
Tu nyɛ namehegɔ mɛ bɔberɛ woo gee ku ka ku tɔ.
Tu nɔya maam mɛ gee tu suya ka gu'uhi.
Tu nyɛ mɛlehegɔ, gee ba ka bahɛ tɔ, ti ba ŋmɛ' ta lobe gee ba ka sagum tɔ; saŋa woo ti ziiri la Yezu kum tu ihe wa puan ti, Yezu vom la me wan niiɛ tu ihe la puan.
Se'ere en sɔi la, tumam n vɔ wa, saŋa woo tumam ka gagɛ kum Yezu zuo, ti Yezu vom la wan ta'am niiɛ tu ihe wa puan.
Ŋwana wa bahɛ ti kum n zabera tumam daare woo, gee ti vom bɔna la yamam.
Wuu tumam en lagum tara sia kayima tu sakerɛ puan doohe la gulehegɔ la n yeti, “Mam nam mɛ, ti n tɔgɛ.” Bala mɛa ti tumam me nam gee me tɔgɛ.
Se'ere en sɔi la, tumam mi' ti se'em n vo'e Daana Yezu la wan vo'e tumam me na naaɛ la Yezu, gee tari tumam la yamam paaɛ a nɛŋa.
Yelemɛŋerɛ, sɛla woo dela yamam zuo, ti zu'uhegɔ la, n pa'aherɛ se'em la paaɛ nɛreba zo'e zo'e, ti pɛka malum zo'e pa'ahɛ ti Yinɛ yu'urɛ nyɛ pɛka.
Vɔna la sakerɛ Bala la, ti ka kɔ'ɛ suure, la tu inganɛ wa n namehɛ ta ana wuu ka pu'uri me wa, tu puan naanɛ la lebegere la paalega beere yilegeri woo.
Se'ere en sɔi la, namehegɔ pika wa n kan yuue wa maaheni tu mɛ ti tu ta'am to'e vom kamba'ahɛ sunsɛka n tibegɛ ka tara makerɛ la, Tumam n ka biheri sɛla n nyɛti, gee tu biheri la sɛla n ka nyɛti zuo, sɛla n nyɛ zina ka yuure, gee sɛla n ka nyɛti ka tari ba'ahegɔ.
Tu mi' ti tiŋa zuo sugeri wa ti tu bɔna de puan wa han ta sagum ba'ahɛ, tu tari yire n ze'ele Yinɛ zi'an na, yise'ere ti nu'uhi ka mɛ, ka tari ba'ahegɔ saazuo ha.
Se'ere en sɔi la, tu tiŋa zuo sugerɛ wa ti tu bɔna de puan tu uheri mɛ la ninmu'urɛ, kɔ'ɔm boti ni ti tu yɛ ni tu saazuo fuo la.
Yelemɛŋerɛ, tu han yɛ tu saazuo fuo wa, tu kan zɛ'a beele.
Tumam en nan boi tiŋa wa zuo inganɛ wa puan la, ti uheri mɛ la too tu zeero puan, se'ere n sɔi la, tu ka boti tu zɛ'a beele, gee ba tum malum bagɛ tɔ la lɔgerɔ pa'ahɛ.
Bala ti Yinɛ vom la wan vole sɛla n pu'uri la.
Se'em n maahum tɔ gura yele dina wa dela Yinɛ, se'em en bo' tu a Sia la ti la dɛna daalehum ti a wan tum la.
Bala, saŋa woo tu tari puti'irɛ mɛ, la tum pun mina ti tu boi inganɛ wa puan ka'lam wa la, tu zaaɛ mɛ la Daana la.
Tu vɔi me la sakerɛ gee dagi sɛla ti tu nini nyɛta.
Yelemɛŋerɛ, tumam nam ya ti tu bahɛ inganɛ wa gee ta bɔna la Daana la.
Bala, tu bɔna inganɛ wa puan, la tu ka boi inganɛ wa puan, tumam lu' tu suya ti tu tigɛ la a nini.
Se'ere en sɔi la, tu za'a wan ze'ele Kiresta gakerɛ kuka la nɛŋan, ti nɛra woo to'e a yɔɔrɛ en tum sɛla a inganɛ wa puan.
La dɛna sum bii be'em.
Naarɛ tuuma Bala, tumam n mi' tu zɔta Daana la vuurɛ n de sɛla la, tu tiregerɛ mɛ ti tu bahɛ ti basɛba me baŋɛ en.
Gee han dɛna tumam mɛhi, Yinɛ mi' tumam mɛ suŋa suŋa, n me tari puti'irɛ ti yamam me mi' tu suŋa suŋa ya suya puan.
Tumam ka pɛgeri tu mɛhi bɔ'ɔra ya le yɛ'ɛha yoo, gee tu bo'ori ya la yɔ'ɔ ti ya ŋmɛ'ɛra nyu'ɔ tu zuo, la ya ta'am lebehe sɛba n ŋmɛ'ɛrɛ nyu'urɔ ba yiŋa gee dagi ba suure puan la.
Se'ere en sɔi la, tu iŋɛ ya gaafara, tumam zuto han ka tuna, la dela Yinɛ zuo, tu han le dɛna tu mɛhi la dela yamam zuo.
Kiresta nɔŋerɛ la en bo'ori tɔ paŋa, se'ere zuo, tu za'a sakɛ ya ti nɛra ayima n ki bo' nɛrawoo, bala la, nɛrawoo ki mɛ.
Yezu ki bo' la nɛra woo, ti sɛba n vɔ kan le vɔna bɔ'ɔra ba mɛhi gee se'em n ki gee ihege bo' ba la.
Yehe nananawa yɛ'ɛha ha, tu ka le bɛha nɛra inganɛ puan, la tumam n pun tabelɛ mina Kiresta inganɛ puan la, tu ka le malum mina n en sadɔkuŋɔ puan.
Bala, se'em han bɔna Kiresta puan, a dela naanɛpaalega, sɛla woo n de kɛka tole ya, bihɛ, sɛla woo nyaa lebege la paalega.
Dina wa za'a ze'ele la Yinɛ zi'an, se'em n dikɛ tu naaɛ la a mɛa doohe Kiresta puan, gee bo' tumam naarɛ tuunɛ wa.
Dina dela, Kiresta puan ti Yinɛ dɔla dikera tiŋa wa za'a naara a mɛa, ka dikera ba be'em taala pagela ba zuo, tum dikɛ naarɛ sɔɔleŋa wa iŋɛ tumam nu'uhen.
Bala, tumam dikɛ la Kiresta na'arɛ, se'ere n sɔi la, Yinɛ beleni ba dɔla la tumam puan.
Bala tu yeti ya mɛ la ninmu'urɛ Kiresta zuo, ti ya lebe naaɛ la Yinɛ Se'ere en sɔi la, tumam zuo ti Yinɛ iŋɛ en ti a ana wuu a dela be'em daana la, eŋa se'em en ka tabelɛ mina be'em, ti doohe eŋa puan tu wan tara Yinɛ tuuntɔɔ vom la.
Wuu tumam n lagum tuna la en la, ti beleni ya mɛ ti ya da to'e Yinɛ zu'uhegɔ la yoo.
Se'ere en sɔi la, Yinɛ yeti, “To'ore saŋa la n paaɛ la, mam kelehe ya mɛ.
Dabeherɛ se'ere en de n faaɛ ya la, mam faaɛ ya mɛ.” Bihɛ, to'ore saŋa la n ŋwana.
Bihɛ, zina n de faarɛ dabeherɛ la.
Tumam ka dikeri sɛla bɛŋera se'em sore ti, tuure da bɔna tu tuunɛ wa puan.
Gee tumam en de Yinɛ yamehi la, tu nyɔkɛ tu mɛhi mɛ yɛla zo'e zo'e puan.
Ŋmibega kãtɛ, namehegɔ, wuŋerɛ, nɔyalegerɛ, ŋmɛ'a, paka, gbiregeri, tuunkãra, gɔgara, kom, Zulaam, mi'ilum, sugeri, itesuŋɔ, Fa'a Sia puan tuntɔɔnɛ, yelemɛŋerɛ nɔŋerɛ, yelemɛŋerɛ tugum, la Yinɛ paŋa, la tuntɔɔnɛ zaberɛ lɔgerɔ ti tu zãla zuɔ la gɔbega, na'ahegɔ la fakerɛ yɛla, bã'ahi, imma'ahum puan.
Ba ita tu wuu tu dela pumpã'ahum duma, gee ti tu dɛna yelemɛŋerɛ duma, tu ani wuu nɛra n ka mi' tu la, gee nɛreba mi tɔ mɛ.
Tu ani wuu tu kiiri mɛ la gee bihɛ, tɔ vɔ mɛ.
Tu ani wuu ba namehɛ tu mɛ la gee ba ka ku tɔ.
Tu ani wuu tu suya n sagum la, gee tu nyɛɛni mɛ saŋa woo.
Tu ani mɛ wuu naheduma la, gee me iŋɛ nɛreba zo'e zo'e ti ba dɛna buntateba, tu ani wuu tu ka tari la sɛla la, gee me tara sɛla woo.
Ti tɔgɛ la yelemɛŋerɛ bo' yamam Korintiduma wa.
Tu suya kɔ'ɔm yu'ɛ mɛ bo' ya.
Gu'a ka boi tumam n nɔŋɛ ya se'em la puan, gee la boi la yamam ma'a puan.
Mam n boti sɛla ya zi'an dela, n yeti ya mɛ wuu n kɔma la, ti ya me yu'ɛ ya suya za'a.
Yinɛ vua la pu'uhegɔ yire Da tari ya mɛhi naara yoo yoo la sɛba n ka dole Yezu.
Se'ere en sɔi la, beni nɔyinɛ en boi la sɛla n de tuuntɔɔ la sɛla n dagi tuuntɔɔ?
Beni sɔhega n boi lika la niihum tiŋasuka?
Beni sakerɛ ti Kiresta tara la pumparema?
Bii beni ti sakera tara la se'em n dagi sakera?
Beni nuurɛ ti Yinɛ pu'uhegɔ yire la wan ku la baga zɔŋɔ?
Se'ere en sɔi la, tumam dela Yinɛ vua wa pu'uhegɔ yire la, wuu Yinɛ mɛŋa en yele yeti, “Mam wan bɔna ba puan, kina la ba, n wan dɛna ba Yinɛ, ti ba me dɛna n nɛreba.
Bala, yehe ya ba puan wa'am na, la ya bɔna ya tɔka la ba.
Daana la n yele, da kalum ya dɛkɔ lɔkɔ, gee n wan to'e ya.
N wan dɛna ya Sɔ, ti ya dɛna n kɔma.
Daana la en de Gani Za'a Daana la en yele.”
Tumam n diŋɛ tara nɔbiŋe-ana wa la, n suurɔ, bahɛ ya ti tu pee tu mɛhi ingɔŋɔ la sia puan galeŋɔ woo puan.
Tu bahɛ ti tuulum vom pirɛ, doohe tu Yinɛ zoolum puan.
Pɔɔl pupeelum Bo' ya tu zi'an ya suya puan.
Tumam ka tuue ya se'em, tu ka galum se'em, tu ka bihɛ ya se'em yoo.
Mam ka yeti ŋwana ti n zɛregɛ ya mɛ, se'ere en sɔi la, mam pun diŋɛ yele yeti, ya boi la tumam suya puan, ti tu wan lagum ki la taaba bii tu lagum vɔna la taaba.
Mam tari ya saŋa woo ŋmɛ'ɛra n nyu'ɔ.
Mam tari ya pagera mɛ.
Buga buga nyaa pirɛ mam mɛ.
Nyɛɛma n pirɛ mam tu namehegɔ la woo puan.
La tumam n daa pun ta kɛ̃ Masedoniya tiŋa na la, tu ihe wa daa ka nyɛ vo'ohego, gee tu daa kɔ'ɔm nyɛta la namehegɔ zi'an woo.
Nɔkpɛ'ɛma la sɛba en ka pa'ahɛ tu puan, la dabeem sebo n boi tumam mɛhi tiŋasuka.
Gee Yinɛ, se'em n bugelɛ se'em suure n sagum la, bugelɛ tu suya mɛ la Taitusi paaɛ na.
Gee dagi Taitusi kinɛ la ma'a, gee subugehum sebo ti yamam daa bugelɛ a suure, ti a wa'am na yɛta tɔ yan boti ya nyɛ mam se'em, yan kele se'em, yan mu'ɛ nini se'em la.
Ti la bahɛ ti mam me nyɛɛna, kɔ'ɔm kelum nyɛɛna yɛ'a ha.
La ha pun dɛna la mam sagum la ya suya doohe la n gɔŋɔ la, mam ka lebere pooren, (n lebe pooren se'ere en sɔi la, n daam la ya suya la n gɔŋɔ la.
N nuun daam ya suure, gee la yeen dɛna la saŋa fii wa).
Nananawa, mam nyɛɛni mɛ, ti la dagena la ya suya n sagum la, gee ya susageŋɔ la bahɛ ti ya nyɛ la suteere.
Ya nyɛ Yinɛ zoolum susageŋɔ, bala ti ya susageŋɔ la ka daam tɔ sadɔɔ seko puan.
Se'ere en sɔi la, Yinɛ zoolum susageŋɔ bo'ori la suteere se'ere en bo'ori faarɛ ti pooren lɛbega ka bɔna.
Gee tiŋa zuo susageŋɔ bo'ori la kum.
Bihɛ ya yelemɛŋerɛ se'ere ti Yinɛ zoolum susageŋɔ wa iŋɛ ya puan.
Beni ninmu'urɛ ti ya ka mu'ɛ ti ya yehe ya mɛhi, beni sigehe mɛŋa, beni pakerɛ, beni boolum, beni zika, beni namehegɔ.
Sadɔɔ seko woo puan ya pa'alɛ mɛ ti ya ka tari tuure yele la puan.
Bala, la mam en pun gulehɛ bo' ya na la, la dagi tu guleheri la se'em n tuue la yele, bii se'em ti ba tuue la yele, gee tu boti tu bahɛ ti ya ninmu'urɛ se'ere ti ya tara la tumam la n niiɛ bo' ya Yinɛ nɛŋan.
Dina puan ti tu nyɛta suma'ahum.
Sɛla en pa'ahɛ tumam mɛhi subugehum la puan dela, tu kelum kɔ'ɔm nyɛɛna mɛ la Taitusi.
Se'ere en sɔi la, a suure gã'arɛ la ma'ahum, yamam za'a zuo.
Mam han daa dikɛ ya ŋmɛ' la n nyu'ɔ sadɔɔ seko puan boi en, bu nyanɛ ka di mam.
Gee sɛla woo ti tu tɔgera bɔ'ɔra ya en de yelemɛŋerɛ la, tum ŋmɛ'ɛri tu nyu'ɔ se'em bɔ'ɔra Taitusi la dela yelemɛŋerɛ.
Ti a ka'ɛ a suure za'a za'a bɔ'ɔra ya na, en ti'iheri ya za'a n nane se'em, la yan to'e en se'em la Yinɛ zoolum dabeem, la gbi'a se'em la.
La bahɛ ti mam puurɛ pee mɛ la ya, se'ere en sɔi la, mam ba' nam ya mɛ za'a za'a.
Yinɛ pu'uheba bu'a Sɛla me en boi dela tu boti ya baŋɛ mɛ tu suurɔ, doohe la Yinɛ zu'uhegɔ la ti a bo' lageŋɔ seto woo en boi Masedoniya tiŋa la.
La, ban daa pun nyɛ namehegɔ kãra, nyɛ nɔŋɔ pɛɛlega la, ba nyɛɛma kãtɛ la ti ba tara la bahɛ ti ba bo' mɛ zo'e zo'e Mam nini en nyɛ se'ere la, ba za'a iŋɛ la ba suure la bu'a, bɔ'ɔra ban tari sɛla, pun ta bo' gaŋɛ ban tari sɛla la.
Pun ta bɛlena tumam ninmu'urɛ la ban nyɛ yɔ'ɔ seko ti ba lagum bo' sɛla tuunɛ wa puan suŋɛ nɛresunduma wa la, la yele dina me, dagi ti tumam en yeen daa ti'iha, gee ba dikɛ la ba mɛhi bo' Daana la yia, gee nyaa dikɛ ba mɛhi bo' tumam me wuu Yinɛ suboolum n de se'em la, ti tu ta'am tɔgɛ la Taitusi yeti, wuu eŋa n pun pɔhɛ la, a kɔ'ɔm ba'ahɛ pupeelum bo'olum tuunɛ wa ti ya dikɛ wa.
Nananawa, yamam en zo'ore sɛla woo puan se'em la, sakerɛ, tugum, mi'ilum, yiŋa yɛla ninmu'urɛ, la yan nɔŋɛ tu se'em la, bala mɛa ti tu bɔta ti ya me zo'e la pupeelum bu'a wa puan.
Mam ka yeti dina ti la dɛna la n bo' ya la nuurɛ, gee n boti n dikɛ la ya yelemɛŋerɛ nɔŋerɛ la makɛ la basɛba ninmu'urɛ.
Se'ere en sɔi la, yamam mi' pupeelum bo'olum sebo ti tu Daana Yezu Kiresta bo' doohe la en pun dɛna buntata la, gee yamam zuo ti a lebege naha, ti a nɔŋɔ la puan yamam wan dɛna buntateba.
Yele dina wa puan ti mam zɛ'ɛta bɔ'ɔra ya kã'aŋɔ.
La dela de sore bo' yamam sɛba n pɔhɛ yuunɛ n tole ha iŋɛ sɛla la.
La dagi la ya yeen iŋɛ la sɛla, gee ya suya n kɔ'ɔm nɔŋɛ ti ya ita sɛla la.
Bala, kɔ'ɔm tum ya de ba'ahɛ, ti ya ninmu'urɛ la doohe la yan tum de ba'ahɛ se'em la yan tari sɛla la.
Se'ere en sɔi la, ninmu'urɛ han bɔna, ba to'ore nɛra woo n tari sɛla ti a bo' la mɛ, gee dagi nɛra n ka tari sɛla.
Mam yeti se'em wa dagi la n bahɛ ti ya sɛba zɛ'a fai gee ti la wuna ya sɛba, gee sɛla woo dɛna ma'a ma'a bo' ya yamam tarega nananawa wan bɔ'ɔra bamam ti bamam me tarega wan ta tee bɔ'ɔra yamam me, ti sɛla woo ti sɛla woo dɛna ma'a ma'a.
Wuu lan gulehɛ se'em yeti, “Se'em n tari zo'e, ka ba' tara gaŋɛ, ti se'em n tari fii me ka ba' tara ti la pɔ'ɛ” la.
Taitusi yele Gee fara bo'ori la Yinɛ, se'em n kalum Taitusi suure, ti a nini mu'ɛ la ya wuu mam mɛŋa nini en mu'ɛ la ya se'em la.
Se'ere en sɔi la, dagi la a yeen to'e la tumam suhega la ma'a, gee a nini mu'ɛ mɛ gana saŋa woo, ti a mɛŋa daa pun maahum wa'am ya zi'an na la.
Tu tuni Taitusi mɛ la tu suuɔ kuyima en de nɛre kãtɛ tara zuo lageŋɔ la woo puan, muula faarɛ yelehum la mɛ.
Gee dagi bala ma'a, gee lageŋɔ la looe en mɛ ti a lagum ɛɛra la tɔ, tumam en dole ka'ahera nɔŋerɛ bo'olum tuuma wa, ti la dɛna na'ahegɔ bɔ'ɔra tu Daana la mɛŋa, gee me pa'alɛ tu susunɛ wa.
Tu iŋɛ tu puti'ira mɛ ti se'em da zɛregɛ tɔ doohe pupeelum bo'olum wa ti tu ka'ahera wa.
Tumam iŋɛ tu puti'ira ti tu tum la sɛla n de ma'a, dagi la Daana la ma'a nɛŋan, gee saaleba nɛŋan me.
Bama en ye' na la, tu tuni la tu suuɔ seko ti tu viihɛ en saŋa zo'e zo'e puan, nyɛ ti a dela ninmu'urɛ daana yɛla zo'e zo'e puan, gee a nini nyaa pun mu'ɛ gana yia la mɛ la en nam ya paaɛ paaɛ se'em la.
Han dɛna Taitusi, eŋa dela mam zɔ la mam tuntuna tadaana ya tuuma la puan, gee han dɛna tu suurɔ seto en dole la, bamam dela lageŋɔ la bitunehi, ti Kiresta nyɛta pɛka.
Bala zuo la, ze'ele ya lageŋɔ la nɛŋan la ya pa'alɛ ba ya nɔŋerɛ, la se'ere zuo ti tu tari ya ŋmɛ'ɛra tu nyu'ɔ la.
Yerusalɛm Pu'uhereba suŋerɛ Nananawa, la ka pakɛ ti n gulehɛ Nɛresunduma tuuma la yele bo' ya.
Se'ere en sɔi la, mam mi' ti ya ninmu'urɛ la n de mam nyu'ɔ ŋmɛ'a la ti mam tara ya ŋmɛ'ɛra bɔ'ɔra Masedoniya tiŋa nɛreba yeti, Akaiya pun maahum mɛ yuunɛ n tole ha la, ti yamam ninmu'urɛ la n gbirege nɛreba zo'e zo'e.
Gee mam tuni tu suurɔ wa na ti, tu nyu'ɔ ŋmɛ'a la ti tu tara ya ŋmɛ'ɛra la kan dɛna zaŋa dina wa puan.
Bala la, ya wan maahum, wuu mam n pun yele se'em ti ya wan maahum la.
Han dagena bala, Masedoniya nɛreba basɛba han doohe la mam wa'am na nyɛ ti ya ka maahum, la wan dɛna vi bo' tu, mam pun kan yele ya se'ere yele dina puan.
Bala ti mam ti'ihɛ ti la nari ti n yele suurɔ wa ti ba diŋɛ nɛŋa wa'am ya zi'an na, la ba te'ele maahum bo'olum kãtɛ wa ti ya biŋe nuurɛ ti ya bo' wa, ti bu dɛna pupeelum bo'olum gee dagi pɛregerɛ bo'olum.
Lan de se'em la dela, Se'em daana n buti yaara yaara, kɛ̃'ɛ̃ri la yaara yaara, ti se'em me n buti yabi yabi me kɛ̃'ɛ̃ri la yabi yabi.
Nɛrawoo bo' wuu en maahum a suure ti a bo' se'em la.
Dagi la a bɔ'ɔra la susageŋɔ bii a bɔ'ɔra la pɛregerɛ.
Beni zuo, Yinɛ nɔŋɛ la se'em en bo'ori la pupeelum.
Ti Yinɛ wan ta'am bo' ya maalegɔ sɛlawoo puan ti la zo'e gaŋɛ, bala ti saŋa woo ya wan tara sɛla woo ti la seke, ti ya ta'am tɔrɛ ti la zo'e ya itesuŋɔ wuu puan.
Wuu lan gulehɛ se'em ti, “A bo'ori la yabi yabi, a bo'ori naheduma mɛ, a tuuntɔɔ tuuma la boi la wuuha.” Yinɛ se'ere en bo'ori bumbuura ti ba buta, gee bɔ'ɔra buum ti ba dita la, wan bo' ya, gee nɔbɛ ya bumbuura ti ya wan burɛ, gee nɔbɛ ya tuuntɔɔ vom wala la ti ya kɛ̃' zo'e zo'e.
Yamam za'a wan pãrɛ mɛ sɛla woo puan, la ya pupeelum bo'olum kãtɛ wa n wan bahɛ ti tumam ze'ele tu nama zuo bo' Yinɛ fara fara.
Se'ere en sɔi la, yamam en tum tuun-dina wa la, dagi la ya bo' la nɛresunduma la ma'a, gee bu ɔlegeri mɛ la fara bu'a zo'e zo'e bɔ'ɔra Yinɛ.
Doohe la tumam en makɛ ya bihɛ la tuun-dina wa taaba la, ya bo' Yinɛ yu'urɛ pɛka mɛ la yan nam gee sakɛ bo' Yezu faarɛ yelehum la se'em la, la ya pupeelum tɔrega la ti ya tɔrɛ la ba, la basɛba me se'em la.
Ba nɔŋɛ ya, gee pu'uha bɔ'ɔra ya la Yinɛ zu'uhegɔ seko en ka tari makerɛ ti Yinɛ ka'ɛ bahɛ ya la zuo.
Fara fara dɛna Yinɛ dinɛ la a bo'olum sebo n ka tari makerɛ wa.
Pɔɔl ka sakɛ a tuuma zuo Mam mɛŋa Pɔɔl, mam beleni ya mɛ doohe la Kiresta ma'ma' la a uhega la puan, mam se'em n ni sigehe n mɛŋa n han ni zɛ'a ya nɛŋan, gee kpe'em bo' ya n han ni zaaɛ la ya.
Mam beleni ya mɛ ti mam han ni bɔna la ya, n dagi n kpe'em la ya, la n bɔta ti n da sakɛ bo' sɛba n ti'ihɛ ti tu iti sɛla woo la nɛresaalenɛ puan la.
Yelemɛŋerɛ, tu dela nɛresaaleba, gee tumam ka zaberɛ woo nɛresaaleba n zaberɛ se'em la, se'ere n sɔi la, tumam zaberɛ lɔgerɔ la yeen dagena la nɛresaala zaberɛ lɔgerɔ, gee tu tari la Yinɛ paŋa en wan ta'am sagum pahi zi'ihi.
Tu sageni nɔkpɛ'ɛma mɛ la pirega lɔgeseko woo n zaberɛ la Yinɛ mi'ilum la, gee nyɔgera putɛ'sɛ'a woo n boi ti ba nana Kiresta.
Tu maahum mɛ ti tu namehɛ sɛba woo n ka nane la, yamam han nam ba'ahɛ.
Biheri ya la sɛla n ze' ya nɛŋa wa, yamam han nam ti ya dela la Kiresta dinɛ, yi tiiheri ya ya mɛhi yeledina wa, ti wuu yan n de Kiresta deni la, tumam me dela bala mɛa.
Nananawa, mam han pun ŋmɛ' n nyu'ɔ zo'e fii wa, la pan-sɛka ti tu tara, ti tu Daana la dikɛ bo' tu ti ka mɛta tɔ gee dagi ka aahum tɔ wa la, mam kan tara vi la ka.
Mam ka boti la ana wuu n zigeri ti n vuuhe ya mɛ dɔla n gulehegɔ wa puan.
Se'ere en sɔi la, ba yeti, “A gɔnɔ tibegɛ mɛ gee kpe'em, gee a han zɛ'a ya nɛŋan, a ka tari paŋa ti a yetɔgum la me ka tara tibehum.” Bahɛ ya ti nɛrebana wa baŋɛ ti, tum yeti ya sɛla gɔŋɔ puan, tu han ka bɔna la ya la, tu wan yele la bala mɛa tu han bɔna la ya.
Tumam ka sakɛ dikɛ tu mɛhi pa'ahɛ bii makɛ la sɛba n pɛgeri ba mɛhi la.
Gee bamam han mageha ba mɛhi, tara ba mɛhi giila la taaba, ba ka pa'alɛ ti ba tari yɛm.
Tumam en de se'em la, tu ka ŋmɛ'ɛri tu nyu'ɔ zɔ'ɔra tu tɛka beene, gee tumam wan bɔna la ze'sɛka beene ti Yinɛ dikɛ bo' tu la, tu dela tu paaɛ nɛreba zo'e zo'e ta ta' la yamam.
Tumam ka yakɛ tu beene la tumam n daa paaɛ yamam la Yinɛ yelehum la.
Tumam n de yia duma ze'ele zi'an n zaaɛ wa'am ya zi'an na la Kiresta faarɛ yelehum wa.
Tumam ka ŋmɛ'ɛri tu nyu'ɔ zɔ'ɔra tu tɛka beene, de vuurɛ dela, tu ka ŋmɛ'ɛri tu nyu'ɔ la basɛba tuuma, gee tumam puti'irɛ dela, wuu ya sakerɛ la n zo'ore la, tumam n tuni zi'an la ya la, wan yalegɛ pa'ahɛ, ti tu ta'am muulɛ faarɛ yelehum wa tinse'ehi en zɔɛ yamam, gee kan ŋmɛ'ɛra nyu'ɔ la tunsɛ'a n pun tum ayima tuuma zi'an.
“Bahɛ ya ti se'em en ŋmɛ'ɛrɛ nyu'ɔ a ŋmɛ'ɛra kɔ Daana la puan.” Se'ere en sɔi la, dagi sɛba en pɛgeri ba mɛhi ti Yinɛ to'e ba, gee sɛba ti Yinɛ mɛŋa pɛgera la.
Pɔɔl la pumparenduma Mam ti'ihɛ ti ya wan lagum ŋmibe la mam ti tu tum gɔɔntuuma fii wa.
Ya gaafara, Yeen ŋmibe ya la mam.
Mam tari la Yinɛ nyuure ya zuo paaɛ paaɛ se'ere n sɔi la, mam biŋe la nuurɛ ti n dikɛ ya elehe sira ayima.
N dikɛ ya wuu pɔgesa'kaherɛ la bo' Kiresta.
Gee dabeem n tari mam.
Wuu kampia la n yuum pa'ahɛ Eva la a wikerɛ la, bala mɛa ti yamam me puti'ira wan yehe, ti ya kan le tara ninmu'urɛ la susunɛ pu'uha Kiresta.
Se'ere en sɔi la, se'em han wa'am na muulɛ Kiresta kayima n dagi sɛka ti tumam muulɛ bo' ya la, bii ya to'e la sia kayima n dagi sɛka ti ya pun to'e la, bii faarɛ yelehum sebo en dagi sebo ti ya pun to'e la, ya me ni sirum to'e a mɛ la ninmu'urɛ.
Mam ti'ihɛ ti mam dagi bia tuntuneba sɛba n iŋɛ ba mɛhi ami' za'a duma wa nɛŋan.
Daanse'ere n ka mi' la tugum gee dagi mi'ilum.
Yelemɛŋerɛ, sadɔɔ seko woo puan, la sɛla woo puan, tu tum pa'alɛ ti tu mi' mɛ.
Mam tum la be'em la mam sigehe en mɛa, ti yamam tee zom saazuo la, la mam n muulɛ faarɛ yelehum la bo' ya zaŋa la?
Bala, Mam fa' lageŋɔ tuseto, doohe la mam sakɛ to'e suŋɛ bamam zi'an ti n ta'am wa'am na tum bo' yamam la.
Mam n daa boi la ya ti nɔŋɔ tara mam la, mam daa ka dikɛ n mɛŋa ziile ya se'em, se'ere en sɔi la, mam n daa boti sɛla woo la, tu suurɔ seto n daa ze'ele Masedoniya tiŋa na la en daa bo' mam.
Bala, mam yehe n mɛa gee wan kelum yehe n mɛa, kan le dikɛ n mɛa ziile ya sadɔseto woo puan.
Wuu Kiresta yelemɛŋerɛ la n boi mam puan se'em la, mam yele dina wa n de mam nyu'ɔ ŋmɛ'a wa kan yee suram Akaiya tiŋa nɛreba puan.
Ti beni zuo?
La dela mam ka nɔŋɛ ya mɛ bii?
Yinɛ ma'a en mi'.
Mam n iti se'em la, n wan kelum ita la bala mɛa, la n da bo' sore ti sɛba n boti ba nyɛ sore bahɛ ti ba baŋɛ ba ti mam la bamam zuni me la sore.
Bama sɛba n ŋmɛ'ɛri ba nyu'urɔ bala la dela pumparenduma.
Ba dela pa'ahegɔ tuntuneba, ba yeen iŋɛ la ba mɛhi ti bamam dela Kiresta tuntuneba.
La dagi pakerɛ, Sagena la mɛŋa iŋɛ a mɛŋa la bala ti eŋa dela yelemɛŋerɛ suŋera.
Bala, la dagi pakerɛ, a tuntuneba la me han iŋɛ ba mɛhi ti bamam dela tuuntɔɔ vom la tuntuneba.
Ba ba'ahegɔ wan doohe mɛ la ba tuuma la.
Pɔɔl nyɛti namehegɔ Bahɛ ti n le takɛ pa'ahɛ.
Da bahɛ ti ya se'em ti'ihɛ ti mam dela gɔɔŋɔ.
Gee ya han sina gee iŋɛ bala, yi yeen to'e ya mam bala ti n dɛna gɔɔŋɔ, ti mam me ta'am ŋmɛ' nyu'ɔ fii wa.
Mam yeti nyu'ɔ ŋmɛ'a seko wa, seko ti mam sɛ zɛ'a ku puan wa dela, n yeti dina wa mɛ dagi la Daana la paŋa puan, gee gɔɔnɛ puan.
Nɛreba en diŋɛ ŋmɛ'ɛra ba nyu'ɔ nɛresaalenɛ puan la, mam me wan ŋmɛ' la bala mɛa.
Se'ere en sɔi la, ya pee la puurɛ ŋmibera la gɔɔnɔ, gee dɛna yɛmduma ya mɛhi.
Ya ŋmiberi mɛ la se'em woo en dikɛ ya lɛbegera a da'aberɛ, bii se'em n yeti a obe ya, bii a bihɛ ya yoo, bii zɛkera a mɛŋa, bii lɔbera ya pɛgehi.
La tari mam la vi, la mam n yeti ya dina wa.
Tu ka kpe'em gee bahɛ ti yele ana wa ita tu puan.
Gee yelese'ere woo puan ti se'em wan ŋmɛ' a nyu'ɔ, n yeti la gɔɔnɛ yɛla la puan, mam me wan ŋmɛ' n nyu'ɔ a zuo.
Ba dela Hiburu duma?
Mam me dela bala.
Ba dela Iziraleduma?
Mam me dela bala.
Ba dela Aberaham tuuhum?
Mam me dela bala.
Ba dela Kiresta tuntuneba?
N nyaa kɔ'ɔm tɔgera mɛ wuu zɔlegɔ la, han dɛna bala mam yi gani ba.
Namehɛ gana ba, kɛ̃ paka deto puan gana ba, to'ohe ŋmɛ'ɛrɛ en ka tari kãlɛ gana ba, saŋa zo'e zo'e, pɔ̃hɛ n nyuurɔ gana ba.
Sugum nuurɛ bunuu ti n to'ohe Kpa'aha deyina ka boi kpa'aha pihinaahi,Yuuduma la nu'uhen.
Nuurɛ butã ti ba ŋmɛ' mam la kuto kpa'aha.
Buyina ti ba lobe mam la kuga.
Butã' ti uureŋɔ wɔ̃rɛ la mam ko'kãtɛ puan, ti n bɔna ko'om la zuo bala yu'uŋɔ la beyiine.
Saŋa woo, mam boi kinɛ zuo, pɔ̃hera n nyuurɔ kulaahi puan, pɔ̃hera n nyuurɔ la nageyigehi, pɔ̃hera n nyuurɔ la n mɛŋa nɛreba, pɔ̃hera n nyuurɔ la sɛba n dagi Yuuduma, pɔ̃hera n nyuurɔ tinkãra puan, pɔ̃hera n nyuurɔ muɔ puan, pɔ̃hera n nyuurɔ ko'kãtɛ puan, pɔ̃hera n nyuurɔ la suurɔ seto n de pumparenduma.
Namehegɔ la tuunkãra yu'uŋɔ, gɔgara dabeha zo'e zo'e, kom la ko'nyuuro, saŋa zo'e zo'e ka tara wan di, ɔɔrɔ la beele puan.
Gee bala gã'arɛ kinkɛleŋa, mam en de se'em ti mugehego gã'a n zuo mam mu'ɛ nini la lageŋɔ duma la za'a la zuo.
Ani n de tɔregɔ daana, ti mam dagena tɔregɔ daana?
Ani ti ba pirɛ ti a lu, ti bugum ka dita mam?
Mam han wan ŋmɛ'ɛra nyu'ɔ, mam ŋmɛ'ɛri mɛ la yele sɛ'a en bahɛ ti mam tɔregɔ niira la.
Se'em en de Yinɛ, la Daana Yezu Sɔ la, (ti sum dɛna a dinɛ wuuha wuuha) la, mi ti mam ka pareni.
Damasekuse tiŋa puan, Aretase en wa dɛna timbihega nɛŋa daana saŋa la, ba wa bahɛ ti gureba n gura Damasekuse tiŋa nayahi la za'a, ti ba ta'am nyɔkɛ mam.
Gee ba yuum dikɛ mam iŋɛ la pi'ɔ puan, dikɛ mam doohe yoko pika puan labelɛ la nangoone la bala ti mam ta paaɛ tiŋa piiɛ a nu'uhen.
Pɔɔl zaaheŋɔ la lilegere La ani suŋa ti tu ŋmɛ'ɛra nyu'ɔ, gee nyuurɔ ka boi bini tɔ'ɔra.
Gee mam wan kelum ŋmɛ'ɛra n nyu'ɔ mɛ la mam en nyɛ sɛla, la Daana la en lilegere sɛla la puan.
Mam mi' buraa kayima en wa dɔla Kiresta sore wa.
Ti yuumpia la anaahi n tole ha, ti sɛla yuum zɛ en zom la tinsuŋan ha.
La yuum dela sia puan, bii inganɛ puan, mam ka mi', Yinɛ ma'a n mi'.
Gee mam mi' ti nɛre-ina taaba wa, a boi la inganɛ puan bii sia puan, mam ka mi'.
Yinɛ ma'a n mi'.
Sɛla en yuum zɛ en zom zi'suŋan ha (ti ba yi'ira Paradase la), ti a ta wum yɛla n dagi ba tɔgɛ bii asaala tɔgera a yele.
Buraa kana wa zuo ti mam wan ze'ele ŋmɛ' nyu'ɔ, gee han dɛna mam mɛŋa ma'a, mam kan ta'am ŋmɛ' nyu'ɔ, han dagena n ti'iha n tɔregɔ yɛla ma'a.
Gee mam han bɔta ti n ŋmɛ' n nyu'ɔ, mam kan dɛna gerego, se'ere en sɔi la, mam nyu'ɔ ŋmɛ'a la wan dɛna la yelemɛŋerɛ, tɔgera la yelemɛŋerɛ la.
Gee mam zagehɛ mɛ ti n kan ŋmɛ nyu'ɔ, ti se'em da ti'iha mam yele gana en nyɛti sɛla bii en wum se'ere mam puan la.
A daana han pun biha mam nyɛ lilegere se'ere en boi deyima la.
Bala, sɛla n wan gu' mam ti mam kan ba' zɛkera n mɛŋa la dela, gũ'a n dikɛ lu' mam inganɛ puan, dɛna Sagena la bituneŋa, ti a nameha mam, la a gu' mam ti n da ba' zɛkera n mɛŋa.
Sugum nuuren butã ti mam suhɛ Daana la yele wa zuo ti de bahɛ mam, gee Daana la yele mam yeti, “Mam zu'uhegɔ la seke bo' fum, se'ere en sɔi la, paŋa niiri ka mɛŋa la tɔregɔ puan.” Bala, mam wan tum ŋmɛ'ɛra nyu'ɔ mɛ la nyɛɛma n tɔregɔ la puan, bala ti Kiresta paŋa la wan bɔna n puan.
Bala zuo la, mam nini tigɛ ya la tɔregɔ, tuurɛ, wuŋerɛ, mɛlehegɔ, la nɔyalegerɛ Kiresta zuo.
Se'ere en sɔi la, sansɛka woo ti tɔregɔ kɛ̃ mam, mam ni nyɛ la paŋa.
Pɔɔl ti'ihɛ lageŋɔ la yele Mam dela gerego.
Yamam n pɛregɛ mam kɛ̃ bini.
Yelemɛŋerɛ, yamam n tugum deni sɛba en wan pɛgeri ni mam, se'ere en sɔi la, mam dagi bumbila sadɔɔ seko puan bo' sɛba en zɛkeri ba mɛhi ti bamam dela tuntuneba wa zi'an, la mam pun dagena sɛla wa.
Daalehum sebo n pa'ali ti nɛra dela Yezu tuntuna yelemɛŋerɛ la daa tum ya puan mɛ la nyɔkɛ n mɛŋa.
Nyalema la kirehi la tuunkãra.
Mam tum la be'em boni bo' ya lageŋɔ wa gana lageŋɔ seto woo en boi la, han dagena mam n ka dikɛ n mɛŋa ziile ya wa ma'a?
Dina wa han dɛna la tuure, yi di ya sugeri bo' mam de zuo.
Mam n ŋwana, maahum ti n wa'am ya zi'an na sugum nuuren butã wa.
N me kan dɛna zeero bo' ya, se'ere en sɔi la, mam ka boti sɛla en de ya dinɛ, gee n boti la yamam mɛhi.
Se'ere en sɔi la, dagi kɔma en de ba bɔ biŋe ba dɔgereba, gee dɔgereba n de ba bɔ biŋe ba kɔma.
Mam wan yuregɛ n lɔgerɔ la pupeelum, gee bahɛ ti ba yuregɛ mam mɛŋa pa'ahɛ bo' ya.
Mam han nɔŋɛ ya zo'e ŋwana, yamam dela ya nɔŋɛ mam fii yoi?
Yi mini ya suŋa, ti mam daa ka dikɛ n mɛŋa ziile ya.
Gee la bala za'a, (ya yeti) mam wikɛ mɛ, n daa pa'ahɛ zu ya mɛ.
Mam daa fa' ya mɛ doohe sɛba ti n tum ya zi'an na la puan yoi?
Mam daa belum la Taitusi ti a wa'am na, gee tum tu suuɔ la pa'ahɛ a puan.
Taitusi daa ka fa' ya, bii a daa fa' ya mɛ?
Tu daa ka tari tu mɛhi mɛ sia kayima puan?
Tu daa ka tari la putɛ'yinɛ?
Yamam ni tugum ti'iha ti tumam tɔgeri pɔ'ɔra la tu mɛhi wa?
Tumam tɔgeri la yelemɛŋerɛ Kiresta puan, Yinɛ nɛŋan.
Sɛla woo ti tumam ita, n suurɔ wa, la dela ya zo'ore zuo.
Dabeem en tari mam, ti n han wa'am na, n kan nyɛ ya ti ya ana wuu mam boti ni ya ana se'em la, ti yamam me kan nyɛ mam me ti n ana wuu yamam n boti se'em la.
Dabeem n tari mam ti daanse'ere gaka, nyuure, sunsunyiim nyika, ukerɛ, la gbirege wan bɔna ya puan.
Dabeem n tari mam ti, n han le wa'am na, mam Yinɛ wa wan bahɛ ti nimbu'ɔ nyɔkɛ mam, ti n kele nintama'aha bo' sɛba zo'e zo'e en daa tum be'em gee ka tee ba dɛgerɔ, ba yaalegɔ la ba nyanɛ tuuma la ti ba ni pun tuna la puan la.
Ba'ahegɔ ninmu'urɛ kã'aŋɔ Nuurɛ butã n ŋwana ti n yɛ'a ya zi'an na wa.
“Zuuhego woo suni ti ku tara Aze' nyɛduma bayi' bii batã.” N daa pun ka'am sɛba n daa tum be'em la mɛ, la ya za'a la ninmu'urɛ.
Gee kelum ka'ana ba la mam n pun ka bɔna la ya wa.
Wuu mam daa boi la ya n kinɛ buyi' puan la.
N daa yele ya yeti, n han le lebe na, n ka yeti n tara ninkɔrɛ la se'em.
Yan diŋɛ bɔta sɛla ti la pa'alɛ ti Kiresta tɔgeri dɔla n puan la, a dagi tɔregɔ daana kan ta'am iŋɛ yan en boti se'em, gee a paŋa karegɛ mɛ ya puan.
Ba daa kpa' en mɛ a tɔregɔ puan, gee a vo'e mɛ Yinɛ paŋa la puan.
Tumam dela tɔregɔ a puan, gee tumam han tuna la yamam, tu vɔi mɛ la en, Yinɛ paŋa la puan.
Magehɛ ya mɛhi bihɛ nyaa ya vɔi sakerɛ la puan.
Magehɛ ya mɛhi bihɛ, ya ka baŋɛ ti Kiresta boi ya puan?
Han dagena ti ya sirum koŋe la ya magehɛ ya mɛhi bihɛ.
Mam puti'irɛ dela, ya wan baŋɛ ti tu ka koŋe.
Gee tu pu'uhi Yinɛ ti ya da tum se'ere tuue.
Dagi la tu nyaŋɛ magehegɔ la mɛ, gee la dela ya ita sɛla n de ma'a, tu han pun koŋe magehegɔ la mɛ.
Se'ere en sɔi la, tu kan ta'am iŋɛ sɛla tuue yelemɛŋerɛ la, han dagena tu tuna yelemɛŋerɛ la ma'a.
Tumam nyɛɛni mɛ, tu han tara tɔregɔ gee ti yamam kpe'em.
Tumam n pu'uhi se'ere dela, ya ze'ele suŋa, ba'ahɛ suŋa suŋa.
Bala, mam gulehɛ gɔnkuna wa bɔ'ɔra ya ti n ka boi la ya, bala ti n han ta wa'am na, n kan dikɛ sukpe'ene dikɛ pansɛka ti Daana la dikɛ bo' mam ti n mɛ ya la, sagum ya.
Ba'ahegɔ pu'uhegɔ la kã'aŋɔ Ba'ahegɔ za'a n suurɔ, nyɛɛni ya.
Maahum ya sɛla woo suŋa, kpemehe ya taaba suya, sakerɛ ya bo'ori ya taaba, boni ya la suma'ahum, ti Yinɛ En de nɔŋerɛ la suma'ahum Yinɛ la wan bɔna la ya.
Pu'uhɛ ya taaba la tuulum suma'ahum kɔkerɛ.
Nɛresunduma la za'a pu'uhi ya na.
Tu Daana Yezu Kiresta zu'uhegɔ, Yinɛ nɔŋelum, Fa'a Sia suunuurɛ bɔna la ya za'a.
PƆHEGA Yezu faarɛ yelesuma la ti ba pɔhɛ muula la, ti nɛreba basɛba en dagi Yuuduma la me to'e yelehum la, ti sokere soke yeti, nɛra dela a nam bo' Moose ze'elego gee ta'am dɛna Yelemɛŋerɛ Kiresta dɔla yoi?
Pɔɔl yele ba yeti, ŋwana dagi ninmu'urɛ, a yeti, yelemɛŋerɛ, vom tile za'a Kiresta puan dela sakerɛ, zi'an ti nɛra woo wan naaɛ la Yinɛ.
Gee Galatia lageŋɔ duma la lageŋɔ duma la tiŋasuka, Esiya timpika n boi Arome sɔ'ɔlum puan la, ti nɛreba ze'ele bini wa'am na ka sakɛ bo' Pɔɔl, gee yɛta ti nɛra dela a me dɔla Moose malema ze'elego la, gee ta'am naaɛ a mɛŋa la Yinɛ.
Pɔɔl gulehɛ gɔŋɔ wa bo' Galatia lageŋɔ duma wa ti a tari la yelemɛŋerɛ sakerɛ la tuua lebena bo' sɛba ti ba pã'ahɛ ba la Pumpɔreŋɔ pa'alegɔ la.
Pɔɔl pɔhɛ tɔgɛ po'e la a mɛŋa, ti eŋa nari ba yi'ira eŋa Yezu Kiresta tuntuna.
A kelum tɔgɛ ti, yi'a wa ti ba yi' eŋa ti a dɛna tuntuna wa ze'ele la Yinɛ zi'an na, gee dagi asaala kpe'eŋo, ti eŋa tuunɛ wa kankaŋi dela a muulɛ faarɛ yelehum la bo' sɛba en dagi Yuuduma la.
A yeti ba yeti, la dela sakerɛ ma'a ti nɛra wan ta'am naaɛ a mɛŋa la Yinɛ.
A gɔŋɔ la zuto ba'ahegɔ puan, Pɔɔl Pa'alɛ ti Kiresta kɔma vom dela nɔŋerɛ en ze'ele sakerɛ Kiresta puan.
Yelesɛ'a n boi gɔŋɔ wa puan Pi'ileŋo .- Pɔɔl en de tuntuna la kpe'eŋo .—.
Yinɛ faarɛ yelehum zu'uhegɔ .—.
Kiresta kɔma fai bɔŋa la ba tuuma .—.
Ba'ahegɔ .-
Pu'uhegɔ Mam Pɔɔl en de tuntuna, dagena la asaala en tum mam bii asaala en bo' mam sore, gee la doohe la Yezu Kiresta puan, la Yinɛ en de Sɔ la, vo'e Yezu a kum puan na la, la lageŋɔ nɛreba la za'a en boi la mam ka'lam la en guleheri bɔ'ɔra yamam Galatia timpaberɛ Lageŋɔ la za'a na.
Zu'uhegɔ bɔna la ya, ti suma'ahum en ze'ele tu Sɔ Yinɛ, la tu Daana Yezu Kiresta zi'an bɔna la ya, eŋa se'em en dikɛ a mɛŋa bo' tumam be'em zuo, ti a faaɛ tɔ be'em buuri sankana wa puan bahɛ, doohe tu Yinɛ n de tu Sɔ la sumboolum en de se'em la, eŋa se'em daana ti suŋa dɛna a dinɛ wuuha wuuha.
Taari.
Faarɛ yelehum ka le bɔna zi'an La iŋɛ mam la pakerɛ la yamam en pilum zageha se'em en yi' ya doohe Kiresta zu'uhegɔ puan la, gee ŋmɛregɛ dɔla sɛla ti ba yi'ira faarɛ yelehum sebo en boi bu tɔka, dagi ti faarɛ yelehum bu sebo en boi ha, gee basɛba en boi, tulena ya puti'ira, bɔta ti ba tee Kiresta faarɛ yelehum la.
Gee la han pun dɛna la tumam, bii Yinɛ suŋera en ze'ele saazuo ha sige na, muulɛ faarɛ yelehum sebo en boi bu tɔka la tumam en muulɛ sebo bo' ya la, ka' be'o sige a daana zuo!
Ɛ̃ɛ, wuu tumam en pun yele ya ni se'em la, n le yele ya pa'ahɛ yeti, se'em han wa'am na muulɛ faarɛ yelehum sebo n boi bu tɔka la yan pun to'e sebo la, ka' be'o sige a daana zuo!
Nananawa, mam nyaa eere la saaleba sakɛ bo' mam yoi?
Bii n eere la Yinɛ sakɛ bo' mam?
Bii n tugum nyaa zigera ti n pee la saaleba puya?
Mam han kelum dole ni la n pɛɛra saaleba puya, mam kan deni Kiresta yameŋa.
Pɔɔl di buurɔ ti a dela Yinɛ tuntuna Se'ere en sɔi la, n boti ya baŋɛ mɛ, n suurɔ, ti faarɛ yelehum la ti n muulɛ bo' ya wa, ka ze'ele la asaala zi'an na.
Mam ka to'e bɔ asaala zi'an, bii n zamehɛ bu mɛ, gee mam to'e bu la Yezu Kiresta en niiɛ a mɛŋa pa'alɛ mam la zi'an.
Ya wum ya, gee me ka bu'ura mam en daa vɔi se'em Yuuduma pu'uhegɔ la puan.
Mam daa gbiregeri mɛ, mɛleha Yinɛ lageŋɔ la, zigera n sagum kɔ.
Mam daa ba' tole la nɛŋa Yuuduma pu'uhegɔ la puan n nɛreba tiŋasuka, gana mam la sɛba en de zuo taaba zo'e zo'e.
Se'ere en sɔi la, n daa ba' mu'ɛ la nini la n yaabeduma pa'alegɔ la.
Gee Yinɛ, se'em en daa gaŋɛ mam ze'ele gee ti ba baŋɛ dɔgɛ mam la nini tigɛ la mam mɛ, ti a yi' mam doohe a zu'uhegɔ la puan, ti a lilege a Dayua la pa'alɛ mam, ti n ta'am muulɛ Kiresta yele bo' tihi.
Mam daa ka sɔhɛ bo' asaala sɛka, bii n zom Yerusalɛm sɛba en pun dɛna Yezu tuntuneba mam yia la zi'an, gee mam yehe mɛ bilam bilam kiŋɛ Arebiya tinkãtɛ puan, ti pooren ti n lebe Damasekuse tinkãtɛ.
Yuuma atã en tole, ti n zom Yerusalɛm ti n ta limehe Kaifase guum, gee kɛ̃ la en dabeha pia la anuu.
Gee n ka nyɛ tuntuna se'em bini, han dagena Yemesi en de Daana suuɔ la.
Mam guleheri sɛla bɔ'ɔra ya wa, Yinɛ nɛŋan ti n zɛ'a wa, n ka pareni!
Pooren ti n kiŋɛ Siriya la Kilikiya sɔ'ɔlum puan, gee bala ma'a ti n nan dela saana bo' Yudiya lageŋɔ la en boi Kiresta puan la.
Ba yeen wum la nɛreba en yeti, “Se'em en yuum nameheri tu la, nyaa muuli la sakerɛ se'ere ti a yuum zigera a sagum la.” Ti ba pɛgɛ Yinɛ mam zuo.
Pɔɔl la tuntuneba basɛba Ti yuum pia la anaahi ta tole, ti n le zom Yerusalɛm la Banabase, tara Taitusi pa'ahɛ.
Mam kiŋɛ la dela n nyɛ la lilegere.
Ti mam paaɛ dikɛ sɛla woo biŋe ba nɛŋan (la dela mam la nɛheduma sɛba ti ba loohe la ma'a) doohe faarɛ yelehum la ti mam muula bɔ'ɔra sɛba en ka pa'ahɛ Yuuduma puan la, ti n baŋɛ ti mam tuni sɛla la, gee pun tum sɛla la, kan bahɛ yoo.
Gee Taitusi se'em en yuum pun bɔna la mam la, ba ka pɛregɛ en ti a ŋma, la en pun dɛna Giriki la.
Gee doohe la pumpɔreŋɔ sakereba ti nɛreba li'ihɛ tari ba na la, sɛba en iŋɛ bããlam kɛ̃ ti ba bihɛ fai sɛka ti tumam tara Kiresta Yezu puan, la ba ta'am bahɛ ti tu lebege yamehi la, tu pun ka nam bo' ba la fii me, ti faarɛ yelehum la yelemɛŋerɛ ta'am bɔna la ya saŋa woo.
Ti sɛba en me daa wan deni nɛheduma la, (ban daa sirum de sɛba en bala, gee ba daa ka boi ba tɔka mam zi'an.
Se'ere en sɔi la, Yinɛ ka lugehe nɛreba).
Gee la daa dagi bala, nɛheduma wa en nyɛ ti Yinɛ en dikɛ faarɛ yelehum wa bo' ti n muulɛ sɛba en ka ŋma la, wuu Pita ti Yinɛ dikɛ faarɛ yelehum wa bo' en ti a muulɛ bo' sɛba en ŋma la, (se'ere en sɔi la, eŋa se'em daana en tum Pita puan, ti a dɛna tuntuna bo' sɛba en ŋma la, bala mɛa ti a tum doohe mam puan, tum mam sɛba en ka pa'ahɛ Yuuduma puan la zi'an).
Bala, Yemesi, Kaifase, la Yɔn, sɛba ti ba mina ba ti ba dela tiŋasuka nyuuhe la, en ta baŋɛ zu'uhegɔ seko ti Yinɛ dikɛ bo' mam la, ba daa kɔkɛ mam la Banabase mɛ, pa'alɛ ti tu dela buyina tuunɛ la puan.
Gee nyaa sakɛ ti tumam kina sɛba en ka pa'ahɛ Yuuduma puan la zi'an, ti bamam me kina Yuuduma la zi'an.
Ba yele tu la yele yinɛ ma'a, ti tu tɛra naheduma yele, sɛla ti mam pun mu'ɛ nini ti n iŋɛ en bala.
Pɔɔl zɛregɛ Pita Gee Kaifase en ta wa'am Antiyoke tinkãtɛ na la, mam yuum ze'ele la a nɛŋan zɛregɛ en, se'ere en sɔi la, a tuue mɛ.
Han dagena sansɛka ti nɛreba basɛba ze'ele Yemesi zi'an wa'am na la, Pita ni lagum naaɛ me la sɛba en ka pa'ahɛ Yuuduma puan wa dita.
Gee nɛreba la en paaɛ na la, a fooe a mɛŋa lebe la pooren a ma'a.
Se'ere en sɔi la, a zoti la sɛba en ŋma la.
Ti Yuuduma basɛba me lagum pa'ahɛ a birekɔgenɛ wa puan, ti la bahɛ ti Banabase me lagum pa'ahɛ ba birekɔgenɛ wa puan.
Gee mam en ta nyɛ ti ba itegɔ la ka dole faarɛ yelehum la yelemɛŋerɛ la, ti n yele Kaifase ba za'a nɛŋan yeti, “La fum en pun dɛna Yuu nɛra wa, han vɔna wuu se'em en dagi Yuu nɛra, gee ka vɔna wuu se'em en de Yuu nɛra, ŋwani ti fum wan ta'am pɛregɛ sɛba en dagi Yuuduma ti ba vɔna wuu Yuu nɛreba?” Sakerɛ en bo'ori Yuuduma la sɛba en dagi Yuuduma faarɛ Tumam mɛhi dela Yuu buuri tu dɔgum puan, gee dagi be'em duma sɛba en ka pa'ahɛ Yuuduma buuri la puan.
Gee la bala za'a, tu mi' ti nɛra de ma'a la Yinɛ dagi la en tuni ze'elego la, gee en tari sakerɛ Yezu Kiresta puan.
Ti tumam wa'am na nam Yezu Kiresta, ti tu dɛna ma'a la Yinɛ tu sakerɛ Kiresta puan, gee dagi tumam en tuni ze'elego tuuma se'em.
Beni zuo, nɛra ka boi n wan ta'am dɛna ma'a la Yinɛ eŋa en tuni ze'elego tuuma la.
Gee tumam han tiregera ti tu dɛna ma'a la Yinɛ doohe Kiresta puan la han dɛna be'emduma, Kiresta nyaa dela be'emduma yameŋa bii?
La kan ta'am dɛna bala!
Gee mam han le mɛta yele sɛ'a ti mam tabelɛ gbi' bahɛ, n yi pa'alɛ ti n dela be'em ita.
Se'ere en sɔi la, ze'elego la puan, mam ki mɛ bo' ze'elego la, ti n ta'am vɔna bo' Yinɛ.
Ba kpa' mam mɛ la Kiresta, La le dagena mam mɛŋa en vɔi, gee la dela Kiresta en vɔi mam puan.
Ti vom sebo ti n vɔna inganɛ puan nananawa, n vɔi mɛ la sakerɛ Yinɛ Dayua la, se'em en nɔŋɛ mam gee dikɛ a mɛŋa kaabɛ bo' mam la puan.
Mam ka zagehɛ Yinɛ zu'uhegɔ la.
Se'ere en sɔi la, nɛra han ka tara tuure doohe ze'elego la puan, Kiresta kum la yi dela yoo.
Nɔze'elego bii Sakerɛ Yamam Galatia gɔɔnɔ wa!
Ani n yuum ya?
Bihɛ ya, dagi ya ninin, la nɛrekuuŋɔ la nini ti ba daa kpa' Yezu Kiresta la?
Yele yinɛ se'ere ma'a ti mam bɔta ti n baŋɛ ya zi'an dela, Yamam to'e Fa'a Sia la doohe la yan tuni ze'elego la yɛla se'em bii, yan nam sɛla ti ya wum la?
Yamam ba' gaam la bala?
Yamam en pɔhɛ la Fa'a Sia la, ya nyaa ba'aheri mɛ la inganɛ?
Yamam en nyɛ yɛla wa zo'e se'em wa dela yoo?
Wuu la han sirum dɛna la yoo.
La yi han dɛna bala, Yinɛ bo' ya Fa'a Sia la, gee tum kirehi ya puan la doohe la ze'elego la tuuma bii yan nam sɛla ti ya wum la zuo?
Wuu Aberaham yuum nam, “Yinɛ, ti Yinɛ bo' en tuntɔɔnɛ,” bala ya nyɛ ya, sɛba en nam la en de Aberaham yaahi.
Yinɛ gɔŋɔ la en pun bihɛ nyɛ ti, Yinɛ wan dikɛ sɛba en ka pa'ahɛ Yuuduma puan la naaɛ la a mɛŋa ba sakerɛ zuo la, a te'ele muulɛ faarɛ yelehum wa bo' Aberaham mɛ yeti, “Sɛba en ka pa'ahɛ Yuuduma puan la woo wan nyɛ sum la fum puan.” Dina wa zuo, sɛba en nam la nyɛti sum mɛ la Aberaham se'em en daa nam la.
Gee sɛba woo en dikɛ ba mɛhi delum ze'elego tuuma la, nɔpɔtɛ en dole ba.
Se'ere en sɔi la, la gulehɛ biŋe yeti, “Nɔpɔtɛ en dole se'em woo en ka dole gee ka nana sɛla woo n gulehɛ biŋe ze'elego gɔŋɔ la puan la.” Nananawa, la kɔ'ɔm niiɛ mɛ gã'a ti nɛra ka boi ka tara tuure Yinɛ nɛŋan ze'elego la dɔlega puan.
Se'ere en sɔi la, “Se'em en de tuntɔɔdaana, wan vɔna la sakerɛ puan.” Gee ze'elego la ka yagɛ sakerɛ zuo.
Gee lan tugum dɛna se'em la dela, “Fum se'em woo en dole ze'elego la tuuma la wan vɔna mɛ la yele aŋa.” Kiresta yɔ to'e tɔ mɛ ze'elego pɔtɛ la puan bahɛ, doohe eŋa ti nɔpɔtɛ dɔla en tumam zuo la.
Se'ere en sɔi la, la gulehɛ biŋe yeti, “Nɔpɔtɛ en dole se'em woo en yule tia zuo.” La iŋɛ ŋwana ti Yezu Kiresta puan, Aberaham sum la wan paaɛ sɛba en dagi Yuuduma la, ti tumam me to'e Fa'a Sia nɔbiŋere la sakerɛ puan.
Yinɛ biŋe nuurɛ la Aberaham N suurɔ wa, n bo'ori ya la vom puan makerɛ.
Nɛra han diŋɛ biŋe a nuurɛ, se'em ka pa'aheri se'ere bii zageha dɛ.
Nananawa, Yinɛ yuum biŋe nɔya la bo' la Aberaham la a yaaŋa.
La ka yeti, “La a Yaahi” wuu ba zo'e mɛ.
Gee la yeti, “La fum yaaŋa,” de vuurɛ dela, nɛra ayima, se'em en de Kiresta la.
Mam n boti n yele se'ere la dela, ze'elego la n wa'am yuum kɔbehi sinaahi la yuum pihitã pooren na la, kan ta'am saalum Yinɛ nɔpu'ulegɔ la ti a pun pu'ulɛ la, ti ze'elego nyaa ta'am saalum nɔbiŋere la.
Se'ere en sɔi la, Yinɛ bo'olum la han ze'eti ni la ze'elego la puan na, la yi' ka le ze'ele nɔbiŋere la puan.
Gee Yinɛ dikɛ bu bo' la Aberaham doohe nɔbiŋere la puan.
Ze'elego la vuurɛ Ŋwani ti ze'elego la yi' bɔna?
Yinɛ dikɛ ku pa'ahɛ la tu be'em zuo, gura ti Aberaham yaaŋa la ta wa'am na, se'em ti Yinɛ biŋe nuurɛ la en la.
Ku me ze'ele la suŋereba la zi'an doohe nupu'ŋmɛ'ɛra la puan.
Nananawa, nupu'ŋmɛ'ɛra gani nɛreyinɛ mɛ, gee Yinɛ mɛŋa dela ayima.
Ze'elego la yi' ka sakɛ bo' Yinɛ nɔbiŋere la bii?
La kan dɛna bala!
Se'ere en sɔi la, ba han bo' ni ze'elego seko en wan bo' ni vom, tuntɔɔnɛ yi' wan ze'ele la ze'elego la puan na.
Gee Yinɛ gɔŋɔ la yeti, sɛla woo boi la be'em paŋa la puan, ti sɛla ti Yinɛ biŋe nuurɛ doohe sakerɛ n boi Yezu Kiresta puan la, wan dikɛ bo' la sɛba n nam la.
Nananawa, sakerɛ saŋa n daa nan ka paaɛ la, ze'elego la daa pagɛ tu mɛ, gee gura tɔ, tara tara ti sakerɛ saŋa la nyaa ta paaɛ.
Bala, ze'elego la en daa de se'em en guri tu, tara tara ti Kiresta ta wa'am na, ti tu nyaa naaɛ la Yinɛ dɔla tu sakerɛ puan.
Gee nananawa ti sakerɛ wa'am na la, tu ka le bɔna se'em en ni guri tu la nu'uhen, Se'ere en sɔi la, Yezu Kiresta puan, ya za'a dela Yinɛ kɔma doohe sakerɛ puan.
Beni zuo, wuu ya zo'e zo'e en to'e ko'om sua Kiresta puan la, ya pi' ya mɛhi mɛ la Kiresta.
Dinɛ zuo, Yuuduma buuri bii Giriki buuri ka le bɔna, da'aberɛ bii fai daana ka le bɔna, buraa bii pɔka ka le bɔna.
Se'ere en sɔi la, ya za'a dela buyina Kiresta Yezu puan.
Ti fum se'em n de Kiresta dinɛ, fum yi dela Aberaham yaaŋa, dɛna asooe sɔna daana wuu nɔbiŋere la en de se'em la.
Mam n yeti se'ere n ŋwana, asooe sɔna duma la han nan dɛna kɔma, ba ka nyanɛ yamehi, la bamam pun sɔna lɔgerɔ la za'a la.
Ba kelum bɔna la bihereba la pa'aleba nu'uhen, gura daan se'ere ti Sɔ la looe la ta paaɛ.
La ani la bala mɛa bo' tumam.
Tumam en daa nan de kɔma la, tu daa dela da'aba bo' sɛɛhi se'ehi en sɔi timpaberɛ wa zuo wa.
Gee Yinɛ saŋa la en daa ta pirɛ paaɛ la, Yinɛ tum la a Dayua, ti pɔka dɔgɛ ka, dɔgɛ ka doohe ze'elego la, ti a ta'am yɔ to'e sɛba en boi ze'elego la puan bahɛ, ti Yinɛ ta'am to'e tu ti tu dɛna a kɔma.
Tumam en de a kɔma la zuo, ti Yinɛ tum a Dayua Sia la tu suya puan na, ti tu tana kaahɛ yeti, “Aba!
N Sɔ!” Bala, fum le dagena da'aberɛ, gee Yinɛ mɛŋa bia.
Ti fum han dɛna la a bia, fum dela la asooe sɔna daana Yinɛ puan.
Pɔɔl fabele Galatiyaduma yele Wunse'eren ha la, yan daa nan ka mi' Yinɛ la, ya yuum dela da'aba bo' nɛreba en dagi yina.
Gee Nananawa, ti ya nyaa wa'am na baŋɛ Yinɛ la, bii n yeti, Yinɛ n baŋɛ ya la, ŋwani ti yamam wan le ŋmɛregɛ dɔla tɔregɔ la, nɔŋɔ sɛɛhi se'ehi en sɔi timpaberɛ wa zuo wa?
Ŋwani ti ya le bɔta ti ya dɛna da'aba bo' ba le yɛ'ɛha?
Ya na'aheri la dabeha asɛ'a, ŋmarehi sise'ehi, sahi sise'ehi, la yuuma a sɛ'a.
Dabeem en tari mam, ti mam tum sɛla bo' ya la wan bahɛ yoo.
N suurɔ, n beleni ya mɛ, ani ya wuu mam la, se'ere en sɔi la, mam ani mɛ wuu yamam la.
Ya ka iŋɛ se'ere se'ere tuue mam.
Ya mi' ti n daa ka paaɛ n mɛŋa mam daa muulɛ faarɛ yelehum la bo' ya yia la.
La mam bã'a la en daa makɛ ya bihɛ la, ya daa ka keheri mam, bii ya zagehɛ mam.
Gee ya daa to'e mam mɛ wuu Yinɛ suŋera la, to'e mam wuu Yezu Kiresta la.
Beni en iŋɛ ya putɛ'sunɛ la ti ya daa tara la?
Se'ere en sɔi la, mam yeti mɛ la ninmu'urɛ ti la han wan ta'am ni iŋɛ ni, ya wan kpigɛ ni ya nini bo' ni mam.
Mam nyaa lebege la ya dima la mam yele ya yelemɛŋerɛ wa?
Ba yeen ita mɛ gee ba tari la puti'irɛ se'ere ha.
Ba boti ba yelege ya mɛ, ti ya bɔna la ba.
La ani suŋa ti ya nɔŋɛ mam la putɛ'sunɛ saŋa woo, gee dagi sansɛka ti n bɔna la ya ma'a.
N kɔmbibehi wa, yamam sɛba zuo ti n le bɔna wuŋerɛ puan wuu n viregere mɛ la, gura ti Kiresta naanɛ ta to'e ya wa.
Mam boti ni ti n boni mɛ la ya nananawa, gee tee ni n kua, se'ere en sɔi la, mam maam mɛ la ya.
Hega la Saara makerɛ Yele ya mam, yamam sɛba en boti ya dɛna ze'elego la da'aba wa, dagi ze'elego la ti ya wan kɛleha?
Se'ere en sɔi la, la gulehɛ biŋe yeti, Aberaham yuum tari la dayɔɔhi siyi, ti kayima yuum dɛna a pɔge da'aberɛ la bia, ti kayima la me dɛna a mɛŋa pɔga, en dagi da'aberɛ la bia.
Kayima la, se'em en de da'aberɛ la bia la, ba dɔgɛ kaŋa doohe la inganɛ puan, gee kayima la me a mɛŋa pɔga la n dagi da'aberɛ la bia la, ba dɔgɛ kaŋa doohe la nɔbiŋere puan.
Yele ana wa dela makerɛ.
Pɔgesina wa ze'ele bo' la nɔpu'ulegɔ buyi'.
Pɔka kayima, yelemɛŋerɛ, dela Hega, ze'ele Senai Zoore la zuo, dɔgera kɔma en de da'aba.
Hega dela Senai Zoore en boi Arebiya timpaberɛ.
La ze'ele bo' la zina Yerusalɛm wa, Se'ere en sɔi la, pɔka wa boi la da'aberɛ puan la ka kɔma.
Gee pɔka kayima la me ze'ele bo' la Yerusalɛm sɛka en boi saazuo ha la.
A dagi da'aberɛ gee me dɛna tu ma.
Se'ere en sɔi la, la gulehɛ yeti, “Nyɛɛna, kundɔgerɛ wa, fum se'em en ka dɔgɛ kɔma wa, kɛ̃ baaŋa puan la fum voole, fum se'em en ka tabelɛ nyɛ dɔgum too wa.
Se'ere en sɔi la, pɔgesɛka en de ze'kpaahenɛ la kɔma zo'e mɛ gana pɔgesɛka en ele la kɔma.” Nananawa, yamam n suurɔ wa, ya dela nɔbiŋere la kɔma, wuu Aziki la.
Gee wuu bisɛka ti ba dɔgɛ doohe inganɛ puan la, en yuum mɛlehɛ bisɛka ti ba dɔgɛ doohe Sia puan la se'em la, la dela bala mɛa nananawa.
Gee Yinɛ gɔŋɔ la puan yeti bu?
La yeti, “Dige ya da'aberɛ la, la ka bia la ti ba yehe.
Se'ere en sɔi la, da'aberɛ la bia la kan lagum tɔrɛ lɔgerɔ la, la pɔgesɛka en de a mɛŋa pɔga la en dagi da'aberɛ la bia.” Bala, n suurɔ, tumam dela kɔma, dagena pɔgesɛka n de da'aberɛ la kɔma, gee tu dela pɔgesɛka en dagi da'aberɛ la kɔma.
Han dɛna fai, Kiresta en faaɛ tu bahɛ fai.
Ze' ya kankaŋi bala zuo la, gee da le dikɛ ya mɛhi bo' da'aberɛ yɔgehega la.
Kiresta kɔma fai naanɛ Kelehe ya!
Mam Pɔɔl yeti ya mɛ ti, ya han bahɛ ti ba ŋma ya, Kiresta yi kan tari nyuurɔ bo' ya.
Le yɛ'ɛha, n yeti mɛ la ninmu'urɛ bɔ'ɔra fum buraa sɛka bahɛ ti ba ŋma hɔ yeti, fum daana dela fum nana ze'elego la yɛla la za'a.
Yamam sɛba n boti ya naaɛ la doohe ze'elego puan la, ŋmaaɛ ya mɛhi mɛ Kiresta zi'an bahɛ.
Ya boi la Yinɛ zu'uhegɔ la yiŋa.
Gee Fa'a Sia la, la sakerɛ puan, tumam mu'ɛ la nini gura beere tuntɔɔnɛ.
Beni zuo, Kiresta puan, fum ŋma ya yoo, fum ka ŋma yoo, la ka tari sɛla tɔ'ɔra.
Yele se'ere ma'a en tari sɛla tɔ'ɔra dela, sakerɛ en dole nɔŋerɛ puan.
Ya daa zoti la suŋa suŋa.
Ani en gu' ya ti ya da nam yelemɛŋerɛ la?
Pã'ahegɔ kuna taaba ka ze'ele Yinɛ se'ere n yi' ya la zi'an na.
Dabelɛ fii wa n ihegere tizom za'a.
Mam mi' ya suŋa suŋa Daana la puan ti ya ka ti'ihɛ buyi' buyi'.
Gee se'em daana en tuleni ya puti'ira la wan nyɛ a namehegɔ paaɛ paaɛ la en pun dɛna se'em me.
Gee n suurɔ, wa, ŋwani ti ba kelum nameha mam, mam han kelum muulɛ ni ŋmaa yɛla?
La han de ni la bala, Kiresta kum pumpuuredɔɔ zuo la muulegɔ la kan tara ni daaŋɔ.
Mam boti ni ti nɛresɛba en pɛregeri ya wa la, ba pun kɔ'ɔm lage ni ba mɛhi!
Ba yi' ya wa'am la fai puan na, n suurɔ, gee da dikɛ ya fai kana wa galena ya mɛhi.
Gee tugum doohe ya nɔŋerɛ puan, tuna bɔ'ɔra taaba suŋa suŋa.
Se'ere en sɔi la, ze'elego la za'a ninmu'urɛ dela “Fum Nɔŋɛ fum suuɔ wuu fum mɛŋa la.” Gee la han dɛna ti ya duni la taaba, gee yi'ira taaba, mini ya suŋa ti la kan yuue la yan n ba'ahɛ taaba lipi.
Ingɔŋɔ tuuma Mam yeti ya yeti, voni ya Sia la n boti se'em la, gee sore da bɔna la fii me ti ya tigehɛ ya ingɔŋɔ kɔrɛ la.
Se'ere en sɔi la, ingɔŋɔ la n boti sɛla la, dagi sɛla ti Sia la bɔta.
Sia la me en boti sɛla la dagi sɛla ti ingɔŋɔ la bɔta.
Bana bayi' wa ka sakerɛ bɔ'ɔra taaba, ti la gu' ti fum da ta'am ita fum boti se'em.
Gee Sia la han pa'ala ya, ya dagi yamehi bo' ze'elego la.
Ingɔŋɔ tuuma la ka sugɛ.
Ba dela, yaalegɔ, dɛgerɔ, inganɛ kɔrɛ, baga kaabegɔ, sɔ̃nini, diŋo, zaberɛ, nyuure, sunsunyiim, nɔkpe'ene, yelehego, Pa'alebe'ero, nintɛrega, buka, punya'anɛ, la yelesɛ'a n ani ŋwana.
N yeti ya mɛ la ninmu'urɛ wuu mam pun yele ni ya la ninmu'urɛ yia se'em la, ti sɛba en iti yele ana taaba kan lagum kɛ̃ Yinɛ sɔ'ɔlum la.
Sia walɛ Gee Sia la walɛ dela, nɔŋerɛ, nyɛɛma, suma'ahum, ŋmibega, pupɛɛla itesuŋɔ, la sakerɛ, zulaam, la nyɔkɛ n mɛŋa.
Ze'elego ka boi gana yele ana.
Sɛba n de Kiresta Yezu deni la, kpa' ba inganɛ la mɛ, la de kunkoma'ahum la de kɔrɛ la.
Tu han vɔna la Sia la vom, bahɛ ya ti Sia la me pa'alɛ tɔ.
Da bahɛ ya ti tu dɛna pumpã'aheduma, pagera taaba, tara nintɛrega la taaba.
Zi ya taaba zeero N suurɔ wa, ya han ta baŋɛ ti be'em sebo en nyɔkɛ ya se'em, yamam sɛba en boi Fa'a Sia la paŋa puan la, malum sɛ en ze'ele, gee iŋɛ ya dɛ la sigehe n mɛŋa.
Gee bihɛ ya mɛhi suŋa ti yamam me da ta lu pa'ahegɔ be'o puan.
Ziiri ya taaba zeero, ŋwana ti Kiresta ze'elego la wan wa'am asira na.
Sɛba en dagi sɛsɛla la han ti'iha ti ba dela sɛla, ba pã'aheri la ba mɛhi.
Nɛra woo makɛ a mɛŋa tuuma bihɛ, gee dagi ayima tuuma.
Bala en wan bahɛ ti fum ŋmɛ'ɛra nyu'ɔ.
Se'ere en sɔi la, nɛra woo ziira la a mɛŋa zeero.
Sɛba ti ba pa'alɛ ya yelehum la dela ya tɔrɛ sɛla woo en ani suŋa la se'em en pa'alɛ ya la.
Da pã'aha ya mɛhi, nɛra kan pim Yinɛ.
Nɛra en burɛ sɛla la, bala mɛa ti a kɛ̃'ɛ̃ra.
Fum han burɛ la ingɔŋɔ yɛla, fum kɛ̃'ɛ̃ri la ingɔŋɔ sageŋɔ yɛla.
Gee fum han burɛ la Sia puan yɛla, fum kɛ̃'ɛ̃ri la vom kamba'ahɛ Sia la puan.
Bala, da bahɛ ya ti tu taregɛ la tu ita sɛla en de ma'a.
Se'ere sɔi la, tu wan ta kɛ̃', kɛ̃'a saŋa la han paaɛ, ti tu ka bahɛ tu ita sɛla en de ma'a la.
Bala zuo, sansɛka woo puan, bahɛ ya ti tu ita sɛla en ani suŋa bɔ'ɔra nɛra woo, yele yele wuu sɛba en de yire puan, Kiresta sakerɛ la puan.
Ba'ahegɔ kã'aŋɔ, la ka'a Bihɛ ya gɔnɔ kãra seto ti n ni gulehɛ la n mɛŋa nu'o bɔ'ɔra ya na!
La dela sɛba en boti ba ŋmɛ'ɛra nyu'ɔ la ba ingɔŋɔ yɛla la, n zigeri ti ba pɛregɛ ya ti ya ŋma la.
Ba iti ŋwana ti ba da nyɛ namehegɔ Kiresta pumpuuredɔɔ la yɛla muulegɔ puan.
Sɛba en pun ŋma la mɛhi ka dole ze'elego la, gee ba boti ya ŋma mɛ ti ba ta'am ŋmɛ' nyu'ɔ la ya ingɔŋɔ la.
Mam da makɛ ŋmɛ' n nyu'ɔ yele se'ere puan, han dagena tu Daana Yezu Kiresta pumpuuredɔɔ la zuo ma'a, yele se'ere zuo ti ba kpa' timpaberɛ wa labelɛ mam, gee kpa' mam labelɛ timpaberɛ wa la.
Se'ere en sɔi la, ŋmaa, la a ka ŋma, dagi sɛsɛla, gee dɔgum paalemɔ en de sɛla woo!
Gee sɛba en wan dɔla pa'ali kuna wa la, suma'ahum, la a nimbɔ'zɔrɛ bɔna la ba, gee bɔna la Yinɛ Izirale paalega la.
Yehe zina yɛ'ɛha, se'em da ɛ daaŋɔ bo' mam.
Se'ere en sɔi la,Yezu yiha en bala to'e mam iŋa wa za'a wa.
Tu Daana Yezu Kiresta zu'uhegɔ bɔna la ya, ya sia puan, n suurɔ wa.
Taari.
PƆHEGA Gɔŋɔ wa en gɔŋɔ wa ti a gulehɛ bo' Ɛfisuduma la yia daana yuum dela, “Yinɛ iŋɛ a puti'irɛ ti a tari sɛla woo ti a maalɛ la lebe la bɔbeyinɛ, sɛla woo en boi saazuo ha la timpaberɛ wa zuo, ti Kiresta dɛna zuo daana” .
La me yuum dela a belum Yinɛ nɛreba ti ba baŋɛ putɛ' keko wa vuurɛ ti Nɔyinɛ bɔna asaala buuri woo doohe la bunyinɛ Yezu Kiresta puan.
Ɛfisu gɔŋɔ yia luga la puan, guleha la pi'ilum la nɔyinɛ zuo tɔgera yɛhera sadɔɔ seko puan ti Yinɛ en de Sɔ la loohe a nɛreba ba iŋɛ se'em nyɛ sugeri dia ti Yinɛ faaɛ ba bahɛ ti ba ze'a fai ba be'em puan doohe Yezu Kiresta en de dayua la puan, la iŋɛ se'em ti Yinɛ beŋe a nɔbiŋe kãtɛ la doohe Fa'a Sia la puan.Yi'i luga la puan, a belum kãaleba ti ba vɔna vom sebo taaba ti ba bunyinɛ Kiresta puan wan dɛna yelemɛŋerɛ ti ba lagum vɔna la en mɛ.
Gɔnguleha dikɛ la tɔgebiŋere zo'e zo'e makɛ pa'alɛ bunyinɛ Yinɛ nɛreba puan, en tari nɔyinɛ la Kiresta.
Lageŋɔ en ani wuu eŋa, ti Kiresta ana wuu zuo la.
Bii la ani wuu yire mɛa ti Kiresta ani wuu ɛberɛ kugere la.
Bii la ani wuu Pɔka, ti Kiresta ana wuu sira la.
Gɔŋɔ wa tari la yelekãra wuu la ve'e guleha la doohe Yinɛ puti'irɛ zu'uhegɔ Kiresta puan se'em la.
Sɛla woo nyɛti mɛ Kiresta niihum puan, nɔŋerɛ, kaabegɔ, sugeri dia, zu'uhegɔ, la fa'a Yelesɛ'a en boi gɔŋɔ wa puan Pi'ileŋo .- Kiresta la lageŋɔ la .—.
Vom paalega Kiresta puan .—.
Ba'ahegɔ .-
Pu'uhegɔ Mam Pɔɔl, en de Kiresta Yezu tuntuna,Yinɛ sumboolum zuo la.
N gulehɛ gɔŋɔ wa bɔ'ɔra la nɛresunduma en boi Ɛfisu, dɛna sakerɛ duma Kiresta Yezu puan la.
Zu'uhegɔ la suma'ahum en ze'ele tu Sɔ Yinɛ, la tu Daana Yezu Kiresta zi'an bɔna la ya.
Sia sum sebo en boi Kiresta puan Sum dɛna Yinɛ, se'em en de tu Daana Yezu Kiresta Sɔ la dinɛ.
Se'em en bo' tu sum Kiresta puan, Sia puan sum sebo woo en boi tinsuŋan ha la, wuu en looe tu se'em Kiresta puan gee nyaa baŋɛ naam timpaberɛ wa la, ti tu dɛna tuulum nɛreba, ka tara tuure a nɛŋan, a nɔŋerɛ la puan la.
A daa pun maahum tu mɛ ti a to'e tu biha, ti tu dɛna a kɔma Yezu Kiresta puan, wuu sum, la boolum sebo en boi a sumboolum puan la, ti pɛka paaɛ a suŋa zu'uhegɔ la ti a ka'ɛ saarum tu zuo na yoo a dayɔba'arɛ la puan la.
Eŋa puan ti Yinɛ yɔ to'e tu a ziim la puan, gee di sugeri bo' tu tuure, doohe a zu'uhegɔ la en seke paaɛ paaɛ la, ti a ka'ɛ bu zo'e zo'e bahɛ tu zuo na la.
Bo tari la yɛm la mi'ilum za'a, ti a iŋɛ tɔ ti tu baŋɛ a sumboolum sugelum yele, wuu sum la boolum sebo ti a pun maahum biŋe Kiresta puan ti la dɛna sɛla en maahum gura saŋa la ta paaɛ, ti a kã'ahɛ sɛla woo bo' a mɛŋa.
Sɛla en boi saazuo, la sɛla en boi timpaberɛ wa zuo, ti iŋɛ Yezu dɛna nɛŋa daana.
Kiresta puan, tu tari tɔtɛ mɛ, ban pun maahum tɔ bo' eŋa se'em daana en ba'aheri sɛla woo a mɛŋa kã'aŋɔ la a sumboolum puan la.
Bala ti tumam sɛba en de yia duma dikɛ tu puti'irɛ delum Kiresta la, wan vɔna pɛgera a suŋa la.
Eŋa puan ti yamam me en wum yelemɛŋerɛ yelehum la en de ya faarɛ yelehum la, me daa nam en, ti ba di'e ya la daalehum sebo en de Fa'a Sia la ti Yinɛ biŋe nuurɛ ti a wan bo' la.
Yele dina en de daalehum, pa'alɛ ti tu tari tɔtɛ en yɔ to'e tu ti tu dɛna Yinɛ mɛŋa nɛreba la dɛna pɛka bo' a suŋa la.
Pɔɔl pu'uhegɔ N wum yan tari sakerɛ Daana Yezu puan se'em, la yan tari nɔŋerɛ se'em bɔ'ɔra nɛresunduma la za'a.
Ŋwana zuo, mam ka malum bɔ'ɔra Yinɛ fara ya zuo gɔ'ɔra, mam tɛri ya yele mɛ n pu'uhegɔ puan.
N pu'uheri mɛ ti tu Daana Yezu Kiresta Yinɛ la, se'em en de zu'uhegɔ za'a Sɔ la, wan bo' ya a yɛm, la lilegere Sia, yan wa'am na ti ya baŋɛ en wa.
Bala ti ya suure wan yu'ɛ, ti ya nyɛ niihum la, la ya baŋɛ beere puti'irɛ se'ere zuo ti a yi' ya na la, la tarega sɛka en boi suŋa tarega la puan bɔ'ɔra nɛresunduma la, la a pankãtɛ sɛka en ka tari makerɛ bɔ'ɔra tumam sɛba en nam en, a pankãtɛ tuuma la puan la.
Yinɛ dikɛ pankana wa tum la Kiresta puan, en vo'e en a kum la puan, tari en ta zi'ire a zuɔ, tinsuŋan ha la, ti a gana bihereba za'a, kpe'eŋo la pahi za'a, la na'am woo n boi, gee gana yu'ura woo en tabelɛ sigɛ, dagi la zina buuri saŋa wa puan ma'a, gee buuri saŋa se'ehi woo en kini na la.
Yinɛ dikɛ sɛla woo iŋɛ la a nu'uhen, gee bahɛ en ti a dɛna zuodaana sɔna sɛla woo en de lageŋɔ la dinɛ.
Lageŋɔ la dela Kiresta iŋa, kɔ'ɔm pirɛ mɛ la eŋa se'em daana en boi sɛla woo puan la.
Vom paalega Ya yuum ki mɛ ya tuure la ya be'em la puan, ti ya yuum bɔna bu puan, dɔla timpaberɛ wa zuo yɛla la, dɔla se'em daana paŋa n boi kusebego wa puan la.
Sɛsɛka n boi nananawa tuna la sɛba n ka nane Yinɛ nuurɛ la.
Tu za'a yuum nan vɔi mɛ la ba, dɔla tu inganɛ kɔrɛ, la tu mɛhi puti'ira.
Tu yuum dela nɛresɛba ti Yinɛ sunsunyiim dɔla tɔ, wuu kɔma woo en ani se'em la.
Gee Yinɛ n pirɛ la nimbɔ'zɔrɛ la, la nɔŋerɛ kãtɛ se'ere ti a nɔŋɛ tu la, la tumam n daa pun ki tu be'em la zuo la, Yinɛ bahɛ ti tu vo'e mɛ la Kiresta.
Zu'uhegɔ zuo ti ya nyɛ faarɛ.
Yinɛ vo'e tu mɛ la Kiresta, gee bahɛ ti tu zi'ire la en saazuo ha, Kiresta Yezu zuo.
Bala ti saŋa la han ta paaɛ, a wan pa'alɛ a zu'uhegɔ la n ka tari makerɛ la, la a sum sebo ti a tara bɔ'ɔra tɔ Kiresta Yezu puan la.
La dela zu'uhegɔ zuo ti ya nyɛ faarɛ, doohe sakerɛ puan.
Dina dagi ya mɛhi en iŋɛ sɛla, gee la dela Yinɛ bo'olum.
La dagi ya tum mɛ nyɛ, ti se'em wan ta'am ŋmɛ' nyu'ɔ.
Tumam dela sɛba ti a iŋɛ tɔ ti tu dɛna la.
A naam tu la Kiresta Yezu puan, ti tu tuna tunsuma sɛ'a ti Yinɛ pun maahum a ti a dɛna tu vom sore la.
To dela buyina Kiresta puan Bala zuo la, tɛri ya ti saŋa kayima ha, yamam sɛba n dagi Yuuduma buuri ya dɔgum puan na la, sɛba n ŋma la yi'ira ya la “Sɛba n ka ŋma.” Ŋmaa kana wa dela ingɔŋɔ ŋmaa, ti nɛreba nu'uhi ŋmata.
Tɛri ya ti sankaŋa puan la, ya yuum ka mi' Kiresta, dɛna zanku'uma Izirale timpaberɛ, dɛna saama bo' nɔpu'ulegɔ nɔbiŋere la, ka tara beere puti'irɛ, gee me ka mina Yinɛ timpaberɛ wa zuo.
Gee nananawa, Yezu Kiresta zuo, yamam sɛba ti saŋa yuum bɔna ti ya zaaɛ zaaɛ ha la, ba nyaa tari ya lɛm me na, Kiresta ziim la zuo.
Se'ere en sɔi la, eŋa mɛŋa n de tu suma'ahum.
A inganɛ puan, a bahɛ ti yelehego buyi' n lebege buyina, gee gbirege nangoone se'ere en beŋere la, diŋo seko n boi tu tiŋasuka la bahɛ.
A saalum ze'elego la, la ku pa'alegɔ, la ku malema za'a bahɛ mɛ, ti a malum naam asaala paalega bo' a mɛŋa ti a tee ze'ele bo' bayi' la, ti suma'ahum bɔna.
Ti a ta'am bahɛ ti bayi' wa naaɛ taaba bo' Yinɛ, ti ba dɛna iŋa kayima, doohe pumpuuredɔɔ la zuo, nyaa ku diŋo la, doohe a pumpuuredɔɔ la.
Bala, a wa'am na muulɛ la suma'ahum bo' yamam sɛba n daa zaaɛ zaaɛ ha la, gee bo' yamam sɛba n lɛm la.
Se'ere en sɔi la, eŋa puan, ti tu za'a tara Sia kayima dɔla paara Sɔ la zi'an.
Bala zuo, ya ka le dɛna saama bii zanku'uma, gee ya lagum dela tiŋambiihi la nɛresunduma, gee me dɛna Yinɛ mɛŋa yire nɛreba, ti ba mɛ ya dɔgelɛ tuntuneba, la nɔtɔgeheba ɛberɛ la zuo, ti Kiresta Yezu mɛŋa dɛna ɛberɛ kugere la.
Eŋa puan ti yire la za'a naaɛ taaba, lebege Tuulum pu'uhegɔ yire, Daana la puan.
Eŋa puan ti yamam me mɛ naaɛ taaba Sia puan, dɛna Yinɛ bɔŋa zi'an.
Pɔɔl tuuma Ŋwana wa zuo ti mam Pɔɔl bɔna paka deen bo' Kiresta Yezu, yamam sɛba n dagi Yuuduma wa zuo.
Yelemɛŋerɛ, ya pun wum Yinɛ en doohe a zu'uhegɔ puan dikɛ tuunɛ iŋɛ mam nu'uhi yamam zuo, la sugelum yele la ti a daa bahɛ ti mam baŋɛ dɛ doohe lilegere puan, mam gulehɛ yelesɛ'a fii wa zuo ha la.
Ku wan dɛna gɔŋɔ ti ya han kãalɛ, ya wan baŋɛ mam n bɔkɛ Kiresta sugelum yele la se'em.
Buuri sahi se'ehi n tole la, sugelum yele dina wa ka lilege de bo' saaleba wuu dinɛ n nyaa lilege se'em bo' a tuulum tuntuneba, la a nɔtɔgeheba doohe Fa'a Sia puan wa la.
De vuurɛ dela, sɛba n dagi Yuuduma wa nyaa lagum dɛna la sɛba en tari tɔtɛ, lagum dɛna iŋa kayima la nɛresɛba n wan lagum to'e nɔbiŋere lɔkɔ la Kiresta Yezu puan, faarɛ yelehum la zuo.
Faarɛ yelehum buna zuo, ti mam lebege yameŋa, Yinɛ zu'uhegɔ bo'olum la ti a dikɛ bo' mam doohe a paŋa tuuma la puan.
Gee la mam n pun pɔ'ɛ nɛresunduma la za'a puan la, Yinɛ dikɛ la zu'uhegɔ kuna bo' mam, ti n tari Kiresta tarega la n ka tari makerɛ la faarɛ yelesuma la na bo' sɛba n dagi Yuuduma la, ti nɛra woo baŋɛ putɛ'se'ere n boi sugelum yele wa en sugɛ yuuma yuuma ha, Yinɛ se'ere n naam sɛla woo puan la, ti la doohe lageŋɔ la puan, ti Yinɛ yɛm la n ka tari ba'ahegɔ la wan nyaa niiɛ bo' timbihereba, la kpɛ'ɛnduma n boi saazuo ha.
Ŋwana wa iŋɛ doohe la a putɛ'se'ere n ka tari ba'ahegɔ, ti a tum dɛ tu Daana Kiresta Yezu puan la, se'em puan ti tu wan paaɛ Yinɛ nɛŋan la sukpe'ene ti dabeem ka bɔna, doohe tumam n sakɛ bo' en se'em.
Bala zuo, mam pu'uhɛ bɔ'ɔra ya mɛ, ti ya puti'irɛ da kɔ'ɔhɛ mam nameheri se'em ya zuo wa.
Ba dela ya sum.
Pɔɔl pu'uhɛ bo' kãaleba Ŋwana zuo, mam kpa' la duma Sɔ la nɛŋan, se'em puan ti nɛra woo n boi saazuo ha la timpaberɛ wa zuo tara ba yu'urɛ.
Mam pu'uhegɔ dela, a wan ze'ele a tarega suŋa la puan, bo' ya sore ti ya tara paŋa ya puan, doohe Sia la puan, ti Kiresta bɔna ya suya puan, sakerɛ zuo, wuu yan ba' nyɛga gee tara nɔŋerɛ puan se'em la.
Mam pu'uhegɔ dela, ya tara paŋa n wan ta'am bɔkera la nɛresunduma la za'a, ya faarɛ la yaleŋa, de girega, de woko la de kɔ'ɔlum, gee me mina Kiresta nɔŋerɛ la n gani mi'ilum woo la, la ya ta'am pirɛ la Yinɛ naanɛ paaɛ paaɛ.
Nananawa, eŋa se'em paŋa en tuni tu puan wa, wan ta'am tum zo'e zo'e bo' tu gana tumam n soke en bii ti'iha sɛla yele la.
Eŋa ti lageŋɔ la pɛgera, doohe Kiresta Yezu, la buuri woo, wuuha wuuha.
Taari.
Nɔyinɛ Kiresta puan Dinɛ zuo, mam en boi paka deen Daana la tuuma zuo beleni ya mɛ, ti ya vɔna vom sebo en nari la yi'sɛka ti ba yi' ya kɛ̃' ka puan la.
Voni ya ya vom za'a la sirege n mɛŋa, zulaam, gee ŋmibera la taaba nɔŋerɛ puan.
Kpeŋe ya mɛhi la ya tara Sia la puan nɔyinɛ la suma'ahum sebo en de bu dikɛ ya naaɛ taaba.
Se'ere en sɔi la, Iŋa kayina, la Fa'a Sia kayima ma'a en boi, wuu ban yi' ya beere putɛ'yinɛ wa puan se'em la.
Daana ka ayima, sakerɛ deyina, la ko'om sua buyina.
Yinɛ deyina, la Sɔ ayima en boi bo' sɛla woo, gana sɛla woo, tuna la sɛla woo, gee bɔna la sɛla woo.
Gee tu ayima ayima, Yinɛ bo' la tu la tu zu'uhegɔ tu zu'uhegɔ ti bu tibehum zuna la Kiresta ti a dikɛ bo' tu se'em la.
Ŋwana zuo ti yelehum la yeti, “En zom saazuo ha la, a nyɔkɛ sɛla en nyɔgere la mɛ a mɛŋa, gee bo' a nɛreba bo'olum.” Lan yeti, “A zom saazuo ha la,” de vuurɛ dela deni, gee de vuurɛ me le dɛna la deni, lan yeti, a me sige la timpaberɛ wa zuo na, sige timpaberɛ timpaberɛ ha la?
Se'em daana n sige na la, eŋa en bala en zom saa zuin zuin ha la, ti a sɔna sɛla woo biha.
Bo'olum la ti a bo' la dela, basɛba wan dɛna tuntuneba, ti basɛba dɛna nɔtɔgeheba, ti sɛba dɛna ayehemuulɛduma, ti basɛba dɛna dunkiinduma la pa'aleba, ti a kpemehe nɛresunduma la ti ba tuna ba tuuma, la ba mɛ lageŋɔ la n de Kiresta iŋa la, gura ti tu za'a ta wa'am na naaɛ taaba la sakerɛ deyina, zo'e Yinɛ Dayua la mi'ilum puan, zo'e dɛna bunkureba ti Kiresta naanɛ la to'e tu za'a.
Tu da le dɛna kɔma le yɛ'ɛha, kaara kina nɛŋa la pooren, ti pa'alegɔ en ani wuu sabeeo ziira ya ɛɛra zi'an woo, pa'ali seko n de nɛreba mɛhi nigeŋɔ la nyaleŋɔ la pã'ahegɔ pã'ahegɔ la.
Gee tu dɛna yelemɛŋerɛ duma tu vom puan, la nɔŋerɛ, tu dela tu zo'e sɛla woo puan ta paaɛ se'em n de zuodaana, Kiresta la n ani se'em la.
Eŋa puan ti iŋa la za'a nyɔkɛ taaba suŋa suŋa dɛna inyiŋa doohe la giile woo n tuni de tuunɛ suŋa se'em bahɛ ti inganɛ la zɔ'ɔra doohe la dinɛ n mɛti de mɛŋa nɔŋerɛ puan la.
Vom kɛka la vom paalega Nananawa, mam ka'ani ya mɛ gee nyɛta ya la ninmu'urɛ Daana la puan yeti, da le vɔni ya wuu sɛba n dagi Yuuduma la n vɔi se'em, ba putɛ' yooro la puan la.
Lika n pi' ba bɔkerɛ, yehe ba mɛhi Yinɛ vom sum la puan, la ban ka mi' sɛsɛla, gee ti ba suya dagelum la zuo.
Ba zuto ki mɛ ti ba dikɛ ba mɛhi kɔ'ɔm bo' kunkoma'ahum, be'ero, ita dɛgerɔ tuuma woo.
Dagi yamam n zamehɛ Kiresta sore la se'em n bala!
La de asira ti ya wum a yele, gee ti ba me pa'alɛ ya a yele ti yelemɛŋerɛ boi la Yezu puan.
Ba pa'alɛ ya ti ya bahɛ ya vom kɛka sore la, ya naanɛ kɛka la, n de ŋmɛlema naanɛ ti kunkoma'ahum pirɛ dɛ la, gee malum tee ya mɛhi sia puan la ya puti'ira puan.
Gee yɛ ya mɛhi la vompaalega naanɛ la, naam se'ere n naam ŋwana la Yinɛ mɛŋa la, dɛna yelemɛŋerɛ tuntɔɔnɛ la tuulum la.
Vompaalum sore Bala zuo, tumam n baheri pã'ahegɔ vom la, bahɛ ya ti tu za'a tɔgera yelemɛŋerɛ bɔ'ɔra tu suurɔ.
Se'ere en sɔi la, tu za'a dela iŋa kayima.
Fum suure ta'am ihege gee da tum be'em.
Da bahɛ ti yinɛ ma'a la fum sunsunyiihum la, me da bo' Sagena la yɔ'ɔ fum puan.
Nageyigehi bahɛ zua, gee tugum bahɛ ya ba ti ba tuna la ninmu'urɛ, ba tuna yelemɛŋerɛ la ba mɛhi nu'uhi, la ba ta'am tara, gee me suŋera naheduma.
Da bahɛ ya ti yetɔgepu'uha zɛ'ɛta ya nɔya puan yɛhera na.
Gee yetɔge sebo en tari vuurɛ gee mɛta ma'a, sansɛka n de ya tɔgɛ.
Bala ti yelehum la wan tara zu'uhegɔ bɔ'ɔra sɛba n wum la.
Me da dɛgɛ ya Yinɛ Fa'a Sia la suure, sɛ sɛka ti Yinɛ di'e ya, daalɛ ya a mɛŋa daalehum gura faarɛ daarɛ la.
Dina zuo, yehe ya, ya mɛhi yaarɛ woo puan la sunsuntuulɛ la sunsunyiihum, nyabega, yu'sageŋɔ, ta ta' la pɔgeleŋɔ woo.
Gee iti ya sum bo'ori ya taaba, gee zoti ya taaba nimbu'ɔ, gee dita sugeri bɔ'ɔra taaba wuu Yinɛ n di ya be'em sugeri bo' ya se'em Kiresta zuo la.
Dina zuo, tɔgehi ya Yinɛ wuu kɔma ti a nini tigɛ la ya la, gee vɔni ya la nɔŋerɛ wuu Kiresta n nɔŋɛ tɔ se'em, dikɛ a mɛŋa bo' tu se'em, lebege nyuuŋo suŋɔ kaabegɔ bo'olum ti ba kaabɛ bo' Yinɛ la.
Zagehɛ ya baga kaabegɔ sadɔtɔ Gee yaluntuuma la dɛgerɔ tuuma woo, bii nyika tuuma da pun puta ya puan, wuu la nari se'em nɛresunduma tiŋasuka la.
Bahɛ ya ti nyanɛ tugum, gɔɔm tugum la yetɔgum yooro kɔ'ɔm yehe ya zi'an.
Gee tugum bahɛ ya ti ya pɛgera Yinɛ.
Mini ya dina suŋa suŋa, ti se'em n tuni yaluntuuma, bii galeŋɔ daana, bii se'em n bɛ' (de vuurɛ dela bagekaambera), kan tara tɔtɛ kɛ̃' Kiresta la Yinɛ sɔ'ɔlum la puan.
Da bahɛ ya ti se'em pã'ahɛ ya la gɔɔm yetɔgum.
Se'ere en sɔi la, yele ana zuo ti Yinɛ sunsunyiihum wan sige sɛba n ka nane la zuo.
Dinɛ zuo, da tari ya yelese'ere ita la nɛrebamam taaba.
Se'ere en sɔi la, ya daa nan boi la lika puan, gee nananawa Daana la puan, ya dela la niihum.
Bala Vɔni ya wuu kɔmsɛba n boi niihum puan la.
Se'ere en sɔi la, niihum wa wala boi sɛla woo n ani suŋa, gee dɛna tuuntɔɔ, la yelemɛŋerɛ puan.
Zigeri ya ti ya ɛ gee zamehɛ sɛla n tigeri Daana la nini.
Da lagum tuna ya lika puan tuunsɛ'a n ka tari walesuma la, gee tugum viie ya ba fihi.
Se'ere en sɔi la, la pun dɛna la vi ti fum tɔgera yelesɛ'a ti nɛrebana taaba sugera ita a la yele.
Gee sɛla woo ti bugum niiɛ ze'ele, la ka tari suka.
Se'ere en sɔi la, sɛla woo n ka sugɛ dela niihum n niiɛ bahɛ la zuo.
Bala ti la gulehɛ yeti, “Gɔgihera wa, ihege!
Ihege kum la puan, ti Kiresta niiɛ bahɛ fum zuo.” Bala, Bihɛ ya mɛhi suŋa, yan vɔi se'em.
Ya da vɔna wuu nɛreba n ka tari yɛm, gee ya vɔna wuu yɛmduma la.
Ya tuna tuunsuma saŋa woo puan, se'ere sɔi la, dabeha la dela dabeha tooro.
Bala, da deni ya geto gee tugum bɔkeri ya Daana la sumboolum n de se'em.
Da lɛɛra ya mɛhi la daam bugera,bala dela yaalegɔ.
Gee tugum pirɛ ya mɛhi la Fa'a Sia la, tari yuum suma tɔgera bɔ'ɔra taaba, kpemehego yuuma la na'ahegɔ yuuma, la Sia yuuma sɛ'a n boi ya puan.
Yuuni ya la pupeelum ya suya puan bɔ'ɔra Daana la.
Bo'ori ya Yinɛ n de Sɔ la fara saŋa woo puan, la sɛla woo puan tu Daana Yezu Kiresta yu'urɛ la puan.
Kiresta kɔma yire Sigehe ya mɛhi bo' taaba, ti la dɛna ya na'ahegɔ n bala bɔ'ɔra Kiresta.
Pɔgeba, sigehe ya mɛhi bo' ya sireba wuu yan ani se'em bo' Daana la.
Se'ere en sɔi la, asira n de a pɔga zuodaana wuu Kiresta n de lageŋɔ la zuodaana se'em la.
Lageŋɔ seko n de a iŋa la, ti a mɛŋa dɛna ka faarɛ la.
Wuu Lageŋɔ la en boi Kiresta nu'uhen se'em la, bala mɛa ti pɔgehi me wan sigehe ba mɛhi bo' ba Sireba sɛla woo puan.
Sireba, nɔŋɛ ya pɔgeba, wuu Kiresta n nɔŋɛ lageŋɔ la se'em, gee dikɛ a mɛŋa vom bo' ku se'em la.
A iŋɛ ŋwana ti lageŋɔ la dɛna la tuulum lageŋɔ doohe en duuhe ko'om en de a yelehum la, wuu n boti a dikɛ lageŋɔ la, la ku suŋa la bo' a mɛŋa, ti sɛla da ti'ɛ, bii lirum, bii sɛla kalum kɔ la.
Ɛ̃ɛ, ŋwana ti lageŋɔ la wan dɛna tuulum lɔkɔ ka tara dɛkɔ.
Bala mɛa ti sireba tara ba pɔgeba nɔŋerɛ sanɛ wuu ban nɔŋɛ ba mɛhi ihe se'em la.
Fum se'em n nɔŋɛ fum pɔga, nɔŋɛ la fum mɛŋa.
Se'ere en sɔi la, nɛra ka boi yaaɛ a mɛŋa iŋa.
Gee a tugum diiha ka mɛ la dinu'uma, gee bihera ka suŋa, wuu Kiresta n iŋɛ se'em bo' lageŋɔ la.
Se'ere zuo, tumam dela a iŋa la luga a sɛ'a.
“Yele dina wa zuo, buraa wan bahɛ ka Sɔ la ka ma gee dikɛ ka mɛŋa naaɛ buyina la ka pɔga ti ba bayi' la lebege bunyinɛ.” Yele dina wa dela yelekãtɛ se'ere n sugɛ ti mam dikɛ dɛ makera Kiresta la Lageŋɔ la.
Nɛra woo, lan pun ana se'em me, dela a nɔŋɛ a pɔga wuu a mɛŋa la, ti pɔga la me dɛna ka na'aha ka asira.
Kɔma la ba Dɔgereba Kɔma, nane ya ya dɔgereba, se'ere en de ma'a en bala Daana sore la puan.
“Na'aha fum Sɔ, la fum ma.” Dina en de yia nɔze'elego, tara nɔbiŋere n yeti, “Bala ti la wan ana fum suŋa, gee ti fum nyuura wugɛ timpaberɛ wa zuo.” Sɔduma, da daani ya ya kɔma ti ba suure nyiira, gee tugum bihɛ ya ti ba zɔ'ɔra la tube-dɔlegerɛ la Daana la sore puan kã'aŋɔ.
Da'aba la ba kpɛ'ɛnduma Da'aba, nane ya ya timpaberɛ wa zuo kpɛ'ɛnduma, la dabeem la gbi'a, la suyinɛ wuu yan nane Kiresta se'em la.
Da iti ya ŋwana ba nɛŋan ma'a ti ya yeen pee ba suure, gee ya dela Kiresta yamehi, tuna Yinɛ sumboolum la ya suya za'a za'a.
Tuni ya ya tuuma la pupeelum kãtɛ wuu ya tuni bɔ'ɔra la Daana la, gee dagi asaala.
Tu mina ti, sum sebo woo ti tu iŋɛ tu wan lebehe to'e la bala mɛa tu Daana zi'an, tu dɛna yamehi bii tu bɔna fai.
Yamam kpɛ'ɛnduma me, iti ya ya yamehi bala mɛa.
Da vuuheri ya ba, se'ere en sɔi la, ya mi' ti yamam la bamam za'a tari la Daana ayima ti a bɔna saazuo ha, se'em ti yelehego ka bɔna a puan.
Yinɛ zaberɛ lɔgerɔ za'a Ba'ahegɔ za'a, kpe'em ya mɛ Daana la, la a pankãtɛ la puan.
Bobe ya mɛhi la Yinɛ zaberɛ lɔgerɔ la za'a, la ya ta'am ze'ele zabɛ la Sagena la vuuhego la za'a.
Se'ere en sɔi la, tu ka zaberɛ mɛ la dima en tari ziim la kuba, gee tu zaberɛ mɛ la bumbɛ'ɛhi en sɔi zi'ihi biha, tu zaberɛ mɛ la pahi, la kpe'eŋo en boi sabeeo puan, buuri sankana wa en boi lika puan wa.
Tu zaberɛ mɛ la sia puan pambɛ'ɛhi en boi zi'ihi se'ehi saazuo ha.
Bala zuo la, bobe ya mɛhi la Yinɛ zaberɛ lɔgerɔ la za'a, bala ti ya wan ta'am sɛ' ze'ele dabehebe'o la daarɛ kankaŋɛ, dabehebe'o daarɛ la han ta paaɛ ya na.
Ti ya me han ta zabɛ paaɛ de ba'ahegɔ, ya wan kelum ta'am sɛ' ze'ele kankaŋɛ.
Bala zuo, sɛ ya ze'ele kankaŋɛ.
Gee bahɛ ti yelemɛŋerɛ ana wuu sɛganɛ la lu' ya sɛɛhi la, gee me bahɛ ti tuntɔɔnɛ dɛna ya nyu'ɔ tɛ'ɛlega.
Tagera sɛ'a ti ya wan pire ni, pirɛ ya sɛla woo n wan ta'am maahum ya ti ya muulɛ suma'ahum faarɛ yelehum wa.
Lɔge tuna wa za'a la, dikɛ ya sakerɛ ti la dɛna zaba tɛ'ɛlega, ti ya wan ta'am kiihera yabega pɛɛma la woo ti be'emdaana la tɛɛra la.
Tara ya faarɛ ti la dɛna ya zaberɛ zuo wanɛ, la Sia puan su'a la n de Yinɛ yelehum la.
Bala pu'uheri ya Sia la puan saŋa woo, ya pu'uhegɔ la ya suhega woo puan.
Ti ba'ahegɔ puan, da ga' ya gihera gee sɔheri ya saŋa woo bɔ'ɔra nɛresunduma la za'a.
Pu'uheri ya bo'ori ya mam mɛ, ti n han ni yeti n tɔgɛ, Yinɛ bo' mam yelehum, ti n tɔgɛ la sukpe'ene ti nɛreba baŋɛ sugelum yele se'ere n boi faarɛ yelehum wa puan, sebo zuo ti mam sooe Kiresta na'arɛ ti ba ba' mam la bãhi.
Pu'uheri ya Yinɛ bɔ'ɔra mam ti n ta'am muulɛ dɛ la sukpe'ene, wuu lan de n tɔgɛ se'em la.
Ba'ahegɔ kã'aŋɔ Bala me ti yamam me mina lan ani mam se'em, la mam iti sɛla.
Takikuse wan yele sɛla woo.
A dela tu suuɔ suŋɔ gee me tara sakerɛ Daana tuuma la puan.
Dina wa zuo ti n tuna en na, ti a bahɛ ti ya baŋɛ tumam n ani se'em, gee kpemehe ya suya.
Suma'ahum bɔna la lageŋɔ la nɛreba za'a, la nɔŋerɛ n dole la sakerɛ, ze'ele tu Sɔ Yinɛ, la tu Daana Yezu Kiresta zi'an bɔna la ya.
Yinɛ zu'uhegɔ bɔna la yamam sɛba woo n tara nɔŋese'ere n ka tari ba'ahegɔ la bɔ'ɔra tu Daana Yezu Kiresta la.
PƆHEGA Pɔɔl gɔŋɔ wa ti a gulehɛ bo' Filipi duma wa, yuum gulehɛ bo' la Pɔɔl yia lageŋɔ ti a pi'ilum ku Iropi timpaberɛ zuo, Arome timpaberɛ en boi Masedoniya sɔ'ɔlum puan.
Gɔŋɔ wa gulehɛ la sansɛka ti Yezu tuntuna wa bɔna paka deen, sansɛka ti a yuum nyɛta daaŋɔ zɛ'ɛta Kiresta tuntuneba sɛba en yuum ka sakɛ bo' en la zi'an, ti a suure sagum la pumpɔreŋɔ pa'alegɔ seko en boi Filipi timpaberɛ lageŋɔ la puan la.
Gee la bala za'a gɔŋɔ wa tari la nyɛɛma, la sakerɛ se'ere ti Pɔɔl en tari sakerɛ se'ere Yezu Kiresta puan la ma'a wan ta'am pa'alɛ.
Puti'irɛ se'ere en de yia bahɛ ti Pɔɔl gulehɛ gɔŋɔ wa la dela a bo' Filipi timpaberɛ Kiresta kɔma fara la ba bo'olum la ti ba tum bo' en na, sansɛka ti a boti ni suŋɛ la.
A doohe la ŋwana puan ti a malum kpemehe ba, ti ba ti tara inkpeŋere, la eŋa en pun nyɛ namehegɔ woo ta ta' la ba mɛhi me la.
A belum ba ti ba tara Yezu sigehe n mɛŋa la taaba, nyana ban bahɛ ti nyika la pa'ali mɛŋa tara ba tuna.
A tiihɛ ba ti, ba vom la en naaɛ la Kiresta la, dela Yinɛ zu'uhegɔ, doohe ba sakerɛ puan, dagi ban nane Yuuduma nɔze'elego malema la se'em.
A gulehɛ mɛ pa'ala nyɛɛma la suma'ahum sebo ti Yinɛ tara bɔ'ɔra sɛba vom en naaɛ la Kiresta la.
Gɔŋɔ wa yelesabelɛ dela, nyɛɛma, sakerɛ, nɔyinɛ, la ŋmibega Kiresta puan sakerɛ la vom.
Ku me kelum lilege Pɔɔl giile en ba' kɛ̃ Filipi timpaberɛ lageŋɔ la se'em.
Yelesɛ'a en boi gɔŋɔ wa puan Pɔhega .- Pɔɔl mɛŋa ŋmaa yɛla .- Kiresta puan vom .—.
Pɔɔl en tari putɛ'se'ere bɔ'ɔra Timoti la .- Dinduma la nyɔ̃pɔ̃hega ninmu'urɛ kã'aŋɔ .—.
Pɔɔl la a Filipi timpaberɛ zɔduma .- Ba'ahegɔ .-
Pu'uhegɔ Mam Pɔɔl la Timoti en de Kiresta Yezu yamehi la en gulehɛ gɔŋɔ wa, bɔ'ɔra Yinɛ nɛresunduma la za'a en boi Kiresta Yezu puan Filipi timpaberɛ la, la lageŋɔ nɛheduma, la kiinduma la.
Zu'uhegɔ bɔna la ya, ti suma'ahum en ze'ele Yinɛ en de tu Sɔ, la tu Daana Yezu Kiresta zi'an, bɔna la ya.
Pɔɔl pu'uhi bɔ'ɔra Filipiduma Mam bo'ori n Yinɛ fara mɛ, saŋa woo ti n ni ta tiɛ ya yele, pu'uheri la nyɛɛma n pu'uhegɔ woo puan bɔ'ɔra ya za'a.
Se'ere zuo, ya lagum suŋɛ mam mɛ faarɛ yelehum wa puan, ze'ele pɔhega daarɛ la wa'am na paaɛ zina.
Bala, mam tari sakerɛ la yele dina wa puan yeti, se'em daana en pi'ilum tunsunɛ dina wa ya puan la, wan tari dɛ bala ta ba'ahɛ, Yezu Kiresta lɛbega dabeherɛ la puan.
La dela ma'a bo' mam ti n ti'iha ya za'a yele ŋwana, beni zuo, ya tari mam mɛ ya suya puan, la yamam za'a en lagum tɔrɛ Yinɛ zu'uhegɔ la mɛ la mam, n paka wa puan, la mam en ka sakerɛ faarɛ yelehum wa zuo, gee sɛɛra bɔ zɛ'ɛta se'em la.
Yinɛ en de mam aze'nyɛ daana, mam n mu'ɛ nini ba' bɔta ti n nyɛ ya za'a se'em, la Kiresta Yezu nimbɔ'zɔrɛ la.
Mam pu'uhegɔ en de se'em en ŋwana, ti ya nɔŋerɛ wan zo'e yabera, ti ya mi'ilum malum pa'ahɛ, ti ya pirɛ la bɔkerɛ, ti la suŋɛ ya, ti ya zamehɛ mina sɛla en ani suŋa gana za'a, bala ti Kiresta lɛbega dabeherɛ na la, ya wan dɛna Yinɛ tuulum nɛreba, ka tara dɛkɔ.
Yan diŋɛ wam tuuntɔɔ wala sɛ'a en ze'eti Yezu Kiresta zi'an na, tara na'ahegɔ la pɛka bɔ'ɔra Yinɛ la.
Pɔɔl zina vom N boti ya baŋɛ mɛ sunɔŋerɛ duma wa, ti sɛla en iŋɛ mam la, tugum suŋɛ mam mɛ ti n muulɛ faarɛ yelehum wa, ti la niiɛ bo' gureba la za'a, la nɛra woo en boi bilam, ti ba baŋɛ yeti, mam en boi pakadeen wa dela Kiresta zuo.
Ŋwana n bahɛ ti tu suurɔ zo'e zo'e nyɛ inkpeŋere Daana la puan mam, paka wa puan ka zɔta ti ba tɔgɛ yelehum la, la sukpe'ene ti dabeem ka bɔna.
Sɛba muuli Kiresta mɛ, nintɛrega la nyuure zuo, gee sɛba me muulegɔ mɛ la putɛ'sunɛ.
Nɛrebana wa muuli Kiresta la nɔŋerɛ puan, gee mina ti ban tari mam wa'am ka'lam na wa dela mam en ka sakerɛ faarɛ yelehum la zuo.
Gee sɛba me muuli Kiresta la nyika puti'ira puan, dagi la ba susunɛ puan, gee ba malum pa'ahɛ mam namehegɔ, n paka deo bɔŋa wa puan.
Gee sɛla en pakɛ dela, yele dina wa ma'a.
Ti ba yeen muulɛ Kiresta sadɔtɔ seto woo puan, pumpɔreŋɔ puan, bii yelemɛŋerɛ puan, mam nyɛɛni mɛ ŋwana puan.
Ɛ̃ɛ, mam wan kelum nyɛɛna la bala, se'ere en sɔi la, mam mi' ti ya pu'uhegɔ zuo, la Yezu Kiresta Fa'a Sia la suŋɛ zuo, la wan ta tee dɛna mam faarɛ.
La dela sɛla ti mam kɔ'ɔm ana kɛli, gee me tari puti'irɛ, ti vi kan di mam sadɔɔ seko woo puan, gee doohe mam en muuli la sukpe'ene wa zuo, Kiresta yu'urɛ wan nyɛ pɛka nananawa, wuu la ni pun ani se'em mam iŋa wa puan la, mam vom bii n kum la.
Se'ere en sɔi la, han dɛna mam wa, mam vom dela n tuna bɔ'ɔra Kiresta, ti n kum dɛna n nyuurɔ.
N han yeti n vɔna n ingɔŋɔ wa puan, la dela tuunsuma n tari wala bɔ'ɔra mam.
La bahɛ ti mam ka mina mam wan looe sɛla.
La kpe'em bo' mam mɛ yele ana ayi' wa puan.
Mam puti'irɛ puan, mam boti ni ti n bahɛ vom buna wa mɛ, gee kiŋɛ ta bɔna la Kiresta, bala kɔ'ɔm nyana mɛ.
Gee n kelum vɔna ingɔŋɔ wa puan me ani suŋa mɛ yamam zuo.
Mam n diŋɛ mina yele dina wa suŋa suŋa la, mam mi' ti n wan vɔna, la n tuna la ya za'a, ya nɛŋa tɔlega, la ya nyɛɛma ya sakerɛ puan zuo.
Ŋwana ti n wan ta'am lagum ŋmɛ'ɛra nyu'ɔ paaɛ paaɛ la ya Yezu Kiresta puan, n han ta le wa'am ya zi'an na.
Yamam yeen vɔna ya vom, sadɔɔ seko en naaɛ la Kiresta faarɛ yelehum la, ti n han nyaŋɛ wa'am na bihɛ ya, bii n han pun ka bɔna la ya gee wum ya yele, n wan mina ti ya ze' la kankaŋɛ, Sia kayima puan, naaɛ taaba la putɛ'yinɛ, zigera la taaba ti ya tara sakerɛ faarɛ yelehum la puan.
Da bahɛ ya ti ya dinduma bihɛ ya yoo.
Han dɛna bamam, ŋwana dela aze'nyɛ daana bo' ba sageŋɔ la, gee tugum dɛna yamam faarɛ.
Ŋwana wa dela Yinɛ en iŋɛ dɛ.
Yinɛ ka doohe a zu'uhegɔ la puan bo' tu la yɔ'ɔ ti tu nam la Kiresta ma'a, gee tu nameheri a zuo me, yan diŋɛ zigera zika sɛka ti ya nyɛ ti mam zigeri la, gee wum ti n kelum zigera ka la zuo.
Tɔgehɛ ya Kiresta sigehe mɛŋa Han dɛna ti kpemehego seko boi Kiresta puan, ti subugehum en ze'eti nɔŋerɛ puan na bɔna, han dɛna ti Fa'a Sia la puan lageŋɔ boi, han dɛna ti nimbɔ'zɔrɛ la taaba boi, ti taaba giile tarega bɔna, yi bahɛ ya ti mam nyɛɛŋɔ pirɛ, doohe ya tari putɛ'yinɛ, nɔŋerɛ deyina la taaba, nɔyinɛ la suure deyina.
Da iti ya sɛla nyika puti'irɛ puan, bii pa'alɛ n mɛŋa yooro puan, gee sigehe n mɛhi puan, tugum bihɛ ya nyɛta sɛba gana ya mɛhi.
Da bahɛ ya ti ya se'em kɔ'ɔm biha a mɛŋa ma'a sum yele, gee ya biha basɛba sum yele me.
Bahɛ ya ti putɛ'se'ere en boi Kiresta Yezu puan la, bɔna yamam me puan.
Eŋa se'em, en daa pun dɛna Yinɛ mɛŋa naanɛ la, a daa ka bihɛ eŋa en zuni la Yinɛ la, ti la dɛna sɛla bo' en.
Dɛna sɛla ti a gurɛ kankaŋi, gee a daa bihɛ a mɛŋa la zaŋa, dikɛ a mɛŋa lebege yameŋa, ti ba dɔgɛ en ti a dɛna asaala.
Tara asaala naanɛ, sigehe a mɛŋa, nam Yinɛ ta paaɛ kum, kum sebo en pun dɛna pumpuuredɔɔ zuo kum.
Ŋwana zuo ti Yinɛ me zɛkɛ en saazuo gee bo' en yu'se'ere en gani yu'ura za'a, ti Yezu yu'urɛ la, ti duma woo wan kpa'ara bɔ'ɔra, saazuo ha, la timpaberɛ wa zuo, la timpaberɛ timpaberɛ ha, ti zɛleŋa woo puta yeti, Yezu Kiresta en de Daana, ti la dɛna na'ahegɔ bɔ'ɔra Yinɛ en de Sɔ la.
Niiri ya wuu bugum timpaberɛ wa zuo Ŋwana zuo, n sunɔŋerɛ duma wa, wuu yamam en nane mam saŋa woo se'em la, ti la dagena la mam ni bɔna la ya la ma'a, gee nam ya mam gana bala nananawa, ti n ka bɔna la ya wa.
Tuni ya mɛ la ninmu'urɛ pa'alɛ ti ya nyɛ faarɛ, la dabeem la gbi'a.
Se'ere en sɔi la, la dela Yinɛ en boi ya puan tuna la ninmu'urɛ, bɔ'ɔra ya paŋa ti ya tana sakera gee tuna bɔ'ɔra a yu'urɛ la.
Iti ya sɛla woo gee da gɔgena, bii ya ŋmɛ'ɛra nɔkpɛ'ɛma la taaba, bala ti ya kan tari gbelegere la taalɛ, ya wan dɛna Yinɛ kɔma en ka tari dɛkɔ nɛre ŋmɛlema, la fãareba buuri saŋa nɛreba wa tiŋasuka.
Niiri ya ba puan timpaberɛ wa zuo wuu ya dela bugum la.
La dela yamam en tari vom yelehum wa kankaŋi la zuo, ti n wan ta ta'am ŋmɛ' nyu'ɔ Kiresta lɛbega daarɛ na, ti n daa ka zɔ bahɛ yoo bii n tum bahɛ yoo.
Gee ba han pun ka'ɛ mam wuu buum kaabegɔ la bahɛ kaabegɔ bo'olum la zuo, yamam sakerɛ zuo, la de mam la pupeelum, ti n nyɛɛni la yamam za'a.
Bala mɛa ti yamam me dɛna ya nyɛɛna la pupeelum la mam.
Timoti la Epafurodituse Mam tari puti'irɛ Daana Yezu zi'an ti n tum Timoti ya zi'an kalam na, la n nyɛɛm doohe mam wan wum yelesuma sɛ'a ya zi'an la.
Mam ka tari se'em en ani wuu eŋa, ba' tara ya giile bala.
Se'ere en sɔi la, bana la za'a eere la ba mɛhi ma'a sum yele, dagi Yezu Kiresta yelehum la sum yele.
Gee ya mɛhi mi' Timoti tibehum en ani se'em.
A ani wuu dayua la ka Sɔ la, lagum tum la mam faarɛ yelehum tuuma wa puan la a ziim za'a.
Bala zuo, mam ti'ihɛ ti n tum en mɛ kalam na, wuu mam n nyɛ ti la ani mam se'em la.
Gee mam nam Daana la, ti mam me wan wa'am ya zi'an tɔtɔ na.
Le pa'ahɛ, mam ti'ihɛ ti la nari ti n tum Epafurodituse ya zi'an na.
A dela n suuɔ, la n tuntuna tadaana, la n pɛntiira tadaana en de ya bituneŋa, gee dɛna tuntuna bo' mam en boti sɛla.
A ba' bɔta ti a nyɛ ya za'a mɛ, gee a suure sagum mɛ la yan wum ti a bɛ̃'ɛri mɛ la.
A daa sirum ba' bɛ̃' mɛ, gee la a ki.
Gee ti Yinɛ zɔ a nimbu'ɔ, gee dagi la eŋa ma'a ti Yinɛ daa zɔ a nimbu'ɔ, gee mam me, ti n susageŋɔ la da tagelɛ taaba.
Mam ba' bɔta ti n tum en mɛ ya zi'an kalam na, ti ya nyɛɛm la yan le nyɛ en la, gee ti mam me susageŋɔ la sige.
To'e ya en Daana la puan la ya pupeelum za'a, gee na'ahɛ ya nɛrebana taaba.
Se'ere en sɔi la, a dela se'em en daa gee la a ki' Kiresta tuuma zuo, pɔhɛ a vom, tum tuunse'ere ti yamam kan nyaŋɛ ni tum bo' mam la.
Yelemɛŋerɛ Tuntɔɔnɛ Ba'ahegɔ za'a, n suurɔ wa, nyɛɛni ya Daana la puan.
N gulehɛ yele sɛ'a ti n pun gulehɛ bo' ya yia la le bo' ya, dagi daaŋɔ bo' mam.
Han dɛna yamam me, la suŋeri ya mɛ.
Mini ya baahi la yele, mini ya be'em tuntuneba la yele, mini ya sɛba ti inganɛ wa ŋmaa dɛna ba ninmu'urɛ la yele!
Bihɛ ya, tumam en de sɛba n sirum ŋma la, tumam en de sɛba n na'aheri Yinɛ Fa'a Sia la puan, gee ŋmɛ'ɛra tu nyu'ɔ Yezu Kiresta puan, ka dikɛ tu mɛhi delum inganɛ malema, la mam en pun tara sore ti n ŋmɛ'ɛra nyu'ɔ la inganɛ la.
Se'em han bɔna ha tara se'ere zuo ti a wan ŋmɛ'ɛra nyu'ɔ la a inganɛ, mam yi tari gana bala.
Ba ŋma mam la dabeha anii daarɛ, mam dela Izirale buuri, yehe Benyamin yizuo puan, dɛna Hiburu, ti Hiburu pɔga la buraa naaɛ taaba dɔgɛ.
La han dɛna la ze'elego la, mam dela Farasii paaɛ paaɛ, la han dɛna la ninmu'urɛ, mam en daa dole mɛleha lageŋɔ la, la han dɛna la tuuntɔɔ vom doohe ze'elego la puan, mam ka tari tuure.
Gee ba han pun tara nyuurɔ seto woo, mam bihɛ ba za'a ti ba dela zaŋa Kiresta zuo.
Sɛla en gani bala dela, mam bihɛ sɛla woo ti ba dela zaŋa beni zuo, tibehum sebo en gani za'a en boi mam n baŋɛ Yezu Kiresta en de mam Daana la.
Eŋa zuo, ti mam bɔregɛ sɛla woo bahɛ, gee biha ba ti ba dɛna sɔgerɔ, ti n ta'am tara Kiresta, la n vɔna a puan, da tara n mɛŋa tuntɔɔnɛ en yehe ze'elego la naŋa puan na, gee tuntɔɔnɛ en yeheri n sakerɛ Kiresta puan na.
Tuntɔɔnɛ se'ere en ze'ele Yinɛ zi'an dɔla sakerɛ puan.
Mam boti n baŋɛ Kiresta mɛ, la a vo'ore paŋa la, la n lagum namehɛ a namehegɔ la, doohe la n ana wuu en, a kum la puan, wuu ma beere puti'irɛ en de n ti Yinɛ wan ta ihege mam kum puan la.
N zigeri yɛ'ɛha la nyaŋerɛ Dagi la mam pun tara ŋwana mɛ, bii n pun di la mi'a.
Gee mam kɔ'ɔm zigera mɛ ti la dɛna mam dinɛ, beni zuo, Kiresta Yezu iŋɛ mam ti n dɛna la a dinɛ.
N sunɔŋerɛ duma wa, mam ka biheri ti de pun dɛna la mam dinɛ, gee yele dina wa ma'a ti mam ita.
Mam tameni sɛla woo en boi mam pooren, gee tiregɛ kina nɛŋa ti n paaɛ sɛla en boi n nɛŋan ha la.
N tiregeri mɛ ti n di mi'a, la n to'e yɔɔrɛ la en de saazuo yi'a wa yɔɔrɛ, ti Yinɛ yi' mam doohe Kiresta Yezu puan la.
Bahɛ ya ti tumam sɛba en bi'ɛ la, tara puti'irɛ deyina, gee se'em puti'irɛ han bɔna deyima yelese'ere puan, la han dɛna bala, Yinɛ wan lilege dɛ bo' ya.
Yeen bahɛ ya ti tu zãla sɛla ti tu tara la kankaŋi.
N suurɔ, naaɛ ya taaba la ya tɔgeha mam, gee la ya bihera sɛba en vɔi dɔla tumam n iŋɛ sɛla pa'alɛ ti yamam nyɛ la.
Se'ere en sɔi la, ba zo'e zo'e vom dela dinduma la Kiresta pumpuuredɔɔ la.
Mam ni pun yɛta ya ba yele, gee n nyaa yeti ya mɛ la nintam.
Ba ba'ahegɔ dela sageŋɔ.
Ba yinɛ dela ba puya, ti ba suŋa bɔna ba vi la puan, ba puti'ira boi la timpaberɛ wa zuo lɔgerɔ puan.
Gee tumam timbiine la boi la saazuo ha.
Bilam ti tu gura ti tu faara la wan ze'ele na, tu Daana Yezu Kiresta la.
A wan tee tu inganɛ se'ere n nyɛti mugehego wa, ti ka ana wuu eŋa insɛka en tari suŋa wa, doohe la a pansɛka n baheri ti a ta'na bahera ti sɛla woo bɔna a nu'uhen la.
Dinɛ zuo, n suŋɛ duma ti n nɔŋɛ, gee bɔta ti n nyɛ ya paaɛ paaɛ wa, mam nyɛɛma la mam na'am muŋa wa.
Ze' ya kankaŋi Daana la puan, sadɔɔ kuna puan, n sunɔŋerɛ wa.
Kpemehego N beleni Eyodia, la Sintike, ti ba dɛna putɛ'yinɛ Daana la puan.
Gee yɛta fum se'em ti mam la fum bɔna yɔgehega kayima puan wa yeti, fum suŋɛ pɔgehi wa.
Se'ere en sɔi la, si lagum zabɛ mɛ suŋɛ mam faarɛ yelehum wa tuuma puan.
Bamam la Kilɛmɛnti la basɛba la en de mam tuntuneba taaba la, sɛba yu'ura en boi vom gɔŋɔ la puan la.
Nyɛɛni ya Daana la puan saŋa woo.
Le yɛ'ɛha, n yeti, nyɛɛni ya.
Bahɛ ya ti ya sigehe n mɛŋa la niiɛ bo' nɛra woo.
Daana la pɔri na.
Da fabele ya sɛsɛla yele, gee sɛla woo puan, doohe ya pu'uhegɔ, gee suhega, la fara bu'a puan, bahɛ ti Yinɛ baŋɛ yan boti sɛla la.
Ti Yinɛ suma'ahum la n gani bɔkerɛ za'a la, gu'ura ya suya la ya ti'ihegɔ sɛ ti zɛ'a kankaŋi Yezu Kiresta puan.
Ba'ahegɔ za'a, n suurɔ, sɛla woo en de yelemɛŋerɛ, sɛla woo en tari na'ahegɔ, sɛla woo en de ma'a, sɛla woo en ka tari dɛgerɔ, sɛla woo en peere puurɛ, sɛla woo n nari.
Sɛla han bɔna di mi'a, sɛla en boi nara pɛka, ti'iheri ya yele ana wa yele.
Tara ya yele sɛ'a ti ya zamehɛ, gee to'e, gee wum, gee nyɛ mam puan la tuna, ti suma'ahum Yinɛ la, wan bɔna la ya.
Pɔɔl bo' fara Filipiduma fara la ba bo'olum la Mam nyɛɛni la nyɛɛmkãtɛ Daana la puan nananawa, ti ba'ahegɔ za'a, ya malum ihege yan daa ti'iheri n yele se'em la mɛ.
Yelemɛŋerɛ, ya yuum ti'iheri n yele, gee ya yuum ka nyɛ yɔ'ɔ pa'alɛ dɛ.
Dagi mam n yeti ŋwana wa dela, n boti la sɛla ya zi'an.
Se'ere en sɔi la, mam zamehɛ mɛ ti sadɔɔ seko woo puan, n nini tigɛ la sɛla ti n tara mɛ.
Mam mi' mam tari n mɛŋa se'em mɛ, n han ta sige, gee mina mam tari n mɛŋa se'em, n han le ta zom paaɛ paaɛ.
Yele ana wa, de se'ere puan, la yɛla za'a puan, mam zamehɛ la sugelum yele se'ere en boi putigerɛ puan, la kom puan, tara zo'e zo'e puan, la ka tari puan.
Mam ta'am iŋɛ sɛla woo se'em daana en bo'ori mam paŋa la puan.
Gee sadɔɔ seko woo puan, ya daa iŋɛ la itesuŋɔ, la yan lagum di mam nimbu'ɔ la.
Yamam Filipiduma sirum mi' ti, faarɛ yelehum pɔhega dabeha la puan ha la, mam en bahɛ Masedoniya la, lageŋɔ daa ka boi lagum tum bo' mam bu'a bii to'ore yɛla wa puan, han dagena yamam ma'a.
Mam a daa pun ta bɔna Tɛsalonika timpaberɛ ha la, ya bo' mam suŋɛ me na gaŋɛ buyina.
Dagi la n eere la bo'olum la, gee mam eere la nyuurɔ seto n wan kã'ahɛ zo'e zo'e beŋe bo' ya la.
Ya kɔ'ɔm yɔ mam la za'a za'a, ti n tara gaŋɛ.
Ya kɔ'ɔm tigehɛ mam mɛ suŋa suŋa, yele yele wuu mam nyaa to'e ya bo'olum la ti ya dikɛ tum Epafurodituse na la.
Bo dela nyuuŋo suŋɔ kaabegɔ bo'olum.
Bo dela kaabegɔ n tigeri Yinɛ nini.
Bala zuo, Mam Yinɛ wa wan tigeha ya sɛla woo ti ya bɔta, doohe la a tarega sum sebo n boi Yezu Kiresta puan la.
Pɛka dɛna tu Yinɛ, la tu Sɔ la dinɛ wuuha wuuha.
Taari.
Ba'ahegɔ pu'uhegɔ la ka'a Pu'uhɛ nɛresunduma la za'a en boi Kiresta Yezu puan la.
N suurɔ n boi la mam ka'lam pu'uheri ya na.
Nɛresunduma la woo pu'uheri ya na, yele yele wuu timbihera nɛŋadaana la yireduma la.
Tu Daana Yezu Kiresta zu'uhegɔ bɔna la ya Sia puan.
PƆHEGA Pɔɔl gɔŋɔ wa ti a gulehɛ bo' Kolosiduma wa, a gulehɛ ku bo' la lageŋɔ seko n bu Kolose la, tiŋa n bo' Esiya, bɔna Ɛfisu kinkɛleŋa.
Lagekuna wa dagi Pɔɔl n sɛ' kɔ, gee de boi la sansɛka ti Pɔɔl bihɛ ti la dela a tuunɛ, a tum la yamehi n ze'ele Ɛfisu, tinkãtɛ n boi Arome tiŋa, bɔna Esiya sɔ'ɔlum.
Pɔɔl wum ti pumpã'ahum pa'aleba n boi Kolose lageŋɔ la puan, pɛregera Pɔɔl ti, nɛra han wan ta'am baŋɛ Yinɛ gee nyɛ faarɛ suŋa suŋa, la dela a na'aha nɛheduma basɛba, la sia puan pahi la kpe'eŋo.
Le pa'ahɛ, pa'aleba wa yeti, la dela nɛra malum malema asɛ'a wuu ŋmaa gee dɔla kiha sɛ'a n boi dia la yɛla asɛ'a puan la.
Pɔɔl gulehɛ gu'ura pa'ali kuna wa gee pa'ala la yelemɛŋerɛ Kiresta yelehum.
A gulehegɔ la yele kankaŋi dela Yezu Kiresta dela se'em n wan ta'am bo' faarɛ suŋa suŋa.
Malema ana la dela sɛla n tari nɛra yɛhera Kiresta puan.
Doohe la Kiresta puan ti Yinɛ naam saazuo la timpaberɛ wa la doohe la eŋa puan a wan tari de lebena bo' Yinɛ.
La dela naari la Kiresta ma'a ti nɛra wan ta'am nyɛ faarɛ.
Pɔɔl nyaa yele ba pa'alegɔ wa n tari suŋɛ se'em sakereba vom puan.
La nari ti to baŋɛ suŋa ti, Takikuse en se'em n tari gɔŋɔ la na bo' Kolosiduma bo' Pɔɔl.
Onesimuse en daa doohe en, da'aberɛ se'ere zuo ti Pɔɔl gulehɛ gɔŋɔ a bo' Filemɔn la.
Yelesɛ'a en boi gɔŋɔ wa puan Yelesuma wa pɔhega .- Kiresta naanɛ la a tuuma .—.
Vompaalemɔ Kiresta puan .—.
Ba'ahegɔ pu'uhegɔ .-
Pu'uhegɔ Mam Pɔɔl en de Kiresta Yezu tuntuna, doohe la Yinɛ suboolum, la tu suuɔ Timoti en gulehɛ gɔŋɔ wa.
Tu gulehɛ bɔ'ɔra la nɛresunduma, la sakereba en de tu suurɔ Kiresta puan, bɔna Kolose tiŋa la.
Zu'uhegɔ dɛna ya dinɛ, la Yinɛ en de tu sɔ la suma'ahum.
Pɔɔl fara bu'a Tumam en ni pu'uhera bɔ'ɔra ya la, saŋa woo tu kɔ'ɔm bɔ'ɔra Yinɛ en de tu Daana Yezu Kiresta Sɔ la la fara, se'ere en sɔi la, tumam wum ya sakerɛ en ani se'em Kiresta Yezu puan, la nɔŋerɛ se'ere ti ya tara bɔ'ɔra nɛresunduma la za'a la, beere putɛ'se'ere en boi saazuo gura ya la zuo.
Ya pun tabelɛ wum beere putɛ' dina wa yele mɛ, gee baŋɛ wum yelemɛŋerɛ yelehum en de faarɛ yelehum la, n wa'am ya zi'an na la.
Woo bumɔ en wani wala gee zɔ'ɔra se'em tiŋa wa zuo za'a se'em la, bala mɛa ti bu wuna wala ya puan, pɔhɛ daan se'ere daarɛ ti ya wum, gee bɔkɛ Yinɛ zu'uhegɔ la.
Dina ti ya zamehɛ Epafaras zi'an, tu yameŋa tadaana, se'em ti tu nɔŋɛ la.
A dela Kiresta yelemɛŋerɛ tuntuna ya zuo, a bahɛ ti tu baŋɛ yan tari nɔŋerɛ Sia puan se'em.
Dina wa zuo, daan se'ere daarɛ ti tu wum dɛna wa la, tu ka go'e tu pu'uha bɔ'ɔra ya, gee suhera ti ya pirɛ la Yinɛ suboolum mi'ilum, la Sia puan yɛm woo, la bɔkerɛ woo, ti ya vɔna vom sebo en nari bɔ'ɔra Daana la, ti ya vom za'a tigɛ a nini wuu yan wan wuna wala tuunsunɛ woo puan se'em la, la yan zo'ore Yinɛ mi'ilum puan se'em la.
Ya kpe'em la paŋa sɛka woo en ze'ele Yinɛ paŋa puan na, ya dɛna sɛba en maahum ti ya ŋmibera sɛla woo puan la sugeri, gee nyɛɛna la pɛka bɔ'ɔra Sɔ la fara.
Sɔ se'em en iŋɛ ya ti ya lagum tara tɔtɛ la nɛre sunduma la en boi niihum puan la.
Yinɛ faaɛ tu mɛ yehe lika paŋa puan bahɛ, gee tee dikɛ tu ki'ihɛ a Dayɔba'arɛ sɔ'ɔlum la puan, se'em puan ti tu nyɛ faarɛ, la yele be'ero sugeri dia.
Kiresta Kpe'eŋo Kiresta dela Yinɛ se'ere ti tu ka nyɛta wa naanɛ, kiima naaŋɔ wa woo puan.
Se'ere en sɔi la, eŋa puan ti sɛla woo en boi saazuo la timpaberɛ wa zuo naam.
Sɛla ti tu nyɛta, la sɛla ti tu ka nyɛta, ba dɛna na'am, pahi, bihereba bii kpe'eŋo, sɛla woo naam doohe la eŋa puan, gee dɛna eŋa dinɛ.
Kiresta mɛŋa pun bɔna mɛ gee ti sɛla woo nyaa baŋɛ naam, eŋa puan ti naaŋɔ wa za'ana bɔna suŋa.
Eŋa en de zuo daana, lagehegɔ la puan.
Eŋa en de pi'ileŋo, dɛna kiima kum vo'ore puan yia, ti a ta'am wa'am na dɛna yiadaana sɛla woo puan.
Eŋa puan ti Yinɛ nini tigɛ ti a za'a za'a bɔna a puan, eŋa ti Yinɛ nini tigɛ ti a doohe a puan dikɛ sɛla woo naaɛ taaba bo' a mɛŋa, sɛla woo en boi timpaberɛ wa zuo, bii saazuo, doohe la Yinɛ en iŋɛ suma'ahum doohe la a ziim la pumpuuredɔɔ la zuo la.
Wunse'eren ha la ya daa nan zaaɛ mɛ, gee dɛna dinduma ya puti'ira puan, tuna be'em tuuma la, e a nyaa dikɛ ya naaɛ mɛ, doohe amɛŋa saala ingɔŋɔ kum la puan, ti a bahɛ ti tu dɛna tuulum nɛreba, ka tara dɛkɔ bii geere a nɛŋan, wuu ya han kelum gu'ura ya mɛhi suŋa, zɛ'a kankaŋi ya sakerɛ la puan, ka vuregera ya beere puti'irɛ se'ere ti faarɛ yelesuma la biŋe nuurɛ ti ya wum la, se'ere en muulɛ bo' bunvua en boi tiŋa wa zuo wa.
Mam Pɔɔl dela se'em ti ba looe bo' faari yelesuma wa.
Pɔɔl suure boi Kolosiduma puan Nananawa, mam nyɛɛni mɛ n namehegɔ la puan yamam zuo, mam inganɛ wa puan, bahɛ ya ti n yele de ŋwana yeti, mam ba'aheri la namehegɔ seko en gee Kiresta namehegɔ la puan, a iŋa la en de lageŋɔ la zuo.
Mam lebege la lageŋɔ la yameŋa, doohe la Yinɛ en bo' mam tuunse'ere ya zuo la, ti n bahɛ ti ya baŋɛ Yinɛ yelehum la suŋa suŋa, sɛla en sugɛ asaaleba zi'an yuuman yuuman, la buuri sahi puan ha, gee nyaa lilege bo' a tuulum nɛreba la.
Bama ti Yinɛ looe ti a doohe ba puan bahɛ ti ba baŋɛ Yinɛ suŋa en zo'e se'em yele se'ere en sugɛ wa puan bo' sɛba en dagi Yuuduma la, yele wa dela Kiresta n boi ya puan, en de ya beere puti'irɛ la suŋa.
La dela eŋa ti tu muula wa, ka'ana nɛra woo gee pa'ala nɛra woo yɛm puan, ti tu wan bi'ihɛ nɛra woo Kiresta puan.
Dina zuo ti mam zigera la pansɛka woo ti a dikɛ iŋɛ mam puan la paŋa la inkpeŋere la.
Mam boti ya baŋɛ mam mu'ɛ nini tuna se'em ya zuo, la sɛba en boi Laodisiya, la ya sɛba za'a en pun ka nyɛ mam la nini.
Mam boti ba suya nyɛ la kpemehego, naaɛ taaba nɔŋerɛ puan, gee nyɛ bɔkerɛ se'ere en gani za'a, tara tibehum, gee me tara mi'ilum doohe Yinɛ sugelum yele la en de Kiresta a mɛŋa la.
La dela Kiresta puan ti yɛm la mi'ilum tarega za'a bɔna.
Mam yeti ŋwana la dela, nɛra da pa'ahɛ ya la nɔmaalum.
La mam en ka boi la ya ingɔŋɔ puan bilam la, gee n boi la ya sia puan, gee nyɛɛna, bɔta ti n nyɛ yan ze' se'em kankaŋi la ya sakerɛ Kiresta puan.
Vom za'a boi la Kiresta puan Wuu yan to'e Kiresta Yezu en de Daana la, kelum vɔni ya ya vom la a puan, ba' ya nyɛga, gee mɛ ya mɛhi yagelɛ a zuo, gee sɛ' ya ze'ele kankaŋi sakerɛ la puan, wuu ban pa'alɛ ya se'em la, pirɛ yabera la fara bu'a.
Bihɛ ya suŋa ti nɛra da dikɛ ya da'aba doohe gɔŋɔ wogerɔ la pã'aheyooro doohe asaala malema, la sɛse'ehi en sɔi timpaberɛ wa bihera la, gee dagi Kiresta en boti se'em la.
Se'ere en sɔi la, eŋa Kiresta en de Yinɛ naanɛ de mɛŋa de mɛŋa en niiɛ inganɛ puan na.
Yamam n wa'am a zi'an na wa, sɛla woo wan ze'ele tuuntɔɔ bo' ya.
Eŋa en de se'em en de zuo daana, sɔna pahi, la kpe'eŋo za'a.
Eŋa puan ti ba ŋma yamam me sia puan ŋmaa, yan wan ŋmaaɛ ni ya ingɔŋɔ la zi'an bahɛ ni la, ya ŋmaa dɛ la Kiresta ŋmaa la puan.
Ban daa laaɛ ya la Kiresta ko'om sua puan la, ba daa lagum vo'e ya mɛ la en ya sakerɛ puan,Yinɛ paŋa la puan, Yinɛ se'em en vo'e en kum puan la.
Yan daa ki ya tuure puan, ya ingɔŋɔ la en ka ŋma la puan la, Yinɛ bahɛ ti ya vo'e mɛ la en, eŋa en daa di tu za'a tuure sugeri bo' tu.
Saalum gulehegɔ seko en daa gulehɛ gã'a gura tɔ, la ku namehegɔ seko en nari tu la.
A daa uue ku bahɛ la kinkɛleŋa ha, kpa' kɔ pumpuuredɔɔ la zuo.
A yɛɛhɛ pahi duma la kpe'eŋo mɛ, gee diihe ba nyanɛ peelumen, nyaŋɛ ba za'a za'a pumpuuredɔɔ la zuo.
Bala la, da bahɛ ya ti se'em zɛregɛ ya doohe dia bii nyua bii kiha dabeha, bii ŋmarehi paalehi, bii de'eŋo bii vo'ohego dabeha.
Bana wa daa dela yele sɛ'a n wan wa'am na la yinyiligo, gee Kiresta en de yelemɛŋerɛ la.
Da bahɛ ti nɛra sigehe fum, doohe eŋa en boti se'em doohe sigehe n mɛŋa yooro, suŋereba pu'uhegɔ, zaaheŋɔ yɛla, banaduma ukeri mɛ la asaala puti'irɛ la pa'alɛ mɛŋa, gee ka gi' Kiresta en de zuo la ti iŋa la za'a nyɛta diihum, gee naaɛ taaba doohe la a giila la innaanɛ la, zɔ'ɔra Yinɛ puan la.
Pumparum pa'aleba La han dɛna ti Kiresta puan, ya ki mɛ la pansɛka en sɔi tiŋa wa la, ŋwani ti ya vɔna wuu ya kelum dɛna la tiŋa wa zuo dinɛ la?
Ŋwani ti ya nana malema en de, “Da gurɛ, da lem, da kalum”?
Malema ana za'a tari bɔ'ɔra la sɛla en ni tum ta kuregɛ sagum.
Ba yeen dɛna la asaala ze'elego la pa'alegɔ.
Ba tari la naanɛ en ani wuu yɛm duma la, ba ta' zɛkera la ba mɛhi en boti se'em, sigehe n mɛŋa, ta'na nameha ba ihe, gee ba ka tari nyuurɔ bo' nɛra, la han wa'am yaalegɔ yɛla puan na.
Kiresta puan vompaalum Bala, la han dɛna ti ya vo'e mɛ la Kiresta, ye eere ya yele sɛ'a en boi tinsuŋan ha la, zi'an ti Kiresta zi'a Yinɛ zuɔ nu'o bɔba la.
Bahɛ ya ti ya puti'ira bɔna la yele sɛ'a en boi tinsuŋan ha la, dagi yele sɛ'a en boi timpaberɛ wa zuo, se'ere en sɔi la, ya ki mɛ, ti ya vom la sugɛ la Kiresta puan, Yinɛ puan.
Kiresta en de ya vom la han ta niiɛ na, yamam me wan lagum niiɛ la en, la na'ahegɔ.
Bala zuo, ku ya sɛla woo en boi ya puan dɛna tiŋa dinɛ zuo bunɔ wuu, yaluntuuma, dɛgerɔ tuuma, kunkoma'ahum, be'em kɔrehi, la nyika (en de baga kaabegɔ la).
Yele ana wa zuo ti Yinɛ sunsunyiim yɛ'a sɛba en ka nane la zuo na la.
Wunse'eren ha la, Yele ana mɛa ti yamam me yuum ita, yan yuum nan vɔi vom bumɔ taaba la.
Gee nananawa, la dela ya bahɛ yele aŋa woo, sunsunyiim, putuulum, nɛreba yu'ura sageŋɔ, kɛhega yetɔgum da zɛ'ɛta ya nɔya puan.
Da pareni ya bɔ'ɔra taaba, yan diŋɛ yɛɛ naanɛ kɛka la, la de itegɔ la, gee yɛ ya naanɛ paalega la pi' ya mɛhi, naanɛ se'ere en teere de mɛŋa saŋa woo ti de baŋɛ de Naana la mi'ilum la paaɛ paaɛ.
Teere dina puan la, Giriki ka boi ti Yuda bɔna; sɛba en ŋma ka boi, ti sɛba en ka ŋma bɔna; nɛreyooro ka boi ti nɛreyaalehi bɔna; da'aba ka boi ti sɛba en boi fai bɔna.
Gee Kiresta en de za'a gee bɔna ba za'a puan.
Wuu Yinɛ en looe ya la, ti ya dɛna tuulum nɛreba ti a nɔŋɛ la, bagɛ mɛhi la ya nɛreba giile, itesuŋɔ, sigehe mɛa, ma'ma', la sudi'ihego Ŋmiberi ya la taaba, ti se'em han tara se'ere la a tadaana, di ya sugeri bo' taaba.
Wuu Daana la en di sugeri bo' yamam se'em la, bala mɛa ti ya me suna ti ya di sugeri bu taaba.
Se'ere en gani za'a dela, bagɛ ya mɛhi la nɔŋerɛ, sɛla en bobere ya lagena taaba, ti ya tara nɔyinɛ sunɛ la taaba en bala.
Gee me bahɛ ti Kiresta suma'ahum pirɛ ya suya, yele se'ere zuo ti ba yi' ya na pa'ahɛ inganɛ deyina lageŋɔ la puan en bala.
Gee la ya me bo'ori Yinɛ fara.
Bahɛ ya ti Kiresta yelehum la bɔna ya puan seke.
Pa'ali ya gee ka'ana taaba la yɛm, gee ti nyɛɛma en boi ya suya puan la, tari ya saaŋɔ la baaŋa, la Sia puan yuuma ya suya puan bɔ'ɔra Yinɛ.
Gee ti sɛla woo ti ya ita, la dɛna tugum bii tuuma, iti ya sɛla woo Daana Yezu yu'urɛ la puan, bɔ'ɔra Yinɛ en de Sɔ la fara dɔla Yezu puan.
Kiresta kɔma yiya puan ze'elego Pɔgeba, sigeha ya mɛhi bɔ'ɔra ya sireba, wuu lan nari se'em Daana dɔlega puan la.
Sireba, nɔŋɛ ya pɔgeba, gee de makɛ iti ya ba vɛgela vɛgela.
Kɔma, nane ya ya dɔgereba yele se'ere woo puan, gee yele dina en tigeri Daana la nini.
Sɔduma, da nyiiha ya kɔma suya gee bala wan bahɛ ti ba sia yehe ya.
Da'aba, nane ya sɛba en sɔi ya tiŋa zuo wa la sɛla woo puan, dagi la ban boi ya nɛŋan la ma'a, ti ya ita ti ba puurɛ, gee ita ya bala la ya suure za'a, la Daana la zoolum.
Fum tuunɛ en de se'ere woo la, dikɛ fum mɛŋa bo' de wuu fum tuni bɔ'ɔra la Daana la gee dagi fum pee asaala puurɛ, yan diŋɛ mina ti Daana la puan ya wan ta to'e tɔtɛ ti la dɛna ya yɔɔrɛ la.
Ya tuni bɔ'ɔra la Daana Kiresta la.
Se'em en ka tuni sɛla en de ma'a la ba wan lebehe yɔ en sɛla woo ti a ka tum ma'a la, ti lugehego ka bɔna.
Kpɛ'ɛnduma, bo'ori ya ya da'aba buurɔ, la sɛla en de ma'a, gee ya mi' ti yamam me tari kpɛ'ɛma mɛ en boi tinsuŋan ha.
Pa'ahegɔ kã'aŋɔ Boni ya pu'uhegɔ puan saŋa woo gurɛ yan pu'uheri se'ere zuo la ya suya puan suŋa suŋa la fara bu'a.
Gee me pu'uha bɔ'ɔra tumam me, ti Yinɛ yu'ɛ kuleŋa bo' yelehum la, ti tu muulɛ Kiresta yele sɛ'a en sugɛ la, yele sɛ'a zuo ti mam bɔna paka deen wa, ti n ta'am lilege de suŋa wuu mam suni ti n muulɛ de se'em la.
Tara ya mɛhi suŋa la yɛm yiŋa duma zi'an, tari ya sansɛka woo ti ya nyɛ tuna suŋa suŋa.
Bahɛ ya ti ya tugum ana suŋa saŋa woo, ti saalum bɔna bu puan, ti ya mina yan wan lebehe nɛra woo se'em.
Ba'ahegɔ pu'uhegɔ Takikuse wan yele ya mam yɛla woo.
A dela nɔŋerɛ suuɔ, sakerɛ yameŋa, gee me dɛna mam da'aberɛ tadaana Daana la puan.
Mam tum en ya zi'an na la dina wa zuo, ti ya mina tumam ani se'em, gee me kpemehe ya suya.
A kini me na la Onesimuse, en de sakerɛ daana, tu suuɔ ti tu nɔŋɛ, a dela yamam ayima.
Ba wan yele ya sɛla woo en iti ka'lam.
Aristakuse ti ba lagum pagɛ la mam la pu'uheri ya na, bala mɛa ti Maki en de Banabase taya bia la, se'em ti tu yɛta ya a yele wa me pu'uha ya na.
A han wa'am ya zi'an na, to'e ya en suŋa.
Yezu se'em ti ba yi'ira Yusetuse la pu'uhi ya na.
Bana ma'a en de sɛba n ŋma bɔna mam tuntuneba tadaanduma la puan Yinɛ sɔ'ɔlum tuuma la puan.
Bana en de sɛba en bugelɛ mam suure.
Epafaras, en de ya ayima la, dɛna Kiresta [Yezu] da'aberɛ pu'uhi ya na.
A mɛɛrɛ saŋa woo pu'uhegɔ puan ya zuo, ti ya wan ze'ele bi'ɛ suŋa, gee ka bu'ura ya suure puan la Yinɛ sumboolum en de se'em.
Mam tɔgɛ a yele mɛ, doohe en mu'ɛ nini tuna se'em bɔ'ɔra yamam la sɛba en boi Laodisiya la Hirapolise tihi puan la.
Luki en de sunɔŋerɛ tiba la, la Demase pu'uhi ya na.
Pu'uhi ya n suurɔ seto en boi Laodisiya la, gee pu'uhɛ ya tu taya Nyimfa, la lageŋɔ la en boi a yire la.
Ba han ta kãalɛ gɔŋɔ wa bo' ya ba'ahɛ, bahɛ ya ti ba kãalɛ kɔ bo' lageŋɔ la en boi Laodisiya tiŋa puan la me, gee la ya me kãalɛ gɔnseko en gulehɛ bo' Laodisiya tiŋa lageŋɔ la me.
Gee me yele Akipus yeti, “Bihɛ suŋa la fum ba'ahɛ tuunse'ere ti fum to'e Daana zi'an la.” Mam Pɔɔl en gulehɛ pu'uhegɔ wa la n mɛŋa nu'o.
Tɛri ya mam boi paka deen la.
Zu'uhegɔ bɔna la ya.
PƆHEGA Tɛsalonika daa dela tinkãtɛ Masedoniya timpaberɛ.
Pɔɔl en pi'ilum lageŋɔ la bini, eŋa en ta bahɛ Filipi timpaberɛ ba'ahɛ la.
La ka yuue, gee ti diŋo yuum bɔna Yuuduma la zi'an, la sɛba en yuum tari nintɛrega la Pɔɔl en nyaŋɛ muulɛ Kiresta yelehum la bo' sɛba n dagi Yuuduma la tiŋasuka la, sɛba en yuum ba' bɔta Yuuduma pu'uhegɔ la.
Ba yuum pɛregɛ Pɔɔl mɛ ti a bahɛ Tɛsalonika gee kiŋɛ Bereya timpaberɛ.
Pooren, en paaɛ Korinti timpaberɛ ba'ahɛ la, ti Pɔɔl to'e a mɛŋa sɔɔleŋa en ze'ele a zɔsuŋɔ la a tuntuna tadaana Timoti zi'an yɛhera yelesɛ'a en boi Tɛsalonika lageŋɔ la puan.
Pɔɔl yia gɔŋɔ ti a gulehɛ bo' Tɛsalonika timpaberɛ la daa gulehɛ ti a kpemehe gee malum bahɛ ti Kiresta kɔma en boi bini la sɛ ze'ele kankaŋi.
A bo' fara la en wum ba sakerɛ la nɔŋerɛ yele se'em la.
A tiihɛ ba vom sebo taaba ti a daa vɔna eŋa en daa boi la ba la, gee lebehe ba soke sɛ'a en ze'eti lageŋɔ la puan yɛhera Kiresta lɛbega daarɛ na la yele.
Sakerɛ se'em en ki gee ti Kiresta nan ka lebena la wan kelum lagum nyɛ vom sebo en ka tari ba'ahegɔ ti a lɛbega daarɛ la wan tari na la?
La ŋwani ma'a ti Kiresta wan lebena yɛ'ɛha?
Pɔɔl daa dikɛ sankana yele ba yeti ba kelum tuna bããlam gee ze' gura putɛ'se'ere ti ba tara Kiresta lɛbega daarɛ na la.
Yelesɛ'a n boi gɔŋɔ wa puan Pɔhega .
Sakerɛ la pɛka .—.
Kiresta kɔma vom kpemehego .- Kiresta kinɛ pa'alegɔ .—.
Ba'ahegɔ kpemehego .- Ba'ahegɔ .-
Pu'uhegɔ Mam Pɔɔl, Silevanuse, la Timoti en gulehɛ gɔŋɔ wa bɔ'ɔra sakereba Lageŋɔ la en boi Tɛsalonika la, Yinɛ en de Sɔ la, la Daana Yezu Kiresta.
Zu'uhegɔ la suma'ahum bɔna la ya.
Tɛsalonikaduma sakerɛ en de makerɛ Tumam daarɛ woo bo'ori Yinɛ fara mɛ ya za'a zuo, gee puta ya yu'ura tu pu'uhegɔ puan saŋa woo.
Tu tɛɛra tu Yinɛ en de tu Sɔ la nɛŋan ya sakerɛ tuuma, la ya nɔŋerɛ tuuma, la yan ze' se'em kankaŋi ya beere puti'irɛ la puan se'em tu Daana Yezu Kiresta puan la.
Tu mi', tu suurɔ wa en de Yinɛ sunɔŋerɛ nɛreba wa, ti eŋa en looe ya, beni zuo, tu faarɛ yelehum muulegɔ la ka wa'am ya zi'an na dɛna la yetɔgum ma'a, gee bu wa'am mɛ na la paŋa, la Fa'a Sia, la suteere paŋa.
Wuu yamam en mi' tumam en pa'alɛ ya tumam en de nɛresɛba taaba bɔna la ya yamam zuo la.
Ti yamam me tɔgehɛ tumam, la tu Daana la, se'ere en sɔi la, la yan pun nyɛta namehegɔ la, ya to'e yelehum la mɛ la nyɛɛma sɛ'a ti Fa'a Sia bo' la mɛ.
Bala ti ya dɛna makerɛ bo' sakereba la woo en boi Masedoniya la Akaiya tihi la.
Se'ere en sɔi la, Daana yelehum la doohe ya puan yehe mɛ, dagi la bu paaɛ la Masedoniya la Akaiya tihi ma'a puan, gee zi'an woo, ya sakerɛ se'ere tara Yinɛ puan la niiɛ mɛ, ti la pun ka pakɛ ti tumam le tɔgɛ de yele.
Se'ere en sɔi la, nɛre sɛba en boi tihi sina puan la, puti tu yele mɛ yan to'e tu se'em, la yan ŋmɛregɛ baga kaabegɔ puan se'em lebe Yinɛ zi'an na, ti ya tuna bɔ'ɔra Yinɛ vua, la yelemɛŋerɛ Yinɛ wa se'em, gee gura a Dayua la en wan ze'ele saazuo na la, se'em ti a ihege en kum puan la.
Yezu, se'em en faaɛ tɔ Yinɛ sunsunyiim sebo en kini na la.
Pɔɔl tuuma Tɛsalonika puan Yamam mɛhi mi', n suurɔ, ti tu kinɛ ya zi'an na la, ka bahɛ yoo, gee la tumam en pun nyɛ namehegɔ, la zufagehum sebo itegɔ seko Filipi timpaberɛ wuu yan mi' de se'em la, tumam kelum tara inkpegere mɛ muula Yinɛ faarɛ yelehum la, la sɛba en pun ka sakɛ bo' tu la en zo'e se'em la.
Tumam en yeti ya sɛla la ka ze'ele la pa'ahegɔ bii putɛ'yoo, bii nigeŋɔ puan na, gee wuu Yinɛ en bihɛ nam tɔ ti a dikɛ faarɛ yelehum wa iŋɛ tu nu'uhen se'em la, bala ti tumam ka tɔgera ti tu pee saaleba suya, gee tu pee Yinɛ suure, se'em en makere tu suya bihɛ la.
Wuu yan mi' se'em la, ti Yinɛ me dɛna tumam aze'nyɛ daana se'em la, tu ka tabelɛ wa'am ya zi'an na la nɔmaalum yetɔgum, bii la kunkonyiim puti'irɛ, bii tu ɛɛra pɛka saaleba zi'an, la dɛna yamam zi'an bii basɛba zi'an, tu ta'am soke ya sɛla yele, wuu tumam en de Kiresta tuntuneba la.
Gee tu daa ani la ma'ma la ya, wuu pɔgesɔɔ en biheri ka mɛŋa kɔma la giile se'em la.
Tu ba' tara la ya giile gaŋɛ zuo, ti tu iŋɛ tu puti'irɛ ti tu tɔrɛ la ya, dagi la Yinɛ faarɛ yelehum la ma'a, gee tu mɛhi vom.
Se'ere en sɔi la, ya ba' bɔna la tu suya puan.
Ya tɛri tumam n daa tuni gee nameha se'em, n suurɔ, tu daa tuni la bala yu'uŋɔ la wuntɛɛŋa za'a, ti tu da dɛna zeero bo' ya, tumam n muulɛ Yinɛ faarɛ yelehum la bɔ'ɔra ya la.
Yamam dela aze'nyɛduma, la Yinɛ me, tumam en de tuulum, la tuuntɔɔ, ka tara tuure tu itegɔ puan se'em bɔ'ɔra yamam sɛba en nam la.
Wuu yan mi' se'em la, tumam iti ya woo mɛ, wuu Sɔ en iti a kɔma se'em la, ka'ana, gee kpɛmeha ya, gee me bɛlena ya ti ya vɔna vom sebo taaba n nari bɔ'ɔra Yinɛ, se'em en yi' ya ki'ihɛ a mɛŋa sɔ'ɔlum, la a suŋa puan la.
Tu me kelum bɔ'ɔra Yinɛ fara mɛ saŋa woo yele dina wa zuo.
Ti yan to'e Yinɛ yelehum la ti ya wum tu zi'an la, ya nam bu mɛ, ti bu dagi asaala yelehum, gee bu sirum dela Yinɛ yelehum sebo en tuni la yamam sɛba en nam la suŋa suŋa.
Gee yamam n suurɔ wa, ya dela sɛba en tɔgehi Yinɛ lageŋɔ la en boi Kiresta Yezu puan bɔna Yudiya la.
Se'ere en sɔi la, ya namehɛ la bala mɛa ya mɛhi nɛreba zi'an, wuu ban yuum iŋɛ Yuuduma puan se'em la.
Sɛba en ku' Daana Yezu, la nɔtɔgeheba la, gee sa'ɛ tu bahɛ yiŋa la.
Ba ba' tum sagum la Yinɛ suure, gee ka sakera bɔ'ɔra se'em se'em, doohe la ban pɛregeri tɔ ti tu da tɔgera yelehum la bɔ'ɔra sɛba en dagi Yuuduma, ti ba nyɛ faarɛ la.
Ŋwana ti saŋa woo, ba be'em la malum pa'ahera, gee ti Yinɛ sunsunyiim wan sige ba zuo mɛ ba'ahegɔ puan.
Pɔɔl le bɔta a bihɛ Tɛsalonikaduma Gee han dɛna tumam n suurɔ, saŋa fii wa tumam han lebege kiibehe la tumam en welege tu mɛhi ya zi'an ingɔŋɔ wa puan la, gee dagi suure puan.
Tu ba' bɔta mɛ la sunɔŋerɛ ti tu nyɛ taaba la tu nini.
Se'ere en sɔi la, tu ba' boti ni ti tu wa'am ya zi'an me na.
Yelemɛŋerɛ, mam Pɔɔl kɔ'ɔm boti ni n lebe ya zi'an mɛ na yɛ'ɛha, gee Sagena la en gu' tu sore la.
Beni en de tumam beere puti'irɛ, bii nyɛɛma, bii nyu'ɔ ŋmɛ'a muŋa tu Daana Yezu nɛŋan, a lɛbega daarɛ na la?
La dagi la yamam?
Ɛ̃ɛ, yamam en de tumam na'ahegɔ la tu nyɛɛma!
Ŋwana, tumam en daa kan le ta'am ŋmibe la zuo, tu daa iŋɛ tu puti'irɛ ti tu yee la tu ma'a Atense timpaberɛ puan, gee tum Timoti tu suuɔ, la tu tuntuna tadaana Yinɛ puan, se'em en muuli Kiresta faarɛ yelehum la, ti a wa'am na bo' ya paŋa, gee kpemehe ya ya sakerɛ la zuo, ti ya se'em da miina mɛlehegɔ kuna wa zuo.
Yelemɛŋerɛ, ya mɛhi mi' ti tumam n lu' tu suya ti tu paaɛ zi'an n bala.
Yelemɛŋerɛ, tumam n daa boi la ya la, tu pun daa yele ya mɛ, gee ti la nan ka paaɛ, ti tu wan nyaa mɛlehɛ, ti la sirum wa'am na dɛna bala, wuu yan mi' de se'em la.
Yele dina wa zuo, mam daa kan le ta'am ŋmibe la zuo, ti n tum na, ti n baŋɛ ya sakerɛ la en ze' se'em.
Mam zoti la dabeem ti daan se'ere mageha la magehɛ ya bihɛ mɛ, ti tu namehegɔ tuuma la bahɛ yoo.
Timoti inkpegere sɔɔleŋa Gee Timoti nan kɔ'ɔm ze'ele la ya zi'an wa'am tu zi'an na wa.
A tari la yelesuma na bo' tu doohe ya sakerɛ, la ya nɔŋerɛ en ani se'em.
A me yele tu ti ya kɔ'ɔm tɛra tu yele mɛ suŋa suŋa, gee mu'ɛ bɔta ti ya nyɛ tɔ, wuu tumam en kɔ'ɔm bɔta ti tu nyɛ ya se'em la.
Ŋwana zuo, n suurɔ, tumam susageŋɔ, la tu mɛlehegɔ wa puan za'a, tumam ihe kpeŋe mɛ yamam zuo, doohe la ya sakerɛ la.
Se'ere en sɔi la, tumam wan vɔna, ya han kelum sɛ zɛ'a kankaŋi Daana la puan.
Tu wan iŋɛ la ŋwani bo' Yinɛ fara yamam zuo la ti la seke, la nyɛɛma sɛ'a ti tumam tara Yinɛ nɛŋan yamam zuo wa?
Yu'uŋɔ la wuntɛɛŋa, tu pu'uhi mɛ la ninmu'urɛ ti tu nyɛ ya la tu nini, la tu malum lebehe sɛla woo en pɔ̃hegɛ ya sakerɛ puan la.
Nananawa, tu Yinɛ, la Sɔ la mɛŋa, la tu Daana Yezu pa'alɛ tu sore, ti tu wa'am ya zi'an na.
Gee ti Daana la iŋɛ ya ti ya zo'e, gee pirɛ la nɔŋerɛ bɔ'ɔra taaba la nɛra woo, wuu tumam en pirɛ la nɔŋerɛ bɔ'ɔra ya se'em la.
A wan kpemehe ya suya la Yinɛ tuulum vom puan, ti ya ka tara tuure tu Yinɛ, la tu Sɔ la nɛŋan, tu Daana Yezu, la a nɛresunduma la kinɛ puan na.
Vom sebo n tigeri Yinɛ nini Ba'ahegɔ puan, n suurɔ, tu yeti ya mɛ gee ka'ana ya Daana Yezu puan ti, wuu yan zamehɛ tu zi'an, yan wan vɔna se'em tigɛ Yinɛ nini la, (wuu yelemɛŋerɛ, yan pun ita se'em wa la), malum iŋɛ ya bala paaɛ paaɛ.
Se'ere en sɔi la, ya mi' pa'alegɔ seko ti tu dikɛ bo' ya doohe Daana Yezu puan la.
Ŋwana en de Yinɛ sumboolum, ti ya sukɛ ya mɛhi.
Ya ayima ayima yehe ya mɛhi yaluntuuma puan.
Ti ya ayima ayima mina yan wan ta'am tara ya ihe tuulum tarega, la na'ahegɔ tarega.
Dagi la ya tara kunkoma'ahum wuu sɛba en dagi Yuuduma en ka mi' Yinɛ la.
Ti ya se'em da tuue, bii fã a suuɔ yele ana wa puan, beni zuo, Daana la mɛŋa en wan lerege yele ana woo puan, wuu tumam en pun te'ele yele ya gee ka'am ya la ninmu'urɛ se'em la.
Yinɛ ka yi' tu na bahɛ dɛgerɔ tuuma puan, gee tu dɛna Yinɛ tuulum duma.
Ŋwana zuo, se'em woo en zagehɛ yele ana wa, ka zagehɛ la asaala kpe'eŋo gee Yinɛ, se'em me en bo'ori tu a Fa'a Sia la.
Nananawa, han dɛna suurɔ nɔŋerɛ yele, ya ka eere se'em gulehɛ bo' ya na.
Se'ere en sɔi la, Yinɛ en pun pa'alɛ yamam ti ya nɔŋɛ taaba mɛ.
Ti la me sirum dɛna asira ti ya nɔŋɛ ya suurɔ woo en boi Masedoniya timpaberɛ puan mɛ.
Gee tumam ka'ani ya mɛ n sunɔŋerɛ duma wa, ti ya malum iŋɛ bala paaɛ paaɛ.
Ya kpeŋe ya mɛhi bɔna bããlam, biha ya mɛhi yɛla, gee sakɛ ya tuna la ya mɛhi nu'uhi wuu tumam en pa'alɛ ya se'em la, la ya ta'am tara ya mɛhi suŋa, ita sum bɔ'ɔra yiŋa duma, gee da dikɛ ya mɛhi delum se'em.
Daana la lɛbega na Gee tu ka boti ya bɔna aliko n suurɔ, doohe sɛba en ki la yele, ti ya suya da ba' sagum wuu sɛba en ka tara beere puti'irɛ la.
Tumam en diŋɛ nam ti Yezu ki' mɛ gee ihege la, bala mɛa ti Yezu puan, Yinɛ wan tari sɛba en ki la en la wa'am na.
Ŋwana zuo, ti tu yɛta ya Daana yelehum la puan yeti, tumam sɛba en vɔi wa, la sɛba en yee gura Daana kinɛ na la, sore ka boi ti tumam wan tole sɛba en ki la nɛŋa.
Se'ere en sɔi la, Daana la mɛŋa wan sige na, doohe la nuurɛ ti ba bo' la kɔkɛ'ɛŋa, ti suŋereba nɛŋa daana la yi' na, ti Yinɛ tintanɛ la pɛɛbera, ti sɛba en ki' Kiresta puan la ihege yia, ti tumam sɛba en vɔi wa, la tu sɛba en yee wa, wan naaɛ la ba sagbama puan, ti tu to'ohe Daana la kusebego puan, bala ti tu wan bɔna la Daana la wuuha wuuha.
Bala, kpemehe ya taaba la yelehum buna wa.
Nananawa, han dɛna saŋa la bii dabeherɛ la, n suurɔ, ya dagi ba gulehɛ sɛsɛla bo' ya.
Se'ere en sɔi la, ya mɛhi mi' suŋa ti Daana la dabeherɛ la, wan wa'am na wuu yu'uŋɔ nageyiga la.
Ba han ta yeti, “Suma'ahum bii fai nyaa boi.” Bilam bilam ti sageŋɔ wan sige ba zuo na, ti too la ana wuu pɔka n virege la, ti piirɛ kan bɔna!
Gee yamam n suurɔ, ya ka boi lika puan, ti de daarɛ la ta iŋɛ ya pakerɛ wuu nageyiga la.
Se'ere en sɔi la, ya za'a dela niihum kɔma, dɛna beyiine kɔma.
Tumam dagi yu'uŋɔ, bii lika puan kɔma.
Bala, da bahɛ ya ti tu gihere ya wuu basɛba n iti se'em la, gee bahɛ ya ti tu piga, gee tara tu mɛhi suŋa.
Se'ere en sɔi la, sɛba n gihere, gihere la yu'uŋɔ, ti sɛba n bugeri, bugera yu'uŋɔ.
Gee tumam en de beyiine kɔma la, bahɛ ya ti tu tara tu mɛhi suŋa, gee yɛ sakerɛ la nɔŋerɛ ti la dɛna tu nyu'ɔ tɛ'ɛlega, Gee han dɛna tu zuo wanɛ, tu vuge faarɛ en de tu beere puti'irɛ la.
Se'ere en sɔi la, Yinɛ ka maahum tu ba'ahegɔ zi'an bahɛ la sunsunyiim puan, gee tu nyɛ faarɛ doohe tu Daana Yezu Kiresta puan, se'em en ki bo' tu, ti tu pige woo, tu gihi woo, tu ta'am vɔna la en.
Ŋwana zuo, kpemehe ya taaba gee mɛta taaba wuu yan pun ita se'em la.
Ba'ahegɔ kã'aŋɔ, pu'uhegɔ la ka'a Gee tu beleni ya mɛ tu suurɔ, na'aheri ya sɛba en tuni ya puan la, sɔna ya biha Daana la puan, gee ka'ana ya la.
To'ohe ya ba suŋa suŋa la nɔŋerɛ, ba tuuma la zuo.
Boni ya la suma'ahum la taaba.
Tu yeti ya mɛ la ninmu'urɛ tu suurɔ, ti ya ka'ana sɛba en iti bura bura la, la ninmu'urɛ, gee kpɛmeha sɛba puti'ira en kɔ'ɛ la.
Suŋeri ya tarenduma, tari ya sugeri bɔ'ɔra ba za'a.
Bihɛ ya suŋa ti ya se'em da dikɛ be'em yɔ be'em.
Gee saŋa woo, eere ya ti ya ita sum bɔ'ɔra taaba, la nɛra woo.
Nyɛɛni ya saŋa woo, pu'uheri ya da gɔ'ɔra, bo'ori ya Yinɛ fara yelese'ere woo puan.
Se'ere en sɔi la, Yinɛ sumboolum n bala bo' ya Yezu Kiresta puan.
Da kiiheri ya Fa'a Sia la.
Da zɛregerɛ ya nɔtɔgeheba yelehum la, gee magehere ya sɛla woo biha.
Gurɛ ya sɛla en ani suŋa la mɔpi.
Yehe ya mɛhi be'em woo puan.
Suma'ahum Yinɛ la mɛŋa wan sukɛ ya za'a za'a.
Ya sia za'a, la ya puti'irɛ za'a, la ya iŋa za'a, la ya inma'ahum za'a, maahum ya biŋe gura tu Daana Yezu Kiresta kinɛ na.
Se'em en yi' ya la dela sakerɛ daana, a wan iŋɛ ŋwana wa.
N suurɔ, pu'uheri ya bo'ori tɔ.
Pu'uheri ya suurɔ woo la tuulum kɔkerɛ.
Mam ka'ani ya mɛ Daana la puan, ti ya kãalɛ gɔnkuna wa bo' suurɔ la za'a.
Daana Yezu Kiresta zu'uhegɔ wan bɔna la ya.
(Taari.)
PƆHEGA Nɔkpe'ene ŋmɛ'a en yuum boi sakerɛ duma la tiŋasuka yɛhera sansɛka ti Kiresta wan lebena la, daa bahɛ mɛ ti gbiregeri kelum bɔna Tɛsalonika lageŋɔ la puan.
Yi'i Tɛsalonikaduma gɔŋɔ wa kɔ'ɔm nam mɛ ti Daana la kinɛ dabeherɛ la pun paaɛ me na.
Pɔɔl demehe putɛ'dina wa, pa'ala ba ti Kiresta nan kan lebena, han dagena kulekpa'bɛ'a la putɔɔnɛ wan ta zom paaɛ de beene bɔna bunsilemasio nɛŋa daana la nu'uhen ti ba yi'ira en ti “Se'emdaana en ka kihi yele daana la” se'em en ka sakɛ bo' Kiresta la.
Tuntuna la kɔ'ɔm ka'am a kãaleba la, la ninmu'urɛ ti ba kelum sɛ ze'ele kankaŋi ba sakerɛ puan daaŋɔ la namehegɔ han pun ta paaɛ ba la se'em me.
Ba da dɛna zinyageduma, gee ba ba sakɛ tuuma gee ti ba nu'o paara ba nɔyan.
Ba vɔna wuu Pɔɔl en tum se'em la a tuntuna tadaana duma la, gee kelum ita suŋa.
Yelesɛ'a en boi gɔŋɔ wa puan Pi'ileŋo .- Pɛka la fara bu'a .- Kiresta kinɛ pa'alegɔ .- Kiresta kɔma vom kpemehego .-
Pu'uhegɔ Mam Pɔɔl, Silevanuse, la Timoti, en gulehɛ gɔŋɔ wa bɔ'ɔra Tɛsalonikaduma lageŋɔ la n boi doohe Yinɛ en de tu Sɔ la, la tu Daana Yezu Kiresta paŋa puan la.
Zu'uhegɔ bɔna la ya, ti suma'ahum en ze'ele Yinɛ tu Sɔ, la tu Daana Yezu Kiresta zi'an na bɔna la ya.
Fara bu'a Tu dela tu bo' Yinɛ fara saŋa woo ya zuo n suurɔ, wuu lan nari se'em.
Beni zuo, ya sakerɛ la zo'ore mɛ yabera, ti ya woo en nɔŋɛ taaba se'em la malum pa'aha.
Ŋwana zuo, tumam mɛhi ŋmɛ'ɛri la nyɔ' ya zuo, Yinɛ lageŋɔ la puan, la yan sɛ ze'ele kankaŋi gee tara sakerɛ ya mɛlehegɔ a too seko puan ti ya ŋmibera wa.
Kiresta gakerɛ la kini na Ŋwana en de daalehum bo' Yinɛ tuuntɔɔ gakerɛ la, a maahum ti a bahɛ ti ya nara mɛ la Yinɛ sɔ'ɔlum la, ti ya me namehera bu zuo la.
La dela ma'a bo' Yinɛ ti a lerege pɔgeleŋɔ bo' sɛba en pɔgelum ya la, gee bo' sɛba ti ba pɔgelum la me fai, ta ta' la tumam me, Daana Yezu han ta ze'ele saazuo niiɛ na, la a suŋereba bumpahi la.
Kina na la bugum en diti zigi zigi, lɛregera sɛba en ka mi' Yinɛ, la sɛba en ka nam Daana Yezu faarɛ yelehum la.
Bana n wan ta nyɛ namehegɔ n ka tari ba'ahegɔ sageŋɔ la.
Sɛba ti ba yelege ba Daana la nɛŋan, a suŋa, la a paŋa la puan.
De daarɛ la, a han ta wa'am na ti a Niiɛ a suŋa la, a suŋa la wan niiɛ a nɛresunduma la puan, ti sɛba woo en nam zɛ'a yɛli a suŋa la zuo, se'ere en sɔi la, ya nam tumam aze'nyɛ muulegɔ la mɛ.
Lan paaɛ ŋwana beene la, tu pu'uheri saŋa woo mɛ bɔ'ɔra ya, suhera ti Yinɛ wan bahɛ ti ya nara la a yi'a la ti a yi' la.
A wan doohe a paŋa la puan bahɛ ti ya putɛ'suma la ya sakerɛ tum, ti tu Daana Yezu yu'urɛ la nyɛ na'ahegɔ ya puan, ti yamam me nyɛ na'ahegɔ a puan, doohe tu Yinɛ zu'uhegɔ, la tu Daana Yezu Kiresta puan.
Be'em daana Gee han dɛna tu Daana Yezu Kiresta kinɛ na la, la tumam n wan ta lagehɛ taaba bɔna la en la, tu beleni ya mɛ, tu suurɔ, ti ya da bu'ura ya puti'ira puan, bii ya pabegɛ Sia puan bii yelehum bii gɔŋɔ seko en zi'im ze'ele tumam zi'an na yɛta ti, Daana dabeherɛ la pun paaɛ mɛ.
Da bahɛ ya ti se'em pã'ahɛ ya sadɔɔ seko puan.
Se'ere en sɔi la, daan dinɛ daarɛ la kan wa'am na, han dagena pobiriga la n wa'am yia na.
Se'em daana en ka kihi yele la, niiɛ a mɛŋa na, se'em ti la pun maahum biŋe ti a nyɛ sageŋɔ la.
A ka sakɛ bo' se'em, gee zɛkɛ a mɛŋa gana sɛla woo ti ba yi'ira yinɛ bii na'ahegɔ daana woo, la a nyaa ta'am tara a kuka Yinɛ pu'uhegɔ yire puan, dikɛ a mɛŋa lebege Yinɛ.
Yamam ka tɛri ti mam pun yele ya yele ana wa, mam daa kelum bɔna la ya la?
Ya mi' sɛla en gu'uri be'em daana wa kinɛ nananawa mɛ, gura a ta niiɛ a mɛŋa, a saŋa la han ta paaɛ.
Se'ere en sɔi la, se'em daana en ka kihi yele la nyaleŋɔ la pun tuna mɛ, gee la wan niiɛ la se'em ma'a ti se'em en gu'uri a paŋa nananawa la ta bahɛ.
Bala ma'a ti se'em daana en ka kihi yele wa nyaa wan niiɛ a mɛŋa na, se'em ti Daana Yezu wan sagum en la a nuurɛ sabeeo, diihe en vi doohe a lɛbega la puan na.
Se'em daana en ka kihi yele la kini na niiɛ mɛ Sagena la tuuma puan, se'em en tari pahi woo, kirehi, la pumpɔreŋɔ nyalema tuuma, la pa'ahegɔ kãra woo, bɔ'ɔra sɛba en wan bahɛ yoo, ban zagehɛ ba nɔŋɛ yelemɛŋerɛ la ba nyɛ faarɛ la.
Ŋwana zuo ti Yinɛ tum pa'ahegɔ paŋa na, ti ka bahɛ ti ba nam bo' pumpɔreŋɔ, ti la bahɛ ti sɛba woo n ka nam yelemɛŋerɛ la, gee dikɛ la kunkɔma'ahum la dɛgerɔ tuuma la nyɛ sageŋɔ.
Ba looe ya bo' la Faarɛ Gee tumam dela tu bɔ'ɔra Yinɛ fara saŋa woo ya zuo, n suurɔ ti Daana la nɔŋɛ wa, se'ere en sɔi la, Yinɛ en looe ya ti ya dɛna wala diina faarɛ puan, doohe Fa'a Sia la en pee ya la, la yan nam yelemɛŋerɛ la.
Dina zuo, ti a yi' ya doohe tumam n muulɛ faarɛ yelehum la bo' ya la, ti ya ta'am tara tu Daana Yezu Kiresta suŋa la.
Bala zuo, n suurɔ, sɛ ya ze'ele kankaŋi, gee gurɛ ya pa'ali seko ti tu pa'alɛ ya la.
La dɛna tu nuurɛ pa'alegɔ, bii tu gulehɛ la gɔŋɔ bo' ya na.
Nananawa, tu Daana Yezu Kiresta mɛŋa, la Yinɛ en de tu Sɔ se'em en nɔŋɛ tɔ gee doohe a zu'uhegɔ puan, bo' tu sumbugehum la beere putɛ'sunɛ en ka tari ba'ahegɔ la, bugelɛ ya suya, gee kpemehe ya suya tunsuma woo la yetɔge sumɔ woo puan.
Pu'uhɛ ya bɔ'ɔra tɔ Ba'ahegɔ puan, n suurɔ, pu'uheri ya bo'ori ya tɔ, ti Daana yelehum la yiregɛ kalam gee nyɛ na'ahegɔ zi'an woo, wuu bumɔ en ani se'em ya puan wa, gee ti tumam me piiɛ putɔpa, la nɛre ŋmɛlema duma nu'uhen.
Se'ere en sɔi la, dagi nɛra woo en tari sakerɛ.
Gee Daana la dela yelemɛŋerɛ daana.
A wan sɛ ya ze'ele, gee gu' ya nɛrebɛ'a la zi'an.
Tumam nam Daana la mɛ ya zuo, ti ya iti, gee wan kelum ita yelesɛ'a za'a ti tu bo' ya nuurɛ ti ya ita la.
Daana la bahɛ ti ya suya kiŋɛ Yinɛ nɔŋerɛ, la ŋmibega Kiresta puan.
Zinyageduma ka'agɔ Nananawa, tu bo'ori ya la nuurɛ tu zɔduma, Daana Yezu Kiresta yu'urɛ puan ti, ya zaaɛ la sakereba sɛba en vɔi zinyagerɛ vom, ka dɔla la pa'aleŋɔ la ti ba to'e tumam zi'an la.
Se'ere en sɔi la, ya mɛhi mi' yan de ya tɔgehɛ tumam se'em.
Tu daa dagi zinyage duma tumam n daa boi la ya la, tu daa ka di se'em dia gee ka yɔ.
Gee tu daa tuni mɛ gee wɔbegera muregere yu'uŋɔ la wuntɛɛŋa, ti tu da dɛna zeero bo' ya se'em.
Ŋwana dagi la tu ka tari la sore ti tu soke ya tumam en boti sɛla, gee tu boti tu iŋɛ biŋe mɛ ti ya tɔgehɛ.
Se'ere en sɔi la, tumam en daa pun bɔna la ya la, tu bo' ya nɔdina wa mɛ yeti, “Se'em en ka boti a tum, da di.” Tumam wum ti ya sɛba vɔi la zinyagerɛ vom, yeen kiilena, ka tara tuun vua.
Nananawa, nɛre bana taaba wa, tu bo'ori ya nuurɛ, gee ka'ana ya Daana Yezu Kiresta puan, ti nɛra woo tum ti a nu'o paaɛ a nuuren .
N suurɔ, da taregɛ ya la itesuŋɔ.
Mini ya sɛba en ka nam sɛla ti tu yɛta ya gɔnkuna wa puan wa.
Da tari ya sɛsɛla ita la ba, bala ti vi wan di ba, gee la bala za'a, da bihɛ ya ba wuu ba dela ya dinduma, gee ka'ani ya ba la ninmu'urɛ wuu ya suurɔ la.
Ba'ahegɔ pu'uhegɔ, la ka'a Nananawa, suma'ahum Daana la mɛŋa wan bo' ya suma'ahum saŋa woo, sadɔɔ seko woo puan.
Daana la bɔna la ya za'a.
Mam Pɔɔl, n gulehɛ pu'uhegɔ kuna wa la n mɛŋa nu'o.
Ŋwana wa en de daalehum mam gɔŋɔ woo puan, mam n gulehɛ se'em n bala.
Tu Daana Yezu Kiresta zu'uhegɔ bɔna la ya za'a.
PƆHEGA Timoti dela bumbile paalega en dole Kiresta a ma dela Yuu ti a sɔ dɛna Giriki.
A dela Pɔɔl dɔla la a suŋera Yinɛ tuuma la puan.
Pɔɔl yia gɔŋɔ wa gulehɛ bo' la Timoti tɔgeri la yeledaahi atã.
Gɔŋɔ wa yia kageri la pumpã'ahum pa'aleba la n boi lageŋɔ la puan la.
Pa'alegɔ kuna wa gɛregɛ mɛ la sɛba en de Yuuduma la sɛba en dagi Yuuduma puti'ira en pa'ali yeti, tiŋa wa zuo dela be'em zaŋa, ti nɛra wan ta'am nyɛ faarɛ doohe la mi'ilum sebo en boi buyima, la tuuma wuu, ba da dita diihe sise'ehi la ba da dita pɔgehi bii fum ɛla.
Gɔŋɔ wa kelum tara la kã'aŋɔ lageŋɔ bihega la pu'uhegɔ yɛla, gee me pa'alɛ aŋa sika ti lageŋɔ nɛhi duma la suŋereba suna ti ba tara.
Ba'ahegɔ puan, a ka'am Timoti en wan iŋɛ se'em dɛna pɛntiira suŋa bɔ'ɔra Kiresta la tuunsɛ'a ti a tara sakereba tigeri duma.
Yelesɛ'a en boi gɔŋɔ wa puan Pɔhega yɛla boi la .- Kã'aŋɔ lageŋɔ la, la ku nɛheduma tuntuneba yɛla boi la .—.
Timoti kã'aŋɔ, la tuuma yɛla boi la .—.
Pu'uhegɔ Mam Pɔɔl en de Kiresta Yezu tuntuna, doohe la nuurɛ ti Yinɛ en de tu faara la, la Kiresta Yezu en de tu beere puti'irɛ la bo' mam la.
N gulehɛ gɔŋɔ wa bɔ'ɔra la Timoti, en de mam mɛŋa dayua sakerɛ la puan.
Zu'uhegɔ, nimbɔ'zɔrɛ, la suma'ahum en ze'ele Yinɛ en de Sɔ la, la Kiresta Yezu en de tu Daana la zi'an na la dɛna fum dinɛ.
Mini ya pumpã'ahum pa'aleba la yele N yeti fum mɛ la ninmu'urɛ, wuu mam daa yele fum se'em mam daa wa yɛ'a Masedoniya la, ti fum yee Ɛfisu, la fum pa'alɛ nɛreba basɛba ti ba da pa'ala pa'alegɔ en boi kuyima, ba da Sagena saŋa la yele yooro la yaabeduma tuuhum wogerɔ seto en yeen tara nɔkpɛ'ɛma kina na, ka bahera ti nɛra bɔkera Yinɛ suboolum la en dole sakerɛ puan la.
Gee pa'alegɔ kuna wa tuunɛ dela, la bahɛ ti ba tara nɔŋerɛ se'ere en ze'ele susunɛ puan na, putɛ'sunɛ, la yelemɛŋerɛ sakerɛ.
Nɛreba basɛba bɔregɛ mɛ yele ana puan, gee dikɛ ba mɛhi ta bo' yetɔge yooro en ka tari vuurɛ, bɔta ti ba dɛna ze'elego la pa'aleba, gee me ka bɔkera ba mɛhi en yeti sɛla la, bii sɛla ti ba tɔgera la yele la.
Tu mi' ti ze'elego la ani suŋa mɛ, se'em han dɔla dɛ nima nima.
Ŋwana vuurɛ dela, fum bɔkɛ yeti, ze'elego la ka ze'ele bo' sɛba en ka tari tuure, gee sɛba en ka dole kihere, la sɛba en ka nane, la sɛba en ka zoti Yinɛ, la be'em duma, sɛba en dagi tuuntɔɔ, la dɛgerɔ duma, sɛba en ku ba ma bii ba sɔ, la nɛre kuureba, yalum duma, buraahi en gã' taaba, sɛba en koohe nɛreba, pumparenduma, pumparum gakereba, la sɛla woo en ka dole yelemɛŋerɛ pa'alegɔ la, en dole faarɛ yelehum la suŋa en de sum Yinɛ wa dinɛ, ti a dikɛ bo' mam la.
Pɔɔl pupeelum la Yinɛ nimbɔ'zɔrɛ Mam puurɛ pee mɛ la Kiresta Yezu tu Daana, se'em en bo' mam paŋa, beni zuo, a bihɛ nyɛ ti n nari mɛ, ti a looe mam ti n tuna bɔ'ɔra en, la mam daa pun tuura, dɔla sakereba la nama mɛleha ba, dɛna zabe-zaberega.
Gee Yinɛ zɔ mam nimbu'ɔ mɛ, beni zuo, mam daa ka mi' mɛ gee tuna bala, mam ka nam la zuo, Daana zu'uhegɔ la ɔkɛ mam mɛ, la sakerɛ la nɔŋerɛ se'ere en boi Kiresta Yezu puan la.
Yetɔge buna wa dela yelemɛŋerɛ, dɛna tu to'e bu nu'uhi siyi, ti Kiresta Yezu wa'am tiŋa wa zuo na ti a faaɛ la be'em duma, sɛba ti mam be'em gana ba za'a.
Gee dinɛ zuo ti a zɔ mam nimbu'ɔ, ti mam puan, be'em nɛŋa daana wa puan, ti Yezu Kiresta wan pa'alɛ a sugeri en ka tari makerɛ la, ti mam dɛna makerɛ bɔ'ɔra sɛba n wan wa'am na nam en ti ba nyɛ vom kamba'ahɛ.
Na'kãtɛ sɛka en boi wuuha, se'em en ka kiiri, Na'liliŋɔ se'em ma'a en de Yinɛ la, sɔna na'ahegɔ la pɛka wuuha wuuha.
Taari.
Pa'alegɔ kuna ti n dikɛ ita fum nu'uhen n bia Timoti, doohe la puresɛka en pun purɛ bahɛ fum zuo la.
Ti fum han dɔla a, fum wan zabɛ zabesunɛ, fum tara sakerɛ la putɛ'sunɛ.
Ban zagehɛ ba suya en pa'alɛ ba sɛla la, basɛba sakerɛ wɔ̃rɛ mɛ wuu yoore en lu wɔ̃rɛ la.
Ba puan dela Hameneyɔsi la Alɛgezanda, sɛba ti mam dikɛ ba bo' Sagena la, ti ba nyɔgɛ yɛm da tuura Yinɛ.
Pu'uhegɔ sɔya Sɛla en de yia, mam yeti, ya tara suhega, pu'uhegɔ, nupu'ɔ la fara bu'a pu'uha bɔ'ɔra nɛra woo.
Pu'uhi ya bɔ'ɔra naduma, la sɛba woo en boi kpe'em kãra puan.
Bala ti tu wan bɔna bããlam la suma'ahum, la Yinɛ zoolum, la tibehum.
Dina en de tuuntɔɔ gee tigɛ Yinɛ en de tu Faara la nini, se'em en boti nɛra woo nyɛ faarɛ gee wa'am na baŋɛ mi'ilum sebo en boi yelemɛŋerɛ la puan la.
Se'ere en sɔi la, Yinɛ dela deyina, nupu'ŋmɛ'ɛra me dela ayima, Yinɛ la saaleba tiŋasuka Ena daana la Kiresta Yezu, se'em en wa'am na dɛna asaala a mɛŋa la, se'em en dikɛ a mɛŋa kaabɛ to'ore kaabegɔ bo' nɛra woo, ti la dɛna aze'nyɛ saŋa ti a pun maahum.
Dina zuo ti a looe mam ti n muula, gee dɛna tuntuna (mam tɔgeri la yelemɛŋerɛ, n ka pareni), mam dela sɛba en dagi Yuuduma la pa'ala, sakerɛ la yelemɛŋerɛ puan.
Mam yi boti ni ti, lageŋɔ woo puan, buraahi pu'uha, gee zɛgera tuulum nu'uhi saazuo, ti susuya bii nɔkpɛ'ɛma da bɔna ba puan.
Bala mɛa ti pɔgehi la me dɛna ba yɛɛra lɔgerɔ seto en nari, makɛ ba suŋa, dɛna futo en ani suŋa.
Dagi zuto pã'aŋɔ nyalema nyalema, bii salema lɔgerɔ, bii peranini, bii futo da'a en ba' kpe'em, gee sɛla en tari tibehum gani bala dela, ba nɔna la tuunsuma, wuu lan nari se'em bo' pɔge se'ehi en mi ban na'ahɛ Yinɛ se'em la.
Bahɛ ti pɔgehi zameha bããlam la sigehe n mɛŋa paaɛ paaɛ.
Mam ka bo' sore ti pɔka pa'ala bii a tara kpe'eŋo gana buraa, a dela a ana bããlam.
Se'ere en sɔi la, Adam ti ba naam yia gee nyaa naam Eva, la me dagi Adam ti ba yuum pã'ahɛ la, gee pɔka la ti ba yuum pa'ahɛ ti a lebege be'em daana.
Gee la bala za'a, a wan nyɛ faarɛ doohe kɔma dɔgum puan, ba han kelum bɔna sakerɛ, nɔŋerɛ, tuuntɔɔ vom, la narehum.
Nɛheduma aŋa Yetɔge buna wa dela yelemɛŋerɛ, ti, se'em woo en boti a dɛna Yinɛ Lageŋɔ puan nɛŋa daana, a boti la tuunsunɛ.
Bala, Yinɛ Lageŋɔ nɛŋa daana dela a zɔɛ tuurɛ, a dɛna pɔge yiŋa daana, a ana ma'ma', a tara puti'irɛ, a tara zuo, a tɔ'ɔha nɛreba, a tana pa'ala, a da dɛna bugera, a da dɛna nɛre gbiri gbiri, gee a ana bããlam, a da dɛna zabe-zaberega, a da ba' nɔŋɛ ligeri.
A dela a tana tara a mɛŋa yire suŋa, bahɛ ti a kɔma sigehe ba mɛhi suŋa gee na'aha nɛreba sadɔɔ seko woo puan.
Se'ere en sɔi la, se'em han ka ta'am tara a mɛŋa yire suŋa, a wan iŋɛ la ŋwani ta'am tara Yinɛ lageŋɔ la?
A da dɛna bia sakerɛ la puan, gee a wan ta pirɛ la pa'ali mɛŋa, lu Sagena la sageŋɔ puan.
Se'ere en gani bala dela, a dɛna se'em ti yiŋa duma nam en, ti a da ta lu zufagehum puan, la Sagena la bɛregɔ puan.
Kiimbibehi aŋa Yinɛ lageŋɔ Kiimbibehi me dela ba tara ninmu'urɛ, ba da dɛna lebe ke, lebe ke duma, ba da yuura daam zɔ'ɔra, ba da ba' dɛna bu n bɔteba, ba gurɛ sakerɛ yelehum la en gaŋɛ asaala bɔkerɛ la kankaŋi, la putɛ'sunɛ.
Ba magehɛ ba yia bihɛ, ti ba han ze'ele ti tuure ka bɔna ba puan, bahɛ ya ti ba tuna kiimbibehi tuuma.
Pɔgehi me dela ba tara ninmu'urɛ, ba da Sagena nɛreba yu'ura gee ba ana ma'ma', ba dɛna yelemɛŋerɛ nɛreba sɛla woo puan.
Kiimbibehi wa woo dela ba dɛna pɔge yiŋa duma, tana ba kɔma, la ba yiya biha suŋa.
Sɛba en tum suŋa ban de kiimbibehi la zuo la, ba nyɛ la ze'ele suŋɔ bo' ba mɛhi, gee tara buraanɛ sakerɛ se'ere en boi Kiresta Yezu puan la.
Pu'uhegɔ wa sugelum yele Mam ti'ihɛ ti n wa'am ya zi'an me na nananawa, gee n gulehɛ yele ana wa bɔ'ɔra ya ti, n han yuura, ya wan baŋɛ lan nari ya ita se'em la taaba Yinɛ yire la en de Yinɛ vua wa pu'uhegɔ yire la, en de yelemɛŋerɛ la ziirɛ, la ɛ̃berɛ.
Bu'a ka boi, tumam pu'uhegɔ wa puan yele sɛ'a en gani asaala bɔkerɛ la, dela yele kãra, A daa niiɛ a mɛŋa la inganɛ puan, di buurɔ Sia la puan, suŋereba nyɛ en mɛ, ba muulɛ a yele mɛ sɛba en dagi Yuuduma la puan ti tiŋa wa zuo nam en, a zom la zuin zuin ha la na'ahegɔ.
Pumparum pa'aleba Nananawa, Fa'a Sia la yele ti la niiɛ mɛ, ti ba'ahegɔ saŋa la, sɛba wan zagehɛ ba Kiresta kɔma sakerɛ la, doohe la ban kelehe pã'ahegɔ sɛɛhi, la kulekpa'bɛ'ɛhi pa'alegɔ, doohe la birekɔgen-pumparenduma sɛba zuto en ka ŋmɛ'ɛri kibegera la.
Ba pa'alegɔ la yeti pɔgedire kihi mɛ, gee pɛregera nɛreba ti ba da dita diihe sise'ehi, ti Yinɛ naam ti sɛba en nam gee mina yelemɛŋerɛ la to'e la pɛka dita la.
Se'ere en sɔi la, sɛlawoo ti Yinɛ naam, ani la suŋa, sɛla ka de tu zagehɛ, tu han to'e de mɛ la pɛka.
Se'ere en sɔi la, Yinɛ sukɛ de mɛ la yelehum la, la pɛka.
Yezu tuntuna suŋa Fum han dikɛ pa'ali kuna biŋe suurɔ la nɛŋan, fum wan dɛna Kiresta Yezu tuntuna suŋa, se'em n tigehɛ a mɛŋa la yelehum sebo en bo'ori sakerɛ la, la pa'ali suŋɔ seko ti fum dɔla wa la.
Da tara sɛla ita la yetɔge yooro la pɔgenya'ahi sɔlema, gee zamehɛ fum mɛŋa Yinɛ zoolum, Beni zuo, wuu giila kpemehego en suŋeri se'em la, bala mɛa ti Yinɛ zoolum tari tuulum sadɔɔ seko woo puan, tara zina vom wa, la vom sebo en kini na nɔbiŋere la.
Yetɔgum buna wa dela yelemɛŋerɛ, dɛna tu to'e bu nu'uhi siyi.
Tara tara la zina, tu nameheri mɛ gee zigera, beni zuo, tu dikɛ tu beere puti'irɛ delum la Yinɛ vua wa en de asaala woo Faara wa, yele yele wuu sɛba en nam la.
Yele ana ti fum wan mu'ɛ nini muula, gee pa'ala a. Da bahɛ ti nɛra nɛra zeem fum bumbile paalum la zuo, gee tugum dɛna makerɛ bo' sakereba la, fum tugum, fum aŋa, nɔŋerɛ, sakerɛ, la fum filam vom.
Gee ti n ta paaɛ na la, dikɛ fum mɛŋa bo' fum kãala yelehum la bɔ'ɔra nɛrekuuŋɔ, la kpemehego, la pa'alegɔ.
Da zagehɛ Yinɛ bo'olum sebo en boi fum puan la.
Sebo ti ba dikɛ bo' fum doohe purega, ti kiinduma la daa dikɛ ba nu'uhi pagelɛ fum zuo pu'uhɛ la.
Tuna yele ana, kaabɛ fum mɛŋa bo' a, ti nɛra woo wan nyɛ fum tole nɛŋa se'em.
Bihɛ fum mɛŋa suŋa, la fum pa'alegɔ la.
Kɔ'ɔm ita yele ana, se'ere en sɔi la, fum han ita yele ana, fum wan faaɛ fum mɛŋa, la fum kɛleheba la.
Sakereba tuuma Da tahɛ bunkutɛ, gee tɔgera bɔ'ɔra en wuu sɔ la, tɔgera bɔ'ɔra budibeto la wuu fum suurɔ la, tɔgera bɔ'ɔra pɔgenya'ahi la me, ba wuu maduma la, pɔge sa'ara la me wuu, fum tapa la, la susunɛ.
Na'aha pokɔpa sɛba en sirum de pokɔpa.
Pokuurɛ han tara kɔma bii yaahi, yia dela ba zamehɛ tuna ba pu'uhegɔ tuuma la ba yiya puan, ba me lebehe bɔ'ɔra ba dɔgereba la.
Se'ere en sɔi la, Yinɛ nini tigɛ mɛ la yele aŋa.
Gee se'em en sirum de Pokuurɛ ka tara bihera, dikɛ a mɛŋa delum la Yinɛ, bɔna suhega la pu'uhegɔ puan yu'uŋɔ la wuntɛɛŋa.
Gee pɔkɔ-se'ere en diti nyɛlum pun ki mɛ gee vɔna la.
Mu'ɛ nini bo' ba yele ana wa me pa'ahɛ, ti ba vom da tara zɛregerɛ.
Se'em woo en ka biheri a yire, yele yele wuu a yire duma, a zagehɛ sakerɛ la mɛ, a be'em gani se'em en ka sakɛ bo' Yezu.
Pokuurɛ se'ere yu'urɛ en wan bɔna pokɔpa yu'ura puan la dɛna yuuma pihiyoobe beene yɛ'a ha, gee me ele la buyina.
A dɛna se'em ti nɛreba wan tɔgera a sum yɛla, se'em en bihɛ a kɔma ti ba zo'e suŋa na, a tɔ'ɔha saama, tɔ'ɔha nɛresunduma, suŋera sɛba en boi namehegɔ puan, gee kaabɛ a mɛŋa bo' itesuŋɔ woo.
Gee da digeha pɔkɔbibehi yu'ura pa'aha yu'ura la puan, se'ere en sɔi la, ba kunkoma'ahum la han ni ta ihege, ve'e ba Kiresta zi'an, ba ni bɔta la ba le ele, bala ni bahɛ ti ba tari la sageŋɔ wa'am ba mɛhi zuto na, la bamam en zagehɛ ba yia nɔbiŋere la.
Gee dagi bala ma'a, gee ba zamehɛ la zinyagerɛ, ɛɛra lɔ'ɔha yiya kaara, ba ka ze' la yoo ma'a, gee ba dela yelebibeheduma, la sɛba n kɛ̃'ɛ̃ra nɛreba yɛla puan, tɔgera sɛla en dagi ba tɔgɛ.
Bala, mam wan bɔta ti pɔkɔbibehi ele, dɔgɛ kɔma, bihera ba yiya suŋa, la ba da bo' dima la yɔ'ɔ ti a dɛgɛ tɔ.
Se'ere en sɛ la sɛba pun ŋmɛregɛ mɛ dɔla Sagena la.
Pɔge sɛka en nam Yezu han tara pokɔpa yelemɛŋerɛ a yire, a suŋɛ ba, bala ti zeero kan bɔna lageŋɔ la zuo, ŋwana ti lageŋɔ la wan ta'am suŋɛ sɛba me en sirum de pokɔpa la.
Kiinduma sɛba en tuni lageŋɔ tuuma suŋa la nari la na'ahegɔ en ka tari makerɛ, yele yele wuu sɛba en mu'ɛ nini muula gee pa'ala Yinɛ yelehum la.
Se'ere en sɔi la, la gulehɛ yeti, “Da lu' lɔlega nuurɛ gee tara ka tulegera ki.” “Tuntuna dela ba yɔ en.” Da malum sakɛ zɛregerɛ ti ba zɛregɛ kiinsɛka, han dagena aze'nyɛduma n paaɛ bayi' batã.
Han dɛna sɛba en kɔ'ɔm bɔna be'em puan la, tahɛ ba nɛreba nɛŋan, ti sɛba en gee la, dabeem wan kɛ̃ ba.
Yinɛ nɛŋan, la Kiresta Yezu nɛŋan, la suŋereba sɛba ti ba looe la nɛŋan, n ka'ani fum mɛ la ninmu'urɛ ti fum to'e yele ana wa za'a, da kɛ̃'ɛ̃ra se'em, ti lugehego da bɔna bini.
Da kabelɛ tara fum nu'uhi pagela nɛra zuo, da lagum naara la sɛba tuna be'em, tara fum vom la ti bu ka tara dɛgerɔ.
Da le yuura ko'kahegɛ ma'a, gee nyuura daam fii wa, fum puurɛ la, la fum bã'a la en gbirehe la zuo.
Nɛreba basɛba be'em ba' niiɛ mɛ gee wan tari gakerɛ wa'am ba zuo na, gee ti sɛba be'em me wan niiɛ la pooren.
Bala mɛa ti tuunsuma ba' niiɛ na, gee la han pun dagena bala, ba kɔ'ɔm kan sugɛ gã'a.
Bahɛ ti sɛba woo en de da'aba na'aha ba kpɛ'ɛnduma sɛla woo puan, ŋwana ti Yinɛ yu'urɛ, la pa'alegɔ la kan nyɛ tuurɛ.
Sɛba kpɛ'ɛnduma en de sakereba la, ba da zɛɛna ba, se'ere zuo, ba dela lageŋɔ la puan nɛreba.
Gee ba tugum tuna suŋa suŋa bɔ'ɔra ba, se'ere en sɔi la, sɛba en diti ba tuuma la nyuurɔ dela sakereba, en de ba suurɔ ti ba nɔŋɛ.
Pumpã'ahum pa'alegɔ, la yelemɛŋerɛ tarehum Pa'ala gee ka'ana ba yele ana wa la ninmu'urɛ.
Se'em han pa'ala sɛla en boi la tɔka gee ka sakɛ bo' Daana Yezu Kiresta yelehum, la pa'alegɔ seko en dole Yinɛ zoolum yɛla la, a pã'ahɛ la a mɛŋa, ka bɔkera sɛla, gee bɔta la gaka la nɔkpe'en yaalehi doohe yu'ura puan.
Bana puan nyuure, welehego, tuurɛ, dagebo', ŋmɛ'ɛra nɔkpɛ'ɛma la sɛba en ka ti'ihɛ suŋa, ka tara yelemɛŋerɛ la, ti'iha ti Yinɛ zoolum dela bɔɔbɔ sore.
La de sira, tarehum kãtɛ boi Yinɛ zoolum puan mɛ, ti la seke.
Se'ere en sɔi la, tu ka tari sɛla wa'am tiŋa wa zuo na, bala ti tu kan dikɛ sɛla lebe, gee tu han tara dia la lɔgerɔ, tu bahɛ ti la seke tu.
Gee sɛba en boti ba ba' tara la luti la magehegɔ puan, ti yeleyaalehi zo'e zo'e la kunkoma'ahum tooro ni nyɔgɛ ba, seto en ni za'ɛ nɛreba bahɛ wuŋerɛ la sageŋɔ puan.
Se'ere en sɔi la, ligeri nɔŋerɛ en de be'em woo nyɛgerɛ, ti ban mu'ɛ nini ti ba tara la zuo, basɛba zagehɛ sakerɛ la mɛ, lu' ba mɛhi la wuŋerɛ zo'e zo'e.
Sakerɛ zabesunɛ Gee han dɛna fum, Yinɛ tuntuna wa, zagehɛ yele ana wa woo, dɔla tuuntɔɔ vom, Yinɛ zoolum, sakerɛ, nɔŋerɛ, ŋmibega, la ma'ma' bɔŋa.
Zabɛ sakerɛ zabesunɛ la, gurɛ vom kamba'ahɛ la, se'ere zuo ti ba yi' fum la, la se'ere ti fum purɛ yelemɛŋerɛ purega la nɛreba zo'e zo'e nɛŋan la.
Yinɛ nɛŋan, se'em en bo'ori sɛla woo vom la, la Kiresta Yezu, se'em en yuum tɔgɛ dinɛ n de se'em Pɔntiyɔsi Palete nɛŋan, gee purɛ yelemɛŋerɛ purega la nɛŋan, ti n bɔ'ɔra hɔ nuurɛ wa, ti fum tara ze'elego la, ti dɛkɔ bii zɛregerɛ da bɔna bini ta paaɛ Yezu Kiresta lɛbega na, se'em ti Yinɛ wan bahɛ ti a wa'am sansɛka en nari la puan na la.
Eŋa se'em en de sum daana, la se'em ma'a en gani za'a la, Naduma Naba, la Daanduma Daana la.
La dela eŋa ma'a en ka kiiri, gee bɔna niihum sebo en ka kaleni puan.
Se'em ti nɛra ka tabelɛ nyɛ en bii wan nyɛ en, eŋa se'em ti na'ahegɔ, la pansɛka en ka ba'aheri dɛna a dinɛ wuuha wuuha la.
Taari.
Han dɛna zina beere buntateba wa, ka'am ba ti ba da pa'ala ba mɛhi, bii ba dikɛ ba puti'irɛ delum sɛla en kan bɔna wuuha, gee ba tugum dɛla Yinɛ, se'em en bo'ori tu sɛla woo zo'e zo'e ti tu dita la pupeelum.
Ba dela ba ita itesuŋɔ, ba dɛna buntateba itesuŋɔ puan, ba bɔ'ɔra, ba dɛna sɛba en maahum ti ba tɔta, Ŋwana ti ba wan ka'aha lɔgeseto en wan bo' ba beere ɛ̃berɛ sunɛ la biŋera saazuo ha, la ba beere tara vom sebo en sirum de vom la.
Pɔɔl kã'aŋɔ la ka'a Timoti, gura sɛla en dikɛ iŋɛ fum puan la suŋa.
Zagehɛ yetɔge yooro, la zaba nɔkpɛ'ɛma, la sɛla ti ba parum yi'ira mi'ilum la.
Ban ti'ihɛ ti bamam mi'ilum la zuo, basɛba buregɛ ba sakerɛ la puan mɛ.
Zu'uhegɔ bɔna la hɔ.
PƆHEGA Pɔɔl yi'i gɔŋɔ wa tari la kã'aŋɔ zo'e zo'e bɔ'ɔra Timoti wuu en de bumbile-paalega gee suŋera Pɔɔl la.
Gɔŋɔ wa zuo yele dela ŋmibega.
Gɔŋɔ wa ka'ani Timoti gee kpemeha en ti a kelum muula suŋa suŋa Yezu yɛla, a gurɛ faarɛ yelemɛŋerɛ la yelehum la muulegɔ.
Wuu eŋa en de pa'ala la se'em en muuli Faarɛ yɛla la ti namehegɔ paara en ti sɛba zɛregerɛ en.
Gɔŋɔ wa ka'am Timoti lan de nyɔ̃pɔ̃hega se'em, a han dikɛ a mɛa lagum la “Yɛmpɔ'ɔrɛ la nɔkpɛ'ɛma yaalehi duma,” dina ka tari sum, gee de sageni la sɛba en kehe ba.
Ana za'a, gɔŋɔ la tiiri Timoti mɛ guleha la mɛŋa vom en ani se'em la guleha la en vɔ bɔ'ɔra yelesɛ'a — sakerɛ, ma'ma' nɔŋerɛ, ŋmibega, la en ŋmiberi se'em namehegɔ puan.
Yelesɛ'a en boi gɔŋɔ wa puan Pɔhega .- Pɛka la kpemehego .—.
Kã'aŋɔ la kaka boi la .—.
Pɔɔl mɛa daaŋɔ boi la .- Kilehego .-
Pu'uhegɔ Pɔɔl, Kiresta Yezu tuntuna, Yinɛ suboolum puan, doohe nɔbiŋere la en biŋe doohe vom sebo en boi Kiresta Yezu puan la zuo.
N gulehɛ bɔ'ɔra la Timoti en de mam sunɔŋerɛ dayua.
Zu'uhegɔ, nimbɔ'zɔrɛ, la suma'ahum en ze'ele Yinɛ en de tu Sɔ la, la Kiresta Yezu tu Daana la zi'an na, bɔna la hɔ.
Fara bu'a la kpemehego Mam suure pee mɛ la Yinɛ, se'em ti mam pu'uha la putɛ'sunɛ, wuu mam sɔyaabe duma en yuum iti se'em la, wuu mam en tɛri fum yele saŋa woo se'em n yu'uŋɔ la wuntɛɛŋa pu'uhegɔ puan.
Mam en tiiheri fum nintam la, n kɔ'ɔm bɔta ti n nyɛ fum mɛ, ti n poore pee.
La tiiheri mam mɛ fum yelemɛŋerɛ sakerɛ la yele, sakerɛ se'ere en yuum boi fum mayaaba Lois puan yia, tagelɛ fum ma Yunise, ti nananawa, mam mina ti de boi fum me puan.
Dɛna zuo ti mam tɛɛra hɔ ti fum malum gbirege Yinɛ bo'olum sebo en boi fum puan, ti mam daa dikɛ n nu'uhi pagelɛ fum zuo pu'uhɛ la, se'ere en sɔi la, Yinɛ ka bo' tu la dabeem Sia, gee a tugum bo' tu la Sia en tari paŋa, la nɔŋerɛ, la fum mɛŋa tarega.
Bala zuo da tara valum la tu Daana yɛla la muulegɔ, bii mam se'em en boi paka deen a zuo la, gee naaɛ la mam, namehɛ faarɛ yelehum wa zuo, dɛla Yinɛ paŋa la, se'em en faaɛ tɔ, gee yi' tu tuulum yi'a, dagi la tu tuuma zuo, gee eŋa mɛŋa en boti se'em, la a zu'uhegɔ zuo.
Zu'uhegɔ kuna wa dikɛ bo' tu doohe la Kiresta Yezu puan, diimen diimen ha, gee de nyaa niiɛ mɛ na, doohe tu Faara Kiresta Yezu niirɛ na la puan, se'em en wa'am na sagum kum paŋa, gee tari vom la sɛla en ka kiiri, ti la niiɛ peelumen na, doohe faarɛ yelehum la puan.
Faarɛ yelehum buna wa ti ba looe mam ti n dɛna bu muula, bu tuntuna, la bu pa'ala, dina wa zuo ti mam nameha wuu mam en namehɛ se'em wa.
Gee vi ka tari mam, se'ere en sɔi la, mam mi' se'em ti mam delum en la mɛ, N me mi' suŋa suŋa ti a wan ta'am gura mam ta paaɛ de daarɛ, la sɛla ti a dikɛ iŋɛ mam puan la.
Gurɛ yelemɛŋerɛ pa'alegɔ la suŋa, sebo ti fum wum mam zi'an la, la sakerɛ la nɔŋerɛ se'ere en boi Kiresta Yezu puan la.
Tara tuulum yelesɛ'a en dikɛ iŋɛ fum puan la suŋa, doohe la Fa'a Sia la en boi tu puan la.
Fum mi' ti sɛba woo en boi Esiya tiŋa la zagehɛ mam mɛ, bamam basɛba dela, Figeluse la Hɛmogenese.
Daana la wan zɔ Onesiforuse yire duma za'a nimbu'ɔ, beni zuo, a dela se'em en baheri ti mam puti'irɛ gã'a tiŋa, ti vi ka tara en la mam bãhi wa.
Eŋa paaɛ Arome tiŋa la, a ɛ mam mɛ la ninmu'urɛ ta nyɛ mam, Daana la bahɛ ti a ta nyɛ nimbɔ'zɔrɛ Daana la zi'an de daarɛ.
Fum me mi' en tum zo'e se'em Ɛfisu puan.
Kiresta Yezu pɛntiira suŋa Nananawa, fum n bia wa, kpe'em mɛ la zu'uhegɔ seko en boi Kiresta Yezu puan la, la sɛla ti fum wum mam zi'an nɛreba zo'e zo'e nɛŋan la.
Dikɛ bo' yelemɛŋerɛ duma sɛba en wan ta'am pa'alɛ basɛba me.
Lagum nameha wuu fum de Kiresta Yezu pɛntiira suŋa la.
Nɛra ka boi tuna pɛntiireba tuuma, gee le gɛ̃ta a mɛŋa la daare woo yɛla.
Pɛntiira puti'irɛ dela a pee a daana la puurɛ.
Gee mina en zoti puan, nɛra ka boi zɔta dita mi'a gee ka zɔ doohe zua ze'elego la.
Kaara se'em n kɔ la, eŋa en de a to'e a tɔtɛ va'am dia la puan yia.
Ti'ihɛ mam en yele fum sɛla wa, se'ere en sɔi la, Daana la wan bo' fum bɔkerɛ sɛla woo puan.
Tɛra ti Yezu Kiresta ihege mɛ a kum la puan, a dela Deviti yaaŋa, mam faarɛ yelehum en bala.
Dina zuo ti mam nyɛ namehegɔ too, pun ta paaɛ ba ba' mam wuu tuunfi'iha daana la.
Gee Yinɛ yelehum ka ba'ari.
Bala zuo, mam ŋmiberi mɛ sɛla woo puan, sɛba ti ba looe la zuo, ti ba me nyɛ faarɛ se'ere en boi Kiresta Yezu puan, la na'ahegɔ seko en ka tari ba'ahegɔ la.
Yetɔge buna wa dela yelemɛŋerɛ, ti tu han ki mɛ la en, tu me wan vɔna la en, Tu han ŋmibe, tu me wan di na'am la en, Tu han zagehɛ en, a mɛ wan zagehɛ tɔ, Tumam han ka tara sakerɛ, eŋa nuun dela a sakerɛ daana.
Se'ere en sɔi la, eŋa kan ta'am zagehɛ a mɛŋa.
Tuntuna sɛka ti Yinɛ looe Tiɛ ba dina wa, gee kagɛ ba la ninmu'urɛ Yinɛ nɛŋan, ti ba bahɛ ba tara yɛla ŋmɛ'ɛra nɔkpɛ'ɛma, sɛla en ka tari suŋɛ, gee Sagena kɛleheba la.
Kpeŋe fum mɛŋa la fum kaabɛ fum mɛŋa suŋa bo' Yinɛ wuu se'em ti Yinɛ mɛŋa nam la.
Tuntuna sɛka en ka de a zɔta valum, pa'ala yelemɛŋerɛ yelehum la tuuntɔɔ.
Lɔkera sɛba en tɔgeri yetɔge yaalehi, se'ere en sɔi la, bu wan tari nɛreba malum kɛ̃ dɛgerɔ yɛla puan.
Ba tugum la wan taaɛ wuu kɔhi kɛka la.
Nɛre bana wa basɛba dela Hɛmenayɔse la Filetuse, sɛba en buregɛ yelemɛŋerɛ pa'alegɔ la puan, yɛta ti ihegere la pun iŋɛ mɛ.
Ba dole tulena la basɛba sakerɛ.
Gee Yinɛ ɛ̃berɛ la kɔ'ɔm zɛ'a la kankaŋi, tara daalehum buna wa: “Daana la mi' sɛba en de a dinɛ.” Bala la, bahɛ ti “Sɛba woo en yi'iri Daana la yu'urɛ la yehe ba mɛhi be'em puan.” Yikãtɛ puan, lɔgerɔ boi bini mɛ, gee dagi la salema la salempɛɛla lɔgerɔ ma'a, gee dɔɔrɔ la yɔgerɔ lɔgerɔ.
Basɛba dela la tuulum lɔgerɔ, basɛba mɛ dela tuni woo lɔgerɔ.
Sɛba woo en pee ba mɛhi yehe yele sɛ'a ti n yele wa puan, wan dɛna tuulum lɔgerɔ en yehe ze'ele, tari tuunɛ bɔ'ɔra yire la daana.
Maahum gura tuunsunɛ woo.
Zɔ yehe bumbile paalumen kɔrehi puan, gee dɔla tuuntɔɔ vom la ninmu'urɛ, sakerɛ, nɔŋerɛ la suma'ahum la sɛba en pu'uhi Yinɛ la susunɛ la.
Da tara sɛla ita la geto la nɔkpe'en yooro.
Fum mi' ti, ba tari la zaba kina na.
Daana la tuntuna ka de a dɛna zabe-zabera, gee a ana ma'ma' la nɛrawoo, a tana pa'ala gee tara sugeri.
A pa'ali sɛba en ka sakeri bɔ'ɔra en la, la sigehe mɛŋa.
Ani en mi,Yinɛ ta'am bahɛ ti ba tee gee baŋɛ yelemɛŋerɛ la, la ba ta'am piiɛ bumbɛ'a bɛregɔ la, bamam sɛba ti a pun nyɔkɛ ti ba dɛna a da'aba ti ba tum a puti'irɛ la.
Ba'ahegɔ dabeha be'em Fum dela fum mina dina wa, ti, ba'ahegɔ dabeha la, sukpɛlehi saŋa wan wa'am na.
Se'ere en sɔi la, nɛreba wan nɔŋɛ ba mɛhi, nɔŋɛ ligeri, nyɔ'ŋmɛ'ɛreba, nɛre wureba, kɛhega, ka nana dɔgereba, nini ka tigera, dɛgerɔ vom, ka tara giile, ka dita sugeri, yu'sageneba, ka tana nyɔkera ba mɛhi, sukãberɛ, kiha sum, taaba ŋma'a, bura bura, pa'alɛ mɛŋa, nɔŋɛ nyɛlum gana a nɔŋɛ Yinɛ, kɔ'ɔm gurɛ yiŋa tuunsuma, gee zagehɛ Yinɛ paŋa la.
Lɔkera ba.
Se'ere en sɔi la, ba puan basɛba dela sɛba en kɛ̃'ɛ̃ri yiya puan pã'aha pɔgese'ehi en de geto, pirɛ la be'em, ti kɔrehi woo tana ba, ti ba pa'ala ba saŋa woo gee ba kan malum baŋɛ yelemɛŋerɛ la.
Wuu Yenesi la Yamberese en yuum ka sakɛ bo' Moose se'em la, bala ti nɛrebana wa en tari putɛ'be'o la sakerɛ se'ere en dagi yelemɛŋerɛ wa, me ka sakɛ bo' yelemɛŋerɛ la.
Gee ba kan ba' nyɛ nɛŋa tɔlega bala, beni zuo, wuu lan daa ani se'em buraahi siyi la puan la, bamam gɔɔn tuuma la me wan niiɛ peelumen ti nɛra woo nyɛ.
Pɔɔl kagɛ Timoti Nananawa, fum Timoti, mi' mam pa'alegɔ, la mam aŋa, mam puti'irɛ en de se'em vom puan, n sakerɛ, n sugeri, n nɔŋerɛ, mam n ze' kankaŋi se'em, n mɛlehegɔ la n namehegɔ, la yelesɛ'a en paaɛ mam Antiyoke, Ikonium la Lisitera tihi, namehegɔ seko ti n ŋmibera ku puan!
Gee la bala za'a, Daana la faaɛ mam ba za'a puan bahɛ mɛ.
Yelemɛŋerɛ, sɛba woo en boti ba vɔna Yinɛ zoolum vom Kiresta Yezu puan, wan nyɛ mɛlehegɔ.
Gee tuunfi'iha duma, la pumpã'ahum duma wan ze'ele sageŋɔ paaɛ nɔyalegerɛ.
Ba wan pã'aha basɛba, ti basɛba me pã'aha ba.
Gee han dɛna fum, bɔna sɛla ti fum zamehɛ la puan, gee nam suŋa suŋa, mina se'em daana zi'an ti fum zamehɛ a la, ze'ele fum biilemen na, fum mi' fa'a gulehegɔ wa, en wan ta'am pa'alɛ fum ti fum nyɛ faarɛ doohe sakerɛ Kiresta Yezu puan.
Gulehegɔ la za'a ze'ele la Yinɛ Fa'a Sia la puan na, ana suŋa ti ba tara pa'ala, tahera, dɛmeha, la tuuntɔɔ vom kpemehego, bala ti se'em woo en de Yinɛ dinɛ wan seke, bi'ɛ wan ta'am tum tuunsunɛ woo.
Yinɛ, la Kiresta Yezu nɛŋan, se'em en wan gakɛ vɔpa la ki'induma la, la a lɛbega na, la a sɔ'ɔlum la zuo, n kageri fum mɛ la ninmu'urɛ.
Muula yelehum la, kɔ'ɔm zɛ'a mɛ kankaŋi, sum saŋa bii be'ero saŋa, tɔgera tɛɛra, tahɛ, kpɛmeha, la pa'alegɔ sugeri zo'e, zo'e.
Gee saŋa la kini na, ti nɛreba kan bɔta yelemɛŋerɛ pa'alegɔ, gee ban tari tuba en zakeni la, ba wan kã'ahɛ pa'aleba bo' ba mɛhi, wuu ba kɔrehi la en boti se'em la.
Gee wan biri pɔya, kan kɛleha yelemɛŋerɛ la, gee tuuna yɛ'a solum yooro puan.
La han dɛna fum, saŋa woo ta'na fum mɛŋa tara suŋa, ŋmibera namehegɔ puan, tuna ayehemuulɛ daana tuuma, tum fum tuunɛ ba'ahɛ suŋa suŋa.
Nananawa, la han dɛna mam, ba pun ka'ɛ mam mɛ wuu kaabegɔ ko'om la, mam ye'ehego saŋa paaɛ ya.
Mam zabɛ la zabesunɛ, mam ba'ahɛ n zua la, mam gurɛ en sakerɛ la mɛ.
Nananawa yɛ'a ha, sɛla en dikɛ biŋe gura mam dela, tuuntɔɔ vom muŋa, sɛka ti Daana la en de tuuntɔɔ gakera la, wan dikɛ bo' mam de daarɛ, gee dagi mam ma'a, gee sɛba woo en me guri Yezu lɛbega na la.
Pɔɔl mɛŋa kã'aŋɔ Kpeŋe fum mɛŋa gee wa'am n zi'an kalam na, se'ere en sɔi la, Demase en nɔŋɛ zina beere tiŋa wa la, bahɛ mam gee kiŋɛ la Tɛsalonika tiŋa.
Gee Kiresensi kiŋɛ Galatia, ti Taitusi me kiŋɛ Dalematiya tiŋa.
Luki ma'a en boi la mam ka'lam.
Ɛ Maki la fum doohe en na, se'ere en sɔi la, a tari tuulum mam la tuuma wa puan.
Mam tum Takikuse la Ɛfisu.
Fum han kina na, tari n fuwoko la ti n bahɛ la Kapuse en boi Torowase tiŋa la, la gɔnɔ la, yele yele woo gɔnɔ seto ti n kilum la.
Alɛgezanda se'em en kuti la ba' pɔgelum mam mɛ, Daana wan lebehe yɔ en a be'em tuuma la.
Yamam me dela ya mina a yele, se'ere en sɔi la, a kɔ'ɔm mum la nini zagehɛ tumam yelehum la.
Mam wa kiŋɛ yia ti n tɔgɛ n nuurɛ la, nɛra daa ka ze'ele ti a suŋɛ mam, gee ba za'a zagehɛ mam mɛ.
Yinɛ bahɛ ba taalɛ bo' ba.
Gee Daana la en ze'ele la mam, gee bo' mam paŋa, ti doohe mam puan, yelehum la wan muulɛ suŋa, ti sɛba en dagi Yuuduma la wan wam dɛ.
Bala ti a faaɛ mam gbigenɛ nuuren la.
Daana la wan faaɛ mam be'em zaberɛ woo puan bahɛ, gee tara mam kɛ̃ a saazuo sɔ'ɔlum la puan.
Eŋa en sɔi na'ahegɔ wuuha wuuha.
Taari.
Ba'ahegɔ pu'uhegɔ la ka'a Pu'uhɛ Pirisila la Akuila, la Onesiforuse yire duma.
Pu'uhɛ Erastuse en yee Korinti, la Tirofimuse en ka paaɛ a mɛŋa ti mam bahɛ en Militusi la.
Kpeŋe fum mɛŋa la fum wa'am na gee ti ko'oro saŋa paaɛ.
Yubuluse pu'uhi fum na, bala mɛa ti Pudɛnsi, Linuse, Kulodiya la tu suurɔ za'a pu'uha fum na.
Daana la bɔna la hɔ sia, zu'uhegɔ bɔna la hɔ.
PƆHEGA Taitusi yuum dela se'em en lebege dɛna Kiresta bivua, se'em wa dɛna tuntuna tadaana gee suŋera Pɔɔl a tuuma la puan.
Pɔɔl gɔŋɔ wa dela a gulehɛ bo' la Taitusi en nan de bumbile paalega en suŋeri en Kerete tiŋa puan, ti a biha sɛba n pun yee bini bihera lageŋɔ la tuuma yɛla zuo la.
Gɔŋɔ wa kɔ'ɔm tɔgɛ la yele zuto tutã.
Yia, gɔŋɔ wa gulehɛ malum tiihɛ la Taitusi, aŋa sɛka taaba ti lageŋɔ la nɛŋa duma la suna ti ba tara, yele yele wuu sɛba zo'e zo'e n boi Kerete, ka tara aŋa suŋa la zuo.
Sɛla en pa'ahɛ la dela, la ka'am Taitusi en wan iŋɛ se'em pa'alɛ tigehego woo en boi yima yima lageŋɔ la puan, buranya'ahi la pɔgenya'ahi, la buraa paalehi la yamehi.
Ba'ahegɔ la dela, guleha wa bo' Taitusi kã'aŋɔ yɛhera Kiresta kɔma aŋa, yele yele wuu ban wan bɔna se'em la taaba la suma'ahum, la zɔtɔ nyɔka, gee da dina taaba, nɔkpe'ene ŋmɛ'a, la yelehego lageŋɔ la puan.
Yele sɛ'a en boi gɔŋɔ wa puan Pɔhega boi .- Lageŋɔ tuuma kpɛ'ɛnduma boi la .- Tigere tuuma woo en de se'em bɔna lageŋɔ la puan boi .- Kpemehego la kã'aŋɔ boi .
Ba'ahegɔ boi la .-
Pu'uhegɔ Mam Pɔɔl en de Yinɛ da'aberɛ, gee dɛna Yezu Kiresta tuntuna, sɛba ti Yinɛ looe la sakerɛ la zuo, la yelemɛŋerɛ mi'ilum sebo en dole Yinɛ zoolum la, beere puti'irɛ en de vom kamba'ahɛ la, ti Yinɛ en ka pareni wa biŋe nuurɛ gee baŋɛ naam tiŋa wa la.
Sansɛka en nari la puan, ti a niiɛ a yelehum la doohe muulegɔ puan, muulegɔ seko en dikɛ bo' mam, doohe Yinɛ en de tu faara la nuuren.
Mam en guleheri bɔ'ɔra fum Taitusi en de mam sunɔŋerɛ dayua, sakerɛ se'ere ti tu lagum dɔla la puan.
Zu'uhegɔ la suma'ahum en ze'ele Yinɛ en de Sɔ la, la Kiresta Yezu en de tu Faara la bɔna la ya.
Taitusi kiŋɛ Kerete Mam bahɛ hɔ Kerete tiŋa puan la dina wa zuo, ti fum maalɛ yelesɛ'a en gee dɛna a tum la, gee loohe kiinduma tiŋa woo puan, wuu mam en pa'alɛ fum se'em la.
Ba dɛna sɛba en ka tari zɛregerɛ ba vom puan, sire-sɛka en di pɔgeyiŋa, sɛba kɔma en nam Yezu, sɛba en dagi kɔm-wureba, bii tube-kpirehi.
Wuu eŋa en de Yinɛ lageŋɔ nɛŋadaana la, se'em en biheri Yinɛ lageŋɔ la, a tara zɛregerɛ zi'an.
A da dɛna nɛre wurebere, bii sunsuya daana, bii a koohe a mɛŋa bo' daam, bii gbiregeri daana, bii a ba' nɔŋɛ ligeri.
Gee a dɛna se'em en to'oheri nɛreba a yire, nɔŋɛ itesuŋɔ, yɛm daana, dɛna tuuntɔɔ ka tara dɛgerɔ, tana a mɛŋa tara.
A dela a gurɛ yelehum la en dole pa'alegɔ la, ti la bahɛ ti a tana pa'ala pa'ali seko en de ma'a la, gee tana valegera sɛba en ka pa'ali dɔla la.
Ba zo'e mɛ dɛna tube-kpirega duma, tɔgɛ fai duma, la pumpã'ahum duma, yele yele wuu sɛba en ŋma la puan.
Ba dela ba ŋmɛkɛ ba nɔya, la ban gbiregeri nɛreba yiya la ba pa'alegɔ la, doohe ban pa'ali pa'alegɔ seko en bo'ori bamam ma'a nyuurɔ, gee dagi na sɛla en dagena ba pa'ala.
La yuum dela ba ayima, ba mɛŋa nɔtɔgeha en yuum yeti, “Kereteduma dela pumparenduma saŋa woo, ana wuu muuen dumbɛ'ɛhi, zinyagehi, gee dɛna punya'anduma.” Ban tɔgɛ sɛla la dela asira.
Dina zuo la, tahɛ ba la ninmu'urɛ, ti ba lebe bɔna sakerɛ la puan suŋa suŋa.
Da kɛleha Yuuduma yetɔge yooro la, bii tɔ'ɔha sɛba en zagehɛ yelemɛŋerɛ nɔze'elego.
Sɛba suya en de tuuntɔɔ la, sɛla woo dela tuuntɔɔ bɔ'ɔra ba, sɛba en ŋmɛleni gee ka nam Yezu la, sɛla ka boi dɛna tuuntɔɔ bo' ba.
Ba mɛhi puti'ira la ba zuto ki mɛ.
Ba iŋɛ ba mɛhi ti bamam mi' Yinɛ, gee ba zagehɛ en mɛ la ba itegɔ la.
Ba dela nɛre fi'iha, tube-kpirega duma, ka nara tuunsunɛ se'ere woo puan.
Pa'ala ma'a pa'alegɔ Gee han dɛna fum, pa'ala sɛla en dole la ma'a pa'alegɔ la.
Yele buraa kureba la ti, ba da dɛna susuya duma, gee ba dɛna ninmu'urɛ duma, yɛm duma, kpe'em sakerɛ puan, nɔŋerɛ la ŋmibega puan.
Bala mɛa, yele pɔge kureba la ti ba tara na'ahegɔ ba vom puan, ba da dɛna sɛba en sageni nɛreba yu'ura, bii da'aba bo' daam-nyuure.
Ba pa'ala sɛla en ani suŋa, ti la nyaŋɛ kpemehe pɔge paalehi la ti ba nɔŋɛ ba sireba, nɔŋɛ ba kɔma, ba tana ba mɛhi tara, nyɔkera ba mɛhi, tana bihera ba yiya, tara itesuŋɔ, sigeha ba mɛhi bɔ'ɔra ba sireba, ti Yinɛ yelehum la da nyɛ zɛregerɛ.
Bala mɛa, pa'alɛ bura paalehi la ti ba nyɔkera ba mɛhi.
Bahɛ ti naŋa bɔna fum puan zi'an woo, ti fum dɛna tuunsuma daana ti ba wan tɔgehɛ, fum pa'alegɔ puan, pa'ala la yɛm la paŋa, la yɛm yetɔge sebo en ka tari sokere, ti se'em woo en ka sakɛ la, vi wan di en ti a kan nyɛ be'em sebo tɔgɛ tɔ.
Yele da'aba ti ba sigehe ba mɛhi bo' ba kpɛ'ɛnduma gee bɔ'ɔra ba na'ahegɔ en seke.
Ba da lɛbeha ba kpɛ'ɛnduma la, ba da zuura, gee ba pa'alɛ ti ba dela nɛresuma suŋa suŋa, bala ti sɛla woo puan, ba wan ana wuu nunɔm zɔtɔ la bo' ma'a pa'alegɔ la en ze'ele Yinɛ tu Faara zi'an na la.
Se'ere en sɔi la, Yinɛ zu'uhegɔ la wa'am na tari la faarɛ na bo' nɛra woo, pa'ala tɔ ti tu bahɛ be'em woo, la tiŋa wa zuo nyɛlum yooro, la saŋa kana wa, tu vɔna vom sebo en de fum tana n mɛŋa tara, tuntɔɔnɛ la Yinɛ zoolum, tumam n guri beere putɛ'sunɛ wa, la Yinɛ kãtɛ wa, la tu Faara Yezu Kiresta niirɛ na la na'ahegɔ la.
Eŋa en kaabɛ a mɛŋa bo' tu, ti a yɔ to'e tu tuure woo puan, gee pee tu bo' a mɛŋa, ti tu dɛna a mɛŋa nɛreba, sɛba en mu'ɛ nini tuna tuunsunɛ.
Muula yele ana wa, kpɛmeha, gee tahera nɛra woo la paŋa.
Da bahɛ ti se'em bihɛ zeem fum.
Tara tuunsuma Tiihɛ ba ti ba sigehe ba mɛhi bo' nɛhi duma, la kpɛ'ɛnduma, ba nana ba.
Ba maahum ba mɛhi bo' tunsunɛ woo, ba da tɔgera be'em bɔ'ɔra nɛra, ba bahɛ nɔkpɛ'ɛma, ba ana ma'ma, gee tara nɔsunɛ la nɛrawoo.
Se'ere en sɔi la, tumam mɛhi tabelɛ dɛna la geto, ka nana, bɔregɛ, dɛna da'aba bo' kɔrehi la nyɛlum yima yima, dikɛ tu dabeha tum pa'ahegɔ tuuma, nintɛrega, zɛregera nɛreba, yaaɛ taaba.
Gee Yinɛ se'em en de tu Faara la itesuŋɔ la a nɔŋerɛ kãtɛ la en niiɛ paaɛ nɛra woo la, a faaɛ tu mɛ, dagi la tu tuntɔɔnɛ tuuma ti tu tum zuo, gee a nimbɔ'zɔrɛ la, doohe ko'om dɔgum paalemɔ la, la teere se'ere ti Fa'a Sia la tee tu la.
Sɛkana wa ti a ka'ɛ bahɛ tu zuo zo'e zo'e doohe Yezu Kiresta tu Faara la puan, ti, en bo' tu buurɔ a zu'uhegɔ la zuo la, tu beere wan sɔna vom kan ba'ahɛ la ti tu tara bu puti'irɛ la.
Yetɔge buna wa dela yelemɛŋerɛ.
Mam suure boti fum tɔgera yele ana wa suŋa, ti sɛba en wa'am na nam Yinɛ la wan kaabɛ ba mɛhi bo' tuunsuma.
Yele ana wa dela ma'a, gee tara nyuurɔ bɔ'ɔra nɛra woo.
Gee yehe ya mɛhi nɔkpe'en yooro, yaabeduma yɛla, welehego, la nɔze'elego la zaberɛ yɛla, ba ka tari nyuurɔ, gee me ka tara vuurɛ.
Fum han diŋɛ ka'am nɛra yia, le pa'ahɛ yi'i, da le tara sɛla ita la se'em en welegere nɛreba, fum diŋɛ mina ti nɛre-ina taaba ka boti yelemɛŋerɛ, dɛna be'em daana, pun sagum a mɛŋa.
Ba'ahegɔ sɔhega, la ka'a N han tum Atemas bii Taikikuse fum zi'an na, kpeŋe fum mɛŋa gee wa'am n zi'an Nikopolisi tiŋa na, se'ere en sɔi la, n iŋɛ n puti'irɛ ti n bɔna la bilam ɔɔrɔ saŋa la.
Kpeŋe fum mɛŋa la fum tum Zenase en de yetɔge tɔgera, la Apolos na.
Gee la fum kpeŋe fum mɛŋa ti sɛla da koŋe ba ba sore kinɛ la puan.
Gee bahɛ ti nɛreba la zamehɛ ba kaabɛ ba mɛhi bo' tuunsuma, la ba ta'am suŋera yelesɛ'a en ni di'e na la, ti ba da bahɛ yoo.
Sɛba woo en boi la mam la pu'uheri ya na.
Pu'uhi sɛba woo en nɔŋɛ tɔ sakerɛ la puan la.
Zu'uhegɔ bɔna la ya za'a.
PƆHEGA Filemɔn dela Kiresta bisɛka n tari zuo, a dela Kolose lageŋɔ nɛra, eŋa n sɔi da'aberɛ se'ere ti ba yi'ira Onesimuse la.
Da'aberɛ wa yehe mɛ ka kpɛ'ɛma zi'a, gee ta nyɛ Pɔɔl, en daa nan boi paka deo la.
La doohe Pɔɔl puan ti Onesimuse dɛna Kiresta bia.
Pɔɔl gulehɛ bɔ'ɔra Filemɔn ti a to'e a da'aberɛ la en lebere na la, se'em ti Pɔɔl tuna ti a lebe na, a to'e en, dagi a di sugeri boi en ma'a gee, a to'e en ti a dela ti suuɔ Kiresta puan.
Yelesɛ'a n boi gɔŋɔ wa puan Pɔhega yɛla boi la - Filemɔn pɛka yɛla boi la - Pɔɔl en belum Onesimuse yɛla boi - Kilehego yɛla boi la -
Pu'uhegɔ Pɔɔl, se'em ti ba page en Kiresta Yezu zuo, la Timoti tu suuɔ.
N guleheri bɔ'ɔra la Filemɔn tu zɔ ti tu suure nɔŋɛ, la tu tuntuna tadaana, n kelum guleha bɔ'ɔra la Afiya, tutã la Arekipus en de tu pɛntiira tadaana, la lageŋɔ seko en boi fum yire la.
Zu'uhegɔ bɔna la ya, la suma'ahum en ze'ele Yinɛ tu Sɔ, la tu Daana Yezu Kiresta zi'an na.
Filemɔn nɔŋerɛ la sakerɛ Mam han ta tiɛ fum yele n pu'uhegɔ puan, mam ni bɔ'ɔra la Yinɛ fara saŋa woo, se'ere en sɔi la, mam wum fum nɔŋɛ Yinɛ tuulum nɛreba la woo se'em, la fum sakerɛ Daana Yezu puan.
Mam pu'uheri mɛ ti fum wan tara fum sakerɛ la tuna, fum han bɔkɛ tuunsuma sɛ'a za'a ti tu tara Kiresta puan la.
Yelemɛŋerɛ, mam puurɛ ba' pee mɛ la kpemehego seko en ze'ele fum nɔŋerɛ puan, beni zuo, tuulum nɛreba la suya malum gã'a la timpaberɛ fum puan, n suuɔ.
Pɔɔl suhega Dina wa zuo, la mam n pun tara paŋa Kiresta puan, ti n bo' fum nuurɛ ti fum tum fum tuunɛ, gee mam wan tugum suhɛ fum la nɔŋerɛ puan, se'ere en sɔi la mam Pɔɔl nyaa kuregɛ mɛ, gee me le bɔna paka deen Kiresta Yezu zuo.
Mam sɔheri fum mɛ n bia Onesimuse zuo, mam dela a Sɔ n paka saŋa la.
A daa ka tari vuurɛ bo' fum, gee nananawa, a tari vuurɛ bo' fum, ta ta' la mam me.
N dikeri en bɔ'ɔra fum me na, la en pun dɛna mam suure bia la, en dikeri en bɔ'ɔra fum me na.
Mam boti ni ti a boni mɛ la mam, la a sooe ni fum na'arɛ tuna bɔ'ɔra mam ban daa pagɛ mam faarɛ yelehum wa zuo la; gee n ka boti n iŋɛ sɛla gee ti fum ka mina, ti fum tuunsuma la wan dɛna la fum suure en boti gee dagi sɛla en de pɛregerɛ.
Daanse'ere bala en sɔi ti a daa yehe fum zi'an saŋa fii wa, gee a wan lebe na bɔna la hɔ wuuha, a han lebe na a kan le dɛna da'aberɛ, a gana da'aberɛ mɛ, a dela sunɔŋerɛ suuɔ bu — yele yele mam, gee la wan gana bala fum zi'an, inganɛ puan, la Daana la me puan.
Bala la, fum han nam ti tu lagum tuna mɛ, to'e en wuu fum wan to'e ni mam se'em la.
A han tuue fum se'ere puan, bii a tari la fum sanɛ, bahɛ ti la dɛna mam sanɛ.
Mam Pɔɔl mɛŋa n gulehɛ gɔŋɔ wa la n nu'o.
Mam wan lebehe yɔ dɛ.
Mam ka yele se'ere la fum mɛŋa en tari mam sanɛ la pun ta ta' fum mɛa.
Ɛ̃ɛ n suuɔ, bahɛ ti n nyɛ nyuurɔ dina fum puan Daana la zuo!
Bahɛ ti n suure gã'a timpaberɛ Kiresta puan.
Mam mi' suŋa suŋa ti fum wan nam mam guleheri bɔ'ɔra fum wa, mam mi' ti, fum wan pun iŋɛ gaŋɛ mam en yele fum sɛla wa.
Yele Yinɛ en gee — maahum saama bɔ'ɔ bo' mam, mam tari puti'irɛ ti, fum pu'uhegɔ puan n wan bɔna la hɔ.
Ba'ahegɔ pu'uhegɔ la ka'a Epafarase, se'em ti ba lagum pagɛ en la mam Kiresta Yezu zuo la, pu'uhi fum na, bala mɛa ti Maki, Aristakuse, Demase la Luki, n tuntuna tadaanduma la me pu'uhi fum na.
Daana Yezu Kiresta zu'uhegɔ bɔna la fum sia.
PƆHEGA Gɔŋɔ seko ti ba gulehɛ bo' Hiburu duma la yuum gulehɛ bo' la lageŋɔ duma la woo, sɛba en yuum nyɛ daaŋɔ zo'e zo'e, la namehegɔ seko ti ba yuum nyɛ zigera ti ba bahɛ Kiresta sakerɛ la.
Guleha wa yuum gulehɛ ti la kpemehe ba, ba sakerɛ puan la a pa'alɛ ba ti Yezu Kiresta dela yelemɛŋerɛ la Yinɛ lilegere za'a.
Ŋwana wa zuo ti a tɔgɛ yelemɛŋerɛ yɛla atã bo' ba ti: Ayima Yezu dela Yinɛ vom kan ba'ahɛ la Dayua, se'em n nam yelemɛŋerɛ bo' Sɔ la doohe la namehegɔ seko ti a ŋmibe de puan la.
Wuu en de Yinɛ Dayua la, Yezu kpe'eŋo gaŋɛ vom gɔŋɔ kɛka la nɔtɔgeheba, gaŋɛ Suŋereba, gee gaŋɛ Moose a mɛŋa.
Buyi' Yinɛ looe Yezu ti a dɛna la vom kan ba'ahɛ malema daana, gaŋɛ vom gɔŋɔ kɛka malema duma la.
Doohe Yezu puan ti sɛba en nam la wan nyɛ faarɛ ba be'em puan, dabeem, la kum, ti Yezu en de Malema nɛŋan daana la en bo'ori yelemɛŋerɛ faarɛ, faarɛ se'ere n pi' buuri malema la duhi kaabegɔ en de Hiburu pu'uhegɔ la.
Guleha wa dikɛ la makerɛ makɛ pa'alɛ nɛrekãreba basɛba en yuum tari sakerɛ se'em bɔna Izirale tuuhum puan (zuo pia la ayima).
Guleha la belum a kãaleba la ti ba kelum tara sakerɛ, ti zuo pia la buyi' la puan, ti a ka'am a kãaleba la ti ba kelum tara sakerɛ la bala ta paaɛ ba'ahegɔ, kpa ba nini la Yezu gee ŋmibera namehegɔ seko la too woo n wan paaɛ ba la.
Gɔŋɔ wa ba'ahɛ mɛ la kã'aŋɔ la kaka yelehum.
Yelesɛ'a en boi gɔŋɔ wa puan Pɔhega.
Kiresta n wa'am na ba'ahɛ Yinɛ lilegere yɛla la boi la .- Kiresta kpe'eŋo gaŋɛ suŋereba boi la .—.
Kiresta kpe'eŋo gaŋɛ Moose la Yosua boi la .—.
Kiresta en de nɔpu'ulegɔ kpe'eŋo boi la .—.
Kiresta en de kaabegɔ kpe'eŋo boi la .—.
Sakerɛ en de ninmu'urɛ yele se'em .—.
Sɛla en tigere Yinɛ nini boi la .- Ba'ahegɔ pu'uhegɔ boi la .- Ba'ahegɔ yelehum boi la .-
Yinɛ tɔgɛ doohe la a dayua puan Diimen diimen ha la, Yinɛ da tɔgɛ bo' tu yaabeduma mɛ saŋa zo'e zo'e, la sadɔtɔ zo'e zo'e, dɔla nɔtɔgeheba puan, gee ba'ahegɔ dabeha wa puan, a tɔgɛ bo' tu doohe la a dayua puan, sɛka ti a looe ti ka sooe sɔna sɛla woo, se'em puan ti Yinɛ doohe naam sɛla woo en boi wa.
A dela Yinɛ suŋa niihum paaɛ paaɛ, dɛna Yinɛ vore vore, bahɛ ti sɛla woo bɔna, doohe a yelehum paŋa puan.
Eŋa en duuhe saaleba be'em ba'ahɛ la, a zi'ire la Gani za'a Daana la zuɔ nu'o saazuin ha, A gani suŋereba mɛ, wuu a yu'urɛ se'ere ti a to'e la en de yu'kãtɛ gana suŋereba yu'ura se'em la.
Suŋera kani ti Yinɛ tabelɛ yele en yeti, “Fum dela mam Dayua, zina, mam dɔgɛ hɔ”?
Bii a tabelɛ yeti, “N wan dɛna a sɔ, ti a dɛna n Dayua”?
Le yɛ'ɛha, Yinɛ en yeti a ta bahɛ ti a dayɔkiima wa wa'am tiŋa wa zuo na la, a tɔgɛ bala yeti, “ Bahɛ ti Yinɛ suŋereba la za'a na'aha dayua wa.” Yinɛ tɔgɛ a suŋereba yele yeti, “A iŋɛ a suŋereba ti ba dɛna la sabeeo, gee iŋɛ a yamehi ti ba dɛna bugum zɛlehi.” Gee a dayua la, Yinɛ tɔgɛ eŋa yele yeti, “Fum na'am ka tari ba'ahegɔ, Oo Yinɛ wa, ti fum na'am doore la dɛna tuuntɔɔ doore.
Fum nɔŋɛ la tuntɔɔnɛ, gee yaaɛ be'em.
Bala zuo, Yinɛ wa, fum Yinɛ la so fum zuo mɛ la nyɛɛma kaam gana fum taaba.” Gee le yeti, “Pi'ileŋo puan na la, Daana, fum n biŋe timpaberɛ wa ɛ̃berɛ, ti saazuo wa dɛna fum nu'uhi tuuma; gee ba woo wan mɛlum gee fum boi mɛ.
Ba woo wan ki ŋwana nuga wuu tanɛ la; wuu fuo ti ba ni kilum se'em la, fum wan kilum ba la bala, wuu futo en pelegere se'em la, bala mɛa ti ba wan tee.
Gee fum kɔ'ɔm ana la fum ani se'em la, ti fum yuuma ka tara ba'ahegɔ.” Gee suŋera kani ti Yinɛ tabelɛ yele en yeti, “Zi'ire n zuɔ nu'o na, gura ti n ta bahɛ ti fum dinduma lebege fum nama dafeere?” Suŋereba la za'a dagi la sabeeo Sia tuuma la puan, ti Yinɛ tuna ba ti ba tuna bɔ'ɔra sɛba en wan ta sooe vaaɛ faarɛ la?
Yinɛ paŋa Faarɛ Kãtɛ Bala, tu dela tu iŋɛ tube wuŋa la sɛla ti tu wum la, la tu da bɔregɛ yehe de puan.
Ti, yelehum sebo en yuum muulɛ doohe suŋereba puan la yuum han tara tibehum, ti bu tuure, la tube-kpirega woo tɔ'ɔra namehegɔ kãtɛ, ŋwani ti tu wan ta'am piiɛ, tu han zagehɛ faarɛ kãtɛ dina wa?
Tu wum bu yele yia la Daana la mɛŋa zi'an, ti sɛba en wum bu a mɛŋa nuuren la me yele tu ti bu dela bala, ti Yinɛ mɛŋa en de aze'nyɛ daana la ba, la nyalema la kirehi, la paŋa tuuma yima yima, doohe Fa'a Sia la bo'olum la ti a tɔrɛ bo' doohe a mɛŋa sumboolum la.
Se'em en tari to faarɛ Lan de se'em la dela,Yinɛ ka dikɛ tinsɛka en ye' na, ti tu tɔgera ka yele wa, iŋɛ suŋereba la nu'uhen.
Gee nɛra ayima en tɔgɛ gɔŋɔ la puan zi'an kayima yeti, “Asaala dela beni ti fum ba' tɛra ba yele bala, Bii a dela ani me, ti fum ba' tara ba bala?
Fum iŋɛ en ti saŋa fii wa, a da zuna la suŋereba.
Fum vugele en la suŋa, la na'ahegɔ muŋa, dikɛ sɛla woo biŋe a nama tiŋa.” Yinɛ en dikɛ sɛla woo biŋe a nama tiŋa la, a ka gee sɛla bahɛ ti la ka bɔna a nu'uhen.
Gee lan de se'em la dela, tu nan ka nyɛ ti sɛla woo bɔna a nu'uhen, gee tu nyɛ Yezu, se'em ti saŋa fii wa, Yinɛ iŋɛ en ti a bɔna suŋereba la tiŋa, gee nananawa nyaa vuge suŋa la na'ahegɔ muŋa doohe a namehegɔ kum la zuo, ti Yinɛ zu'uhegɔ la zuo,Yezu wan lem kum bo' nɛra woo.
La daa dela ma'a, ti Yinɛ se'em en sɔi, la se'em puan ti sɛla woo bɔna la, en boti a tari nɛreba zo'e zo'e wa'am suŋa puan na la zuo, a bahɛ ti se'em en de ba faarɛ nɛŋa daana la bi'ihɛ a mɛŋa kahegɛ namehegɔ puan.
Beni zuo, se'em en peere la, la sɛba be'em ti a pee la, za'a ze'ele la zi'an kayina na.
Beni zuo, a ka tari valum, ti a yi' ba a suurɔ, bala ti a yeti, “Mam wan muulɛ fum yu'urɛ bo' n suurɔ la, “Lageŋɔ la puan, mam wan pɛgɛ hɔ.” Le yɛ'ɛha, a yeti, “Mam wan delum la eŋa.” A me le yeti, “Mam en ŋwana, la kɔma sɛba ti Yinɛ dikɛ bo' mam la.” Lan yi de ti, kɔma la za'a dela inganɛ la ziim la, eŋa Yezu mɛŋa me wa'am na ana mɛ wuu bamam la, ti a ta'am doohe kum puan sagum se'em en tari kum paŋa la.
Sagena la en bala, gee faaɛ sɛba woo vom saŋa woo en boi yamenɛ puan doohe ban zoti kum la zuo.
La kɔ'ɔm niiɛ mɛ gã'a, ti Yezu ka wa'am na ti a suŋɛ la suŋereba, gee a tugum wa'am na ti a suŋɛ la Aberaham yaahi.
Bala zuo,Yezu dela a lebege ana wuu a suurɔ la sɛla woo puan, la a dɛna nimbɔ'zɔta, la sakerɛ malema kiima, Yinɛ tuuma la puan, la a kaabera be'em duuhego kaabegɔ bɔ'ɔra nɛreba la.
Beni zuo, eŋa mɛŋa nyɛ la makerɛ, a namehegɔ la puan, a wan ta'am suŋɛ sɛba woo en nyɛti makerɛ la.
Moose yameŋa, Kiresta dayua Bala zuo n suurɔ, n tuulum nɛre tadaanduma Yinɛ saazuo yi'a wa puan wa, bihɛ ya suŋa suŋa Yezu en de tuntuna, gee dɛna malema kiima bo' tumam sakerɛ yelehum la wa la, a daa tari sakerɛ mɛ la se'em en looe en la, wuu Moose en yuum “de sakerɛ daana la pu'uhegɔ yire tuuma la za'a se'em la.” Gee la bala za'a, Yezu tari zuo la suŋa gana Moose mɛ, wuu yire daana en tari zuo gana yire la mɛŋa se'em la.
(Se'ere en sɔi la, yire woo, nɛra en mɛ dɛ, gee Yinɛ en de sɛla woo mɛta.)
Yi bihɛ, Moose yuum dela sakerɛ daana Lageŋɔ tuuma la za'a, dɛna de yameŋa, tɔgera yele sɛ'a ti ba wan tɔgɛ beere.
Gee Kiresta en de se'em la, yuum tari la sakerɛ la Yinɛ lageŋɔ la, dɛna dayua, ti tumam dɛna yire la, tu han gurɛ tu inkpeŋere wa la tu nyu'ɔ ŋma'a sɛka en de tu beere puti'irɛ zuo wa kankaŋi.
Bumbu'um tahega Bala zuo, wuu Fa'a Sia la en yele se'em ti, “Zina, ya han wum Yinɛ kua, da kãbɛ ya suya wuu ya yaabeduma pobiriga la, wuu ban yuum boi makerɛ dabeherɛ puan kpaahenɛ puan ha la, zi'an ti ya yaabeduma la yuum makɛ mam bihɛ, la bamam en pun nyɛ mam tum se'em, yuuma pihinaahi la.
Bala ti mam yuum iŋɛ suure la sankaŋa buuri la, yele ba yeti, bamam saŋa woo kɔ'ɔm bɔregera mɛ ba suya puan, ba ka makɛ mina mam sore la.
Mam sunsunyiim la puan, mam pɔ mɛ yeti, ba kan kɛ̃ mam vo'ohego la puan.” Tara ya mɛhi suŋa n suurɔ, ti ya se'em da tara be'em suure, suse'ere en ka nane, gee ŋmɛregera de mɛŋa yɛha Yinɛ vua wa zi'an.
Gee tugum kpemehe ya taaba daare woo wuu ban yi'iri se'em ti “zina” wa la, ti ya se'em da bɔna ti be'em pã'ahɛ en ti a kãbɛ a suure.
Se'ere en sɔi la, tumam nyaa dela taaba la Kiresta, tu han gurɛ tu yia sakerɛ la kankaŋi ta paaɛ ba'ahegɔ.
Wuu lan yele se'em yeti, “Zina ya han wum Yinɛ kua, da kãbɛ ya suya wuu ya yaabeduma pobiriga puan la.” Nananawa, bani en bala yuum wum gee bire pɔya la?
Dagi sɛba woo en yuum bahɛ Igipiti ti Moose tari ba yehe na la?
Gee bani ti Yinɛ iŋɛ suure la ba yuuma pihinaahi la?
Dagi sɛba en yuum tum be'em la, sɛba en yuum kiiri muɔ la puan la?
Gee bani ti Yinɛ yuum pɔ nuurɛ ti ba kan kɛ̃ eŋa vo'ohego la puan la, han dagena sɛba en yuum ka nane la?
Bala, tu nyɛ ya ti ba yuum ka nyaŋɛ kɛ̃, doohe la ban ka nam la zuo.
Yinɛ vo'ohego nɔbiŋere Bala zuo, vo'ohego puan kɛ̃'a nɔbiŋere la en kelum bɔna la, bahɛ ya ti tu biha tu mɛhi suŋa, ti ya se'em da ta yaa koŋe a paaɛ vo'ohego la.
Asira, faarɛ yelehum la wa'am tumam zi'an na wuu bumɔ en yuum wa'am bamam zi'an se'em na la.
Gee yelehum la ti bamam yuum wum la, yuum ka bo' ba nyuurɔ, beni zuo, ba yuum ka naaɛ taaba ba sakerɛ puan, la sɛba en yuum kelehe yelehum la.
Se'ere en sɔi la, tumam sɛba en sakɛ la, kɛ̃ vo'ohego la puan mɛ wuu Yinɛ en yele se'em yeti, “Wuu mam sunsunyiim puan ti n pɔ yeti, Ba kan makɛ kɛ̃ mam vo'ohego la puan” la, la eŋa en pun tum sɛla woo ba'ahɛ tiŋa wa pi'ileŋo puan ha la.
Zi'an kayima gɔŋɔ la puan, la tɔgɛ dabeha ayopɔi la yele yeti, “Ti Yinɛ vo'ohe dabeha ayopɔi daarɛ la, a tuuma la woo puan.” Le yɛ'ɛha, ze'kana mɛa puan yeti, “Ba kan kɛ̃ mam vo'ohego la puan.” Bala vo'ohego la en kelum yu'ɛ bo' basɛba ti ba kɛ̃ la, ti sɛba en yuum pɔhɛ to'e faarɛ yelehum wa yia la koŋe ba kɛ̃ mɛ ban ka nane la zuo, bala zuo ti a le yehe la dabeherɛ ze'ele, yi'ira dɛ “Zina”, yuum tɔgɛ de yele doohe Deviti puan, pooren pooren na Yetɔge sebo en yuum pun tɔgɛ gã'a yeti, “Zina, ya han wum Yinɛ kua, Da kãbɛ ya suya.” Se'ere en sɔi la, Yosua yuum han bo' ni nɛreba wa la vo'ohego, Yinɛ kan le tɔgeri ni pooren, dabeherɛ deyima yele.
Bala, vo'ohego dabeherɛ kelum bɔna mɛ bo' Yinɛ nɛreba.
Beni zuo, Sɛba en kɛ̃ Yinɛ vo'ohego la puan la, me ni vo'ohe ba tuuma puan mɛ wuu Yinɛ en vo'ohe se'em a tuuma za'a puan la.
Bala, bahɛ ya ti tu tiregɛ ya suŋa suŋa la tu ta'am kɛ̃ vo'ohego wa puan, ti se'em da bɔna ya puan lu doohe ka nam wuu bamam en yuum ka nam se'em la.
Yelemɛŋerɛ, Yinɛ yelehum la vɔi mɛ gee tuna, dita gana su'a en tari nɔya ayi' la, ni ŋmaaɛ vo'ohum la ta paaɛ sia la, la inganɛ zi'an woo, ta ta' la kɔba, la a tomehego zi'ihi woo la sɛla en boi kuba la puan ha za'a.
Yelehum la mi' suure puan ti'ihegɔ woo mɛ la de maaheŋɔ woo.
A nɛŋan, sɛla ka boi sugɛ, gee sɛla woo ze' la beele, gã'a kpaii, se'em daana ti tu wan ta yele en tu yɛla za'a la ninin.
Yezu dela malema kiima kãtɛ Lan de ti tu tari la malema kiima kãtɛ en kɛ̃ tinsuŋan la, dɛna Yezu, Yinɛ dayua la, bahɛ ya ti tu gurɛ tu sakerɛ yelehum la kankaŋi.
Se'ere en sɔi la, tu ka tari la malema kiima sɛka en ka zoti tu tɔregɔ nimbu'ɔ, gee tu tari la se'em en nyɛ mageha sadɔseko woo puan wuu tumam la, gee a ka tum be'em.
Bala zuo, bahɛ ya ti tu paaɛ ya Yinɛ na'am kuka la nɛŋan ti zu'uhegɔ bɔna la, la sukpe'ene, la tu ta'am to'e a nimbɔ'zɔrɛ la, nyɛ zu'uhegɔ, ti la suŋɛ tɔ sansɛka woo n nari.
Malemaduma kiima woo ti ba looe en saaleba puan, ba ni bahɛ ti a sɔna la yelesɛ'a en de Yinɛ yɛla biheri bɔ'ɔra saaleba.
A kaabera bo'olum, gee kaabera be'em zuo.
A dela nɛre ma'ma', ana bããlam gee maala ba yɛmka'alum, la ban kini buta la, eŋa mɛŋa en boi tɔregɔ nu'uhen la zuo.
Ti ŋwana zuo ti la dɛna a ni kaabɛ a mɛŋa be'em zuo yia, gee nyaa kaabɛ bo' nɛreba la me.
Nɛra ka dikeri na'ahegɔ kuna bɔ'ɔra a mɛŋa, gee a ni to'e de mɛ Yinɛ han yi' en wuu Aron ti a yi' se'em la.
Bala mɛa ti Kiresta yuum ka dikɛ na'ahegɔ kuna bo' a mɛŋa ti a dɛna malema kiima, gee se'em en looe en la en yeti, “Fum dela mam Dayua, Zina mam de fum sɔ”; wuu en le tɔgɛ gɔŋɔ la zi'an kayima se'em yeti, “Fum dela malema daana kɔ'ɔm yɛ'a ha, doohe Mɛlekizɛdɛki la.” Yezu en yuum boi timpaberɛ wa zuo, a inganɛ puan la, a yuum dikeri la pu'uhegɔ, la suhega la kɔkɛ'ɛŋa la nintam bɔ'ɔra se'em daana en wan ta'am faaɛ en kum puan bahɛ la, ti a ni kelehe en, a Yinɛ zoolum la zuo.
La en pun dɛna Dayua la, a zamehɛ naŋa mɛ, en namehɛ sɛla woo puan.
Ti en doohe ŋwana woo puan tole la, a nyaa bi'ɛ kahegɛ mɛ, a nyaa dela se'em puan ti vomkan ba'ahɛ faarɛ bɔna bo' sɛba woo en nane en la.
Ŋwana ti Yinɛ en yehe en ti a dɛna malema kiima doohe Mɛlekizɛdɛki.
Lua ninmu'urɛ kã'aŋɔ Yele deni wa puan, tu tari la yɛla zo'e zo'e en wan yele, gee a pa'alegɔ en tɔi, yan ka bɔkerɛ kalam kalam la zuo.
La sankana ti ya deni ya dɛna pa'aleba la, ya kelum bɔta la nɛra le pa'alɛ ya pɔhega yele sɛ'a en boi Yinɛ yelehum la puan.
Ya boti la bi'ihum gee dagi di kpe'ene.
Se'ere en sɔi la, se'em woo en mɔgeri bi'ihum kelum dɛna la bilia, ka mina tuuma tuuntɔɔ vom yɛla puan.
Gee dikpe'ene dela sɛba en bi'ɛ kahegɛ bunɔ, sɛba en nyɛ kpemehego tuuma puan, tana wɛleha be'em la sum la.
Bala zuo, bahɛ ya ti tu kiŋɛ nɛŋa bi'ihɛ suŋa suŋa, tu bahɛ pi'ileŋo pa'alegɔ ti ba pun pa'alɛ tu yia Kiresta puan pooren, da le bahɛ ya ti tu le tagehɛ ɛberɛ iibegɔ, la en de tu tee kum tuuma, tu tara sakerɛ Yinɛ puan, ko'omsua yɛla, nu'uhi pagelegɔ yɛla, kum vo'ore yɛla, la ba'ahegɔ gakerɛ yɛla.
Tumam wan iŋɛ sɛla en bala, Yinɛ han bo' tu sore.
Se'ere en sɔi la, la kpe'em mɛ ti ba le maahum nɛrebana wa ti ba le tee.
Bama sɛba en tabelɛ nyɛ niihum, tabelɛ lem saazuo bo'olum la, tabelɛ tɔrɛ Fa'a Sia la.
Bama sɛba en tabelɛ nyɛ sum sebo en boi Yinɛ yelehum puan la, gee me mina Yinɛ paŋa n wan ta ana se'em saŋa en kini na, gee han sina gee lu, ba mɛhi en boti se'em, ba malum kpa'ara la Yinɛ dayua la en bala, malum diihera en nyanɛ nɛrekuuŋɔ nɛŋan.
Samanɛ se'ere en nyuuri saa ko'om en niira baha de zuo saŋa woo la, gee maala disuŋa bɔ'ɔra sɛba en kɔɔri de la, to'ore la maalegɔ Yinɛ zi'an.
Gee samanɛ la han yɛhera gu'uhi la tuntuuro, de ka tari vuurɛ, ka zaaɛ ba pɔ bahɛ de zuo, ti de ba'ahegɔ ta dɛna la ba nyɔ' dɛ.
La tumam en pun tɔgera ŋwana wa la, n sunɔŋerɛ duma wa, tu mi' suŋa suŋa ti yelesuma en gani ŋwana boi ya puan mɛ.
Yelesuma sɛ'a en de faarɛ yɛla.
Yinɛ dagi se'em n ka bo'ori buurɔ.
A kan mum a nini la ya tuuma la, la ya nɔŋerɛ la ti ya pa'alɛ a yu'urɛ zuo la, doohe la yan bihɛ nɛresunduma la se'em, wuu yan kelum ita se'em wa la.
Tu boti ya ayima ayima woo me pa'alɛ la ninmu'urɛ dinɛ taaba, la ya ta'am nyɛ beere puti'irɛ za'a za'a, ta paaɛ de ba'ahegɔ.
Bala ti se'em kan bukɛ, gee ya wan tɔgehɛ sɛba woo en doohe sakerɛ, la ŋmibega puan ta to'e Yinɛ en biŋe nuurɛ ti a iŋɛ se'ere la.
Yinɛ nɔbiŋere ka yuure Yinɛ en yuum biŋe nuurɛ la Aberaham la, en yuum ka tari se'em en gani eŋa mɛŋa ti a wan pɔ a daana la, a yuum pɔ la a mɛŋa, yeti, “ Yelemɛŋerɛ, n wan iŋɛ fum sum, n wan bahɛ ti fum wi'ɛ.” Bala ti Aberaham me yuum tari sugeri ŋmibera la, a yuum sirum ta to'e nɔbiŋere la mɛ.
Saaleba ni pɔ la se'em n gani ba.
Pɔrɛ han diŋɛ pɔ, ti ba dikɛ sɛla taaɛ pɔtɛ la, nɔkpe'ene woo ba'ahɛ ya.
Bala mɛa ti Yinɛ en daa ta bɔta ti a pa'alɛ ti la niiɛ bo' sɛba en wan ta sooe sɔna a nɔbiŋere la en de a naanɛ se'ere en ka malum tɛɛra la, a pɔ la pɔtɛ ti de dɛna daalehum, ti la doohe yele sɛ'a ayi' en ka teere puan, yele sɛ'a puan ti deyima dɛna Yinɛ kan ta'am parum la, tumam sɛba en sugɛ a zi'an la wan nyɛ inkpeŋere kankaŋi ta'am to'e putɛ'se'ere ti a dikɛ biŋe tu la.
Tu tari la putɛ'dina, ti de ana wuu ɛberɛ kãtɛ, la tiŋasuka nyuuŋa la bo' tumam sɛɛhi.
Beere puti'irɛ se'ere en kɛ̃ saraa la puan ha, tama la en lu yula la pooren ha la, zi'an ti Yezu dɛna nɛŋa daana bini tumam zuo, kɛ̃ bini, dɛna malema kiima kɔ'ɔm yɛ'a ha, doohe Mɛlekizɛdɛki la.
Malema Daana wuu Mɛlekizɛdɛki “Naba Mɛlekizɛdɛki wa n yehe Salem na wa, dɛna Gani za'a Yinɛ malema daana la, wa tu'uhɛ Aberaham ti a ze'ele la en kiŋɛ ta zabɛ nyaŋɛ naduma gee lɛbera na la, ti a purɛ sum bahɛ a zuo.” Ti Aberaham yehe lɔgeseto woo ti a nyɛ la puan, “Seko woo en pa'aheri pia la bo' en.” Yia, a yu'urɛ la vuurɛ dela, “Tuntɔɔ naba” Buyi', a dela Salem tiŋa naba, ti de vuurɛ dɛna la, “Suma'ahum naba.” A ka tari sɔ, a ka tari ma, a ka tari buuri tuuhum.
A ka tari pi'ileŋo dabeha, bii vom ba'ahegɔ dabeha.
Gee a ani wuu Yinɛ Dayua la, dɛna malema daana yɛ'a ha.
Bihɛ ya en de nɛre kãtɛ se'em.
Ti Aberaham n pun dɛna yaaba la, ta bo' en pia pia bo'olum a lɔgerɔ la woo puan.
Sɛba en de Levi buuri, tuna malema tuuma la, Yinɛ bo' ba la nɔze'elego, ti ba tɔ'ɔha pia pia bo'olum nɛreba la zi'an, ba suurɔ la zi'an, la bamam en pun dɛna Aberaham yaahi la.
Gee buraa kana wa en dagi yaaŋa wa, to'e pia pia bo'olum mɛ Aberaham zi'an, gee purɛ sum bahɛ Aberaham, se'em en pun to'e nɔbiŋere.
Nɔkpe'ene ka boi bini, tarema en to'ore sum kpɛ'ɛma zi'an.
Yele wa zi'an kayima dela, saaleba en kiiri to'ohe pia pia bo'olum, gee zi'an kayima me, se'em ti ba mina ti a pun bɔna mɛ na la me to'ohe pia pia bo'olum la mɛ.
Se'em wan ta'am pun yeti, Levi mɛŋa la en yuum to'ohe pia bo'olum la, me yuum bo'ori pia bo'olum mɛ a yaaba Aberaham puan na.
Se'ere en sɔi la, a yuum boi a yaaba Aberaham iŋa puan mɛ, gee ti Mɛlekizɛdɛki tu'uhɛ en la.
Malema daana ayima en doohe Mɛlekizɛdɛki.
Han dɛna ti vom sebo en bi'ɛ kahegɛ han daa bɔna nɛreba la puan doohe la Levi buuri malema duma tuuma la, (se'ere en sɔi la, nɛreba la yuum to'e Yinɛ ze'elego la la Levi buuri malema duma wa zi'an,) beni ti la le nari ni ti ba le tɔgera malema daana ayima yele, se'em en doohe Mɛlekizɛdɛki la, gee ka tɔgera ti a doohe la Aron?
Teere han wa'am malema duma la puan na, teere me wan ba'ahum wa'am nɔze'elego la me puan na.
Se'em daana zuo ti ba tɔgera yele ana wa la yehe la buuri deyima me puan na, buuri se'ere nɛra en ka tabelɛ tum kaabegɔ bimbine la zuo.
La niiɛ mɛ gã'a ti tu Daana la yehe la Yuda buuri puan na, buuri dina wa puan, Moose ka tɔgɛ malema duma yele de puan.
La pun kɔ'ɔm ba' niiɛ mɛ gã'a, ti malema daana ayima han ihege na doohe Mɛlekizɛdɛki la, eŋa daana la en lebege malema daana la dagi ze'elego en bu en sore bii saala buuri tuuhum, gee a la doohe la vom sebo n ka sageni la paŋa puan.
Se'ere en sɔi la, ba purɛ a yele mɛ na yeti, “Fum dela malema daana ka tara ba'ahegɔ, doohe Mɛlekizɛdɛki.” Zi'an kayima me yeti, teere wan bɔna yia nɔze'elego la puan, se'ere en sɔi la, ku daa ka tari paŋa, gee me ka tuna.
(Se'ere en sɔi la, nɔze'elego la daa ka bahɛ ti sɛla bi'ɛ kahegɛ).
Zi'an kayima me pa'ali ti, beere putɛ'sunɛ se'ere boi gana ŋwana, ti tu wan dɔla pu'uha Yinɛ.
Pɔrɛ en daa pɔ pa'alɛ ti dina wa wan tum, se'ere en sɔi la, sɛba woo en de malema duma, ni ka pɔ gee tuna, gee malema daana ena wa la, pɔ mɛ gee lebege malema daana, doohe se'em daana en yele en yeti, “ Daana la pɔ mɛ, gee kan tee a puti'irɛ, ti ‘Fum dela malema daana ka tara ba'ahegɔ;’ ” lan de se'em la, Yezu ze'ele bo' la nɔpu'ulegɔ n gani bala.
Se'ere en le pa'ahɛ dela, diimen diimen malema duma la yuum zo'e mɛ ba kãlɛ puan beni zuo, kum en yuum gu'uri ba ti ba ka ta'am bɔna tuunɛ la puan wuuha.
Gee malema daana ena kɔ'ɔm bɔna a malema tuuma la puan mɛ wuuha wuuha, se'ere en sɔi la a boi la wuuha.
Dina zuo la a nyaŋeri mɛ faara, nananawa la saŋa woo sɛba en dole a puan paara Yinɛ la baha, eŋa en vɔi wuuha la zuo, a ŋmɛ'ɛra nupu'ɔ ba zuo la.
La dela ma'a ti tu tara malema kiima kana taaba, en de fa'a, ka tara gbelegere, ka galum, ti ba yehe en ze'ele a ma'a ti a ka pa'ahɛ be'em duma puan, ti ba zɛkɛ en zom zuin zuin ha gaŋɛ saazuo wa.
Eŋa ka ani wuu malema duma bana la, a ka de a ni kaabera daare woo, ni kaabɛ a mɛŋa be'em zuo yia, gee nyaa kaabɛ bo' nɛreba la be'em.
A kaabɛ la kaabegɔ buyina za'a, en daa dikɛ a mɛŋa kaabɛ la.
Nɔze'elego la daa loohe la sɛba en de tɔregɔ duma la ti ba dɛna malema kiinduma, gee nɔpɔrɛ la en wa'am ze'elego la pooren na la, looe la Dayua sɛka en bi'ɛ kahegɛ, saŋa woo la.
Nɔpu'ule suŋɔ nupu'ŋmɛ'ɛra Yeledaa sɛka en boi tumam en yeti sɛla wa puan dela dina wa.
Tu tari la malema kiima en boi a tɔka, se'em en zi' Gani za'a Daana la na'am kuka la zuɔ nu'o saazuo ha, dɛna Yinɛ tuntuna saraa la puan, yelemɛŋerɛ kaabegɔ paka sɛka ti Daana la mɛŋa, gee dagi saaleba ti' la.
Ba loore Malema kiima woo ti a kaabera la bo'olum kaabegɔ, gee ti la me dɛna ti malema kiima kana wa mɛŋa me ni tara sɛla na kaabɛ.
La han deni la timpaberɛ wa zuo yɛla, a pun kan ta'am deni malema daana, se'ere en sɔi la, malema duma pun bɔna mɛ kaabera bo'olum kaabegɔ la wuu ze'elego la en pa'alɛ se'em la.
Bama na'aheri Yinɛ la tanɛ deo seko puan ti asaala mɛŋa ti', gee dɛna saazuo pu'uhegɔ yire la yinyiligo la.
Se'ere en sɔi la, Moose en yuum ta maahena ti a ti' pu'uhegɔ tanɛ deo wa la, Yinɛ yuum kagɛ en mɛ yeti, “Bihɛ suŋa la fum ti' de sɛla woo wuu mam magehɛ de se'em pa'alɛ hɔ zoore la zuo la.” Gee nananawa Yezu to'e la tuunɛ en gani ŋwana, pun nyaa ta dɛna nupu'ŋmɛ'ɛra nɔpu'ulegɔ en gani ŋwana paaɛ paaɛ la puan, nɔpu'ulegɔ en yage nɔbiŋere en gani ŋwana zuo.
Se'ere en sɔi la, yia nɔpu'ulegɔ la yuum han ka tari ni tuure, la ka le pakɛ ni ti ba le ɛɛra nɔpu'ulegɔ buyi.
Yinɛ yuum nyɛ la tuure la yia nɔpu'ulegɔ la puan en sɔi ti a yuum yeti, “Dabeha sirum kini na, Daana la en yele, ti n wan pu'ulɛ nɔpaalɛ la Iziraleduma wa, la Yuuduma wa, ti de kan ana wuu mam yuum pu'ulɛ nɔse'ere la ba yaabeduma la, daan se'ere daarɛ ti mam tari ba la n mɛŋa nu'o ze'ele Igipiti tiŋa yehe na la.
Se'ere en sɔi la, ba yuum ka dole mam nɔpu'ulegɔ la, bala, ba yele yuum ka pakɛ mam.
Daana la en yele se'em n bala.
Nɔpu'ulegɔ kuna ti mam wan pu'ulɛ la Iziraleduma wa, dabeha aŋa han ta tole, Daana la en yele, “N wan dikɛ n nɔze'elego la iŋɛ ba puti'ira puan, gee gulehɛ a iŋɛ ba suya puan, dɛna ba Yinɛ, ti ba dɛna mam nɛreba.
Ti ba kan le pa'ala taaba, bii yɛta ba mabia yeti, ‘Baŋɛ Daana la,’ se'ere en sɔi la, ba woo wan mina mam, ze'ele ba bumbila ta paara ba nɛre kãtɛ.
Se'ere en sɔi la, n wan zɔ ba tuure la nimbu'ɔ, gee kan le tɛra ba be'em la.” Yinɛ en tɔgeri “nɔpu'ulepaalɛ” yele la, pa'alɛ ti, yia nɔpu'ulegɔ la dela kɛka.
Ti sɛla en kuregɛ ki nuga, kan yuue gee mɛlum.
Tiŋa zuo la saazuo Pu'uhegɔ zi'ihi Nananawa, yia nɔpu'ulegɔ la yuum tara la malema, ti ba dɔla na'aha Yinɛ, timpaberɛ zuo pu'uhegɔ zi'an.
Se'ere en sɔi la, ba ti' yia tanɛ la mɛ, ti yia bɔ'ɔ la puan butolela zɛ'ɛlega bɔna de puan, ti teebula ti boroboro se'ere en kaaberi bɔ'ɔra Yinɛ la paga de zuo; ti ze'kana wa yu'urɛ yi'iri fa'a zi'an.
Ti tama la en yule beŋe deo seko en pa'ahɛ buyi' la, deo kuŋɔ yu'urɛ yi'iri Fa'a Saraa.
Ti sɛla en ze' bini dela nyuuŋo digelum nyɔ'a daka la, la nɔpu'ulegɔ tuulum daka la, ti salema dikɛ kaaɛ ka luga la za'a la, salema kaleŋa bɔna ka puan la maana dia la, la Aron kurego doore la en yuum puue puuro la me bɔna ka puan, ti kuge lama la ti ba gulehɛ ze'elego la iŋɛ a zuo la me bɔna ka puan; ti tuulum daka wa zuo, kelumpagehi duma en nyagere en yage ka zuo, tɔ taaba pi' sugeri dia zi'an la.
Yele ana wa tu kan ta'am pa'alɛ a yɛla vuurɛ paaɛ paaɛ nananawa.
Ban maahum yele ana ba'ahɛ la, ti malema duma la kɛ̃'ɛra daarɛ woo yia bɔ' la puan na, ti ba malena ba malema la; gee malema kiima la ma'a en ki'ire saraa la puan gee buyina yuunɛ woo puan, tara ziim ti a kaabɛ bo' a mɛŋa, la nɛreba la be'em sebo ti ba tum gee ka mina la.
Ŋwana ti Fa'a Sia la pa'alɛ yeti, sadɔɔ seko en dole kɛ̃'ɛra saraa la puan la nan ka yu'ɛ, yia tanɛ deo la en nan kelum zɛ'a la.
Ŋwana dela daalehum bɔ'ɔra zina beere wa, ti bo'olum bu'a, la kaabegɔ kaabera kan ta'am bahɛ ti na'ahereba la puti'ira bi'ɛ kahegɛ, gee la yeen dɛna la dia la nyua, la ko'om sua malema yima yima, la kiha sɛ'a en dikɛ bo' ingɔŋɔ, gura sansɛka en wan ta ze'ele sɛla woo suŋa la.
Gee Kiresta en wa'am na la a dela malema kiima bo' yelesuma sɛ'a n wa'am na bɔna doohe tanɛ yire n ka tari makerɛ dɛna yire n ba'ahɛ yire (ti asaala nu'uhi ka maalɛ la, en dagi timpaberɛ wa zuo la), a kɛ̃ la buyina za'a za'a Fa'a Saraa wa puan, ka tari buuhi la nagebibehi ziim, gee a mɛŋa ziim, n ze'ele bo' faarɛ en ka tari ba'ahegɔ.
Han dɛna ti buuhi la lɔlehi ziim, la nagepole tampɛgelum la en tari miiha sɛba en galum la zuo, ti la pɛɛra ba ingana, duuhe ba la, Ŋwani ti Kiresta ziim la kan tum gaŋɛ bala zo'e zo'e se'em en doohe Sia sɛka en ka tari ba'ahegɔ la puan, kaabɛ a mɛŋa fa'a kaabegɔ bo' Yinɛ la.
Ziim buna wan sirum pee tu puti'ira yehe kum tuuma puan, tari tu lebe ti tu na'aha Yinɛ Vɔa wa!
Dina wa zuo ti a dɛna nupu'ŋmɛ'ɛra bo' nɔpu'ulepaalɛ la, ti bala ti sɛba ti ba yi' la wan ta'am to'e nɔbiŋere lɔkɔ la en ka tari ba'ahegɔ la.
Se'ere en sɔi la, kum n ki to'e ba, ba tuure la en daa boi yia nɔpu'ulegɔ la puan la.
Zi'an ti nɔpu'ulegɔ biŋe, la dela nɔpu'ula la ki gee ti nɔpu'ulegɔ la nyaa tuna.
Se'ere en sɔi la, nɔpu'ulegɔ la wan pɔhɛ tuna la nɛra la en ki, de ka tuni se'em ma'a ti nɔpu'ulegɔ la nan vɔna la.
Ŋwana zuo, yia nɔpu'ulegɔ la yuum ka makɛ tuna, ti ziim ka ka'ɛ.
Se'ere en sɔi la, Moose yuum muulɛ nɔze'elego la woo mɛ bo' nɛreba la doohe pa'alegɔ la en de se'em la ba'ahɛ, gee nyaa dikɛ nagebibehi, la buuhi ziim, la ko'om la gunguno mɔlegɔ, la nyunhunyuuŋa tuhe bini, nyaa dikɛ miihi gɔŋɔ la mɛŋa, gee miihi nɛreba la za'a, gee yɛta yeti, “Nɔpu'ulegɔ la ziim en ŋwana ti Daana la maahum bo' ya.” Bala mɛa ti a dikɛ ziim la miihi tanɛ deo la, la lɔge seto woo ti ba tari na'ahera la.
Yelemɛŋerɛ, pa'alegɔ la puan, sɛla woo peere mɛ la ziim, ti ziim han ka ka'ɛ, sugeri dia ka boi bo' be'em.
Kiresta kaabegɔ la en saalum be'em Bala ti la daa nara ti saazuo lɔgerɔ la ti ba tɔgehɛ maalɛ la, ba duuha ba la malema ana, gee saazuo lɔgerɔ la mɛŋa nari la kaabegɔ seko en gani ŋwana.
Se'ere ni sɔi la, Kiresta ka kɛ̃ la pu'uhegɔ deo seko ti saaleba nu'uhi mɛ, yeen dɛna yelemɛŋerɛ deo la ti ba tɔgehɛ, gee a kɛ̃ la tinsuŋan mɛŋa puan ha, ti a bɔna Yinɛ nɛŋan nananawa, tumam zuo.
Bii a kaabera a mɛŋa tulena wuu malema kiima la en ni kɛ̃ Fa'a Saraa la puan buyina yuunɛ woo, tara ziim en dagi a mɛŋa ziim se'em la; la ha deni bala, a ye wan nameheri mɛ tulena, pɔhera tiŋa wa pi'ileŋo puan na la.
Gee lan de se'em la, a wa'am la buyina za'a za'a ba'ahegɔ saŋa buuri wa puan, ti a fooe be'em bahɛ, doohe a dikɛ a mɛŋa kaabɛ.
Wuu lan gã' se'em bo' saaleba ti ba wan ba'ahum ki mɛ buyina, gee kum la pooren, gakerɛ en boi la, bala mɛa ti Kiresta, en kaabɛ a mɛŋa buyina bo' nɛreba zo'e zo'e be'em la ba'ahɛ, a wan le niiɛ na buyi' puan na, dagi a le zabɛ la be'em, gee a faaɛ sɛba en ani kɛli gura en la.
Kiresta kaabɛ la buyina za'a za'a Bala, ze'elego la en yeen dɛna yinyiligo bo' yelesuma la en kini na la, gee dagi yelesuma la yelemɛŋerɛ naanɛ n bala la, kaabegɔ yiŋɔ la en kaaberi yuunɛ woo kan ta'am bahɛ ti sɛba en dole ku la dɛna nɛreba en bi'ɛ kahegɛ.
Han dagi ni bala, ba kan bahɛ ni ba kaabegɔ, sɛba en na'aheri ku la, han duuhe ba mɛhi buyina za'a za'a, ka le tari ni be'em puti'ira?
Gee, kaabegɔ kuna puan, la tiiheri la be'em yele, yuunɛ en kaara yuunɛ.
Se'ere en sɔi la, la kan ta'am iŋɛ ti lɔlehi la buuhi ziim ta'am saalum be'em.
Lan vuti fifihe ti Kiresta ta wa'am timpaberɛ wa zuo na la, a yeti, “Kaabegɔ, la bo'olum fum ka boti, gee iŋa ti fum maahum bo' mam.
Nyɔ'a bo'olum, la be'em kaabegɔ bo'olum, fum suure ka boti ba.
Bala ti mam yeti, Yinɛ bihɛ, mam wa'am na ti n tum la fum sumboolum Oo Yinɛ, (wuu gɔŋɔ la puan, n gulehɛ mam yele se'em la).” En yele se'em zuin wa yeti, “Fum suure bii fum nini tika ka boi kaabegɔ, la bo'olum bii nyɔ'a bo'olum la be'em duuhego bo'olum puan la” (ba bo'ori bana woo dɔla la nɔze'elego la), gee nyaa pa'ahɛ yeti, “Bihɛ, mam wa'am na ti n tum la fum sumboolum.” Bala, a saalum yia nɔpu'ulegɔ la bahɛ mɛ, ti a ta'am sɛ yi'i nɔpu'ulegɔ la.
Ti la dɛna la Yinɛ mɛŋa sumboolum zuo, ti ba pee tumam doohe Yezu Kiresta inganɛ la en dikɛ kaabɛ buyina za'a za'a bo' nɛra woo la.
Gee malema daana woo ze' mɛ beere en yilegeri beere a tumam la puan, kaabera kaabegɔ yiŋɔ mɛa tulena, kaabegɔ yiŋɔ mɛa en kan malum pee be'em bahɛ la.
Gee Kiresta kaabɛ la buyina bo' saŋa woo, kaabegɔ kuyina ma'a la bo' be'em ba'ahɛ la, a nyaa zi'ire la Yinɛ zuɔ nu'o, pɔhɛ bala ma'a ha, “a guri mɛ sansɛka ti a dinduma wan lebege a nama dafeere.” Se'ere en sɔi la, kaabegɔ kuyina ma'a puan, ti a bahɛ ti ba bi'ɛ kahegɛ saŋa woo, bamam sɛba en kɔ'ɔm dɛna filam la.
Fa'a Sia la dela aze'nyɛdaana bo' dina wa, en yele tu yeti, “Nɔpu'ulegɔ kuna ti n wan pu'ulɛ la ba, dabeha aŋa la han ta tole.
Daana la n yele.
N wan dikɛ n nɔze'elego iŋɛ ba suyan, gee gulehɛ a iŋɛ ba puti'ira puan,” a me pa'ahɛ yeti, “N kan tɛra ba be'em, la ba ka fabele se'ere tuuma la le yɛ'ɛha.” Zi'an ti sugeri dia bɔna bo' yele ana, be'em duuhego kaabegɔ ka le bɔna.
Ŋmibega yi'a Bala zuo n suurɔ, tumam n diŋɛ tari puti'irɛ ti tu wan kɛ̃ Fa'a saraa la puan Yezu ziim la zuo la, doohe la sadɔɔ paalega vua la ti a yu'ɛ bo' tu, doohe la en ahegɛ tanɛ se'ere n beŋe la bahɛ la, (a iŋa en bala), la tumam en tari malema kiima kãtɛ Yinɛ yire la puan la, bahɛ ya ti tu vurege du' la yelemɛŋerɛ suure, tari puti'irɛ n pirɛ la sakerɛ, ti tu suya miihi ti ba duuhe a be'em puti'irɛ, ti tu ihe pee la tuulum ko'om.
Bahɛ ya ti tu gurɛ suŋa suŋa tu beere puti'irɛ sakerɛ yelehum la gee da miina, se'ere en sɔi la se'em daana en biŋe nuurɛ la dela yelemɛŋerɛ daana.
Gee bahɛ ya ti tu biha tumam n wan iŋɛ se'em pagera taaba la nɔŋerɛ la itesuŋɔ, da zagehera ya lagena taaba, wuu basɛba itegɔ en de se'em la, gee ya kpɛmeha taaba, malum ita de gana bala, wuu yan nyɛ ti dabeherɛ la pɔri la.
Gee tu han kɔ'ɔm mina gee bɔna be'em puan tumam en to'e yelemɛŋerɛ mi'ilum la ba'ahɛ la, kaabegɔ ka le yee wan kaabɛ bo' tu be'em, gee sɛla en wan wa'am na dela dabeem gakerɛ, la sunsunyiim bugum la en wan di dinduma la.
Se'em woo en tuue Moose pa'alegɔ la, kiiri mɛ ti nimbu'ɔ ka bɔna, “Aze'nyɛ duma bayi' batã han diŋɛ tɔgɛ.” Bala, namehɛ kãtɛ deni taaba ti yamam ti'iha ti ba en wan dikɛ bo' sɛba en ka dikɛ Yinɛ Dayua la yi' sɛla, tuura nɔpu'ulegɔ ziim la n dikɛ pee ba la, gee nyiiha zu'uhegɔ Sia la?
Se'ere en sɔi la, tu mi se'em Daana en yeti, “Leregere dela mam dinɛ, N wan lebehe yɔ la.” Gee le yeti,“Daana la wan gakɛ a nɛreba” la.
La dela dabeem yele ti fum lu Yinɛ vua wa nu'uhen.
Gee tiihɛ dabeha aŋa ha la, yan daa nyɛ niihum la, ya daa ŋmiberi mɛ la zika kãtɛ namehegɔ puan, saŋa se'ehi ba ni ba' diihe ya la vi nɛreba nɛŋan, la mɛlehegɔ, ti sahi se'ehi, ya naaɛ la sɛba ti ba ba' mɛleha.
Se'ere en sɔi la, ya tari nimbu'ɔ mɛ bɔ'ɔra sɛba en boi paka deto puan, gee sakɛ la nyɛɛma ba han fãara ya lɔgerɔ, gee mina ti yamam mɛhi tari la sɛla en ani suŋa gee bɔna wuuha gana bala.
Bala zuo, da bahɛ ya puti'irɛ dinɛ taaba, de tari la yɔɔrɛ kãtɛ kina na.
Bala zuo, ya boti la ŋmibega, ti ya han ta tum Yinɛ sumboolum la ba'ahɛ, ya wan to'e nɔbiŋere la.
Gee la kelum wan, “iŋɛ fii wa, ti se'em daana en ye' na la wan sirum wa'am na, gee kan gu'um; Gee mam tuuntɔɔ daana wa wan vɔna mɛ la sakerɛ.
Mam sia ka nyɛɛni la se'em en lebere pooren.” Gee tumam ka pa'ahɛ sɛba en lebere pooren, ni ta bɔregɛ la, gee sɛba en tari sakerɛ, bala zuo nyɛ faarɛ la puan.
Sakerɛ vuurɛ Nananawa, sakerɛ dela suure en ku gura beere puti'irɛ, suure en kɔ'ɛ gura sɛla ti nini ka nyɛ.
Yelemɛŋerɛ, sakerɛ zuo, ti nɛreba yuum tɔgera ba yele.
Sakerɛ zuo ti tu bɔkɛ ti Yinɛ naam saazuo la timpaberɛ wa mɛ la a yelehum ma'a, bala, sɛla ti tu nyɛta wa ze'ele la sɛla ti tu ka nyɛta puan na.
Abɛl, Enɔki la Nowa makerɛ Sakerɛ zuo ti Abɛl bo' Yinɛ bo'olum sebo en tigɛ nini gana Keen bo'olum la.
Doohe ŋwana zuo, ti ba tɔgera a yele ti a dela tuuntɔɔ nɛra.
Yinɛ mɛŋa en de aze'nyɛ daana bo' a bo'olum la.
La en pun ki la, gee la bala za'a, a sakerɛ la zuo, a kelum tɔgera mɛ.
Sakerɛ zuo ti Yinɛ tee Enɔki kiŋɛ ti a ka makɛ lem kum.
“Ba yuum ka nyɛ en se'ere en sɔi la, Yinɛ en dikɛ en kiŋɛ.” Gee ti teere wa wa'am na la, ba pun tɔgɛ a yele mɛ ti, “a tigɛ la Yinɛ nini.” Bala, sakerɛ han ka bɔna, la kpe'em mɛ ti fum tigɛ Yinɛ nini, se'ere en sɔi la, se'em woo en wa'am a zi'an na, dela a mina ti Yinɛ boi mɛ, gee yɔɔra sɛba woo en eere en la ninmu'urɛ.
Sakerɛ zuo ti Nowa, Yinɛ kagɛ en doohe yele sɛ'a en wan wa'am na, ti Nowa nam yetɔgum la ninmu'urɛ, gee kpa' daka kãtɛ la ti a faaɛ a yire.
Yele dina ti Nowa yuum dikɛ gakɛ timpaberɛ wa, gee nyaa sooe vaaɛ tuntɔɔnɛ en dole sakerɛ puan la.
Aberaham sakerɛ Sakerɛ zuo ti Aberaham nam en yuum yi' en ti a nɔgɛ kiŋɛ zi'an ti a wan ta sooe ti ka dɛna a sɔ'ɔlum la.
A yuum sirum ihege yɛ'a mɛ, gee ka mina en ye' zi'an la.
Sakerɛ zuo ti Aberaham ta zi'ire saŋa fii wa, tinsɛka puan ti Yinɛ biŋe nuurɛ ti a wan dikɛ bo' en la, wuu en de saana ka puan la, a ki'ire la suga puan, bala mɛa ti Aziki la Yakɔbe me iŋɛ, bamam sɛba la eŋa en lagum vaaɛ nɔbiŋere sɔ'ɔlum bumɔ mɛa la.
Se'ere en sɔi la, Aberaham yuum guri la tinkãtɛ en tari ɛ̃berɛ, ti ka gula, la ka mɛta dɛna Yinɛ.
Sakerɛ zuo ti a to'e dɔgum paŋa nɔbiŋere, la en daa pun ba' kuregɛ la, ti Saara me ka dɔgera la, beni zuo, a yuum nam mɛ ti se'em en biŋe nuurɛ la dela yelemɛŋerɛ daana.
Bala, ze'ele nɛra ayima wa puan na, nɛre se'em en ani wuu a ki mɛ la puan na, ti yaahi wa'am na, “zo'e wuu ŋmarebibehi en zo'e se'em sagbama zuo ha la, zo'e kan ta'am kãalɛ wuu kulaa tintombi'ihego la.” Bana woo wa'am na ki mɛ la ba sakerɛ la, gee ka to'e Yinɛ en biŋe nuurɛ ti a bo' ba sɛla la, gee ba nyɛ la mɛ ba suyan zaaɛ zaarɛ ha ti la kini na, ti ba to'e la.
Ba daa yeti bamam dela saama, dɛna ɛɛreba timpaberɛ wa zuo.
Nɛresɛba en tɔgeri ŋwana la, la niiɛ mɛ ti ba eere la ba mɛŋa tiŋa ti ba zi'ire.
Yelemɛŋerɛ ba han ti'ihɛ ni la ba tiŋa ti ba bahɛ pooren ha la yele, ba tari ni sore ti ba lebe.
Gee nananawa lan de se'em la dela, ba suure kɛ̃ mɛ la tinsɛka en gani bala, tinsɛka en ze'eti saazuo na la.
Bala zuo, Yinɛ ka tari vi la ba yi'ira en ba Yinɛ.
Yelemɛŋerɛ, a sirum maahum la tiŋa biŋe ba.
Sakerɛ zuo, ti Aberaham, Yinɛ wa makɛ en, ti a dikɛ Aziki kaabɛ.
Eŋa se'em en to'e a nɔbiŋere lɔkɔ la, yuum maahum mɛ ti a dikɛ a dayɔba'arɛ wa kaabɛ.
A dayɔsɛka ti Yinɛ yele en yeti, “Aziki puan ti fum wan nyɛ yaahi ti ba dikɛ sigɛ hɔ la.” Aberaham yuum ti'ihɛ nyɛ ti la de sira, ti Yinɛ wan ta'am ihege nɛra kum puan lebena, tɔgɛ biŋere puan a yuum sirum lebe to'e en mɛ.
Sakerɛ zuo ti Aziki ka' sum bahɛ Yakɔbe la Esɔ beere puan.
Sakerɛ zuo ti Yakɔbe en wa pɔra kum la, a ka' sum bahɛ Yosefe dayɔɔhi zuo, “Nyiga a doore zuo na'ahera.” Sakerɛ zuo ti Yosefe ta pɔra kum gee tɔgɛ bo' Iziraleduma, ba yɛhega yele, gee pa'alɛ ban wan pi' en se'em.
Moose sakerɛ Sakerɛ zuo ti Moose dɔgereba yuum sugɛ en ban yuum dɔgɛ en ti a ta paaɛ ŋmarehi sitã la.
Se'ere en sɔi la, ba yuum nyɛ ti bia la sum mɛ, ti dabeem ka tara ba la naba la nuurɛ la ti a bo' la.
Sakerɛ zuo ti Moose en yuum ta zo'e la, a zagehɛ ti, ba da yi'ira eŋa Faro poyua bia, gee tugum looe ti a nameha la Yinɛ nɛreba la nyana a dita nyɛlum be'em puan dabeha fii wa.
A yuum nam ya ti Kiresta zuo a wan to'e kɛhega la namehegɔ, ti la dɛna tarega kãtɛ bo' en, nyana Igipiti tarega la, se'ere en sɔi la, a yuum biheri la yɔɔri kãtɛ la en boi nɛŋa ha la.
Sakerɛ zuo ti a bahɛ Igipiti, ka zɔta dabeem la naba la sunsunyiim la.
A yuum kɔ'ɔm ŋmibera mɛ kina wuu a nyɛ la se'em daana ti ba ka nyɛta la.
Sakerɛ zuo ti a doohe azɔɛtole malema la, la ziim miihego, ti Sagena la en dole kuura bikiinduma la da ta'am kalum Izirale bikiima.
Izirale sakerɛ puan gendɔɔrɔ Sakerɛ zuo ti nɛreba la daa sige mɔgemɔlegɔ la puan kiŋɛ yakɛ wuu la dela kɛ'ɛŋa la, gee Igipitiduma la en se'em ti ba me iŋɛ bala la, ba yee la ko'om la puan.
Sakerɛ zuo ti Yeriko nangɔɔma la lu, Izirale nɛreba la en kaari dɛ muna ta paaɛ dabeha ayopɔi daarɛ la.
Sakerɛ zuo ti Arahab en de yalema yuum ka lagum nyɛ sageŋɔ la sɛba woo en yuum ka nam la, se'ere en sɔi la, a yuum to'e Izirale viihereba la mɛ la suma'ahum.
Beni ti n wan le yele pa'ahɛ?
Saŋa kan bɔna bo' mam ti n yele Gidiyɔn, Barake, Samsin Yɛfita, Deviti la Samuwɛle, la nɔtɔgeheba la, sɛba en yuum ze'ele sakerɛ puan nyaŋɛ tinkãra, gakɛ la yelemɛŋerɛ, ze'ele to'e sɛla ti Yinɛ biŋe nuurɛ la, mum gbigema nɔya, kiihe bugum en taaɛ dita ka tara makerɛ, piiɛ kuura sɔ'a nuuren, nyɛ paŋa tɔregɔ puan lebege kansanhi pɛntɛrɛ puan, bahɛ ti pɛntiireba en de saama zɔ zɔpɛɛlega.
Ti pɔgehi nɛreba en tabelɛ ki, le ihege ti ba to'ohe ba.
Ba mɛlehɛ basɛba mɛ, gee ti ba zagehɛ ti bamam kan yehe paka deo la puan, ti ba to'e ihegere sunɛ se'ere n gani bala.
Basɛba to'ohe la kɛhega la ŋmɛ'kãtɛ, pun ta paaɛ kuto zɔtɔ ba'a, la paka deto puan.
Ba lobe basɛba mɛ la kuga ku, aahum basɛba wele wele, kɔrum basɛba la sɔ'ɔhi.
Ba yɛ la piihi la buuhi gana ɛɛra la nimbu'ɔ, kua, la mɛlehegɔ, ba eere nyaara la kpaahenɛ zi'ihi, zɔya zuto, tahi leŋen, tiŋan yogero puan.
Tiŋa wa ka ana suŋa bo' ba.
Gee yele ana za'a la, la ban pun pɛgɛ ba la ba sakerɛ la, ba ka nyaŋɛ to'e sɛla ti Yinɛ biŋe nuurɛ ti a bo' la, se'ere en sɔi la, Yinɛ maahum la sɛla en gani bala biŋe, ti tumam la bamam lagum taaba bi'ɛ kahegɛ.
Yezu itegɔ Bala, aze'nyɛ wa en zo'e se'em wuu sagbanɛ wa kaaɛ tu mum wa zuo, bahɛ ya ti tu dikɛ tibehegɔ seko woo, la be'em sebo woo en ba' tabera, gee ana la tɔ kankaŋi la biŋe kinkɛleŋa, gee bahɛ ya ti tu zɔta la ŋmibega, zɔ sɛka en gã' tu nɛŋan wa.
Tu biha suŋa suŋa Yezu en de sakerɛ nɛŋa daana, se'em daana n de sakerɛ la ba'ahegɔ daana la.
Se'em ti nyɛɛma sɛ'a en dikɛ biŋe en la zuo, a daa ŋmibe mɛ ta paaɛ pumpuuredɔɔ la zuo, ka fabela dɔɔ zuo kum la nyanɛ la, nyaa wa'am na zi'a a zi'a zi'an Yinɛ na'am kuka la zuo, zuɔ nu'o.
Ti'ihɛ ya bihɛ Yezu en daa ŋmibe se'em namehegɔ seko taaba ti be'em duma daa dikɛ namehɛ en la, bala ti yamam me kan taregera bii ya suure sagum.
Yan zigeri la be'em la, ya nan ka zigɛ paaɛ ze'sɛka en de ya ziim ka'ɛ.
Ya me pun tamɛ kpemehego seko en gulehɛ pa'alɛ ti ya dela Yinɛ kɔma la.
La yeti, “N bia, da bihɛ Daana tube-dɔlegerɛ la yoo, bii fum suure sagum, a han dɔlegɛ fum tuberɛ.
Se'ere en sɔi la, Daana la nameheri la sɛba ti a nɔŋɛ, gee dɔlegera bisɛka woo ti a to'e.” Ya ha ŋmibera makerɛ puan tube-dɔlegerɛ zuo.
Yinɛ iti ya mɛ wuu a kɔma la.
Bikani en boi ti ka dɔgera ka dɔlegera ka tuberɛ?
Ya han ka to'e tube-dɔlegerɛ se'ere ti kɔma woo tɔ'ɔha la, ya dela kɔm-yooro, gee dagi Yinɛ kɔma.
Le yɛ'ɛha, tu tari tu dɔgereba mɛ, ti ba dɔlegera tu tuba, gee ti tu nana ba.
La tugum dagena tu malum bɔta ti tu dikɛ tu mɛhi iŋɛ Sɔ sɛka en sɔi sɛɛhi la nu'uhen la tu vɔna?
Tu dɔgereba ni dɔlegɛ tu tuba la saŋa fii wa wuu bamam en bihɛ ti la nari se'em la, gee Yinɛ dɔlegeri tu tuba la tumam mɛhi sum zuo, ti la bahɛ ti tu ta lagum tara a tuulum la.
Tube dɔlegerɛ woo tɔi mɛ, gee la nyani nyɛlum en wan bɔna saŋa fii wa.
Ba'ahegɔ za'a, tube-dɔlegerɛ la ni tari la suma'ahum wala sɛ'a en de tuuntɔɔ vom bɔ'ɔra sɛba ti tube-dɔlegerɛ bi'ihɛ ba la.
Bala, zɛkɛ ya nu'uhi wa en ki yula wa, kpemehe ya duma wa en tɛteni wa, maalɛ fum sore la suŋa bo' fum nama, ti sɛla en de wobete da sugehe, gee a tugum naaɛ taaba.
Da zagehɛ ya Yinɛ zu'uhegɔ la Eere ya suma'ahum ninmu'urɛ nɛra woo, la fa'a vom sebo en han ka bɔna, nɛra kan ta'am nyɛ Daana la.
Bihɛ ya suŋa, ti ya se'em da koŋe Yinɛ zu'uhegɔ la.
Da bahɛ ya ti too nyɛgerɛ yehe ya puan na, tari daaŋɔ wa'am na, ti ya doohe de puan galum nɛreba zo'e zo'e.
Bihɛ ya mɛhi suŋa suŋa ti ya se'em da ana wuu Esɔ, se'em en ka ta' a mɛŋa, ka zɔta Yinɛ la, se'em en yuum koohe a kinɔ dia buyina ma'a zuo la.
Ya mi' ti pooren, en yuum ta bɔta ti a sooevaaɛ ka'am a sɔ zi'an la, a sɔ la yuum zagehɛ en mɛ se'ere en sɔi la, sore yuum ka boi pika pika bo' en ti a wan ta'am tee yele la, la en yuum pun ɛɛra a ka'am la la nintam la.
Ya nan ka paaɛ zi'an ti ya wan ta'am kalum la na, bugum peelum la puan, la lika gbareti la zi'an na, la ze'sɛka en gbiregeri la, la tintanɛ peebego la, la kua sɛka tugum ti ka kɛleheba bɛlena ti ka pun da le tɔgɛ yele yinɛ pa'ahɛ la.
Gee yamam paaɛ la zoore se'ere yu'urɛ en yi'iri Zaayɔn la puan na, tinsɛka en de Yinɛ vua wa tiŋa la puan, tinsɛka en de Yerusalɛm sɛka en boi saazuo ha la, ya paaɛ la suŋereba en zo'e kan ta'am kãalɛ la lageŋɔ kãtɛ en boi kuyima, ya wa'am la lageŋɔ seko en de kɔmdiina sɛba yu'ura en gulehɛ bɔna tinsuŋan puan la na, ya wa'am la Yinɛ se'ere en de sɛla woo gakera la zi'an na, Ya wa'am la tuuntɔɔ duma sɛɛhi la n bi'ɛ kahegɛ la zi'an na.
Ya wa'am la Yezu en de nupu'ŋmɛ'ɛra nɔpu'ule paalega la puan la zi'an na, la ziim sebo en dikɛ miihi, gee tɔgera yelesuma gana Abɛl ziim la zi'an na.
Bihɛ ya suŋa la ya da zagehɛ se'em en kageri ya wa.
Nɛreba daa han ka piiɛ ban da zagehɛ se'em en daa kagɛ ba tiŋa wa zuo la, tumam yeti tu iŋɛ la ŋwani piiɛ la fii me, tu ha zagehɛ se'em en kageri tɔ saazuo na wa.
Sankaŋa ha la, a kua ma'a en yuum miim timpaberɛ wa, gee nananawa, a biŋe la nuurɛ ti “Le yɛ'ɛha, n wan le miim, gee dagi timpaberɛ wa ma'a, gee la saazuo za'a.” Yetɔge buna wa “Le yɛ'ɛha wa,” pa'ali ti, a yeti a vuɛ la sɛla en miini la bahɛ bana dela naaŋɔ lɔgerɔ n bala, ti sɛla woo n ka miini la yee.
Bala zuo, tumam en yeti tu to'e sɔ'ɔlum sebo en ka miini la zuo, bahɛ ya ti tu bo' ya Yinɛ fara, doohe la na'ahegɔ kaabegɔ seko taaba en tigɛ nini, ti duma kpa'a, la dabeem bɔna bini.
Yelemɛŋerɛ, tu Yinɛ la dela bugum sebo en diti kãbera.
Tuunsɛ'a en tigeri Yinɛ nini Bahɛ ya ti suuɔ nɔŋerɛ yee saŋa woo.
Da zagehɛ ya tɔ'ɔha saama, gee sɛba iŋɛ la bala ta to'ohe suŋereba gee ka baŋɛ.
Tɛri ya sɛba en boi paka deen la yele, wuu ya lagum bɔna la paka deen la ba la, sɛba ti ba mɛleha ba la, wuu yamam mɛhi ti ba mɛleha la.
Bahɛ ya ti pɔgedire la sire-ele tara na'ahegɔ ya za'a zi'an, ti pɔgedire la sire-ele suŋɔ la da galum, se'ere en sɔi la, Yinɛ wan gakɛ yaluntuuma duma, la kabohi duma mɛ.
Tari ya ya vom suŋa ti bu da kɛ̃ ligenɔŋerɛ puan, gee bahɛ ya ti ya nini tigɛ la sɛla ti ya tara.
Se'ere en sɔi la, a yele tu yeti, “N kan malum bahɛ ya, bii n zagehɛ ya.” Ŋwana zuo la, tu wan ta'am yele gee ti dabeem ka tara tɔ yeti, “Daana la en de mam suŋera, N kan zɔta dabeem.
Beni ti nɛra wan ta'am iŋɛ mam?” Tɛra ya nɛheduma, sɛba en tɔgɛ Yinɛ yelehum la bo' ya la.
Bihɛ ya ban daa vɔi ba vom se'em, la ya tɔgehɛ ba sakerɛ la.
Yezu Kiresta dela bala mɛa zaam, zina, la saŋa woo.
Da bahɛ ya ti pa'ali yooro yima yima ziira ya kaara zi'an woo, se'ere en sɔi la, la ani suŋa ti zu'uhegɔ kpemehe suure la, nyana dia kihega yɛla, yele sɛ'a en ka suŋɛ sɛba en dole a la.
Tumam tari la kaabegɔ bimbine se'ere ti sɛba en ze' tanɛ deo la puan kaabera la ka tari sore ti ba dita kaabegɔ dia la.
Se'ere en sɔi la, duhi se'ehi ziim ti malema kiima la tari kɛ̃ Fa'a saraa la puan ti bu dɛna be'em duuhego kaabegɔ la, ba ni nyɔ' si la tiiheŋɔ la yiŋa ha.
Bala zuo ti Yezu namehɛ tiŋa la yiŋa ha, ti a pee nɛreba be'em la a mɛŋa ziim.
Bahɛ ya ti tu kiŋɛ ya a zi'an tiiheŋɔ la yiŋa la ha, la tu ta lagum di nyanɛ se'ere ti a ŋmibe de puan la.
Tiŋa wa zuo, tu ka tari tinsɛka n wan bɔna wuuha, gee tu biheri la tiŋa sɛka n ye' na la.
Doohe eŋa puan, yi bahɛ ya ti daarɛ woo, tu bɔ'ɔra Yinɛ tu na'ahegɔ kaabegɔ en de tu nɔgbama wala ti tu puta a yu'urɛ la.
Da zagehɛ ya ti ya tuna sum, gee tɔta yan tari sɛla la taaba, gee kaabegɔ kuna taaba en tigeri Yinɛ nini.
Nane ya ya nɛhi duma, gee sigehe ya mɛhi bo' ba, gee bamam en biheri ya vom, gee wan ta yele ban tuni se'em.
Bo' ya ba sore ti ba tuna ba tuuma la nyɛɛma gee dagi ba si'ina.
La han ana bala, ya kan nyɛ nyuurɔ.
Pu'uhi ya bɔ'ɔra tɔ, gee tumam mi' ti tumam tari la putɛ'sunɛ, ti tu suure bɔta ti tu tuna la yelemɛŋerɛ sɛla woo puan.
N yeti ya mɛ la ninmu'urɛ, ti ya tuna ŋwana wa gana sɛla woo, ti n ta'am le lebe ya zi'an kalum na.
Pu'uhegɔ Nananawa, Yinɛ se'em en de suma'ahum daana la, se'em daana en tari a piihi dunkiin kãtɛ wa ze'ele kum puan lebe na la, tu Daana Yezu Kiresta doohe a ziim la nɔpu'ulegɔ la en ka tari ba'ahegɔ la puan, wan bahɛ ti ya bi'ɛ tunsunɛ woo puan, ti ya ta'am tum a sumboolum, doohe la en boi tu puan tuna la tɔ, tuunsɛ'a en tigeri a nini Yezu puan, se'em ti suŋa dɛna a dinɛ saŋa woo.
Taari.
N beleni ya mɛ n suurɔ, ŋmibe ya la n kpemehego yelehum wa, gee n yeen gulehɛ la girega girega bo' ya na.
N boti ya mina ti ba bahɛ tu suuɔ Timoti, ti a han wa'am tɔtɔ na, a wan doohe la mam na ti n nyɛ ya.
Pu'uhɛ ya nɛheduma, la nɛresunduma la woo bo' tu.
Sɛba woo en boi Itali tiŋa pu'uheri ya na.
Yinɛ zu'uhegɔ bɔna la ya za'a.
PƆHEGA Yemesi gɔŋɔ wa dela tuuma yɛla pa'alegɔ ti a lagehɛ gulehɛ bo' “Yinɛ nɛreba woo en yiregɛ timpaberɛ wa woo la.” Gɔnguleha la dikɛ la yetɔgum beŋere zo'e zo'e pa'ala iti seko en de yɛm gee gu'ura Kiresta kɔma vom la itegɔ.
Kiresta kɔma zi'an, a kɔ'ɔm sɔhɛ la yele zuto en boi yima yima, magehɛ wuu tarega la nɔŋɔ, makerɛ, itesuŋɔ, yelehego, sakerɛ, la tuuma, zɛleŋa tuunɛ, yɛm, nɔkpe'ene ŋmɛ'a, nyu'ɔ ŋmɛ'a la sigehe n mɛŋa, taaba gakerɛ, pa'alɛ n mɛŋa, ma'ma, la pu'uhegɔ.
Gɔŋɔ la kɔ'ɔm tɔgera la tuuma ninmu'urɛ yele ta ta' la sakerɛ, Kiresta kɔma pu'uhegɔ la tuuma.
Yelesɛ'a en boi gɔŋɔ wa puan Pɔhega .
Sakerɛ la yɛm .- Nɔŋɔ la tarega .- Makerɛ la pã'ahegɔ .- Wuna gee ita yelehum la .- Lugehego ka'ahegɔ .- Sakerɛ la tuuma .- Kiresta kɔma la ba zɛleŋa tarega .- Kiresta kɔma la timpaberɛ wa zuo .—.
Pa'alegɔ buuri buuri .-
Pu'uhegɔ Yemesi en de yameŋa bo' Yinɛ la Daana Yezu Kiresta la, en gulehɛ gɔŋɔ wa bɔ'ɔra yizuto pia la tuyi' la en nɔgɛ bɔna zi'an woo la.
Mam pu'uheri ya na.
Sakerɛ la Yɛm N suurɔ, ya han ni ta nyɛta maketooro seto woo, da dikɛ ya ku yi' sɛsɛla, gee tugum nyɛɛni ya.
Se'ere en sɔi la, ya mi' ti ya sakerɛ makerɛ bo'ori ya la ŋmibega.
Bahɛ ya ti ya ŋmibega la pirɛ, ti ya ta'am bi'ɛ kahegɛ ti sɛla da koŋe ya.
Ya se'em han pɔ̃hegɛ yɛm, a suhɛ Yinɛ, se'em en bo'ori yabi yabi gee ka fabela la, gee a wan bo' fum.
Gee suhɛ en la sakerɛ, gee da bu'ura.
Se'ere en sɔi la, se'em n bu'uri ani wuu Ateko ko'mi'a ti kusebego tara ŋmɛ'ɛra kaara se'em la.
Nɛre se'em en ani ŋwana da ti'iha ti a wan to'e sɛla Daana la zi'an.
Se'ere en sɔi la nɛre-ina tari la puti'ira ayi' ayi', ka zɛ'ɛta se'ere puan.
Nɔŋɔ la Tarega Bahɛ ya ti suuɔ seko en sigehe ku mɛŋa la, ŋmɛ' a nyu'ɔ, la Yinɛ en zɛkɛ en la, ti buntata me sigehe a mɛŋa, beni zuo, tarega wan mɛlum wuu mɔpuuro la.
Se'ere en sɔi la, wuntɛɛŋa zoni mɛ na la tuulega, ku'ura vatɔ la, ti bu puuro woo luta, ti bu suŋa la Sagena.
Bala mɛa ti buntateba wan ta bahɛ yoo ban mu'ɛ nini ba bumbɔrɛ la puan se'em la.
Magehegɔ la pã'ahegɔ Sum boi mɛ la se'em en ŋmiberi makerɛ puan.
Ena daana nyaŋɛ magehegɔ la mɛ, wan to'e vom muŋa la, ti Daana la biŋe nuurɛ ti a bo' sɛba en nɔŋɛ en la.
Se'em da bɔna ti makerɛ se'ere han paaɛ en, ti a yeti, “Yinɛ en makerɛ mam biha.” Se'ere en sɔi la, be'em kan ta'am makɛ Yinɛ bihɛ, Yinɛ mɛŋa me ka makerɛ se'em la be'em biha.
Gee la han ta iŋɛ bala, nɛra mɛŋa kunkoma'ahum en ni pã'ahɛ en, ve'e en kɛ̃' makerɛ la puan.
Ti kunkoma'ahum buna wa nyaa han ta nyɔkɛ puurɛ, bu dɔgeri la be'em, ti be'em buna wa han ta bi'ɛ kahegɛ, bu dɔgeri la kum.
Da bahɛ ya ti se'em pã'ahɛ ya, n sunɔŋerɛ duma wa.
Beni zuo, abo'yabiyabi woo, la bo'olum sumɔ woo ze'eti la saazuo, Sɔ la en de niihum daana la zi'an sigera na.
Se'em puan ti ŋmɛlema la lika ka bɔna doohe teere se'ere puan.
Doohe a mɛŋa puti'irɛ en de se'em la zuo, a dɔgɛ tu mɛ doohe a yelemɛŋerɛ yelehum la puan, ti tu dɛna wala diina a naaŋɔ la puan.
Kelehego la tuuma Ya dela ya bɔkɛ dina wa, n sunɔŋerɛ duma wa, bahɛ ya ti nɛra woo kɛleha kalam kalam, gee da tɔgera kalam kalam, bii ita suure kalam kalam.
Se'ere en sɔi la, ya sunsunyiim la ka ŋwɔni Yinɛ tuuntɔɔ vom la.
Dinɛ zuo, yehe ya mɛhi yaalegɔ woo puan, la tuunfi'iha kãra puan, gee sigehe ya mɛhi to'e yelehum la en burɛ ya puan tara paŋa wan ta'am faaɛ ya sɛɛhi bahɛ la.
Gee me iti ya yelehum la en de se'em la, gee da yeen kelehe ya kelehego ma'a pã'ahɛ ya mɛhi.
Se'ere en sɔi la, sɛba han yeen kɛleha yelehum la ma'a, gee ka tari bu tuna, ba ani mɛ wuu sɛba en ni bihɛ ba mɛhi biheŋa puan, ba han bihɛ ba mɛhi gee kiŋɛ, bilam bilam ba ni tamɛ ban ani ni se'em la mɛ.
Gee sɛba en bihɛ nɔze'ele seko en ka tari gbelegere la, fai nɔze'elego la en ka tari gbelegere la, tara kɔ, dagena kɛleheba sɛba en tameni, gee sɛba en tari tuna, ba wan nyɛ sum ba itegɔ la puan.
Sɛba han ti'ihɛ ti bamam pu'uheri Yinɛ, gee ka tana ba zɛlehi tara, gee pã'aha ba suya, ba pu'uhegɔ la dela yoo.
Pu'uhegɔ seko en de fa'a, ka tara galeŋɔ Yinɛ en de Sɔ la nɛŋan en ŋwana.
Tu bihera kiibehi, la pokɔpa ba nimbu'ɔ puan, gee ka galena ya mɛhi la timpaberɛ wa zuo yɛla.
Lugehego kã'aŋɔ N suurɔ wa, yamam en tari ninkɔɔra se'em wa sirum nam Daana Yezu Kiresta, en de suŋa daana?
Se'ere en sɔi la, nɛra han wa'am ya lageŋɔ puan na, pire salema bãhi, yɛ fusunɔ, ti naha me en ka yɛ lɔgesunɔ me kɛ̃' na, ti ya han bihɛ nyɛ se'em daana en yɛ fusunɔ la, yele en yeti, “N beleni fum mɛ, zi'ire ka'lam,” gee yele naha la yeti, “Zɛ'a ke ha,” bii “Zi'ire tiŋa,” ya ka lugehe la ya puan en bala, lebege gakereba en tari putɛ'be'ero?
Kelehe ya, n sunɔŋerɛ duma.
Yinɛ ka looe la naheduma timpaberɛ wa zuo ti ba dɛna buntateba sakerɛ puan, la ba ta sɔna sɔ'ɔlum la ti Yinɛ biŋe nuurɛ bo' sɛba en nɔŋɛ en la?
Gee yamam ka nane naha.
Dagi buntateba la en bala mugehera ya la?
Dagi bamam en dati ya kina tugum zi'ihen la?
Dagi bamam en tuuri yu'sunɛ se'ere en dikɛ sigɛ ya la?
Ya wan iŋɛ suŋa, ya han sirum tum na'am nɔze'elego la wuu gulehegɔ la en yele se'em yeti, “Fum nɔŋɛ fum tadaana wuu fum mɛŋa la.” Gee yamam han lugeha nɛreba, ya tum la be'em, ti ze'elego la nyɔkɛ ya ti ya tuue mɛ.
Se'ere en sɔi la, fum se'em woo en dole ze'elego la za'a, gee tuue zi'an kayima, tuue ze'elego la za'a mɛ.
Se'ere en sɔi la, se'em daana en yeti, “Da tum kabohi la,” eŋa mɛa en yeti, “Da ku nɛra.” Bala, fum han ka tum kabohi, gee ku nɛra, fum tuue ze'elego la mɛ.
Bala, tɔgera gee ita wuu sɛba ti ba wan gakɛ la fai bɔŋa ze'elego la.
Se'ere en sɔi la gakerɛ kan ta tara nimbɔ'zɔrɛ bo' se'em woo en ka tari nimbɔ'zɔrɛ.
Nimbɔ'zɔrɛ ta' gakerɛ mɛ.
Sakerɛ en ka tari tuna Beni nyuurɔ en boi bini n suurɔ, se'em han yeti a tari la sakerɛ gee ka tari tuna?
Fum sakerɛ la wan faaɛ hɔ bahɛ yoi'?
Fum suuɔ bii taya han ɛɛra beele, ka tara a nuurɛ dia, ti ya ayima yele en yeti, “Kina la suma'ahum.
Ɔɔrɔ kan kɛ̃ hɔ, ti fum di tigɛ,” gee ka bo' en, en a inganɛ la en boti sɛla la, beni sum en boi bini?
Bala, sakerɛ ma'a, han ka tara tuna ki mɛ.
Gee ayima wan yeti, “Fum tari la sakerɛ, ti mam me tara tuuma.” Eii!
Yi pa'alɛ mam fum sakerɛ la ti tuuma ka bɔna bini, gee mam me wan dikɛ la n tuuma la pa'alɛ hɔ n sakerɛ.
Ya nam ti Yinɛ dela ayima.
Ya mɔ ya.
Kulekpa'bɛ'ɛhi me pun nam la bala, gee gbi'ira.
Ya boti ba pa'alɛ ya mɛ?
Gɔɔŋɔ wa, ti sakerɛ en ka tari tuuma, ki mɛ?
Tu sɔyaaba Aberaham yuum ka di buurɔ a tuuma puan, eŋa en yuum kaabɛ a dayua Aziki kaabegɔ bimbine la zuo la?
Ya nyɛ ti sakerɛ la yuum vɔi mɛ la a tuuma la, ti a tuuma la bahɛ ti sakerɛ la bi'ɛ.
Bala ti gulehegɔ la wa'am asira na, gulehegɔ seko en yeti, “Aberaham nam Yinɛ mɛ, ti Yinɛ bo' en tuntɔɔnɛ,” ti ba yi'ira en Yinɛ zɔ.
Ya nyɛ ti nɛra diti buurɔ Yinɛ nɛŋan la a tuuma puan gee dagi sakerɛ ma'a zuo.
Dagi bala mɛa ti Arehabe, pɔge yalema la yuum di buurɔ Yinɛ nɛŋan a tuuma puan, la eŋa en yuum to'e viihereba la gee bahɛ ti ba doohe sadɔɔ kuyima yehe la?
Wuu iŋa en ka tari sia ki se'em la, bala mɛa ti sakerɛ en ka tari tuuma me ki.
Zɛleŋa tarega Dagi ya zo'e zo'e en wan dɛna pa'aleba n suurɔ, se'ere en sɔi la, ya mi' ti tu sɛba en pa'alɛ la, ba wan gakɛ tu la nima nima.
Se'ere en sɔi la, tu za'a tuure mɛ.
Se'em en ka tuure a tugum puan dela tuuntɔɔ, tana a a iŋa za'a tara la gareŋenɛ.
Tu han lɛ' Yire nɔya la gareŋenɛ ti tu tana ba, tu nyaŋɛ ba iŋa la za'a mɛ, ŋmɛreha ba tumam n boti zi'an.
Bii bihɛ ya uurenɔ, ban tibegɛ se'em ti kusebego ma'a za'ara ba kina la.
Gee la bala za'a, zugɔ pika ti uuren-mɔneba la dikɛ yule uureŋɔ la pulin, tari ku kina bamam en boti se'em.
Bala mɛa ti zɛleŋa dɛna iŋa la lɔge pika, gee bahɛ ti asaala ŋmɛ'ɛra nyɔ' la yele kãra.
Bihɛ goo en karegɛ se'em, gee ti bugum pãreŋa ni taaɛ kɔ di filam!
Zɛleŋa dela bugum.
Zɛleŋa en boi tu iŋa wa puan la, dela be'em timpaberɛ.
Ka ni galum la inganɛ wa za'a, nyaa taaɛ asaala naaŋɔ la za'a di ta ba'ahɛ gee nyaa taaɛ a mɛŋa dita, bugum timpaberɛ la puan.
Se'ere en sɔi la, goo duhi woo, niihe, bunsɛlenduma, ko'om puan bunvɔɔhi, ta'am nyɛ malehegɔ mɛ, ti asaala en sirum malehɛ ba, gee nɛra ka boi ta'am malehɛ a zɛleŋa wa.
A dela bumbe'o en ka tuni vɔ'ɔha, pirɛ la yabega.
Zɛleŋa kaŋa ti tu tara pɛgera Daana la, la Sɔ la, kaŋa mɛa ti tu tara pɔta bahɛ sɛba ti ba naam ba ti ba wuna la Yinɛ.
Nɔdinɛ mɛa puan ti sum, la ka' be'o zɛ'ɛta na.
N suurɔ, la dagi la ana bala.
Buleniho wan ta'am bula ko'sumɔ la ko'be'ero me yoi?
N suurɔ wa, Kinkaŋa wan ta'am wam ta'ama?
Bii sinsabega wam mu'uro?
La kan malum iŋɛ ti ko'om en tari yaarum, bule ko'sumɔ.
Yɛm buyi' Ani en tari yɛm, tara bɔkerɛ ya puan?
Pa'alɛ bɔ doohe fum vom sumɔ la puan, ti fum tuni fum tuuma la ma'a ma'a la yɛm.
Gee ya han tara nintɛrega en ba' gaŋɛ, nyika puti'ira ya puan, da dagum ŋmɛ'ɛri ya nyu'ɔ, gee parena yelemɛŋerɛ la nɛŋan.
Yɛm buna taaba ka ze'ele saazuo na, gee bu dela timpaberɛ wa zuo, ka dɛna sia puan, gee kulekpa'bɛ'ɛhi yɛm.
Se'ere en sɔi la, zi'an ti nintɛrega la nyika puti'irɛ bɔna, gbiregeri la tuunfi'iha yima yima me wan bɔna.
Gee yɛm en ze'ele saazuo na, yia bu dela fa'a, tara suma'ahum, ma'ma, tara waŋa suboolum, pirɛ la nimbɔ'zɔrɛ, tara walesuma, ti fum kan nyɛ lugehego, bii birikɔgenɛ bu puan la fii me.
Ba burɛ la tuntɔɔnɛ biili suma'ahum puan, bo' sɛba en boti suma'ahum la.
Tiŋa wa zuo zɔtɔ Zaba la nɔkpɛ'ɛma sɛ'a en boi ya puan wa, ze'ele la bɛha na?
Ba ka ze'ele la ya kunkoma'ahum la en zaberɛ ya puan la?
Yan boti sɛla gee kan nyɛ la zuo, ti ya kuura.Ya nini en tɛti la sɛla gee kan nyɛ la zuo, ti ya ŋmɛ'ɛra nɔkpɛ'ɛma gee zabera taaba.
Ya ka tari, beni zuo, ya ka soke.
Ya soke ya gee ka to'e, beni zuo, ya ni soke tuue mɛ, ti ya ta'am di ya ma'a nyɛlum.
Bunyaalehi wa!
Ya ka mi' ti ya nyɔgɛ zɔtɔ la timpaberɛ wa, dela ya dɛna dinduma la Yinɛ?
Ŋwana zuo, fum se'em woo en boti fum dɛna timpaberɛ wa zuo zɔ, lebege la Yinɛ dima.
Bii ya ti'ihɛ ti la dela yoo ti gulehegɔ la yeti, “Yinɛ si'ini mɛ la nyuure la a Sia la ti a bahɛ ti ka bɔna la tɔ la?
Gee a malum bɔ'ɔra nɛra woo la zu'uhegɔ zo'e zo'e.
Ŋwana zuo ti la gulehɛ yeti, “Yinɛ zagehɛ pa'alɛ n mɛŋa duma mɛ, gee bɔ'ɔra la sigehe n mɛŋa duma zu'uhegɔ.” Sigehe ya mɛhi ŋwana zuo, bo' Yinɛ.
Da bo' ya kulekpa'bɛ'a la sore, gee a wan ɛkɛ gee bahɛ ya.
Vurege ya du' Yinɛ, gee eŋa me wan vurege du' ya.
Pee ya nu'uhi, be'em duma wa, gee pee ya suya, puti'ira ayi' ayi' duma wa.
Fabele ya, si'ini ya, gee kɛla.
Bahɛ ya ti ya lɔ'ɔrɔ lebege kuunɔ, ti ya pupeelum dɛna susageŋɔ.
Sigehe ya mɛhi Daana la nɛŋan, gee a wan zɛkɛ ya.
Taaba gakerɛ Da tɔgera ya be'em bɔ'ɔra taaba, n suurɔ wa.
Fum se'em woo en tɔgɛ be'em bo' fum tadaana, bii gakɛ fum tadaana, tɔgɛ la be'em bahɛ ze'elego la zuo, gee gakɛ ze'elego la.
Gee fum han gakɛ ze'elego la, fum ka tuni ze'elego la tuuma, gee fum dela ku gakera.
Nɛra ayima ma'a en bo'ori ze'elego la, gee dɛna ku gakera, se'em en wan ta'am faaɛ gee sagum.
Bala, fum dela ani ti fum gakɛ fum tadaana?
Nyɔ'ɔ ŋmɛ'a Kelehe ya, yamam sɛba en yeti, “Zina bii beere tu wan kiŋɛ ke la ke ha, ta kɛ̃' bini yuunɛ, lɛɛbera nyɛta ligeri la.” Gee ya pun ka mina sɛla ti beere wan tari na.
Ya vom dela bem?
Se'ere en sɔi la, ya dela mɛgelum en lu yee fii wa, gee mɛlum.
Gee yan tugum ni wan yele se'em dela, “La han dɛna Daana la putɛ ɛrɛ, tu wan vɔna, gee tum ŋwana la ŋwana.” Gee lan de se'em la, ya ŋmɛ'ɛri nyu'ɔ la ya pa'alɛ mɛhi puan.
Nyɔ'ɔ ŋmɛ'a kana taaba woo dela be'em.
Gee se'em woo en mi' sɛla en de ma'a ti a tum, gee koŋe a tum dɛ, tuue mɛ.
Buntateba en mugehe nɛreba Kelehe ya, yamam buntateba wa, kele ya gee si'ina la nimbɔ'seko en ye' ya zuo na la.
Ya tarega la pu'ɛ mɛ, ti bunmɔgela mɔgɛ ya fukãra la.
Ya salema, la salempɛɛla la di la tiŋanziim, ti ba tiŋanziim la wan dɛna aze'nyɛ daana zɛregɛ ya, bu wan di ya iŋa wuu bugum la.
Bihɛ ya, yamam tugum lagehɛ la lɔgerɔ biŋe ba'ahegɔ dabeha wa puan?
Kelehe ya!
Yɔɔrɛ se'ere en de tuntuneba sɛba en tum ya vatɔ tuuma la ti ya fa' biŋe la kaahi baha me na, ti buneba la kaahega me lu pɛntiireba za'a nɛŋa Daana la tuban.
Ya vɔi timpaberɛ zuo mɛ la tarega la nyɛlum.
Ya di mɛ karegɛ gura ya kum daarɛ.
Ya ni gakɛ mɛ, gee ku tuuntɔɔ daana, se'em en ka zigɛ la ya.
Suure di'ihego namehegɔ puan N suurɔ wa, tari ya sugeri gee gura Daana la lɛbega na.
Ti'ihɛ ya bihɛ Kaareba en ni tara sugeri se'em gura ba bumbuura suma la ti sigesaa la burega saa ta wa'am na ni.
Yamam me tara sugeri bala, gee da kɔ'ɛ ya puti'irɛ.
Daana la kinɛ na paaɛ mɛ na en bala.
N suurɔ wa, da gɔgeni ya la taaba, bala ti ba kan gakɛ ya.
Bihɛ ya, Gakera la en bala ze'a kuleŋa nuuren wa!
La han dɛna la namehegɔ la sugeri yɛla, n suurɔ wa, dole ya sɛla ti nɔtɔgeheba sɛba en tɔgɛ Daana la yu'urɛ puan la daa doohe namehɛ seko woo puan tole la.
Yelemɛŋerɛ, tu yi'iri sɛba en sakɛ ŋmibega la, la sunduma.
Ya wum Yobe ŋmibega la yele, ya me baŋɛ Daana la puti'irɛ yele dinɛ, Daana la en tari giile la nimbɔ'zɔrɛ se'em.
Se'ere en gani za'a n suurɔ wa, da pɔti ya saazuo, bii timpaberɛ wa, bii pɔ yele se'ere.
Bahɛ ya ti ya “Ɛ̃ɛ” dɛna ɛ̃ɛ, ti ya “Aayi” dɛna aayi', ti ya da lu sageŋɔ puan.
Sakerɛ Daana Pu'uhegɔ Sɛba boi ya puan nameha?
Ba pu'uhɛ.
Sɛba boi ya puan tara pupeelum?
Ba yuuna pɛka yuuma.
Sɛba boi ya puan bɛ̃'ɛra?
Ba yi' lageŋɔ kiinduma ti ba pu'uhɛ bo' ba, gee sɔ' en tuulum sua la kaam Daana la yu'urɛ puan.
Sakerɛ pu'uhegɔ la wan faaɛ bã'duma la bahɛ, ti Daana la ihege ba, ti ba se'em en tum be'em wan nyɛ sugeri dia.
Ŋwana zuo, puti ya ya be'em bɔ'ɔra taaba, gee pu'uha bɔ'ɔra taaba bala ti ya wan nyɛ ya tibegɔ.
Tuntɔɔ daana pu'uhegɔ tari la paŋa, gee tuna.
Elia yuum dela asaala wuu tumam la, gee yuum pu'uhɛ la ninmu'urɛ ti saa da ni, ti la dikɛ yuuma atã la ŋmarehi siyoobe ti saa sirum ka tɔkɛ timpaberɛ wa zuo.
Ti a le pu'uhɛ, ti saazuo ha bo' saa na, ti timpaberɛ wa zuo maalɛ dia.
N suurɔ, se'em han bɔna ya puan bɔregɛ yelemɛŋerɛ wa puan, ti se'em tari en lebena, ya mina ti, se'em woo en tari be'em daana a tuure puan lebe na la, wan faaɛ be'em daana la sia kum puan bahɛ, gee ti Yinɛ pi' be'em daana la be'em zo'e zo'e.
PƆHEGA Pita yia gɔŋɔ wa ti a gulehɛ wa tɔgeri bɔ'ɔra la Kiresta kɔma ti a yi'ira ba ti, “Yinɛ nɛreba ti a looe,” Sɛba en yiregɛ bɔna Esiya timpaberɛ zanɔya bɔba zi'an woo la.
Gɔŋɔ wa zuo yele dela ku kpemehe ku kãaleba, sɛba en nyɛti mɛlehegɔ la namehegɔ ba sakerɛ zuo la.
Gɔnguleha wa iŋɛ ŋwana doohe la en tiiheri a kãaleba Yezu Kiresta faarɛ yelehum la, Yezu kum, a vo'ore, la en biŋe a lɛbega na nuurɛ ti a wan lebe na, la en bahɛ ti bamam tara beere puti'irɛ se'em.
Ŋwana zuo, ba dela ba to'e gee ŋmibe ba namehegɔ puan, gee mina suŋa suŋa ti la dela makerɛ bo' ba yelemɛŋerɛ sakerɛ la, ba me wan nyɛ yɔɔrɛ, daan se'ere ti Yezu Kiresta wan niiɛ na la.
Sɛla en pa'ahɛ a inkpemehego daaŋɔ saŋa la, guleha wa me ka'am a kãaleba la ti, ba vɔna wuu nɛresɛba en de Kiresta nɛreba vom.
Yelesɛ'a en boi gɔŋɔ wa puan Pɔhega .- Yinɛ faarɛ la tiihegɔ .- Tuulum vom kpemehego .—.
Kiresta kɔma tuunɛ en de se'ere namehegɔ saŋa .—.
Kiresta Kɔma sigehe mɛŋa, la tuuma .- Ba'ahegɔ .-
Pu'uhegɔ Mam Pita en de Yezu Kiresta tuntuna, en gulehɛ gɔŋɔ wa bɔ'ɔra sɛba en nɔgɛ bɔna zi'an woo, Pɔntusi, Galatia, Kapadosia, Esiya, la Bitiniya tihi puan la.
Sɛba ti Yinɛ en de Sɔ la daa pun te'ele looe ba, maahum ba, gee duuhe ba la a Fa'a Sia la, ti ba nana Yezu Kiresta, gee ti a miihi ba la Yezu ziim la.
Zu'uhegɔ la suma'ahum zo'e zo'e dɛna ya dinɛ.
Beere putɛ'vua Sum dɛna Yinɛ en de tu Daana Yezu Kiresta Sɔ la dinɛ!
A nimbɔ'zɔrɛ kãtɛ la zuo, a bo' tu la dɔgum paalemɔ ti tu tara beere putɛ'vua doohe Yezu Kiresta vo'ore a kum la puan.
A yi ya mɛ ti ya to'e lɔgerɔ seto en ka sageni, ka galum, ka kuregera, en maahum biŋe saazuo ha gura ya.
Yamam sɛba ti Yinɛ paŋa gu'ura ya doohe ya sakerɛ puan la, ya faarɛ la wan niiɛ ba'ahegɔ saŋa la na.
Dina puan ti ya nyɛɛna, la han pun dɛna ti nananawa, saŋa fii wa, ya namehɛ kãra yima yima doohe mageha yima yamam puan ti ya yelemɛŋerɛ sakerɛ la en tari tibehum gana salema, sakerɛ wa en tari tibehum gana salema wa, en pun tana Sagena la, gee ba wan kelum magehɛ bu la bugum bihɛ, bala mɛa ti ba wan magehɛ ya sakerɛ la bihɛ, gee de wan tara pɛka la suŋa, la na'ahegɔ, Yezu Kiresta han ta niiɛ na.
La yan pun ka nyɛ en la, ya nɔŋɛ en mɛ.
La yan pun ka nyɛ en nananawa la, ya nam en mɛ, gee nyɛɛna mɛ la nyɛɛma kãtɛ sɛ'a en ka tari tɛka pirɛ suŋa.
Se'ere en sɔi la, ya to'ore la ya sakerɛ yɔɔrɛ en de ya sɛɛhi faarɛ la.
Han dɛna faarɛ dina wa yele, nɔtɔgeheba sɛba en yuum purɛ zu'uhegɔ la en wan dɛna ya dinɛ la, ma'ɛ ba mɛhi mɛ, viihɛ, gee ɛ bu paaɛ paaɛ, viihera ɛɛra nɛresɛka, la sansɛka ti Kiresta Sia la en boi ba puan la ta pa'alɛ ba, doohe la Sia la en te'ele yele ba namehegɔ seko taaba en maahum gura Kiresta, la na'ahegɔ seko en dole ku poore.
La yuum niiɛ pa'alɛ ba yeti, ba ka tuni bɔ'ɔra la ba mɛhi, gee tumam, doohe yelesɛ'a en nyaa muulɛ bo' ya nananawa, doohe sɛba en tari faarɛ yelehum wa na bo' ya la, doohe Fa'a Sia la ti Yinɛ tum en saazuo ha bahɛ na la.Yele sɛ'a ti suŋereba mu'ɛ nini ti ba nyɛ la.
Fa'a vom yi'a Ŋwana zuo, maahum ya puti'ira ti ya tum.
Tana ya mɛhi tara.
Bahɛ ya ti ya puti'ira za'a bɔna zu'uhegɔ seko ti Yezu Kiresta wan tari na bo' ya, a han ta niiɛ na la puan.
Wuu yan de kɔma en nane la, da naaɛ ya la kunkoma'ahum sebo taaba ti ya yuum pun tara, yan yuum nan ka mi' la.
Gee wuu se'em en yi' ya la, en de fa'a se'em la, deni ya Yinɛ tuulum nɛreba ya mɛhi, ya itegɔ woo puan.
La gulehɛ yeti, “Deni ya Yinɛ tuulum nɛreba, se'ere en sɔi la mam dela Fa'a.” Yamam han yi'ira en Sɔ, se'em en gakeri nɛra woo ka tara ninkɔɔra, gee nɛra woo la a tuuma en de se'em la, voni ya la dabeem ya nɔka saŋa wa puan.
Ya mi ti Yinɛ yɔ mɛ to'e ya yehe vom yoo sebo ti ya to'e ya yaabeduma zi'an la.
A ka yɔ mɛ la lɔgeseto en sageni, ana wuu salempɛɛla bii salema, gee Kiresta tuulum ziim en ani wuu kaabegɔ pebila en ka bɛ̃' bii tara dɛkɔ se'em la.
Yinɛ yuum pun maahum en mɛ gee ti timpaberɛ wa baŋɛ pi'ilum, gee ta niiɛ en ba'ahegɔ saŋa wa puan, yamam zuo.
Doohe eŋa puan ti ya wa'am na nam Yinɛ, se'em en ihege en a kum puan la, gee bo' en na'ahegɔ, ti ya sakerɛ, la ya beere puti'irɛ la bɔna Yinɛ zi'an.
Nananawa ti ya pee ya sɛɛhi doohe yan nam yelemɛŋerɛ la, nyaa tara yelemɛŋerɛ nɔŋerɛ la, nɔŋɛ ya taaba paaɛ paaɛ ya suya puan ha.
Ba dɔgɛ ya la dɔgum paalum, dagena la biiliho sebo en pu'uri, gee biiliho sebo en ka pu'uri, ba malum dɔgɛ ya doohe la Yinɛ yelehum vua la en ka malum ba'aha la puan.
Se'ere en sɔi la, “Asaala woo ani mɛ wuu muɔ la ti ba suŋa za'a ana wuu mɔpuuro la.
Muɔ ku'uri mɛ, ti mɔpuuro zɔgera, gee Daana yelehum la kɔ'ɔm bɔna mɛ wuuha wuuha.” Yelehum buna wa dela faarɛ yelehum sebo ti ba muulɛ bo' ya la.
Ɛ̃berɛ, la Yinɛ en looe nɛre sɛba Bala, yehe ya mɛhi, yele ana wa puan.
Putoo, wikerɛ, birekɔgenɛ, nintɛrega, la yu'sageŋɔ.
Wuu yan de bilɛɛhi la, kɔ'ɔm leebere ya mɛ la Sia puan bi'ihum sumɔ la, bala ti bu wan bahɛ ti ya zɔ'ɔra ya faarɛ la puan, ya han sirum lem mɛ nyɛ Daana la en ani suŋa se'em.
Wa'am ya a zi'an na, eŋa en de vom ɛ̃berɛ kugere la, la saaleba en pun zagehɛ en la, gee eŋa ti Yinɛ looe, ti a dɛna tuulum lɔkɔ Yinɛ nɛŋan.
Wuu yan de vom kuga en dikɛ ya mɛhi mɛ Sia yire, deni ya tuulum malema duma, kaabera sia puan kaabegɔ en tigɛ Yinɛ nini doohe Yezu Kiresta puan.
Se'ere en sɔi la, la boi gulehegɔ la puan yeti, “Bihɛ, n biŋere la ɛ̃berɛ kugere Zaayɔn, ɛ̃berɛ kugere se'ere ti ba looe, gee ti de dɛna tuulum kugere.
Se'em woo en nam en, vi kan di en.” Ti fum se'em woo en nam, a dela tuulum lɔkɔ bo' fum, gee sɛba en ka nam la, “Ɛ̃berɛ kuge se'ere ti mɛteba zagehɛ la, dinɛ en de kuge sunɛ, tara ɛ̃berɛ la,” gee “Me dɛna kuge se'ere ti ba sɛrena de zuo luta, dɛna tansɛka en piti ba lɔbera.” Ban piti luta la dela, ban ka nam yelehum la, wuu ban pun maahum ba ti ba iŋɛ se'em la.
Gee yamam dela buuri se'ere ti Yinɛ looe, ya dela malemaduma nabiihi, dɛna tuulum timpaberɛ, Yinɛ mɛŋa nɛreba, ti ya muulɛ tuunkãra sɛ'a en de se'em daana en yi' ya lika puan yehe niihum kãtɛ puan na la dinɛ.
Ya daa nan ka de a nɛreba, gee nananawa, ya dela Yinɛ nɛreba.
Ya daa nan ka to'e nimbɔ'zɔrɛ, gee nananawa, ya to'e nimbɔ'zɔrɛ.
Vɔni ya wuu Yinɛ yamehi N sunɔŋerɛ duma mam ka'ani ya mɛ la ninmu'urɛ, wuu yan de saama, la nɔgereba la, ti ya yehe ya mɛhi ingɔŋɔ wa kɔrehi sɛ'a en zaberɛ la ya sia la puan.
Tara ya mɛhi suŋa sɛba en dagi Yuuduma la zi'an, bala ti ban pun dikɛ ya yi' be'em duma la, ba wan nyɛ ya tunsuma la, gee pɛgera Yinɛ, a han ta wa'am na ti a gakɛ.
Daana la zuo, nane ya asaala tigere woo kpe'eŋo, yele yele wuu Timbihega nɛŋa daana se'em en sɔi ya za'a bihera la, bii timbihega duma ti a tum ba, ti ba namehɛ tuunfi'iha duma, gee pɛgera sɛba en tuni ma'a la.
Se'ere en sɔi la, la dela Yinɛ sumboolum ti ya han ita sɛla en de ma'a, ya wan ma'ɛ gɔɔnɔ la en ka mi' la nɔya.
Yamam en de Yinɛ yamehi la, vɔni ya fai, gee la bala za'a, da dikɛ ya fai bɔŋa la tuna be'em.
Na'ahɛ ya nɛra woo.
Nɔŋɛ ya suurɔ seto en de sakereba la.
Zoti ya Yinɛ.
Na'aheri ya timbihega nɛŋa daana la.
Kiresta namehegɔ makerɛ Yamehi, nane ya ya kpɛ'ɛnduma kpe'eŋo woo la na'ahegɔ, dagi la sɛba en iti ya suŋa, gee ana ma'ma la ya la ma'a, gee sɛba me en vɛgeleni ya.
Se'ere en sɔi la, la dela yɔɔrɛ bɔ'ɔra ya, yan mi' Yinɛ la, ya han ŋmibera too, gee nyɛta namehegɔ seko en dagi tuuntɔɔ.
Ya han ŋmibera ban ŋmɛ'ɛri ya sɛla ti ya tuue puan, beni nyuurɔ en boi bini?
Gee ya han ŋmibera yan tum ma'a gee ti ba namehɛ ya de zuo, Yinɛ nini tigɛ mɛ la ya.
Ŋwana zuo ti Yinɛ yi' ya la, beni zuo, Kiresta namehɛ mɛ bo' yamam ti ya biha bala niira a nama la.
“A ka tari be'em, pã'ahegɔ ka tabelɛ ze'ele a nuuren na.” Ban wa tu' en la, a ka leregere la tuurɛ.
Ban wa nameha en la, a ka lebehe ba.
Gee a dikɛ a mɛŋa bo' la se'em en gakeri tuuntɔɔ la.
Eŋa mɛŋa en zi' tu be'em a iŋa puan pumpuuredɔɔ la zuo.
Be'em la en ki tumam puan la, tu nyaa wan vɔna tuuntɔɔ vom.
A pɔgeleŋɔ la puan, ti ya nyɛ tibegɔ.
Se'ere en sɔi la, ya daa bɔregɛ mɛ wuu piihi la, gee nananawa, ya ŋmɛregɛ lebe la dunkiina sɛka en guri ya sɛɛhi la zi'an na.
Pɔgeba la Sireba Pɔgeba, bala mɛa, sigehe ya mɛhi bo' ya mɛhi sireba, ti basɛba han pun ka nam yelehum la, ba wan nyaŋɛ ba, gee pun ka yele se'ere, gee ba pɔgeba aŋa la ma'a, ba han nyɛta ya zulaam vom la, la ya na'ahegɔ seko en boi ya vom puan la.
Da yeen nɔni ya ya mɛhi yiŋa, doohe ya zuto gulega, la salema lɔgerɔ yɛa, bii futo da'a en kpe'em, gee tugum bahɛ ya ti ya nunɔm la bɔna ya puan, ya ana ma'ma, gee tara bããlam sia vom la en de sunsɛka en ka tari ba'ahegɔ, tara tuulum kãtɛ Yinɛ nɛŋan la.
Sadɔɔ kuna ti diimen diimen tuulum pɔgeba la en yuum tari beere puti'irɛ Yinɛ puan la, yuum nɔna.
Nana ba sireba en tari kpe'eŋo seko woo la.
Bala ti Saara nam Aberaham, pun ta yi'ira en a daana.Ya me dela a poyɔɔhi, wuu ya han ita sɛla en ani suŋa, gee ka bahɛ ti dabeem sãɛ ya.
Sireba, bala mɛa, me zu'uhi ya ya pɔgeba, yan boi la taaba la, na'ahera fum pɔga, la eŋa en pun dɛna tɔregɔ lɔkɔ la, se'ere en sɔi la, ba wan ta to'e Yinɛ vom bo'olum la mɛ.
Iti ya bala ti sɛla da gu'ura ya pu'uhegɔ.
Itesuŋɔ namehegɔ Ba'ahegɔ, ya woo tara Sia la nɔyinɛ vom la, zɔta taaba nimbu'ɔ, nɔŋɛ ya taaba, tari ya taaba giile, gee sigehe ya mɛhi ya suya puan bo' taaba.
Da dikɛ be'em yɔ be'em, bii kɛhega yɔ kɛhega.
Gee lan de se'em dela, lɛbehera sum.
Ŋwana zuo ti Yinɛ yi' ya, ti ya wa'am na to'e sum la.
Se'ere en sɔi la, “Sɛba en boti vom, gee bɔta ti ba nyɛ dabeha suma la, ba ta'na ba zɛlehi da tɔgera be'em, ba da tara ba nɔya pã'aha.
Ba bire ba pɔya bahɛ be'em, gee ita suŋa.
Ba ɛɛra suma'ahum, gee mu'ɛ nini dɔla bɔ.
Se'ere en sɔi la, Daana la nini gã' la tuuntɔɔ duma zuo, ti a tuba ana kɛli la ba pu'uhegɔ.
Gee Daana la nɛŋa ka loregere la sɛba en tuni be'em.” Nananawa, ani n wan daam ya, ya han mu'ɛ nini ti ya ita sɛla en ani suŋa?
Gee ya han pun nameha yan iti sɛla en de ma'a zuo, sum boi mɛ la ya.
Da zoti ya ba, gee me da bahɛ ti la daana ya, gee ya suya puan, tugum malum gurɛ ya Kiresta ti a dɛna daana.
Saŋa woo, maahum ya ti ya tɔgɛ po'e ya mɛhi, se'em en soke ya ti ya pa'alɛ en ya beere puti'irɛ wa, lerege ya en bããlam la Yinɛ zoolum.
Tari ya susunɛ, ti ba han pun yi'ira ya yu'yooro, sɛba en keheri ya itesuŋɔ Kiresta puan la, vi wan di ba.
Se'ere en sɔi la, la ani suŋa ti fum nyɛ namehegɔ fum itesuŋɔ zuo, namehegɔ la han dɛna Yinɛ sumboolum, nyana fum nyɛ namehegɔ be'em tuuma zuo.
Kiresta me wa namehɛ mɛ buyina, tumam za'a be'em zuo.
Tuntɔɔ daana en namehɛ bo' sɛba en dagi tuuntɔɔ duma, ti a tari ya na bo' Yinɛ.
Ba ku en mɛ ingɔŋɔ wa puan, gee ba vo'e en mɛ Sia puan, bilam ti a kiŋɛ ta muulɛ bo' sɛɛhi la en boi paka deo puan la, sɛ se'ehi yuuman yuuman ha, en yuum ka nam, Yinɛ en yuum gu'uhi la sugeri Nowa dabeha la puan, uureŋɔ la maalegɔ saŋa ha la, ti nɛreba fii wa, en de nɛreba ba nii ma'a yuum nyɛ faarɛ ko'om la puan la.
Ko'om sua wa ti yele dina wa yuum ze'ele bo' la, en faaɛ ya bahɛ nananawa.
Dagi la bu yehe la dɛgerɔ ya iŋa puan, gee bu dela Ko'om sua sɛka ti tu suhera Yinɛ ti a bo' tu putɛ'sunɛ doohe Yezu Kiresta vo'ore la puan.
Kiresta, en bala zom saazuo ha, ta bɔna Yinɛ zuɔ nu'o bɔba, la suŋereba, kpɛ'ɛnduma, la pahi se'ehi ti ba dikɛ biŋe a nama timpaberɛ.
Kiresta Kɔma Vompaalemɔ Lan de ti Kiresta namehɛ mɛ ingɔŋɔ wa puan la, me bobe ya mɛhi la zaba lɔgerɔ, la putɛ' dinɛ mɛa.
(Bala fum se'em woo en boi Kiresta puan nyɛ namehegɔ fum ingɔŋɔ wa puan, la dela fum nyaŋɛ be'em paŋa).
Bala yan vɔi vom dabeha sɛ'a en gee timpaberɛ wa zuo wa, da voni ya bu la asaala kunkɔma'ahum, gee Yinɛ suboolum vom.
Ya pun diŋɛ dikɛ la saŋa zo'e zo'e tuna sɛla ti sɛba en dagi Yuuduma ita la.
Zufagehum, kunkɔma'ahum, buka, dikãra, yaalegɔ, la baga kaabegɔ.
La iŋɛ nɛreba la pakerɛ ti yan ka le lagena la ba tuna tuunyooro tunɔ taaba la, bala ti ba yaala ya la.
Gee ba wan ta yele bo' eŋa se'em en maahum ti a gakɛ vɔpa la ki'induma la,se'ere zuo ti ba yaala ya la.
Ŋwana zuo, ti ba muulɛ faarɛ yelehum la, pun ta paaɛ ki'induma la, ti la bahɛ ti ban pun gakɛ ba ingɔŋɔ puan wuu nɛra woo ti ba gakɛ se'em la, ba wan vɔna Sia puan wuu Yinɛ en ani se'em la.
Sɛla woo ba'ahegɔ pɔri mɛ.
Bala, mu'ɛ ya nini, gee ta'na ya mɛhi tara suŋa, ya pu'uhegɔ zuo.
Sɛla en gani bala, tari ya nɔŋerɛ saŋa woo bɔ'ɔra taaba, se'ere en sɔi la, nɔŋerɛ pi'ire la be'em zo'e zo'e.
To'oheri taaba suŋa ya yiya puan, gee da gɔgeni ya.
Wuu yan de tuntuneba suma, ti Yinɛ zu'uhegɔ pirɛ ya la, tuni ya bɔ'ɔra taaba, la bo'olum sebo woo ti yamam ayima ayima to'e la.
Fum se'em en tɔgeri, dela a tɔgera wuu Yinɛ mɛŋa en tɔgeri la.
Fum se'em en tuni bɔ'ɔra, dela a tuna la pansɛka za'a ti Yinɛ bo' en la, bala ti Yinɛ wan nyɛ na'ahegɔ sɛla woo puan, doohe Yezu Kiresta puan.
Eŋa en sɔi na'ahegɔ la paŋa, wuuha wuuha.
Taari.
Kiresta kɔma namehegɔ N sunɔŋerɛ duma wa, da bahɛ ya ti la iŋɛ ya pakerɛ, la namehɛ tuulɛ wa en boi ya puan ti bu makɛ ya bihɛ wa, ti la ana wuu yele saanɛ bo' ya.
Gee nyɛɛni ya, la yan lagum tuta Kiresta namehegɔ la, bala ti ya me wan ta vɔɔla la nyɛɛma, a han ta niiɛ na la a suŋa la.
Ba han tuura ya Kiresta yu'urɛ zuo, sum en dole ya, beni zuo, sia sɛka en de suŋa la, dɛna Yinɛ Sia la, en boi la ya.
Gee da bahɛ ya ti ya se'em nyɛ namehegɔ, ti a ku mɛ, bii nageyiga, tuunfi'iha, bii se'em en kɛ̃'ɛ̃ra nɛreba yɛla puan.
Gee la bala za'a, ya se'em han nyɛ namehegɔ yan de Kiresta kɔma la zuo, da bihɛ ya ti la dɛna vi' bɔ'ɔra ya, gee pɛgeri ya Yinɛ, la yan tari yu'urɛ dina wa la zuo.
Saŋa la paaɛ mɛ ti gakerɛ la pɔhɛ Yinɛ yire la puan yia, ti la han pɔhera tumam, la wan ba'ahɛ la ŋwani la sɛba en ka nam Yinɛ faarɛ yelehum la?
Gee “La han kpe'em bo' tuuntɔɔ duma ti ba nyɛ faarɛ, la wan ana la ŋwani bo' putɔpa, la be'em duma la?” Bala, bahɛ ya ti sɛba en nameheri dɔla Yinɛ sumboolum la, dikɛ ba mɛhi bo' Naana la en de sakerɛ daana la, gee kelum ita ba sum la.
Yinɛ piihi gurega Nananawa, mam mɛŋa en de kiima, gee dɛna aze'nyɛ daana bo' Kiresta namehegɔ la, gee me dɛna se'em en wan ta nyɛ tɔtɛ suŋa la en wan ta niiɛ na la puan.
Mam kpemehe kiinduma en boi ya puan la yeti, ya gura Yinɛ piihi la en boi ya nu'uhen la suŋa, dagena pɛregerɛ puan gee la susunɛ, wuu Yinɛ en wan boti ni ti ya ita se'em la, dagi kunkonyiim puan gee ya kɔ'ɔm mu'ɛ la nini la tuuma la.
Da dikɛ ya zeero ziile sɛba en boi ya nu'uhen la, gee deni ya makerɛ bo' piihi la.
Ti dunkiin naba la han ta niiɛ na, ya wan di suŋa muŋa sɛka en ka pelegere la.
Bala mɛa, ti yamam bumbile paalehi la me dɛna ya nana ya kiinduma la puan.
Ya za'a yɛ sigehe mɛŋa ti a dɛna ya fuo, ya bɔŋa la taaba.
Se'ere en sɔi la, “Yinɛ zagehɛ zɛkɛ n mɛŋa daana mɛ, gee bɔ'ɔra sigehe n mɛŋa daana zu'uhegɔ.” Bala, sigehe ya mɛhi Yinɛ nu'uhen, ti a zɛkɛ ya, saŋa la han ta paaɛ.
Dikɛ ya ninmu'urɛ za'a bahɛ Yinɛ nu'uhen, beni zuo eŋa en biheri ya.
Tana ya mɛhi tara, gee me maahum.
Gee ya dindaana la en de Sagena la kɔ'ɔm mu'ɛ la nini nyaara wuu gbigenɛ la, ɛɛra nɛra ti a obe.
Da bo' ya en sore, sɛ ya ze'ele kankaŋɛ ya sakerɛ la puan, se'ere en sɔi la, ya mi' ti ya suurɔ en boi timpaberɛ wa zuo za'a, me dole la namehegɔ kuna mɛa puan tɔla.
Ti ya han namehɛ yuue fii wa, Yinɛ en de zu'uhegɔ za'a daana la, se'em en yi' ya ti ya wa'am na bɔna sunsɛka en ka tari ba'ahegɔ Kiresta puan la, a mɛŋa wan lebehe ze'ele ya, te'ele ya, kpemehe ya, gee sɛ ya ze'ele kankaŋi.
Eŋa ti paŋa dɛna a dinɛ wuuha wuuha.
Taari.
Ba'ahegɔ pu'uhegɔ la ka'a Doohe Silevanuse, se'em ti mam nyɛ ti a dela suuɔ en de sakerɛ daana, ti mam gulehɛ gɔŋɔ girega wa, ti n kpemehe ya, gee pa'alɛ ti Yinɛ zu'uhegɔ yelemɛŋerɛ en ŋwana.
Sɛ ya ze'ele kankaŋi de puan.
Ya lageŋɔ suurɔ en boi Babilɔn, ti Yinɛ lagum looe ya la, pu'uhi ya na.
Bala mɛa ti mam dayua Maki me pu'uha ya na.
Pu'uhi ya taaba la suurɔ kɔkerɛ.
Suma'ahum bɔna la ya woo en boi Kiresta puan la.
PƆHEGA Pita yi'i gɔŋɔ la, tɔgɛ bo' la diimen Kiresta kɔma zo'e zo'e en kaaɛ zi'an woo mum la.
Gɔŋɔ wa yele zuo dela la zabɛ pumpɔreŋɔ pa'aleba la yaluntuuma en ze'eti pa'ali kuna taaba la zi'an.
Yɛla ana wa lebehego boi la Yinɛ yelemɛŋerɛ mi'ilum la Daana Yezu Kiresta, Mi'ilum sebo ti nɛresɛba mɛhi nyɛ Yezu la ba nini en tɔgeri gee wum en pa'alɛ se'em la.
Gɔnguleha la paleŋa ŋmɛ' mɛ yele yele wuu sɛba en pa'ali ti Kiresta kan lebena yɛ'ɛha la.
A yeti, sɛla en kɔ'ɔm ta'ahɛ Kiresta lɛbega yuure yelemɛŋerɛ la dela, Yinɛ “Ka boti se'em me sagum gee a tugum boti ba za'a yehe ba be'em la puan.” Yelesɛ'a en boi gɔŋɔ wa puan Pɔhega .- Kiresta kɔma yi'a .- Pumpɔreŋɔ pa'aleŋɔ .- Kiresta ba'ahegɔ kinɛ .-
Pu'uhegɔ Mam Simɔn Pita, en de yameŋa, dɛna Yezu Kiresta tuntuna la, en gulehɛ bɔ'ɔra sɛba en doohe Yinɛ la Faara Yezu Kiresta tuntɔɔnɛ la puan to'e sakerɛ en de tuulum lɔkɔ wuu tumam dinɛ la.
Zu'uhegɔ la suma'ahum en pirɛ paaɛ dɛna ya dinɛ doohe yan mi' Yinɛ, la tu Daana Yezu Kiresta se'em la.
Kiresta kɔma yi'a, la ba loore Yinɛ sia puan paŋa la bo' tu sɛla woo ti tu bɔta, ti tu ta'am vɔna gee tara Yinɛ zoolum doohe tumam mi' se'em daana en yi' tu a mɛŋa suŋa, la a itesuŋɔ puan la.
Bala ti a doohe yele ana wa puan, bo' tu a tuulum nɔbiŋe kãra la, ti bamam puan, ya wan ta'am piiɛ ŋmɛlema sɛ'a en boi timpaberɛ wa zuo, kunkoma'ahum zuo la, gee tugum lagum tara a sia puan naanɛ la.
Putɛ'dina zuo la, kpeŋe ya mɛŋa sadɔɔ seko woo puan, la ya tiregɛ ya sakerɛ la, la tunsuma.
Ti tuunsuma la puan, mi'ilum pa'ahɛ bini, ti mi'ilum la puan, zulaam bɔŋa pa'ahɛ bini, ti zulaam bɔŋa la puan, ŋmibega pa'ahɛ bini, ti ŋmibega la puan, vom sumɔ pa'ahɛ bini, ti vom sumɔ la puan, taaba giile pa'ahɛ bini, ti taaba giile la puan, taaba nɔŋerɛ bɔna bini.
Yele ana han sirum bɔna ya puan, gee malum pa'aha ya puan, la wan gu', ti ya ka tara tɔregɔ, gee gu' sɛla en wan bahɛ ti ya kan wuna yan mi' tu Daana Yezu Kiresta la.
Se'em woo en koŋe yele ana wa, ka nyɛti zaara, dɛna fua, gee me tamena ti Yinɛ duuheri a be'em sebo en tole la bahɛ mɛ.
Ŋwana zuo, n suurɔ, kɔ'ɔm mu'ɛ ya nini ti ya pa'alɛ, ti Yinɛ en yi' ya gee looe ya.
Se'ere en sɔi la, ya han ita yele ana, ya kan malum sɛregɛ.
Bala, ya han ita ŋwana, ya kɛ̃'a tu Daana, la tu Faara Yezu Kiresta sɔ'ɔlum la en ka tari ba'ahegɔ la puan, wan yu'ɛ yɔlaam bo' ya.
Ŋwana zuo, mam ku n puti'irɛ mɛ ti n tiihera ya yele ana wa, la yan pun mina a, gee sɛ zɛ'a yelemɛŋerɛ se'ere en wa'am ya zi'an na la.
Mam ti'ihɛ ti la de la ma'a ti mam nan boi timpaberɛ zuo sugerɛ wa en kan yuue wa puan la, n malum tiihɛ ya, la mam pun mi' ti n kum dabeha ka zaaɛ, n wan yehe sugerɛ wa puan wuu tu Daana Yezu Kiresta en niiɛ de se'em bo' mam la.
N me wan kpeŋe n mɛŋa sadɔɔ seko woo puan, ti n han ta bahɛ timpaberɛ wa zuo, ya wan ta'am tiiha yele ana wa, sansɛka woo puan.
Aze'nyɛduma en nyɛ Kiresta suŋa la se'em Tumam ka yeen kɔ'ɔm dɔla la pumpɔreŋɔ kãra sɔlema, tumam en bahɛ ti ya baŋɛ tu Daana Yezu Kiresta paŋa, la a lɛbega na la, gee tumam dela aze'nyɛduma bo' a pankãtɛ la.
Se'ere en sɔi la, a to'e la na'ahegɔ la pɛka Yinɛ en de Sɔ la zi'an.
Doohe la kɔsɛka en wa ze'ele Pɛntiireba za'a Daana la zi'an tɔgɛ bo' en na yeti, “Mam Dayua en ŋwana, mam Dayɔba'arɛ, se'em ti mam nini tigɛ.” Tumam mɛhi en daa wum kua wa en ze'ele saazuo ha tɔgɛ bahɛ na.
Tumam en daa boi la en tuulum zoore la zuo.
Bala, tumam en tari purega yelehum la yelemɛŋerɛ.
La wan ana ya suŋa, ya han kpeŋe ya mɛhi kɛleha yelehum wa en de butolela niira lika puan wa, gura ti beere ta yilegɛ, ti bulika belum ŋma'arɛ niira ya suya puan.
Yia, ya mina ti purega ka boi gɔŋɔ la puan dɛna asaala mɛŋa puti'irɛ, beni zuo, purega ka tabelɛ ze'ele asaala sumboolum puan na, gee saaleba, buraahi la pɔgehi en ze' zulaam, ti Fa'a Sia la tɔgɛ Yinɛ zi'an doohe ba puan.
Pumpɔreŋɔ nɔtɔgeheba, la ba namehegɔ Gee nɔtɔgeheba pumparenduma en yuum ihege na bɔna nɛreba la puan, wuu pumparenduma pa'aleba en wan bɔna ya puan se'em la, sɛba en wan li'ihɛ tari sageŋɔ puti'ira wa'am ya puan na.
Ba wan pun ta zagehɛ ba Daana se'em en da' ba la, tari sageŋɔ wa'am ba mɛhi zuo na kalam.
Gee bala za'a, zo'e zo'e wan dɔla ba yaalegɔ sadɔtɔ la.
Pumpɔrum-pa'aleba wa zuo, nɛreba wan tuura yelemɛŋerɛ sore wa.
Ba nyika la zuo, ba wan fa' ya la ba pã'ahegɔ yelehum la.
Ba namehegɔ la en purɛ bahɛ ba zuo yuuman yuuman ha la, dagi yoo, ba sageŋɔ la kan gã'arɛ.
Se'ere en sɔi la, Yinɛ yuum han ka bahɛ suŋereba, ban yuum tum be'em la, gee lobe ba bahɛ bugum timpaberɛ, ba' ba la bahɛ lika puan ha, ti ba bɔna bilam gura gakerɛ, Yinɛ yuum han ka bahɛ diimen diimen saŋa la, la eŋa en yuum pun faaɛ Nowa, se'em en muulɛ tuuntɔɔ vom yele la, la nɛreba bayopɔi basɛba la, gee yuum bahɛ ti ko'om di sankaŋa be'em buuri la.
En yuum bahɛ ti Sodom la Gomora tihi lebege tampɛgelum, sagum ba puga puga ti maalegɔ ka bɔna la, ti ba dɛna makerɛ pa'alɛ sɛla en wan wa'am be'em duma zuo na la.
Gee yuum faaɛ Lɔti en de tuuntɔɔ nɛra, gee yuum dita ɛregɔ a buuri saŋa yaalegɔ tuuma la zuo la, (Se'ere en sɔi la, tuuntɔɔ buraa wa, boi la ba mɛ beere en yilegeri woo, nyɛta namehegɔ a tuntɔɔnɛ sia puan, ba yaalegɔ tuuma la ti a nyɛta gee wuna la zuo), bala, Daana la mi' en faari tuuntɔɔ duma magehegɔ puan se'em bahɛ mɛ, gee bahɛ ti be'em duma bɔna namehegɔ puan gura gakerɛ dabeherɛ la, yele yele wuu sɛba en tari ba ihi tuna yaalegɔ tuunsɛ'a taaba, la sɛba en ka zoti kpe'eŋo seko woo la.
Ba kpe'em mɛ, ti ba suya kãbɛ, ti ba ka zɔta ba sagum Saazuo pãkara duma yu'ura, ti suŋereba en tugum kpe'em, dɛna paŋa duma, ka malum tara tuurɛ yɛla gakeri ba Daana la nɛŋan.
Nɛrebana wa ani mɛ wuu duhi gɔɔnɔ la, ba yeen dɛna la bunvɔɔhi en ka tari vuurɛ, ti ba yeen dɔgɛ ba ti ba nyɔgɛ ba ku la.
Ba tuurɛ la sɛla ti ba ka bɔkɛ, ti ba han ta sagum bunvɔɔhi sina la ba'ahɛ, ba wan sagum bamam me.
Ba namehɛ la ba tuure namehegɔ.
Ba dikɛ dɛ ti la dɛna la nyɛlum bo' ba, ti ba ɛɛra dita dikãra peelumen peelumen.
Ba dela nɛrefi'iha, la zufagehum duma, nɔŋɛ ba dita ba dikãra mɛa la fagehum ya nɛŋan.
Ba nini kɔ'ɔm biha la yaalegɔ yɛla ma'a, ka tigera be'em.
Ba ta' pa'aha la sɛɛhi se'ehi en ka ze' suŋa la.
Ba zamehi ba suya la nyika.
Nɔpɔrɛ kɔma en de ba!
Ba bahɛ tuuntɔɔ sore la mɛ gee tuuna, dɔla Balaam, Boso dayua la sore la, se'em en nɔŋɛ be'em yɔɔrɛ, ti a mɛŋa be'em wa tahɛ en la.
Boŋa en ka ta' tɔgera en wa tɔgɛ asaala kua bo' en, gu' nɔtɔgeha wa a zɔlegɔ tuunɛ la puan.
Nɛre bana wa dela bulekɛ'ɛhi, dɛna pika ti kusebego pɛ'ɛra kina.
La dela bana ti lika paaɛ paaɛ pun maahum biŋe gura ba la.
Se'ere en sɔi la, ba ta' pageri la page yooro, tara ba yaalegɔ kunkoma'ahum la, pa'ahɛ nɛresɛba en nan kɔ'ɔm piiɛ sɛba en boi be'em puan la.
Ba biŋere ba nɔya, ti fai wan bɔna, gee ba mɛhi dela ŋmɛlema tuuma da'aba.
Se'ere en sɔi la, nɛreba dela da'aba bo' sɛla woo en ta' ba.
La han dɛna ti, ban piiɛ timpaberɛ wa zuo galeŋɔ la, doohe ban mi' tu Daana, la tu faara Yezu Kiresta la, ba le lebe lu la ba puan, ti la nyaŋɛ ba, ti ba'ahegɔ puan, ba pun nyaa yalegɛ nuurɛ gana ba yia la mɛ.
La ani ni suŋa bo' ba, ti ba pun da baŋɛ ni tuuntɔɔ sore la, nyana ban baŋɛ dɛ gee biri ba poore bahɛ fa'a ze'elego la ti ba yuum dikɛ bo' ba la.
La iŋɛ ba doohe la yelemɛŋerɛ tɔgɛ biŋere la en yeti, “Baa lebere la ka tiiro puan la,” la, ba sɔɔri kurikuri ti ka lebe ta lirum la bɛgerɔ puan.
Daana kinɛ nɔbiŋere Nananawa n zɔduma wa, n yi'i gɔŋɔ en ŋwana ti n guleha bɔ'ɔra ya na wa.
N gɔnɔ wa puan, n zigeri ti n gbirege la ya putɛ' sunɛ la ti ya tara la, doohe mam tiiheri ya, ti ya tɛra yelehum la en tɔgɛ bo' ya yuuman yuuman ha doohe tuulum nɔtɔgeheba la puan la, la nɔsɛ'a ti tu Daana, la tu Faara la tɔgɛ doohe a tuntuneba puan la.
Yia, ya za'a dela ya bɔkɛ ti, ba'ahegɔ dabeha la puan, sinsɛhi wan wa'am na, sɛna la ba mɛhi kunkoma'ahum, gee yɛta ti “A lɛbega na nɔbiŋere la yee la bɛ?
Tu sɔyaabe duma en tole na ki ba'ahɛ la, sɛla woo kelum bɔna la lan yuum boi se'em timpaberɛ wa naaŋɔ puan na la.” Ba kɔ'ɔm mina mɛ gee zagehɛ yelemɛŋerɛ dina wa, ti Yinɛ yelehum la en naam saazuo wa yuuman yuuman la timpaberɛ wa, la ko'om wa en gã' wa, ko'bumɔ mɛa en yuum di timpaberɛ wa, ti ka za'a sagum la.
Yelehum bumɔ mɛa en tɔgɛ biŋe, ti zina beere saazuo la timpaberɛ wa gura ba sige bugum puan la.
Ba gã' gura la gakerɛ dabeherɛ la, la sɛba en ka zoti Yinɛ la sageŋɔ dabeherɛ la.
Gee da bahɛ ya yelemɛŋerɛ dina wa, n sunɔŋerɛ duma, ti Daana la zi'an, daan yinɛ ani mɛ wuu yuuma tuha la, ti yuuma tuha ana wuu daan yinɛ la.
Daana la ka gu'uni a nɔbiŋere la, wuu sɛba en ti'ihɛ gu'uŋɔ se'em la, gee a di'ihe la suure la ya, ka bɔta ti se'em bahɛ yoo, gee ya za'a wa'am na tee.
Gee Daana dabeherɛ la yeti la wa'am me na wuu nageyiga la, ti saazuo wa mɛlum la voole kãtɛ, ti bugum nyɛlegɛ lɔgerɔ, ti sɛla woo en boi timpaberɛ wa zuo nyɛlegɛ la bugum.
Yele ana za'a en wan ta nyɛlegɛ ŋwana la, yan wan dɛna nɛre sɛba taaba dela, ya vɔna Yinɛ tuulum vom, la Yinɛ zoolum vom, gura, gee bɔta ti Yinɛ kinɛ na dabeherɛ la wa'am kalam na, beni zuo, de daarɛ ti saazuo wan taaɛ bugum mɛlum, ti sɛla woo wan nyɛlegɛ la bugum la?
Gee, doohe a nɔbiŋere la puan, tu guri la saazuo paalega, la timpaberɛ paalega, sɛka puan ti tuuntɔɔ vom bɔna la.
Ba'ahegɔ kã'aŋɔ Bala, n sunɔŋerɛ duma wa, yan guri yele ana wa la, zigɛ ya mɛ ti ya nyɛ en la suma'ahum, ti dɛkɔ ka lama ya, bii tuure, gee biheri ya tu Daana sugeri la ti bu dɛna tu faarɛ zuo.
Bala mɛa ti tu sunɔŋerɛ suuɔ Pɔɔl guleha bɔ'ɔra ya, la yɛm sebo ti Yinɛ dikɛ bo' en la, tɔgera yele ana wa yele wuu en iti se'em a gɔnɔ woo puan la.
Yɛla asɛ'a boi a gɔnɔ la puan ti a bɔkerɛ kpe'em, ti sɛba en ka mi' la, la sɛba en ka ze' bɔbeyinɛ la ŋmɛreha a, tari sageŋɔ kina ba mɛhi zuto na, wuu ban pun ita vom gɔŋɔ la luga a sɛ'a se'em la.
Ŋwana zuo la, yamam n sunɔŋerɛ duma wa, mam en te'ele ka'am ya la zuo, bihɛ ya suŋa ti yalum duma wa tuure la da ve'e ya kiŋɛ ti ya da ta'am ze'ele ya mɛŋa.
Gee tugum zo'ore ya zu'uhegɔ, la ya mi'ilum tu Daana la tu faara Yezu Kiresta puan.
Eŋa ti pɛka za'a dɛna a dinɛ, nananawa ta paara dabeherɛ se'ere en ka tari ba'ahegɔ la.
(Taari.)
PƆHEGA Yɔn Yia gɔŋɔ wa tɔgera la yɛla a yi', ti la kpemehe sɛba en kãalɛ ti ba tara lageŋɔ la Yinɛ la a Dayua Yezu Kiresta, gee ka'am ba ti ba da dɔla pumpã'ahum pa'aleba en wan sagum bamam la Yinɛ lageŋɔ.
Pumpã'ahum pa'alegɔ kuna wa dole mɛ la nɛreba en yeti tiŋa wa zuo dela be'em, bala, Yezu en de Yinɛ dayua kan ta'am dɛna asaala mɛnka.
Sɛba en pa'ali ŋwana wa yeti, gee ti fum wan nyɛ faarɛ, la dela fum zɛ'a fai doohe vom yɛla la tiŋa wa zuo yɛla puan, ba kelum pa'ali ti, faarɛ ka tari sɛla ita la vom sumɔ bii ti nɔŋɛ taaba.
Guleha wa zagehɛ pa'ali kuna mɛ, gee bahɛ ti la niiɛ peelum ti Yezu Kiresta sirum dela asaala, gee yele la ninmu'urɛ ti se'em woo n nam Yezu gee nɔŋɛ Yinɛ mɛ suni ti ba nɔŋɛ taaba.
Yelesɛ'a en boi gɔŋɔ wa puan Pɔhega yɛla boi la .- Lika la niihum yɛla boi la .—.
Yinɛ kɔma la Kulekpa'bɛ'a la kɔma yɛla boi la .- Yelemɛŋerɛ la tuure yɛla boi la .- Nɔŋerɛ tuunɛ boi la .- Nyaŋerɛ sakerɛ .- Yɔn yia Gɔŋɔ
Vom yelehum Tumam muuli la se'em en daa pun bɔna pi'ileŋen ha yele, se'em yele ti tumam wum, se'em ti tumam nyɛ la tu nini, se'em ti tu bihɛ, gee gurɛ en la tu nu'uhi.
Yelemɛŋerɛ, eŋa en de vom yelehum la.
Vom buna wa, Yinɛ daa niiɛ bu mɛ na, ti tumam nyɛ bɔ, dɛna bu aze'nyɛduma, muula bu bɔ'ɔra ya, Yinɛ vom sumɔ en kan ba'ahɛ wa en daa boi la Yinɛ en de Sɔ la nyaa niiɛ bɔ bo' tu.
Le yɛ'ɛha tumam muuli la sɛla ti tu nyɛ gee wum bɔ'ɔra ya, ti yamam me bɔna la tɔ kankaŋi, gee yelemɛŋerɛ, tu boi mɛ la Yinɛ en de Sɔ la, la a Dayua Yezu Kiresta la kankaŋi.
Tu gulehɛ yele ana wa, ti la bahɛ ti tu nyɛɛma en pirɛ.
Yinɛ dela niihum Sɔɔleŋa sɛka ti tumam wum a zi'an n ŋwana ti tu muula bɔ'ɔra ya wa ti, Yinɛ dela niihum, ti a puan, lika ka boi la fii wa me.
Tu han yeti tumam boi mɛ la en kankaŋi, gee bɔna lika puan, tu pareni mɛ, gee ka tuna yelemɛŋerɛ.
Gee tu han vɔna niihum la kankaŋi, wuu eŋa mɛŋa en boi niihum puan se'em la, tu wan bɔna taaba kankaŋi, ti a Dayua Yezu ziim la pɛɛra tɔ, tuure woo puan bahera.
Tu han yeti tu ka tari tuure, tu pã'ahɛ la tu mɛhi, ti yelemɛŋerɛ ka bɔna tu puan.
Gee tu han purɛ tu tuure la, eŋa se'em daana en de yelemɛŋerɛ la tuuntɔɔ daana la, wan di sugeri bo' tu tuure la gee pee tu yehe sɛla woo en dagi ma'a puan.
Tu han yeti tumam ka tari tuure, tu iŋɛ en la pumparuma, ti a yelehum la ka bɔna tu puan.
Kiresta tu nupu'ŋmɛ'ɛra N kɔmbibehi wa, n gulehɛ yele ana wa bɔ'ɔra ya ti, la bahɛ ti ya da tara tuure.
Gee se'em han tuue, tu tari nupu'ŋmɛ'ɛra mɛ en boi la Sɔ la, Yezu Kiresta, tuuntɔɔ daana la.
Eŋa en de akaabɛ to'e kaabegɔ bo' tumam tuure la, dagi tumam ma'a tuure la, gee tiŋa wa zuo za'a tuure.
Nananawa, yele dina wa zuo ti tu wan baŋɛ ti tu mi' en paaɛ paaɛ, tu han nana a nɔze'elego la.
Se'em woo en yeti, “Mam mi' en”, gee ka nana a nɔze'elego la, dela pumparema, ti nɛre-ina daana, yelemɛŋerɛ ka boi a puan.
Gee se'em woo en nane a yelehum la, yelemɛŋerɛ, nɛre-ina daana puan, Yinɛ nɔŋerɛ la bi'ɛ paaɛ mɛ a puan.
Dina ti tu wan baŋɛ ti tu boi a puan.
Se'em woo en yeti, “Mam boi a puan.” Dela a ita itegɔ wuu eŋa en iti se'em la.
Nɔze'elego paalega N sunɔŋerɛ duma wa, n ka guleheri nɔze'elego paalega bɔ'ɔra ya, gee nɔze'elego kɛka la ti ya pun tara de pi'ileŋen na la.
Nɔze'elego kɛka la dela, yelehum la ti ya pun wum la.
Gee n kelum guleha la nɔze'elepaalega bɔ'ɔra ya, en de yelemɛŋerɛ a puan, la yamam me puan, beni zuo, lika la ye' tɔla mɛ, gee ti yelemɛŋerɛ niihum la pun niira na.
Se'em woo en yeti, “Mam boi la niihum la puan,” gee yaaɛ a suuɔ, kelum bɔna la lika la puan.
Se'em woo en nɔŋɛ a suuɔ, boi la niihum la puan, ti nɛre-ina daana, sɛla ka boi wan bahɛ ti a gɛ̃ta.
Gee se'em woo en yaaɛ a suuɔ boi la lika la puan, kina lika la puan, gee ka mina sose'ere ti a wan doohe, beni zuo, lika la tari la fɔɔnɛ na ki'iha a ninin.
N gulehɛ bɔ'ɔra la yamam, n kɔmbibehi wa, beni zuo, Yinɛ bahɛ ya tuure bo' ya a yu'urɛ la zuo la.
N gulehɛ bɔ'ɔra yamam, sɔduma, beni zuo, ya mi' en, se'em en pun bɔna pi'ileŋen na la.
N gulehɛ bɔ'ɔra yamam bumbile-pɔɔlegɔ, beni zuo, ya nyaŋɛ be'em daana la mɛ.
N gulehɛ bo' yamam kɔma, beni zuo, yamam mi' sɔ la.
N gulehɛ bo' yamam sɔduma, beni zuo, yamam mi' se'em en pun bɔna pi'ileŋo puan ha la.
N gulehɛ bo' yamam bumbile paalehi, beni zuo, yamam tari paŋa, ti Yinɛ yelehum la bɔna ya puan, ti ya me nyaŋɛ Sagena la.
Da nɔŋɛ ya tiŋa wa zuo, bii yelesɛ'a en boi ka puan wa.
Se'em han nɔŋɛ tiŋa wa zuo, Sɔ la nɔŋerɛ ka boi eŋa daana puan.
Se'ere en sɔi la, sɛla woo en boi tiŋa wa zuo la, ingɔŋɔ wa kɔrehi, nini wa kɔrehi, vom wa puan ya'anɛ, ka ze'ele Sɔ la zi'an na, gee tiŋa wa zuo.
Tiŋa wa zuo la ka kɔrehi la ye' tɔla mɛ, gee sɛba en tuni Yinɛ suboolum wan bɔna wuuha.
Kiresta dima daana la saŋa N kɔma wa, la dela ba'ahegɔ saŋa.
Yan pun wum ti Kiresta dima daana la kini na la, bala mɛa ti nananawa, Kiresta dima duma zo'e zo'e wa'am na.
Ŋwana puan ti tu baŋɛ ti la dela ba'ahegɔ saŋa la.
Ba ze'ele la tumam zi'an yehe, gee ba daa dagi tumam.
Ba han deni la tumam puan, ba wan yee ni bɔna la tɔ.
Gee ban yehe la, ba bahɛ ti la niiɛ ti ba se'em ka de tumam puan.
Gee Fa'a Daana la en sɔi yamam, ti ya za'a mina dina wa.
Mam en gulehɛ bɔ'ɔra ya wa, dagi la ya ka mi' yelemɛŋerɛ la, gee ya mi' de mɛ, gee mina ti pumpɔreŋɔ ka ze'eti yelemɛŋerɛ puan na.
Ani en de pumparema la?
Han dagena se'em en zagehɛ ti Yezu dagi Kiresta la.
Ena daana en de Kiresta dima la, se'em en zagehɛ Yinɛ en de Sɔ, la Dayua la.
Se'em woo en zagehɛ Dayua la, kan tara Sɔ la.
Se'em woo en sakɛ bo' Dayua la tari Sɔ la me mɛ.
Gee han dɛna yamam bahɛ ya ti sɛla ti fum wum pi'ileŋen ha la bɔna fum puan.
Sɛla woo ti fum wum pi'ileŋen ha la han bɔna fum puan, fum wan bɔna la Dayua la, la Sɔ la.
Sɛla ti Yinɛ mɛŋa biŋe nuurɛ la tɔ n ŋwana, Yinɛ vom sumɔ n kamba'ahɛ.
N gulehɛ yele ana wa bɔ'ɔra ya la sɛba en wan pã'ahɛ ya la zuo.
Han dɛna yamam, bi'ihegɔ seko ti ya to'e a zi'an la, boi ya puan mɛ, bala, ya ka eere nɛra ti a pa'alɛ ya.
Gee a bi'ihegɔ la en pa'ali ya sɛla woo la, ti la me dɛna sira gee dagena pumpɔreŋɔ, wuu a bi'ihegɔ la en pun pa'alɛ ya se'em la, boni ya a puan.
Gee Nananawa n kɔmbibehi wa, boni ya a puan, ti a han ta niiɛ na, tu wan tara inkpeŋere ti vi ka tara tɔ a nɛŋan, a han ta wa'am na.
Yinɛ kɔma Ya han mina ti Yinɛ dela tuuntɔɔ, ya wan mina ti se'em woo en iti sɛla en de tuuntɔɔ, eŋa en dɔgɛ en.
Bihɛ ya nɔŋerɛ kãtɛ se'ere en boi de tɔka ti Sɔ la dikɛ bo' tu, ti ba yi'ira tumam Yinɛ kɔma.
Ɛ̃ɛ tumam en sirum de sɛba n bala.
Se'ere en sɔi ti tiŋa wa ka mina tu la dela, tiŋa wa yuum ka ka mi' en.
N sunɔŋerɛ duma wa, tu dela Yinɛ kɔma nananawa.
Tumam n wan ta ana se'em nan ka niiɛ.
Tumam n mi' sɛla dela dina wa, Kiresta han ta niiɛ na, tu wan ana wuu en la, tu wan nyɛ en wuu en ani se'em la.
Se'em woo en tari putɛ'dina Yezu Kiresta puan, peere la a mɛŋa wuu eŋa Kiresta en de fa'a se'em la.
Se'em woo en tuue me galum mɛ, tuure dela galeŋɔ.
Ya mi' ti Kiresta niiɛ na ti a dikɛ la tuure, ti eŋa puan ti tuure ka bɔna.
Nɛra ka boi bɔna a puan gee tuura.
Se'em en tuure ka nyɛ en, bii a mina en.
Kɔmbibehi wa, da bahɛ ya ti nɛra nɛra pa'ahɛ ya.
Se'em woo en tuni sɛla en de tuuntɔɔ dela tuuntɔɔ daana, woo eŋa Kiresta en de tuuntɔɔ daana se'em la.
Se'em woo en tari tuure dela Sagena la bia, se'ere en sɔi la, Sagena la pun tuura mɛ la bala pi'ileŋen na.
Yinɛ Dayua la niiɛ na la yele dina zuo, ti a lorege Sagena la tuuma za'a za'a.
Se'em woo ti Yinɛ dɔgɛ en kɔ'ɔm ka bɔna tuure puan, beni zuo, Yinɛ naanɛ en boi a puan, a kan ta'am bɔna tuure, beni zuo, Yinɛ en dɔgɛ en.
Yinɛ kɔma, la Sagena la kɔma en niiɛ ba mɛhi se'em en ŋwana.
Se'em woo en ka tuni sɛla en de tuuntɔɔ ka ze'ele Yinɛ zi'an na, bii fum se'em woo en ka nɔŋɛ fum suurɔ.
Nɔŋɛ ya taaba Bala, yelehum la n ŋwana ti ya wum pi'ileŋo na la, ti tu nɔŋɛ taaba.
Tu da ana wuu Keen se'em en ze'ele Sagena la zi'an na, ku a mɛa suuɔ la.
Beni zuo ti a ku en?
Se'ere zuo, a mɛŋa tuuma la dela be'em, gee ti a suuɔ la tuuma dɛna tuuntɔɔ.
Da ze' ya yɛli n suurɔ, la tiŋa wa zuo en yaaɛ ya la.
Tu mi' ti, tumam zɔɛ la kum paaɛ vom, beni zuo tu nɔŋɛ la taaba.
Se'em woo en ka nɔŋɛ, ŋwɔni ti a ki mɛ n bala.
Bala se'em woo en yaaɛ ba suuɔ dela kuureba, ya mi ti kuureba ka tari Yinɛ vom sumɔ en kan ba'ahɛ la.
Tu mi' nɔŋerɛ la dina wa puan ti, a dikɛ la a vom biŋe bo' tumam, ti tumam me dɛna la tu dikɛ tu vom biŋe bo' tu taaba.
Yinɛ nɔŋerɛ boi se'em daana en tari tiŋa wa lɔgerɔ la ŋwani gee nyɛ a suuɔ en boti suŋɛ, gee kɔ'ɔm kãbɛ suure zagehɛ ti a suŋɛ en.
Kɔmbibehi wa, da bahɛ ya ti tu nɔŋɛ taaba la nuurɛ bii tugum ma'a, gee tu nɔŋɛ ya taaba la, yelemɛŋerɛ la tuuma.
Dina puan ti tu wan, mina ti tu ze'ele la yelemɛŋerɛ puan na, ti tu han wa'am a nɛŋan na, tu suya wa ma'ɛ lɔge lɔge.
Ti suya han ni ta zɛregɛ tɔ, Yinɛ gani tu suya la mɛ, gee mina sɛla woo.
Sunɔŋerɛ duma, tu suya han ka zɛregɛ tɔ, tu wan ta'am ze'ele Yinɛ nɛŋan ti dabeem kana, gee to'e a zi'an sɛla woo ti tu soke, beni zuo, tu nane a nɔze'elego la mɛ, gee ita sɛla n peere a puurɛ.
A nɔze'elego la n ŋwana, ti tu nam a Dayua Yezu Kiresta yu'urɛ la, gee nɔŋɛ taaba, wuu eŋa en bo' tu nuurɛ se'em la.
Se'em woo en nane a nɔze'elego la boi la a puan, ti eŋa me bɔna a puan.
Dina puan ti tu mina ti a boi la tu mɛ, doohe la a Fa'a Sia la ti a bo' tu la.
Mageha Sɛɛhi bihera Sunɔŋerɛ duma wa, da nam ya sia woo, gee magehɛ sɛɛhi la bihera nyaa, ba ze'ele Yinɛ zi'an na, se'ere en sɔi la, nɔtɔgehe pumparenduma zo'e zo'e en kɛ̃ tiŋa wa zuo.
Dina puan ti ya wan mina Yinɛ Sia la.
Sɛsɛka woo en purɛ ti Yezu Kiresta wa'am me na la ingɔŋɔ, ze'ele la Yinɛ zi'an na, gee sɛsɛka woo en ka purɛ ti Yezu [Kiresta wa'am me na la ingɔŋɔ] ka ze'ele Yinɛ zi'an na, sɛkana en de Kiresta dima la sia la ti ya wum ti ka kini na la, ka pun diŋɛ bɔna tiŋa wa zuo mɛ.
Kɔmbibehi wa, yamam ze'ele la Yinɛ zi'an na, gee nyaŋɛ ba, se'ere en sɔi la, se'em n boi ya puan la gani se'em en boi tiŋa wa zuo la mɛ.
Ba ze'ele la tiŋa wa zuo na, bala la, ban yeti sɛla dela tiŋa wa zuo yɛla, ti tiŋa wa zuo me kɛleha ba.
Gee tumam ze'ele la Yinɛ zi'an na, se'em woo en mi' Yinɛ kelehe tumam mɛ, se'em woo n ka ze'ele Yinɛ zi'an na ka kelehe tu.
Dina puan ti tu mina yelemɛŋerɛ sia, la pã'ahegɔ sia la.
Yinɛ dela nɔŋerɛ N Sunɔŋerɛ duma wa, bahɛ ya ti tu nɔŋɛ ya taaba, se'ere en sɔi la, nɔŋerɛ ze'eti la Yinɛ zi'an na.
Se'em woo en tari nɔŋerɛ, Yinɛ en dɔgɛ en, ti a mina Yinɛ.
Se'em woo en ka tari nɔŋerɛ ka mi' Yinɛ, se'ere en sɔi la, Yinɛ dela nɔŋerɛ.
Yinɛ niiɛ a nɔŋerɛ pa'alɛ tɔ la sadɔɔ kuna puan.
Yinɛ tum la a mɛŋa dayua ba'arɛ bahɛ tiŋa wa zuo na, ti tu wan vɔna vom sumɔ en de Yinɛ vom, dɔla a puan.
Dina wa puan ti nɔŋerɛ bɔna, dagi ti tumam en nɔŋɛ Yinɛ, gee eŋa en nɔŋɛ tɔ, gee tum a Dayua ti a wa'am na dɛna akaabɛ to'e kaabegɔ bo' tumam tuure.
N Sunɔŋerɛ duma wa, Yinɛ en ba' nɔŋɛ tumam ŋwana wa la, tumam me dela tu nɔŋɛ taaba.
Se'em nan ka tabelɛ nyɛ Yinɛ.
Gee tu han nɔŋɛ taaba, Yinɛ boi tu puan mɛ, ti a nɔŋerɛ la niiri mɛ suŋa tu puan.
Dina puan ti tu mina ti, tu boi la a puan, ti eŋa me bɔna tu puan, se'ere en sɔi la, a bo' tu a Fa'a Sia la.
Tu me nyɛ de mɛ, gee muula ti, Yinɛ en de Sɔ la tum la a Dayua ti a dɛna Faara bo' tiŋa wa zuo.
Yinɛ boi mɛ la se'em woo en purɛ ti Yezu dela Yinɛ Dayua, gee ti a daana me bɔna Yinɛ puan kankaŋi.
Bala tumam mi' gee me nam nɔŋerɛ se'ere ti Yinɛ tara bɔ'ɔra tu la mɛ.
Yinɛ dela nɔŋerɛ, se'em woo en boi nɔŋerɛ puan, boi la Yinɛ puan, ti Yinɛ me bɔna a daana puan.
A nɔŋerɛ la niiɛ suŋa suŋa tu puan la ŋwana.
Ti dabeem kan ta bɔna tu puan la fii me gakerɛ daarɛ la, beni zuo wuu eŋa en ani se'em la, tumam me ani la bala tiŋa wa zuo.
Dabeem ka boi nɔŋerɛ puan, gee nɔŋerɛ en pirɛ sa'ahɛ la dabeem.
Dabeem dole mɛ la sɛla en de tuberɛ dɔlegerɛ, ti se'em woo en tari dabeem nan ka paaɛ nɔŋerɛ en pirɛ ba'ahɛ.
Tumam tari nɔŋerɛ, beni zuo, eŋa en nɔŋɛ tu yia.
Se'em han yeti, “Mam nɔŋɛ Yinɛ” gee yaaɛ a suuɔ, dela pumparema.
Se'ere en sɔi la, ŋwani ti eŋa ka nɔŋɛ a suuɔ ti a nyɛta la nini, gee wan ta'am nɔŋɛ Yinɛ se'em ti a ka nyɛta?
Nɔze'elego la ti tu to'e a zi'an la dela dina wa.
Ti se'em en nɔŋɛ Yinɛ, dela a nɔŋɛ a suuɔ me.
Sakerɛ nyaŋɛ tiŋa wa zuo Se'em woo en nam ti Yezu en de Kiresta la, Yinɛ en dɔgɛ a daana, se'em woo en nɔŋɛ dɔgera la, me nɔŋɛ se'em ti a dɔgɛ la mɛ.
Dina puan ti tu mina ti, tu nɔŋɛ Yinɛ kɔma, tu han nɔŋɛ Yinɛ gee nana a nɔze'elego la.
Yinɛ nɔŋerɛ en de se'em ŋwana, ti tu nana a nɔze'elego la.
A nɔze'elego la me ka tibegɛ vilegera, se'ere n sɔi la, se'em woo ti Yinɛ dɔgɛ nyaŋeri tiŋa wa mɛ.
Nyaŋerɛ se'ere en nyaŋɛ tiŋa wa zuo n ŋwana, tu sakerɛ.
Bala, Ani en de en nyaŋɛ tiŋa wa zuo, han dagena fum se'em nam ti Yezu dela Yinɛ Dayua?
Yinɛ dayua la aze'nyɛ yɛla Yezu Kiresta kana en bala doohe ko'om la ziim puan wa'am na na la.
Dagi la a doohe la ko'om la ma'a puan wa'am na, gee ko'om la la ziim.
Fa'a Sia la en de aze' nyɛ daana, se'ere en sɔi la, Sia la dela yelemɛŋerɛ.
Ba dela batã en de aze' nyɛ duma.
Tinsuŋan, Sɔ la, Yelehum la, la Fa'a Sia la.
Bana batã dela bunyinɛ.
Ti ba dela batã en de aze'nyɛduma tiŋa wa zuo.
Fa'a Sia la, ko'om la, la ziim la, bana batã wa naaɛ la taaba.
Tu han tɔ'ɔha nɛreba en iŋɛ se'em yɛla, Yinɛ en iŋɛ sɛla la yɛla gani bala, Yinɛ en tɔgɛ a Dayua la yɛla se'em n ŋwana.
Se'em woo en nam Yinɛ Dayua la dela aze' nyɛ daana a mɛŋa suure puan.
Se'em woo en ka nam bo' Yinɛ, iŋɛ Yinɛ ti a dɛna la pumparema, la ban ka nam yelesɛ'a ti Yinɛ tɔgɛ doohe a Dayua la.
Yinɛ en iŋɛ sɛla la yele en ŋwana.
Yinɛ bo' tu la vom sumɔ en kamba'ahɛ, ti vom buna wa boi la a Dayua la puan.
Se'em woo en tari Dayua la, tari vom mɛ, se'em woo en ka tari Yinɛ Dayua la, ka tari vom.
Ba'ahegɔ Mam gulehɛ yele ana wa bɔ'ɔra la yamam sɛba en nam Yinɛ Dayua la yu'urɛ la, ti ya mina ti ya tari Yinɛ vom sumɔ en kamba'ahɛ la.
Buraanɛ se'ere ti tu tara a puan dela, ti tu han soke en sɛla doohe a suboolum la, a kelehe tu mɛ.
Ti tu han mina ti a wum sɛla woo ti tu soke, tu mi' ti, tu to'e sɛla ti tu soke en la.
Fum han nyɛ ti fum suuɔ tuue tuue se'ere en dagi a ki, fum suhɛ Yinɛ bo' en, ti a bo' a daana vom, sɛba tuure en dagi ba ki la.
Tuure boi mɛ dɛna fum ki.
Mam ka yeti ya suhɛ tuure dinɛ.
Sɛla en dagi tuuntɔɔ woo dela tuure gee tuure boi mɛ ka kuura.
Tu mi' ti, se'em woo ti Yinɛ dɔgɛ la kɔ'ɔm ka bɔna tuure puan, se'ere en sɔi la, Kiresta se'em ti Yinɛ dɔgɛ la en gu'uri en, ti Sagena la ka kalena ba.
Tumam mi' ti tu dela Yinɛ kɔma, gee be'em en ba' zo'e tiŋa wa zuo za'a.
Tu me mi' ti, Yinɛ Dayua la wa'am na bo' tu la bɔkerɛ, ti tu mina eŋa se'em en de yelemɛŋerɛ la, tu me boi la eŋa se'em en de yelemɛŋerɛ la puan, Yelemɛŋerɛ dina wa dela Yinɛ Dayua Yezu Kiresta.
Eŋa en de Yinɛ de mɛŋa mɛŋa, la Yinɛ vomsumɔ kamba'ahɛ.
Lan de ŋwana la, N kɔmbibehi wa, gu' ya mɛhi suŋa suŋa baga puan.
PƆHEGA Yɔn yi'i gɔŋɔ wa “Kiima la n gulehɛ” bo' “Pɔgesɛka ti a nɔŋɛ la Kiresta puan la ka kɔma”, la pa'ali la lageŋɔ bila ka nɛreba.
Yelehum la gi'a gi'a dela to nɔŋɛ taaba gee kagera pumpã'ahum pa'aleba la, la ba pa'alegɔ.
Yelesɛ'a en boi gɔŋɔ wa puan Yelesuma wa pɔhega .- Nɔŋerɛ en de yia - Kaka pumpã'ahum pa'alegɔ - Kilehego -
Pu'uhegɔ Kiima la en gulehɛ bɔ'ɔra pɔgesɛka ti Yinɛ looe la, la ka kɔma, ti mam nɔŋɛ ba yelemɛŋerɛ la puan.
Dagi mam ma'a, la sɛba woo en me mi' yelemɛŋerɛ la.
Yelemɛŋerɛ la en boi tu puan la zuo, gee wan bɔna la tu wuuha la zuo.
Zu'uhegɔ, nimbɔ'zɔrɛ la suma'ahum en ze'ele Yinɛ en de Sɔ la, la Yezu Kiresta en de Sɔ la dayua la zi'an na wan bɔna la tɔ, yelemɛŋerɛ la nɔŋerɛ puan.
Yelemɛŋerɛ la nɔŋerɛ Mam puurɛ ba' pee mɛ la mam en nyɛ fum kɔma la basɛba en kinɛ yelemɛŋerɛ la puan, wuu Sɔ la en bo' tu nuurɛ se'em la.
Gee nananawa, pɔge mɛnka wa, mam yeen suhera fum mɛ gee dagi la n gulehɛ la nɔze'elego paalega bɔ'ɔra hɔ, gee se'ere ti tu tara pi'ileŋo na la yeti, bahɛ ya ti tu nɔŋɛ taaba.
Nɔŋerɛ n ŋwana, ti tu vɔna dɔla a nɔze'elego la, nɔze'elego la dela, wuu fum wum de se'em pi'ileŋo na la, dɔla a. Pumpã'ahum duma zo'e zo'e en wa'am tiŋa wa zuo na, sɛba en ka sakɛ ti Yezu Kiresta wa'am inganɛ puan na.
Nɛre-ina daana dela pumpã'aha, la Kiresta dindaana la.
Biheri ya mɛhi suŋa, la ya da bɔregɛ sɛla ti tumam tum bo' ya ti ya tara la, gee ya wan to'e yɔɔrɛ la za'a.
Se'em woo en ka dole Kiresta pa'alegɔ la gee zɔɛ ku, ka tari Yinɛ a puan.
Se'em woo en dole pa'alegɔ la, gee bɔna ku puan, tari Sɔ la mɛ, la Dayua la mɛ a puan.
Da to'e se'em en wa'am fum yire na, bii fum kã sum bo' se'em en wa'am fum zi'an na gee ka tara pa'alegɔ kuna.
Se'ere en sɔi la, fum han kan' sum bo' nɛre-ina daana, fum lagum tuna la a daana be'em la mɛ.
Ba'ahegɔ pu'uhegɔ La mam en pun tara yɛla zo'e zo'e ti n gulehɛ bo' ya la, n kan gulehɛ a gɔŋɔ puan, gee n iŋɛ puti'irɛ ti n wa'am ya zi'an na tɔgɛ bo' ya, ya nini, ti tu pupeelum la pirɛ.
Fum suuɔ kɔma sɛba ti Yinɛ looe la pu'uhi fum na.
PƆHEGA Yɔn ta'a gɔŋɔ wa ‘Kiima’ la n daa gulehɛ kɔ bɔ'ɔra lageŋɔ la nɛŋa daana, se'em ti ba yi'ira Gayɔse la.
Guleha la pɛgɛ Gayɔse la a suŋɛ ti a Kiresta kɔm-taaba, gee kagɛ burasɛka ti ba yi'ira Diyoterefise.
Yelesɛ'a en boi gɔŋɔ wa puan Yelesuma wa pɔhega .- Gayɔse pɛka .- Ba zɛregɛ Diyoterefise .- Ba pɛgɛ Demetereyose .- Kilehego .-
Gayɔse itesuŋɔ pɛka Kiima la, en gulehɛ bɔ'ɔra n sunɔŋerɛ Gayɔse, se'em ti n nɔŋɛ la yelemɛŋerɛ.
N sunɔŋerɛ daana wa, mam pu'uhegɔ dela sɛla woo kina suŋa bɔ'ɔra hɔ, ti fum tara inma'ahum wuu lan ani suŋa se'em la fum sia la.
Mam puurɛ ba' pee mɛ tole, n zɔduma la basɛba en paaɛ na tɔgɛ fum en tari sakerɛ se'em yelemɛŋerɛ la puan, yele yele wuu fum boi yelemɛŋerɛ la puan se'em la.
Mam ka tari pupeelum kãtɛ gana ŋwana, ti n wum ti n kɔma boi yelemɛŋerɛ la puan.
N sunɔŋerɛ daana wa, fum tuni mɛ la yelemɛŋerɛ puan, sɛla woo ti fum ita bɔ'ɔra zɔduma la, la ban pun dɛna saama bo' fum la.
Ba yele fum nɔŋerɛ la yele mɛ lageŋɔ la nɛŋan.
Fum wan iŋɛ suŋa, fum han wan iŋɛ ba suŋa ti ba tole, wuu Yinɛ en boti de se'em la.
Se'ere en sɔi la, ba pɔhɛ ba sore wa la Kiresta zuo, ka tɔ'ɔha suŋɛ sɛba n ka pa' ahɛ tu puan la zi'an.
Bala, tu dela tu suŋera nɛrebamam taaba, ti tu lagum dɛna tuntuneba yelemɛŋerɛ tuuma la puan.
Diyoterefise la Demetereyose Mam gulehɛ sɛla bo' lageŋɔ la.
Gee Diyoterefise en boti a dikɛ a mɛŋa iŋɛ ba nɛŋa daana la ka bihɛ nyɛ tumam kpe'eŋo la.
Bala, n han wa'am na, n wan bahɛ ti a baŋɛ en iti sɛla la, en dole yiregera pumpɔreŋɔ seko bɔ'ɔra tumam la.
Ti bala ka seke en, ti a zagehɛ ti a kan to'e zɔduma la, gee gu'ura sɛba en boti ba iŋɛ bala la, pun ta sa'ahɛ ba lageŋɔ la puan.
N sunɔŋerɛ daana wa, da tɔgeha sɛla en de be'em, gee tugum tɔgeha sɛla en ani suŋa.
Se'em woo en iti sum ze'ele la Yinɛ zi'an na, se'em woo en tuni be'em nan ka nyɛ Yinɛ.
Nɛra woo tɔgeri la sum yɛhera Demetereyose yɛla, bala mɛa ti yelemɛŋerɛ sore la me tɔgera a yele.
Tumam me tɔgera a yele la bala, fum me mi' ti tumam en tɔgeri se'ere la dela yelemɛŋerɛ.
Ba'ahegɔ pu'uhegɔ N tari la yɛla zo'e zo'e wan gulehɛ bo' fum, gee n tugum kan gulehɛ a iŋɛ gɔŋɔ puan, gee n iŋɛ la n puti'irɛ ti n kan yuue gee nyɛ hɔ, ti tu nyɛta taaba gee sɔhɛ.
Suma'ahum bɔna la hɔ.
Zɔduma la pu'uhi hɔ na.
Pu'uhɛ zɔduma la en boi bilam la, nɛra woo a yu'urɛ a yu'urɛ.
PƆHEGA Yude gɔŋɔ wa ti a gulehɛ wa gulehɛ mɛ la ninmu'urɛ bo' pumparum pa'aleba sɛba en yeti bamam dela sakereba la.
Gɔŋɔ girega wa puan, seko en tari sɛla en ŋwɔni la yele sɛ'a en boi Pita gɔŋɔ seko en pa'ahɛ buyi la, kpemehere sɛba en wan kãalɛ ku la “ti ba zabɛ sakerɛ la ti Yinɛ dikɛ bo' nɛresunduma buyina za'a la.” Yele sɛ'a en boi gɔŋɔ wa puan Pɔhega - Aŋa, Pa'alegɔ, la pumparenduma la sageŋɔ - Kã'aŋɔ ti nɛreba tara sakerɛ la - Pu'uhegɔ -
Pu'uhegɔ Mam Yude en de Yezu Kiresta da'aberɛ la, dɛna Yemesi suuɔ la en gulehɛ bɔ'ɔra yamam sɛba ti Yinɛ yi' la, yamam sɛba ti Yinɛ en de Sɔ la nɔŋɛ, gee dikɛ ya sugɛ biŋe bo' Yezu Kiresta la.
Nimbɔ'zɔrɛ, la suma'ahum, la nɔŋerɛ en ka tari makerɛ dɛna ya dinɛ.
Gɔŋɔ wa vuurɛ N sunɔŋerɛ duma wa, wuu mam en ma'ɛ n mɛŋa maahena ti n gulehɛ faarɛ se'ere ti tu tara wa yele bo' ya na la, mam bihɛ ti la nari mɛ ti n gulehɛ yele ya ti, nɛra woo zabɛ a sakerɛ se'ere ti Yinɛ dikɛ bo' tu buyina la zuo.
Se'ere en sɔi la, nɛre be'ero tuseto en wa'am na zu gɛregɛ ya puan, nɛre sɛba ba'ahegɔ zi'an en boi sageŋɔ puan ban ka zoti Yinɛ la zuo, sɛba en tee Yinɛ zu'uhegɔ la ti ku dɛna yaalegɔ tuuma, ka nam tu kpɛ'ɛma ayima ma'a en de Daana Yezu Kiresta la.
Pumparum pa'aleba gakerɛ Nananawa, n ba' bɔta mɛ ti n tiɛ ya yele dina wa, la yan pun mina de suŋa suŋa la.
Ti, Daana se'em en yuum faaɛ nɛreba buyina za'a za'a yehe Igipiti nu'uhen la, pooren a yuum sagum ba puan sɛba en yuum ka nam en la mɛ.
Gee ti suŋereba sɛba me en yuum ka ze' ba zɛ'a zi'an, gee yuum bahɛ ba zɛ'a zi'an la, a bobe ba mɛ la bãhi dikɛ ba bahɛ lika kãtɛ puan gura gakerɛ dabehekãtɛ daarɛ la.
Bala mɛa ti Sodom la Gomora, la timbibehi la za'a en kaaɛ ba la me en yuum ani wuu bamam la, kɛ̃ yaluntuuma puan, bɔta buraa en gã' la taaba ti pɔgehi me gã'a la taaba la, dela sɛla en pa'alɛ nɛreba en nyɛ namehegɔ se'em bugum en diti ka kiŋera la puan.
Gee la bala za'a, bala mɛa ti zaahum zaaheneba wa galena ba ingɔŋɔ, ka nana kpɛ'ɛnduma, gee tuura saazuo pãkara duma.
Gee Yinɛ suŋereba nɛŋadaana Maikɛl en yuum ta zigera la Sagena la, ŋmɛ'ɛra nɔkpe'ene la en Moose iŋa zuo la, a yuum ka tu' en, bii sagum a yu'urɛ, gee a yuum yele en yeti, “Daana en tahɛ hɔ la.” Gee nɛrebana wa tuurɛ la sɛla ti ba ka bɔkɛ, ti yele aŋa mɛa en Sagena ba.
Ba ani mɛ wuu duhi la, ba ka zamehi sɛla.
Yele boi ba zuo.
Se'ere en sɔi la, ba dikɛ la Keen sore la, gee dikɛ ba mɛhi luhɛ Balaam tuure la en yuum de ligeri zuo la puan, ba bahɛ la yoo wuu Kuura pobiriga la en yuum iŋɛ en se'em la.
Ba dela galeŋɔ ya nɔŋerɛ lageŋɔ la puan, ban diti la ya ti dabeem ka tara ba, gee ti ba yeen ɛɛra ba pirɛ ba puya ma'a la.
Ba dela sagbama yooro en ka tari ko'om, ti sabeeo ziira ba kaara zi'an woo.
Ba dela dɔwalega tiihi en ka tari wala la, ba ki la buyi', ba vuuɛ ba mɛ ta ta' la nyɛga.
Ba dela komi'ihe yooro, yɛhera ba nyanɛ fulenfuka na, ba dela ŋmarebibehi en kaari bura bura, sɛba ti lika kãtɛ gã'a gura ba wuuha.
Bana en bala ti Enɔki en de Adam buuri saŋa buyopɔi puan la yuum purɛ ba yele yeti, “Bihɛ ya, Daana la kini mɛ na la a tuulum nɛreba tuha pia, ti a gakɛ sɛla woo, gee bahɛ ti nɛra woo nyɛ ban ka zoti Yinɛ gee tum tuunfi'iha sɛ'a taaba la, la yetɔge yooro seto taaba ti sɛba en ka zoti Yinɛ tɔgɛ la ba nɔya tuue Yinɛ la.” Ba dela gɔgeleŋɔ duma, sɛba en nyɛti nɛreba tuure.
Ba dole la ba mɛhi kunkoma'ahum, tɔgera ka du'ura, tara nɔmaalum la nɛreba, suŋera ba mɛhi ma'a.
Ninmu'urɛ kã'aŋɔ la Pɛka Gee han dɛna yamam n sunɔŋerɛ duma wa, ya dela ya tɛra tu Daana Yezu Kiresta tuntuneba la en daa pun diŋɛ tɔgɛ se'em biŋe la.
Ba daa yele ya yeti, “Ba'ahegɔ saŋa, nɛre kɛhereba wan bɔna, dɔla ba mɛhi en ka zoti Yinɛ la kunkoma'ahum.” La dela tiŋa zuo nɛrebana wa n ka tari Fa'a Sia la, n tari welehego kina ya puan na.
Gee yamam n sunɔŋerɛ duma wa, mɛ ya mɛhi yagelɛ tuulum sakerɛ la zuo.
Pu'uheri Fa'a Sia la puan.
Dikɛ ya mɛhi iŋɛ Yinɛ nɔŋerɛ la puan, gee la ya biha tu Daana Yezu Kiresta nimbɔ'zɔrɛ la en dole yɛ'a vom kamba'ahɛ puan la.
Gee zoti ya sɛba en bu'uri ba sakerɛ puan la nimbu'ɔ.
Faaɛ ya basɛba bahɛ wuu ya tum la bugum puan zɛ ba fooe na la.
Gee me tari ya Yinɛ zoolum nimbɔ'zɔrɛ bɔ'ɔra sɛba.
Gee kiha ba futo ti ba yaluntuuma la galum la.
Sum ka'a Nananawa, se'em Daana en wan ta'am tara ya ti ya kan lu la, gee me iŋɛ ya ti ya zɛ'a filam ti dɛkɔ ka lama ya ya Daana la suŋa la nɛŋan, la nyɛɛma.
Yinɛ deyina ma'a wa en de tu faara doohe Yezu Kiresta tu Daana puan la, sɔna na'ahegɔ la kpe'eŋo la paŋa la asɔeza'a, saŋa se'ehi en pun tabelɛ tole la, la nananawa, la wuuha wuuha.
Taari.
PƆHEGA Lilegere la en lilege bo' Yɔn wa yuum wa'am la sansɛka ti ba yuum kuura Kiresta kɔma, ban nam bo' Yezu Kiresta ti a dela Daana la.
Guleha wa n boti se'ere dela, a guleha bɔ'ɔra la beere puti'irɛ, la kpemehego, gee ka'am ba ti ba zɛ'a ba sakerɛ la puan namehegɔ saŋa la mɛlehegɔ saŋa.
Gɔŋɔ wa luga la woo, lilegere la zaaheŋɔ yima yima n boi ku puan, ti sɛla woo dɛna daalehum yetɔgum, ti sɛba en yuum de Kiresta kɔma saŋa kaŋa ha la wan bɔkɛ, gee yele aŋa la wan dɛna sɛla en sugɛ bo' sɛba woo en gee la.
Gee han dɛna yuuma la yuuŋɔ la, yuuma sɛ'a en boi gɔŋɔ wa puan la yuum tagehɛ mɛ tagehɛ tagehɛ, sadɔtɔ zo'e zo'e puan, la lilegere zo'e zo'e puan.
La puti'ira en boi yima yima gɔŋɔ wa leregere puan la, ku zuo yele dela, Doohe Yezu Kiresta en de Daana la puan, ti Yinɛ wan nyaŋɛ dinduma la za'a za'a, ta ta' la Sagena la mɛŋa, gee nyaa nyɔ' sɛba en tari sakerɛ la, la sum sebo en de saazuo paalega, la timpaberɛ paalega, nyaŋerɛ la han ta nyaŋɛ ba'ahɛ.
Yele sɛ'a en boi gɔŋɔ wa puan Pɔhega .- Lilegere la, la gɔnɔ en gulehɛ bo' Lageŋɔ to yopɔi la .—.
Gɔnɔ la en tari daalehum buyopɔi la .—.
Tintana ayopɔi la .—.
Bunsɛla la, la bunsilemasio la .—.
Lilegere yima yima .—.
Yinɛ sunsunyiim laahi siyopɔi .- Babilɔn sageŋɔ, la bunsɛla la, nɔtɔgehe pumparenduma la, la Dima nyaŋerɛ .—.
Ba'ahegɔ gakerɛ .- Saazuo paalega, la timpaberɛ paalega, la Yerusalɛm paalega .—.
Kilehego .-
Pɔhega la pu'uhegɔ Yezu Kiresta lilegere, ti Yinɛ lilege bo' en, ti a pa'alɛ a da'aba, sɛla en wan ba'ahum iŋɛ nananawa.
A niiɛ dɛ doohe la en tum a suŋera, a yameŋa Yɔn zi'an na la.
Yɔn wa dela se'em en muuli Yinɛ yelehum, gee pa'ala Yezu Kiresta yele, ta ta' la eŋa en nyɛ sɛla woo se'em la.
Sum boi mɛ la fum se'em en kãalɛ yelehum wa yɛla la kɔkɛ'ɛŋa, ti sum bɔna la sɛba woo me en kelehe bu gee tara sɛla woo en gulehɛ bɔna gɔŋɔ wa puan la.
Se'ere en sɔi la, saŋa la pɔri mɛ.
Mam Yɔn en gulehɛ bɔ'ɔra lageŋɔ tuyopɔi la en boi Esiya tiŋa puan la.
Zu'uhegɔ bɔna la ya, ti suma'ahum en ze'ele se'em daana en de, gee daa dɛna, la se'em en ye' na la, la sɛɛhi siyopɔi la en ze' a na'am kuka la nɛŋan la, la Yezu Kiresta en de yelemɛŋerɛ aze'nyɛ daana la, dɛna ki'induma bikiima la, dɛna timpaberɛ wa zuo naduma naba la.
Eŋa se'em en nɔŋɛ tɔ, gee faaɛ tɔ tu be'em puan bahɛ, la a mɛŋa ziim la, gee iŋɛ tɔ ti tu dɛna sɔ'ɔlum, gee dɛna malema duma, tuna bɔ'ɔra a Yinɛ la Sɔ la, eŋa ti na'ahegɔ la kpe'eŋo dɛna a dinɛ wuuha wuuha.
Taari.
Bihɛ ya!
Eŋa en bala bɔna sagbama puan kina na la.
Niho woo wan nyɛ en pun ta ta' sɛba en daa lu' en la.
Eŋa en kinɛ na la zuo, buuri woo en boi timpaberɛ wa zuo wan kele.
Lan yeti la ana se'em en bala.
Taari.
“Mam en de Alifa la Omega”, Daana Yinɛ la en yele.
Se'em en de, se'em en daa de, la se'em en wan wa'am na la.
Gani za'a Daana la.
Kiresta lilegere Mam Yɔn, ya suuɔ, se'em la yamam en lagum bɔna Yezu puan, lagum nyɛ namehegɔ, a sɔ'ɔlum la, la a sugeri ŋmibega la, n wa bɔna la tiŋa en boi ko'om tiŋasuka ti ba yi'ira ka Patimose, mam muuli Yinɛ yelehum la, la mam en de Yezu aze'nyɛ daana la zuo.
Mam wa bɔna la Sia puan Daana dabeherɛ la puan, gee wum n pooren, ti kua kɛ'ɛŋa en ani wuu tintanɛ en peeberi la, yɛta mam yeti, “Gulehɛ iŋɛ gɔŋɔ puan, sɛla ti fum nyɛ wa, la fum bo' lageŋɔ tu yopɔi la.
Bo' Ɛfisu, bo' Semirina, bo' Pɛgamum, bo' Tiyatira, bo' Sadise, bo' Filidelefiya gee bo' Laodisiya.” Ti mam ŋmɛregɛ ti n bihɛ nyaa ani kua en bala tɔgɛ bo' mam la, ti mam ŋmɛregɛ la, mam nyɛ la salema butolela ze'elehi siyopɔi, ti ze'elehi wa tiŋasuka, mam nyɛ la nɛra ayima ti a ana wuu Asaala Dayua la, yɛ fuwoko, ti salema tanɛ gabegɛ a nyu'ɔ.
Ti a zuo, zonto kɔ'ɔm pelege, fari wuu gunguno la, pelege wuu sakuga la, ti a nini ana wuu bugum peelum la, ti a na'tala wa nyakera wuu nyɔgum ti ba sɛ' bugum puan paaɛ paaɛ ti ba nyakera se'em la, ti a kua ana wuu kulaa kãtɛ ko'om en sũni la.
A zuɔ nu'o puan, a zãli la ŋmarebibehi siyopɔi, ti a nuurɛ puan, su'a en diti, tara nɔya ayi' en yeheri na, ti a nɛŋa kpikera wuu wuntɛɛŋa en ba' kpikera se'em la.
Mam nyɛ en la, mam lu la a nama tiŋa wuu n ki mɛ la.
Gee ti a dikɛ a zuɔ nu'o pagelɛ mam zuo gee yeti, “Da zɔta dabeem, Mam en de Pɔhega, la Ba'ahegɔ.
Mam de se'em en vɔi la.
Mam yuum ki mɛ, gee bihɛ, n vɔi mɛ wuuha wuuha.
Mam en tari kum, la ki'intiŋa kparehega la.
Nananawa, gulehɛ sɛla ti fum nyɛ, sɛla en iŋɛ wa, la sɛla en wan iŋɛ ŋwana pooren.
Han dɛna sugelum yele se'ere en boi ŋmarebibehi siyopɔi wa ti fum nyɛ n zuɔ nu'o wa puan wa, la salema butolela ze'elehi siyopɔi la, ŋmarebibehi siyopɔi la ze'ele bo' la Lageŋɔ tuyopɔi la Suŋereba.Ti ze'elehi siyopɔi me ze'ele bo' Lageŋɔ tuyopɔi la.
Ɛfisu Lageŋɔ sɔɔleŋa “Suŋera se'em en boi Ɛfisu lageŋɔ la puan la ti n guleha bɔ'ɔra.
Yetɔgebuna dela se'em daana en zãli ŋmarebibehi siyopɔi a zuɔ nu'o puan la, se'em en eere salema butolehi siyopɔi ze'elehi la tiŋasuka la yetɔgum.
“Mam mi yan tuni se'em, ya namehegɔ la yan tari sugeri se'em ŋmibega puan.
Mam mi' ti ya ka ta' ŋmibera la be'em duma, ya magehɛ sɛba en yeti bamam dela Yezu tuntuneba gee dagena la, baŋɛ ti ba pareni mɛ.
N me kelum mina ti ya ŋmiberi mɛ la sugeri, gee uhera mam yu'urɛ la zuo, gee me mina ti ya ka taregeri.
Gee mam tari la yele dina la ya.
Ya bahɛ yan daa tari nɔŋerɛ se'ere la mam yia la mɛ.
Tiɛ ya sɛla en bahɛ ti ya lu la, la ya tee, la ya tuna tuunsɛ'a ti ya daa pun tuna yia la.
Han dagena bala, n wan wa'am ya zi'an na dikɛ ya butolela zɛ'ɛlega la ka ze'elego zi'an la, han dagena ya tee mɛ.
Gee la bala za'a, ya tuunsuma en ŋwana.
Ya ka boti Nikolatan duma tuuma la ti ba tuna la, tuunsɛ'a ti mam mɛŋa me pun ka bɔta la.
Bahɛ ti se'em woo en tari tuba, a kɛleha Fa'a Sia la en yeti se'em bɔ'ɔra lageŋɔ duma la.
Se'em woo en nyaŋɛ, N wan bo' en sore ti a di vom tia la wala la en boi Yinɛ vo'ohego zi'an la.
Semirina lageŋɔ sɔɔleŋa “N gulehɛ bɔ'ɔra la Suŋera se'em en boi Semirina tiŋa lageŋɔ la puan la.
Yetɔgebuna dela se'em en de Pɔhega gee dɛna Ba'ahegɔ, se'em en daa ki gee le vɔna la yelehum.
“N mi' ya pɔgeleŋɔ, la ya nɔŋɔ, la yan pun tara la za'a.
N mi' yu'sageŋɔ seko n paari ya, doohe sɛba en yeti ba dela Yuda buuri gee dagena, gee dɛna Sagena la lageŋɔ yire la.
Da zoti ya dabeem la yan boi bini ti ya namehɛ namehegɔ seko wa.
Mini ya suŋa ti bumbe'o la maahum mɛ ti a bahɛ ti ba pagɛ ya sɛba paka deto puan, ti la dɛna makerɛ bo' ya, dabeha pia ti ba wan dikɛ pɔgelum ya.
Gee tari ya sakerɛ ta paaɛ kum, gee ti n bo' ya vom muŋa la.
Bahɛ ti se'em woo n tari tuba, a kɛleha Fa'a Sia la en yeti se'em bɔ'ɔra lageŋɔ la za'a la.
Se'em woo en nyaŋɛ, kum buyi' la kan paaɛ en.
Pɛgamum tiŋa lageŋɔ sɔɔleŋa “Suŋera se'em en boi Pɛgamum tiŋa lageŋɔ la puan la, ti n guleha bɔ'ɔra.
Yetɔgebuna dela se'em daana n tari sɔ'ditega en tari nɔya ayi'.
“N mi' ya bɔŋa zi'an, la dela zi'an ti Sagena la na'am kuka la bɔna.
Gee la bala za'a ya kɔ'ɔm gurɛ mam yu'urɛ la mɛ kankaŋi, gee ka zagehɛ ya sakerɛ la mam, pun ta paaɛ zahera Antipas se'em en daa de mam aze'nyɛ daana, tara sakerɛ la mam, ti ba daa ku en ya tiŋasuka, Sagena la bɔŋa zi'an la.
Gee mam tari la yele dina la ya.
Ya tari basɛba ya puan ti ba dɔla Balaam pa'alegɔ la mɛ, se'em en daa pa'alɛ Balake ti a dikɛ sɛla en piti beŋe Izirale buuri la ti ba dita baga dia gee tuna yaluntuuma la.
Bala mɛa ti yamam basɛba me dɔla Nikolatan pa'alegɔ kankaŋi la.
Tee ya.
Han dagena bala, n wan wa'am ya zi'an nananawa na, la n zabɛ la ba, la sɔ'ditega la en ze'ele mam nuuren na la.
Bahɛ ti se'em woo en tari tuberɛ, a kɛleha Sia la en yeti se'em bɔ'ɔra lageŋɔ la za'a la.
Fum se'em woo en nyaŋɛ, n wan bo' en maana dia la basɛba en dikɛ sugɛ la, gee bo' en maanɛ kugepeele, ti kugere wa zuo, ba gulehɛ la a yu'paalɛ iŋɛ de zuo, yu'se'ere ti se'em ka mina, han dagena fum se'em daana en to'e de la ma'a.
Taitira lageŋɔ “Suŋera se'em en boi Taitira lageŋɔ la puan la ti n guleha bɔ'ɔra.
Yetɔgebuna dela Yinɛ Dayua la, se'em nini en ani wuu bugum peelum la, la se'em nama en nyagere wuu nyɔgum la dinɛ.
“N mi' ya tuuma, ya nɔŋerɛ, ya sakerɛ, ya tuuma, ya sugeri la ya ŋmibega.
N mi' ti ya pooren tuuma wa karegɛ gana ya yia tuuma la.
Gee mam tari la dina la ya.
Ya to'e Yezebɛle mɛ, pɔgesɛka en yi'iri ka mɛŋa nɔtɔgeha la, se'em pa'alegɔ en bahɛ ti mam yamehi bɔregɛ, tuna yaluntuuma, gee dita dia ti ba dikɛ kaabɛ baga la.
Mam bo' en saŋa mɛ ti a tee, gee a zagehɛ mɛ ka tee a yaluntuuma la puan.
Mini ya suŋa, ti n lobere en baha la suŋɔ zuo, ti sɛba me en naaɛ la en tuna kabohi la me, n wan lobe ba bahɛ susageŋɔ kãtɛ puan, han dagena ba tee mɛ yehe ba mɛhi a tuuma la puan.
N wan damɛ a kɔma, ku ba, ti mam lageŋɔ la woo baŋɛ, ti mam en de se'em en mi' puti'ira la suya puan, gee wan bo' nɛra woo a tuuma yɔɔrɛ en nari se'em.
Gee ya sɛba woo en gee bɔna Taitira la, ka dɔla Yezebɛle pa'alegɔ la, ka zamehɛ sɛla ti ba yi'ira ti Sagena la tuunkãra la, n yeti yamam yeti, n kan dikɛ zeero seto pa'ahɛ ya, yeen gurɛ ya yan tari sɛla la kankaŋi, gura ti n ta lebe na.
Se'em woo en nyaŋɛ, gee kelum tuna mam tuuma la ta paaɛ ba'ahegɔ, N wan bo' en paŋa ti a biha tihi.
A wan biha ba la kuto doore, wɔ̃ta ba wuu yɔgerɔ dugerɔ la Wuu mam en to'e paŋa se'em n Sɔ zi'an la, bala mɛa ti se'em daana woo n nyaŋɛ, n wan bo' a daana bulika beŋma'arɛ.
Bahɛ ti se'em woo en tari tuberɛ, a kɛleha sɛla ti Fa'a Sia la tɔgera bɔ'ɔra lageŋɔ la za'a la.
Sadise tiŋa lageŋɔ sɔɔleŋa “Suŋera se'em en boi Sadise tiŋa lageŋɔ la puan la ti n guleha bɔ'ɔra.
Yetɔgebuna ze'eti la se'em n tari Yinɛ Sɛɛhi siyopɔi la, gee zãla ŋmarebibehi siyopɔi la zi'an na.
“Mam mi ya tuuma, ya tari la vɔpa yu'urɛ, gee ya ki mɛ.
Niiɛ ya, la ya kpemehe sɛla en gee, gee me yɛ'a kum la.
Se'ere en sɔi la, mam ka nyɛ ya tuuma la ti a tigɛ Yinɛ ninin.
Bala, tɛri ya yan to'e sɛla, la yan wum sɛla la, la ya tara di kankaŋi, gee tee.
Ya han ka ihege, n wan wa'am na wuu nageyiga la, ti ya me kan mina sansɛka ti n yɛ'a ya zi'an na.
Gee la bala za'a, ya kelum tara yu'ura fii wa Sadise tiŋa la puan en ka lirum ba lɔgerɔ.
Bama en wan kina la mam, yɛ ba lɔgepeelo, se'ere n sɔi la, ba nari mɛ.
Ya han nyaŋɛ, ba me wan bagɛ ya la fupɛɛla, ti n kan saalum ya yu'ura vom gɔŋɔ la puan bahɛ.
N wan purɛ ya yu'urɛ n Sɔ nɛŋan, la a suŋereba nɛŋan.
Bahɛ ti se'em en tari tuba, a kɛleha Sia la en yeti se'em bɔ'ɔra lageŋɔ la woo la.
Filadelefiya tiŋa lageŋɔ sɔɔleŋa “Suŋera se'em en boi Filadelefiya tiŋa lageŋɔ la puan la ti n guleha bɔ'ɔra.
Yetɔgebuna ze'ele la Fa'a daana la, se'em en de yelemɛŋerɛ daana la, zi'an na.
Se'em en tari Deviti yire kparehega la, Se'em en yu'ɛ ti se'em ka bɔna yu'ura la, Se'em en yu' ti se'em ka bɔna wan yu'ɛ la.
“N mi' ya tuuma.
Bihɛ yaa, N yu'ɛ la kuleŋa biŋe ya, ti se'em ka bɔna wan yu' ka.
Mam mi' ti ya tari paŋa fii wa, gee la bala za'a, ya tari mam yelehum la mɛ suŋa suŋa, ka zagehɛ mam yu'urɛ la.
Bihɛ ya, n wan iŋɛ Sagena lageŋɔ en yeti bamam dela Yuuduma gee dagena, gee parena la, n wan iŋɛ ba ti ba wa'am na kpa' duma ya nɛŋan, la ba zamehɛ bɔkɛ yeti, mam sirum nɔŋɛ ya.
Yamam en tari mam yelehum la en de sugeri, la ŋmibega la zuo, n wan gu' ya makerɛ se'ere en ye'ehe timpaberɛ wa zuo na ti de makɛ tiŋa wa zuo nɛreba za'a la puan.
N ye' la nananawa na.
Gurɛ ya yan tari sɛla la kankaŋi, ti se'em da ta faaɛ ya muŋa la.
Ya han nyaŋɛ, n wan iŋɛ ya ti ya dɛna ziirɛ mam Yinɛ pu'uhegɔ yire la puan, kan malum yehe de puan.
N wan gulehɛ n Yinɛ la yu'urɛ labelɛ ya, gee gulehɛ n Yinɛ tiŋa la yu'urɛ labelɛ ya, Yerusalɛm paalega la en ze'ele mam Yinɛ la zi'an saazuo ha na la, la mam mɛŋa yu'paalɛ labelɛ ya.
Bahɛ ti se'em woo en tari tuba, a kɛleha sɛla ti Fa'a Sia la yɛta bɔ'ɔra lageŋɔ la za'a la.
Laodisiya tiŋa sɔɔleŋa “Suŋera se'em en boi Laodisiya tiŋa lageŋɔ la puan la ti n guleha bɔ'ɔra.
Yetɔgebuna ze'ele la se'em en de “Amɛn” la zi'an na.
Sakerɛ la yelemɛŋerɛ aze'nyɛ Daana la, se'em en de Yinɛ naaŋɔ la za'a pi'ileŋo daana la zi'an na.
“N mi' ya tuuma.
Ya ka ma'ɛ bii ya tula.
Mam boti ni ti ya ma'ɛ ni mɛ, bii ya tole ni.
Gee lan de se'em la, yan de ko'bugere la zuo, ka ma'ɛ, gee me ka tula la zuo, mam boi bini ti n tubehɛ ya mɛ n nuuren bahɛ na.
Se'ere en sɔi la, ya yeti, ‘Tu tari mɛ, tu pãrɛ mɛ, ka bɔta sɛla sɛla le yɛ'ɛha.’ Gee ya ka baŋɛ ti ya ku'urɛ mɛ, dita nimbu'ɔ, nameha, fɔ, gee ɛɛra beele.
Bala zuo, mam ka'ani ya mɛ ti, ya wa'am na da' salema sɛ'a ti bugum bi'ihɛ a paaɛ la mam zi'an, la ya dɛna buntateba.
Da' ya futo pɛɛla mam zi'an bagɛ pi' ya nyanɛ la, ti nɛreba da nyɛta ya beele la, gee da' tisumɔ mam zi'an tigɛ ya nini, la ya nyɛta suŋa.
Mam taheri gee dɔlegera la sɛba ti n nɔŋɛ la tuba.
Bala, mu'ɛ ya nini gee tee.
Kelehe ya, mam ze' la kuleŋa la nuuren ŋmɛ'ɛra, se'em han wum mam kua gee yu'ɛ kuleŋa la, n wan kɛ̃ a zi'an na, di la en, ti a me di la mam.
Se'em daana woo en nyaŋɛ, n wan bo' a daana zi'an ti a bɔna la mam, n na'am kuka la zuo, wuu mam mɛŋa en nyaŋɛ, gee ta zi'a la n Sɔ a na'am kuka la zuo se'em la.
Bahɛ ti se'em woo en tari tuba, a kɛleha Fa'a Sia la en yeti sɛla bɔ'ɔra lageŋɔ la za'a la.”
Saazuo ha na'ahegɔ Ŋwana en tole la, ti mam biha, ti tinsuŋan ha, kuleŋa yu'ɛ bahɛ.
Ti yia kua sɛka ti mam pun wum ni ti ka tɔgera bɔ'ɔra mam ana wuu tintanɛ en peeberi la, yele mam yeti, “Zom ka'lam na, ti n pa'alɛ hɔ sɛla en wan iŋɛ ŋwana wa pooren.” Kalam ti mam pun bɔna Sia la puan, paaɛ bini.
Tinsuŋan ha la, mam nyɛ ti na'am kuka kãtɛ en ze', ti nɛra ayima zi'a ka zuo.
Ti se'em en zi' ka zuo la nyagere mɛ wuu tuulum kuga en de dɛlemadɛtɔ la mɔlegɔ, ti sɛla en kaaɛ na'am kuka kãtɛ wa mum la dɛna, gumatia tahɔ en ani biin wuu tuulum kuge sabela la.
Ti sɛla en ze' kaaɛ na'am kuka kãtɛ wa mum, dela na'am kugehi pihiyi' la sinaahi, ti sɛba en zi' na'am kugehi sina wa zuto dɛna kiinduma pihiyi' la banaahi en bagɛ la na'am fupɛɛla, ti salema muhi vuga ba zuto.
Ti sɛla en ze'eti na'am kuka kãtɛ la puan na, dela saa bugum en nyagere, la dameŋa la saa tahega, gee ti na'am kuka kãtɛ wa nɛŋan na, bugum zɛlehi siyopɔi en ze' dita, dɛna Yinɛ sɛɛhi siyopɔi la.
Na'am kuka kãtɛ mɛa nɛŋan, sɛla en gã' wuu salema ateko la, ana yilaam.
Ti sɛla en kaaɛ na'am kuka kãtɛ la, ka luga anaahi la za'a, dela bunvɔɔhi banaahi, ti ba zi'an woo tara nini, ba nɛŋa la ba poore za'a .
Ti se'em en boi yia la ana wuu gbigenɛ, ti se'em en tagelɛ la me ana wuu lɔlega, ti ta'a daana la tara nɛŋa en ani wuu asaala nɛŋa la, ti naahi daana la nɛŋa ana wuu tugeho en ɛgeri la.
Ti bunvɔɔhi sinaahi wa ayima woo tari la kelumpagehi siyoobe, pirɛ la nini ba yiŋa, la ba puan.
Ti bulika la yu'uŋɔ za'a, ba kɔ'ɔm yuuna mɛ ka malum gɔ'ɔra.
Ba yuuni yeti, “Fa'a, Fa'a, Fa'a, Daana Yinɛ, Gani za'a daana, se'em en daa de, gee kelum dɛna, gee wan wa'am na.” Ti saŋa woo, bunduma wa han ni na'ahera, gee pɛgera, gee pu'uha se'em daana en zi' na'am kuka kãtɛ la zuo la, se'em en boi wuuha wuuha la, Kiinduma pihiyi la banaahi la ni lu la aliko, se'em daana en zi' na'am kuka kãtɛ la zuo la nɛŋan, na'aha eŋa se'em daana en boi wuuha wuuha la.
Ba ni vugehe ba muhi la lobe la na'am kuka kãtɛ la nɛŋan, gee yuuna yeti, “Fu nari mɛ, tu Daana la tu Yinɛ, ti fum to'e pɛka la na'ahegɔ la paŋa, se'ere en sɔi la, fum naam sɛla woo , ti fum sumboolum zuo ti ba bɔna, ti fum en naam ba.”
Gɔŋɔ, la Pebila Ti mam nyɛ ti se'em en zi' na'am kuka kãtɛ la a zuɔ nu'o puan, ti gɔŋɔ ti ba gulehɛ ku puan, la ku pooren za'a, pɔbɛ ku la daalehum buyopɔi.
Ti mam nyɛ ti suŋera en de paŋa daana, muula la kɔkɛ'ɛŋa yeti, “ Ani en boi nara ti a lorege gɔŋɔ wa, la a lakɛ daalehum la gee bihɛ ku puan?” Ti se'em ka bɔna tinsuŋan la, bii timpaberɛ wa zuo, bii timpaberɛ wa tiŋa tiŋa ha, wan ta'am lakɛ gɔŋɔ la bihɛ ku puan.
Ti mam pɔhɛ kɛla ninmu'urɛ, se'ere en sɔi la, se'em ka boi nara a yu'ɛ gɔŋɔ la, bii a bihɛ ku puan.
Ti kiinduma la ayima yele mam yeti, “Da kɛla.
Bihɛ, Gbigenɛ la en yehe Yuda buuri puan na la, se'em tuŋo en yehe Deviti puan na la nyaŋɛ ya, wan ta'am yu'ɛ gɔŋɔ la, la ku daalehum buyopɔi la.” Ti mam nyɛ ti na'am kuka kãtɛ la, la bunvɔɔhi banaahi la, la kiinduma la tiŋasuka, ti Pebila ze', ana wuu ba tabelɛ kɔregɛ ka mɛ la, tara iila ayopɔi la nini iyopɔi en de Yinɛ sɛɛhi siyopɔi la, ti Yinɛ tum si timpaberɛ wa zuo zi'an woo na la.
Ti a kiŋɛ paaɛ to'e gɔŋɔ la se'em en zi' na'am kuka kãtɛ la zuo la zuɔ nu'o la puan.
En to'e gɔŋɔ la, bunvɔɔhi banaahi la za'a, la kiinduma pihiyi' la banaahi la, lu mɛ Pebila la nama tiŋa, ti ba woo zãla duureŋa duureŋa, la salema laahi ti si pirɛ la nyuuŋo suŋɔ digelum en de Yinɛ nɛre sunduma la pu'uhegɔ.
Ti ba za'a yuum yuumpaalɛ yeti, “Fum nari mɛ ti fum to'e gɔŋɔ la la fum lorege daalehum se'ere en sɔi la, ba yuum kɔregɛ fum mɛ, ti fum dikɛ fum ziim yɔ to'e nɛre sunduma, buuri woo, tugum woo, nɛreba woo la tihi woo puan bo' Yinɛ.
Fum iŋɛ ba ti ba dɛna la malema duma buuri sɔ'ɔlum, tuna bɔ'ɔra Yinɛ,” ba wan sɔna timpaberɛ wa zuo biha.
Ti mam bihɛ, wum suŋereba kuuhi zo'e zo'e en kaaɛ na'am kuka kãtɛ la, la bunduma la, la kiinduma la.
Ti ba kãlɛ kɛ̃'ɛra tuha pia la tuha tuha, yuuna la ba kuuhi za'a yeti, “ Pebila la ti ba kɔregɛ la nari mɛ ti ka to'e paŋa, tarega, yɛm la kpe'eŋo la na'ahegɔ, la suŋa, la sum.” Ti mam wum ti bunvua woo en boi tinsuŋan, timpaberɛ wa zuo, la tiŋa tiŋa ha, la ateko puan, la sɛla woo en boi ba puan, ti ba za'a yuuna yeti, “ Se'em daana en zi' na'am kuka kãtɛ la zuo la, la Pebila la, sum, la na'ahegɔ, suŋa la kpe'eŋo dɛna fum dinɛ wuuha wuuha.” Ti bunvɔɔhi banaahi la yeti, “Taari.” Ti kiinduma la za'a lu tiŋa la na'ahegɔ.
Daalehum bayopɔi Ti mam nyɛ ti Pebila la lorege daalehum bayopɔi la a yima, ti mam wum ti bunvɔɔhi banaahi la a yima yi' bahɛ na la kua en ani woo saa dameŋa yeti,“Wa'ana.” Ti mam bihɛ, ti yeeho pɛɛlega en ze', ti bu ba'ara zãla tahɔ, ti ba dikɛ muŋa bo' en, ti a yehe na, dɛna nyaŋera, ti a nini mu'ɛ la nyaŋerɛ.
Pebila la en lorege yi'i daalehum la, ti mam wum ti bunduma la, yi'i daana la yi' bahɛ na yeti, “Wa'ana.” Ti yeeho buyima me yehe na, mu'ɛ ziŋiliŋ, ti ba bo' bu ba'ara la paŋa, ti a doohe kã'ahɛ suma'ahum timpaberɛ wa zuo za'a yehe, ti la bahɛ ti nɛreba kɔrum taaba.
Ba me bo' en la sɔ'kãtɛ.
En lorege daalehum butã la, mam wum ti bunduma la, ta'a daana la, yi' bahɛ na yeti,“Wa'ana.” Ti mam bihɛ ti yeeho sɔbelegɔ en ze', ti bu ba'ara la zãla magehega bayi' a nu'uhen, ti mam wum ti sɛla ana wuu kua la, ze'ele bunvɔɔhi banaahi la zi'an na yɛta yeti, “Makɛ ki la wula ti la dɛna daanyinɛ tuuma yɔɔrɛ, gee dikɛ wambila makɛ kemɔlega ti la dɛna daanyinɛ yɔɔrɛ, gee da sagum olive kaam la, la daam la.” En lorege daalehum sebo en pa'ahɛ bu naahi la, mam wum la bunduma la bunaahi daana la en yi' bahɛ na yeti,“Wa'ana.” Ti mam bihɛ ti yeeho wugelegɔ en ani biin zɛ'a.
Ti bu ba'ara la yu'urɛ yi'ira Kum, ti sageŋɔ dɔla la en.
Ti ba bo' ba paŋa, ti ba sɔna timpaberɛ wa puregerɛ bunaahi, la ba kɔrum la su'a, kom, la bã'ahi, la muuen duhi en boi timpaberɛ wa zuo.
En lorege daalehum bunuu la, mam nyɛ la kaabegɔ bimbine la tiŋa, ti sɛɛhi en de sɛba ti ba kɔrum ba Yinɛ yelehum la zuo la, la ban muulɛ ban nyɛ sɛla la zuo la.
Ti ba kaahɛ la kɔkɛ'ɛŋa yeti, “Gaŋeza'a Daana, Fa'a la Yelemɛŋerɛ Daana, la yeti la yuue la ŋwani gee ti fum gakɛ gee lerege timpaberɛ zuo duma wa en ka'ɛ tumam ziim wa se'em la?” Ti ba bo' ba za'a fupɛɛlega fupɛɛlega, gee yele ba yeti, ba lebe ta gã'arɛ fii wa, gura ti kãlɛ se'ere ti ba yeti ba kɔrum ba tuntuneba tadaanduma la, la ba suurɔ la ti ba yeti ba ku ba nananawa la paaɛ.
En lorege daalehum buyoobe la, mam bihɛ ti tinmiiŋo kãtɛ en sige, ti wuntɛɛŋa wa sobege wuu susageŋɔ fuo la, ti ŋmare pɛɛlega mu'ɛ wuu ziim la, ti ŋmarebibehi en boi sagbama zuo ha luta timpaberɛ wa zuo na wuu kinkaŋa ti sabeeo lobe ti ka mu'uro zɔgera se'em la, ti sagbanɛ wa mɛlum wuu gɔŋɔ en kilum ku mɛŋa se'em la, ti zoore woo, la ko'om tiŋasuka tiŋa wuu mɛlum ka bɔŋa zi'an la.
Ti timpaberɛ wa zuo na'duma, nɛrekãreba, pɛntiireba kpɛ'ɛnduma, nɛrezura, la nɛra woo, da'aberɛ bii se'em en boi fai, za'a zɔta sugera yogero puan, tahi leŋen la zɔya tilan, gee yi'ira zɔya, la tahi yeti, “Lu ya tu zuo na, lile tu, ti tu da nyɛta se'em daana en zi' na'am kuka kãtɛ la zuo la nɛŋa.
Tu da nyɛ Pebila la sunsunyiim la, se'ere en sɔi la, ba sunsunyiim dabehekãtɛ la paaɛ ya.Ti ani n wan ta'am ze'ele?”
Yinɛ nɛreba tuha kɔbega la tuha pinaahi la anaahi en tari Yinɛ daalehum Ŋwana en tole la, ti mam nyɛ ti suŋereba banaahi zɛ'a timpaberɛ wa luga anaahi la puan, gurɛ timpaberɛ wa luga anaahi la za'a kusebego, ti kusebego da lobe timpaberɛ wa zuo, bii ateko puan bii ku lobe bahɛ tisɛka zuo.
Ti mam nyɛ suŋera ayima, ti ka ze'ele dapɔya sigera na tara Yinɛ vua wa daalehum, gee yi' la kɔkɛ'ɛŋa, suŋereba banaahi la ti ba bo' ba paŋa ti ba sagum timpaberɛ wa, la ateko la.
A yele ba yeti, “Da sagum ya timpaberɛ la, bii ateko la, bii tiihi la, gura ti tu daalɛ tu Yinɛ yamehi la daalehum busebo ba gbɛ'ɛra ba'ahɛ.” Ti mam wum ti sɛba ti ba wan daalɛ ba la dela tuha kɔbega la tuha pihinaahi la a naahi, Izirale buuri woo puan.
Yuda buuri puan nɛre tuha pia la ayi' Aruben buuri puan, nɛre tuha pia la ayi'.
Gad buuri puan, tuha pia la ayi'.
Asere buuri puan, tuha pia la ayi'.
Nafetali buuri puan, tuha pia la ayi'.
Manaasɛ buuri puan, tuha pia la ayi'.
Semiyɔn buuri puan, tuha pia la ayi'.
Levi buuri puan, tuha pia la ayi'.
Isaka buuri puan, tuha pia la ayi'.
Zebulun buuri puan, tuha pia la ayi'.
Yosefe buuri puan, tuha pia la ayi'.
Benyamin buuri puan, tuha pia la ayi' en daalɛ.
Nɛrekuuŋɔ en ze'ele tihi woo puan na Ŋwana en tole la, mam nyɛ la nɛrekuuŋɔ ti nɛra kan ta'am kãalɛ ba, en ze'ele tihi woo, buuri woo, nɛreba woo, la tugum woo puan na, zɛ'a na'am kuka kãtɛ la, la Pebila la nɛŋan, yɛ salema lɔge pɛɛla, zãla kunkɔɔreŋɔ vɔtɔ ba nu'uhen.
Kaahɛ bahɛ na la kɔ kɛ'ɛŋa yeti, “Faarɛ ze'eti la tumam Yinɛ wa, se'em en yage na'am kuka kãtɛ wa zuo wa, la Pebila wa zi'an na.” Ti suŋereba za'a ze'ele kaaɛ na'am kuka kãtɛ la, la kiinduma la, la bunvɔɔhi banaahi la, ti ba za'a lu aliko na'am kuka kãtɛ la nɛŋan, na'ahɛ Yinɛ, yuuna yeti, “Taari, Sum, la suŋa la yɛm la fara fara la na'ahegɔ la paŋa la kpe'eŋo dɛna tumam Yinɛ la dinɛ wuuha wuuha, Taari.” Ti kiinduma la ayima nyaa yele mam yeti, “Bani en de ba yɛ fupɛɛla wa, ba ze'ele la bɛha na?” Ti mam yele en yeti, “Naa, fum en de se'em en mi'.” Ti a nyaa yele mam yeti, “Bana dela sɛba en ze'ele namehegɔ kãtɛ puan yehe na.
Ba pee ba futo mɛ, ti tu pelege kirikiri Pebila la ziim la puan.
Ŋwana zuo ti ba ta'am paaɛ Yinɛ na'am kuka wa nɛŋan na wa, gee na'aha en beere en yilegɛ woo, la yu'uŋɔ a pu'uhegɔ yire wa puan wa, ti se'em en zi' na'am kuka kãtɛ wa zuo la wan gura ba.
Ba kan mina kom, bii ko'nyuuro le yɛ'ɛha Wuntɛɛŋa ka le si'ira ba, bii wɔlegɔ ŋmɛ'ɛra ba.
Se'ere en sɔi la, Pebila la en boi na'am kuka kãtɛ la zuo la en wan dɛna ba dunkiina, wan tari ba kina vom ko'sumɔ kulaa la puan ti ba nyuura, gee ti Yinɛ wan duuhe ba nintam woo ba ninin bahɛ.”
Daalehum buyopɔi la zu'uhi nyu'a dugela Pebila la en lorege daalehum buyopɔi la, la ani la suram tinsuŋan la, paaɛ wuu gogo kaareŋa girego.
Ti mam nyɛ ti suŋereba bayopɔi la en ze' Yinɛ nɛŋan la, ti ba bo' ba tintana a yopɔi.
Ti suŋera ayima zãla zu'uhi nyɔ'a dugela en de salema, wa'am na ze'ele kaabegɔ bimbine la zi'an, ti ba bo' en nyuuŋo suŋɔ digelum zo'e zo'e, ti a dikɛ kaabɛ pa'ahɛ nɛresunduma la woo pu'uhegɔ la, kaabegɔ daka la en de salema la zuo, na'am kuka kãtɛ la nɛŋan.
Ti nyuuŋo suŋɔ digelum zu'uhi la, la nɛresunduma pu'uhegɔ la ze'ele suŋera la nu'uhen ihegera saazuo, Yinɛ nɛŋan Ti suŋera wa dikɛ zu'uhi nyɔ'a dugela wa, mu'ɛ bugum kaabegɔ daka la zuo, pirɛ ka, dikɛ dugela la lobe bahɛ timpaberɛ wa zuo na, ti saa tahega, saa dameŋa, saa nyaka, la tinmiiŋo kɔ'ɔm gbiregera.
Tintana ayopɔi Ti suŋereba bayopɔi la en zãli tintana ayopɔi la, maahum ti ba peebe tintana la.
Ti yia suŋera la peebe a tintanɛ la, ti sakuga la bugum en gɛregɛ la ziim, ti ba ka'ɛ bahɛ timpaberɛ wa zuo na, ti timpaberɛ wa buyina puregerɛ butã puan taaɛ bugum di.
Tiihi buyina puregerɛ butã di, ti mɔ ma'aha za'a di.
Ti yi'i suŋera la peebe a tintanɛ la, ti sɛla en ani wuu zoore kãtɛ la, taaɛ bugum dita ti ba za'ɛ bahɛ n ateko puan na.
Ti ateko la buyina puregerɛ butã puan, lebege ziim, ti bunvɔɔhi en boi ko'om la puan la buyina puregerɛ butã puan ki, ti uurenɔ en boi ko'om la zuo buyina puregerɛ butã puan, sagum.
Ti suŋera butã daana la peebe a tintanɛ la, ti ŋmarebili kãtɛ ze'ele saazuo lu timpaberɛ wa zuo na, nyagera la bugum.
Ka me lu la kulaahi la kulehi woo buyina puregerɛ butã puan.
Ŋmarebila wa yu'urɛ yi'iri la buntoo.
Ti timpaberɛ wa zuo za'a ko'om, buyina puregerɛ butã puan tɔna lanlaŋi, ti zo'e zo'e ki, ko'om la nyua puan, bu too la zuo.
Ti suŋera bu naahi daana la peebe a tintanɛ la, ti wuntɛɛŋa niihum buyina puregerɛ butã kiŋe, ti ŋmarega niihum buyina puregerɛ butã puan kiŋe, ti ŋmarebibehi me buyina puregerɛ butã puan me kiŋe, ti la bahɛ ti ba woo niihum buyina puregerɛ butã puan kiŋe, ti wuntɛɛŋa ka niira dabeherɛ la buyina puregerɛ butã puan, ti yu'uŋɔ me dɛna bala mɛa.
Ti mam bihɛ, wum ti tugeho kaaheri kɔkɛ'ɛŋa gee ɛgera saazuo ha, yɛta yeti, “Yele kãtɛ, Yele kãtɛ, Yele kãtɛ boi timpaberɛ wa nɛreba zuo, suŋereba batã wa han peebe ba tintana la ti ba bɔna bini ti ba peebe la!”
Tintanɛ bunuu daana Ti suŋera bunuu daana la peebe a tintanɛ la, ti mam nyɛ ti ŋmarebila la en ze'ele saazuo ha lu timpaberɛ wa zuo na la, ti ba bo' ka kparehega, ti ka yu'ɛ boko kãtɛ en boi tiŋa tiŋa ha.
Ti ka yu'ɛ boko la en boi tiŋa tiŋa ha la, ti zu'uhi tu'ura boko kãtɛ la puan na wuu bugum kãtɛ en taaɛ dita zu'uhi la, ti zu'uhi la gu' wuntɛɛŋa, la sabeeo wa.
Ti sunwa'ara ze'ele zu'sɔbelegɔ wa puan sige timpaberɛ wa zuo na, ti ba bo' ba kpe'eŋo ti ba kpe'eŋo la ana wuu nahi kpe'eŋo la timpaberɛ wa zuo.
Ti ba yele ba yeti, ba da sagum timpaberɛ wa muɔ, bii bumbula, bii tiihi, gee ba sagum nɛre sɛba woo en ka tari Yinɛ daalehum la ba gbɛ'ɛran.
Ba bo' ba sore ti ba mɛlehɛ nɛrebana wa taaba ŋmarehi sinuu, gee ba da ku ba.
Gee bunduma wa duŋa too ani mɛ wuu naŋa duŋa la, ba han dum nɛra.
Dabeha aŋa puan, nɛreba wan ɛɛra kum, gee ba kan nyɛ.
Ba wan bɔta ti ba ki, gee kum wan ɛkɛ gee bahɛ ba.
Fum han bihera sunwa'ara wa, ba ani mɛ wuu yire en bagɛ, maahum yɛ'a pɛntɛrɛ la.
Ba zutin, sɛla en vuge ba wuu salema muhi la, ti ba nɛhi ana wuu saaleba nɛhi la, ti ba zuo zonto ana wuu pɔgehi zuo zonto la, ti ba nyɛna ana wuu gbigema nyɛna la; ti sɛla ti'ɛ ba nyu'urɔ wa wuu zaba kuto tɛ'ɛlega la, ti ba kelumpagehi la dameŋa ana wuu zaba yiiri toto kekeko en zoti yɛ'a pɛntɛrɛ damena se'em la.
Ba tari la zuya wuu nahi la, ti duŋa zi'an bɔna, ti ba paŋa bɔna la ba zuya la puan, ti ba mɛlehɛ nɛreba ŋmarehi sinuu.
Ba tari la naba ti a biha ba, suŋera se'em en tari tiŋa tiŋa boko kãtɛ la kparehega la.
A yu'urɛ Hiburu puan dela Abadon.
Giriki puan a yu'urɛ dela Apoliyon.
Yia namehegɔ la tole ya, bihɛ, namehegɔ buyi' en wan wa'am na.
Ti suŋera buyoobe daana la peebe a tintanɛ la, ti mam wum ti kua ze'ele iila a naahi la en boi kaabegɔ salema daka la en ze' Yinɛ nɛŋa la, yɛta suŋera buyoobe daana la n tari tintanɛ la yeti, “Lorege suŋereba banaahi la ti ba bobe ze'ele Yufaratesi kulaa kãtɛ la zi'an la bahɛ.” Ban bahɛ suŋereba banaahi la se'em n bala.
Suŋereba sɛba ti ba gurɛ ba ze'ele gura sansɛka, dabeherɛ se'ere, ŋmare sɛka, la yuunɛ se'ere, ti ba ku nɛresaaleba buyina puregerɛ butã puan timpaberɛ wa zuo la.
Pɛntiireba sɛba en yage yire zuo, maahum la, kãlɛ dela, tuha kɔbehi siyi.
Mam wum ba kãlɛ dina wa mɛ.
Mam nyɛ yire la se'em lilegere la puan en ŋwana.
Yire la ba'areba la yɛ la tɛ'ɛlega kuto futo n mu'ɛ wuu bugum, la tuulum kuge sɔbele puuhego, kuge dɔboolum, ti yire wa zuto ana wuu gbigema zuto la, ti bugum la zu'uhi la bugum peelum yɛhera ba nɔyan na.
Tooro tuna tutã' wa en ku timpaberɛ wa zuo nɛreba buyina puregerɛ butã.
Bugum la, zu'uhi la, la bugum peelum la en ze'eti ba nɔyan yɛhera na la.
Se'ere en sɔi la, yire wa paŋa boi la ba nɔyan la ba zuyan.
Ba zuya la ani mɛ woo bunsɛlenduma la, tara zuto, ti ba tara ba mɛleha saaleba la.
Gee nɛre sɛba woo en gee, ti too kuna wa ka ku ba la, ka makɛ tee ba mɛhi ba nu'uhi en iti sɛla puan, bii ba bahɛ ba na'aha kulekpa'bɛ'ɛhi, la baga ti ba dikɛ salema, salempɛɛlega, la nyɔgum, la kuga, la dɔɔrɔ maalɛ ba ti ba ka nyɛta, bii wuna, bii kina la.
Ba me ka tee ba mɛhi ba nɛre kua la, bii ba sɔ̃niniduma la, bii ba yaluntuuma, bii ba nageyigum la puan.
Suŋera se'em n tari gɔŋɔ pika la Ti mam nyɛ ti suŋera paŋa daana ayima ze'ele saazuo ha sigera na, ti sagbama pi' en, ti gumatia tahɔ yula a zuin, ti a nɛŋa nyagera wuu wuntɛɛŋa la, ti a nama ana wuu bugum la.
Ti a zãla gɔŋɔ pika a nu'en ti ku yu'ɛ.
Ti a dikɛ a zuɔ na'arɛ tagelɛ ko'kãtɛ wa zuo, gee ti a gɔbega na'arɛ bɔna doone na, tinkɛ'ɛŋa zuo.
Ti a tahɛ la paŋa wuu gbigenɛ en taheri la.
Ti en tahɛ la, ti saahi siyopɔi uhe bahɛ na.
Ti saahi siyopɔi la en uhe bahɛ na la, ti mam bɔna bini ti n gulehɛ, gee mam wum la kua saazuo na en yeti, “Sugɛ saahi siyopɔi wa en yele sɛla la, gee da gulehɛ de biŋe.” Ti suŋera sɛka ti mam nyɛ ti a na'arɛ deyima bɔna ko'kãtɛ puan ti deyima bɔna doone na la, Zɛkɛ a zuɔ nu'o tɔ saazuo ha, gee pɔ se'em en boi wuuha wuuha ha wa se'em en naam saazuo la sɛla woo en boi ba puan ha, la timpaberɛ wa la sɛla woo en boi ka zuo, la ko'kãtɛ la puan, la sɛla woo en boi bu puan yeti, “ Gu'uŋɔ ka le bɔna, gee dabeha sɛ'a ti suŋera buyopɔi daana la wan peebe a tintanɛ la, Yinɛ yele se'ere en sugɛ la wan wa'am yelemɛŋerɛ na, wuu en muulɛ de se'em doohe a yamehi la en de nɔtɔgeheba puan se'em la.” Ti kua sɛka ti mam pun wum ni ti ka tɔgɛ saazuo bahɛ na la, le tɔgɛ bo' mam na yeti, “ Kiŋɛ la fum ta to'e gɔŋɔ la en lakɛ bɔna suŋera se'em na'arɛ deyima en boi ko'kãtɛ la puan ti deyima me bɔna doone la zi'an.” Bala ti mam kiŋɛ suŋera wa zi'an, ta yele en ti a bo' mam gɔŋɔ pika la, ti a yele mam yeti, “To'e la fum obe.
Ku wan tɔna fum puuren, gee za'ahum wuu seero la fum nuuren.” Bala ti mam to'e gɔŋɔ pika la suŋera la nu'en obe ku, ti ku za'ahum wuu seero la mam nuuren, gee mam obe ku vole la, ku tɔi mɛ mam puuren ha.
Ti ba nyaa yele mam yeti, “ Fum dela fum le purɛ bahɛ nɛreba kekeko zuo, la tihi, la yetɔgum buuri buuri, la na'duma zuto.”
Aze'nyɛduma bayi' Ti ba nyaa dikɛ doore en tara mageha la, bo' mam gee yele mam yeti, “Wa'ana magehɛ Yinɛ pu'uhegɔ yire wa, la kaabegɔ nyɔ'a daka la, la sɛba en pu'uheri ku puan la, gee da makɛ zinzaka la en boi pu'uhegɔ yire la yiŋa ha la.
Bahɛ bilam, se'ere en sɔi la, ba dikɛ bilam bo' la sɛba en dagi Yuda buuri nɛreba, ti ba niira tuulum tiŋa wa puan ŋmarehi pihinaahi la siyi.
Gee n wan bo' n aze'nyɛduma bayi' la paŋa, ti ba dɔla puta dabeha tuhere, la dabeha kɔbehi siyi, la dabeha pihiyoobe, yɛ susageŋɔ futo.” Bana bayi' wa en de olive tiihi siyi, la butolela ze'elehi siyi la en ze' Daana se'em en sɔi timpaberɛ wa nɛŋan la.
Ti se'em han yeti a daam ba, bugum wan ze'ele ba nɔyan na di ba dinduma.
Se'em woo en yeti a daam ba, wan ki la kum buna taaba.
Ba tari kpe'eŋo n wan yu' sagbama ti saa da ni, ba purega saŋa la puan, gee me tara kpe'eŋo la ko'om woo, wan ta'am bahɛ ti ko'om woo lebege ziim, gee bahɛ ti tooro yima yima to'e timpaberɛ wa zuo za'a, bamam en boti se'em ma'a.
Ba han purɛ ba yelehum la ba'ahɛ, bunsilemasio la en ze'ele tiŋa tiŋa yoko la puan dooe na la, wan kɔ' zaberɛ la ba, nyaŋɛ ba, ku ba, ti ba ki ti ba ihi la gã'a sore zuo, tinkãtɛ sɛka ti ba ze'ele ti ba yi'ira ka Sodom la Igipiti la, zi'an ti ba tabelɛ kpa' ba Daana la bini la.
Dabeha atã la girego, ti nɛreba, la ba suurɔ, buuri yima yima, la tugum yima yima, la tihi nɛreba wan kina limeha kum la, gee zagehɛ ti ba kan pi' ba yɔɔ seko puan.
Ti timpaberɛ wa zuo nɛreba wan nyɛɛna la ba kum la, bɔ'ɔra taaba bo'olum, se'ere en sɔi la, nɔtɔgeheba bana ba yi' wa daa ba kpa' la timpaberɛ wa zuo nɛreba za'a nyɔya.
Gee dabeha atã la girego la en tole la, vo'ohum n tari vom en ze'ele Yinɛ zi'an na kɛ̃ ba, ti ba ihege, ti sɛba woo en nyɛ ba la, dabeem kãtɛ en kɛ̃ ba.
Ti ba wum ti kua kɛ'ɛŋa ze'ele saazuo na yele ba yeti, “ Zom ya ka'lam na!” Ti ba zɔna saazuo sagbanɛ puan, ba dinduma la ninin.
Sankaŋa puan, ti tinmiiŋo kãtɛ damɛ, ti tiŋa la yiya puregerɛ pia lu, ti nɛreba tuha ayopɔi ki, tinmiiŋo la puan, ti dabeem kɛ̃ sɛba en yee la, ti ba dikɛ pɛka bo' Yinɛ en sɔi saazuo ha la.
Yi'i yele la tole ya.
Bihɛ ta'a yele la me kɔ'ɔm yɛ'a la nananawa na.
Tintanɛ buyopɔi Ti suŋera buyopɔi daana la peebe a tintanɛ la, ti kuuhi kekeko ze'ele saazuo ha vɔɔla baha na yeti, “Tiŋa zuo sɔ'ɔlum la nyaa dela tumam Daana la dinɛ la a Kiresta la dinɛ, eŋa en wan dɛna ka naba, wuuha wuuha.” Ti kiinduma pihiyi la banaahi la en zi' ba na'am kugehi zuto Yinɛ nɛŋan la, lu tiŋa aliko na'ahɛ Yinɛ, yuuna yeti, “Tu bo' fum fara fara, Gani za'a Yinɛ wa, Se'em en de, gee daa pun dɛna, Se'ere en sɔi la, fum dikɛ la fum pankãtɛ la, pɔhɛ bihera tiŋa wa Tihi se'ehi en ka dole fum ihege la suure, gee fum leregere saŋa en ŋwana.
Saŋa la paaɛ ya ti fum gakɛ sɛba woo en ki la, la fum yɔ fum yamehi la en de fum nɔtɔgeheba la, la fum nɛresunduma la, la sɛba woo en daa pu'uheri fum yu'urɛ la, ba tarenduma, la kpɛ'ɛnduma za'a, gee me sagum sɛba woo en daa sagum timpaberɛ wa la.” Ti Yinɛ pu'uhegɔ yire la en boi saazuo ha la yu'ɛ, ti nɔpu'ulegɔ daka la zɛ'a pu'uhegɔ deo la puan, ti bugum nyagera, ti dameŋa damena, ti saa tahera, ti tiŋa miina, ti sakuga kãra ka'ara na.
Pɔka, la bunsɛla lilegere Ti daalehum kãtɛ niiɛ saazuo ha, ti pɔka yɛ wuntɛɛŋa wa wuu futo la, ti ŋmarega bɔna ka nama tiŋa, ti ka vuga muŋa en de ŋmarebibehi pia la siyi.
Ti pɔka wa tara puurɛ, virege kaaha la too, kɔ'ɔm wula ti ka dɔgɛ.
Ti daalehum kãtɛ bu yima me niiɛ saazuo ha, ti bunsɛla kãtɛ mɔlegɔ kuyima niiɛ na, tara zuto tu yopɔi, la iila pia, vuge muhi siyopɔi zuo kuyina kuyina woo.
Ti a zuurɛ ve'e ŋmarebibehi buyina puregerɛ butã puan saazuo ha bahɛ timpaberɛ wa zuo na.
Ti bunsɛla wa nyaa zɛ'a pɔka wa en boi bini ti ka dɔgɛ wa nɛŋan, ti a obe bia la, ka han kɔ'ɔm lu na.
Ti pɔka la dɔgɛ bi budibela en yeti ka dɛna tihi wa za'a naba, la ka tara kuto doore biha ka nɛreba.
Gee bia wa en ta luta na la, ba zɛ ka mɛ tɔ', tari ka kiŋɛ Yinɛ zi'an, Yinɛ na'am kuka la zuo.
Gee ti pɔka la zɔ kɛ̃ muuen ha, ta nyɛ zi'an ti Yinɛ pun maahum biŋe ka, ti ka bɔna bilam ti ba biha ka suŋa suŋa ta paaɛ dabeha tuhere, la dabeha kɔbehi siyi, la dabeha pihiyoobe.
Maikɛl nyaŋɛ bunsɛla la Ti zaberɛ kɔ' Yinɛ yire ha, ti Maikɛl, la Yinɛ suŋereba la zabera la bunsɛla la.
Ti bunsɛla la, la a suŋereba la me zabera lɛbeha na, gee ba daa nyaŋɛ ba mɛ, ti zi'an ka le bɔna tinsuŋan la ha bo' ba.
Ti ba lobe bunsɛla kãtɛ wa bahɛ timpaberɛ wa zuo na.
Se'em en de diimen diimen zugɔ la ti ba yi'ira Sagena la Sitaani, se'em en pa'aheri tiŋa wa zuo za'a nɛreba la.
Ba lobe en bahɛ la timpaberɛ wa zuo na, lagum lobe a suŋereba la, la en bahɛ na.
Ti mam wum kɔkɛ'ɛŋa saazuo la ha en muuli yeti, “Nananawa ti Faarɛ, la paŋa, la Yinɛ sɔ'ɔlum la, la Kiresta, kpe'eŋo la saŋa nyaa paaɛ.
Se'ere en sɔi la, ba lobe se'em en zuuheri tu suurɔ la, bahɛ mɛ.
Se'em en daa zuuheri ba bulika la yu'uŋɔ tu Yinɛ wa nɛŋan la.
Gee ba nyaŋɛ en mɛ la Pebila la ziim la, la ba nuurɛ yetɔgum, se'ere en sɔi la, ba daa ka fabele ba vom yele, la kum nɛŋan me.
Bala zuo, nyɛɛna, tinsuŋan wa, la yamam sɛba en boi bini la.
Gee yele kãtɛ boi timpaberɛ wa, la ko'kãtɛ wa zuo, la Sagena la en sige ya puan na, la sunsunyiim kãtɛ la, Se'ere en sɔi la, a mi' ti a saŋa ka wugɛ.” Bunsɛla la zabɛ timpaberɛ wa zuo Bunsɛla wa en ta baŋɛ ti ba lobe en bahɛ la timpaberɛ wa zuo na la, ti a pɔhɛ pɔka la en dɔgɛ bibudibela la dika.
Gee ba bo' pɔka wa la tugeho kãtɛ kelumpagehi siyi, ti ka ɛkɛ piiɛ bunsɛla la, kɛ̃ muuen ha, ta bɔna zi'an ti ka wan bɔna ti ba biha en suŋa suŋa ta paaɛ saŋa, la sahi la saŋa girego.
Ti bunsɛla wa ɔkɛ ko'om a nuuren na, ti bu zɔta wuu kulega la, digera pɔka wa, ti bu di pɔka wa.
Gee timpaberɛ en suŋɛ pɔka la, doohe la tiŋa la ya'ɛ mɛ vole kulaa la ti bunsɛla la ɔkɛ a nuuren bahɛ na la.
Ti bunsɛla la suure nyiie la pɔka la, ti a lebe, ta kɔ' zaberɛ la pɔka la kɔma basɛba la, sɛba en dole Yinɛ nuurɛ, gee tari Yezu yɛla la.
Ti bunsɛla la ba' a mɛŋa ze'ele ko'kãtɛ tintombi'ihego la puan.
Bunsilemasio bayi' la Ti mam nyɛ ti bunsilemasio ihege ko'kãtɛ wa puan, tara iila pia, la zuto tuyopɔi, ti muŋa vuge iilɛ woo, gee ti ba gulehɛ tuurɛ yu'ura labelɛ a zuo woo.
Bunsilemasio sɛka ti mam nyɛ la ani mɛ wuu yeeobaa la, ti a nama ana wuu saheŋa nama, ti a nuurɛ ana wuu gbigenɛ nuurɛ la.
Ti bunsɛla la bo' en a paŋa, la a na'am la, la a kpe'eŋo kãtɛ la.
Ti bunsilemasio wa zuo la kuyima ana wuu ba pɔgelum mɛ yɛ'a kum, gee ti pɔgeleŋɔ kɛka la wa'am na bɛ'e.
Ti timpaberɛ wa nɛreba za'a dɔla bunsilemasio wa la pakerɛ.
Ba na'aheri bunsɛla la mɛ, la eŋa en dikɛ a kpe'eŋo kãtɛ la bo' bunsilemasio la, gee na'aha bunsilemasio la me yeti, “Ani en boi ana wuu bunsilemasio wa, ani en boi wan ta'am zabɛ la ka?” Ti ba bo' bunsilemasio wa nuurɛ se'ere en tɔgeri yele kãra, la tuurɛ kãra.
Ti ba bo' en sore ti a dikɛ a paŋa la tum ŋmarehi pihinaahi la siyi.
Ti bunsɛla wa ya'ɛ a nuurɛ tuura Yinɛ, tuura a yu'urɛ la, la a tanɛ pu'uhegɔ yire la, la sɛba woo en boi tinsuŋan ha la.
Ti ba me le bo' en sore ti a zabɛ la nɛresunduma la nyaŋɛ ba.
Ba bo' en la kpe'eŋo ti a sɔna buuri woo, la nɛreba woo, la tugum woo la tihi woo.
Ti nɛreba woo en boi timpaberɛ wa zuo wan na'aha en.
Se'em woo yu'urɛ en ka gulehɛ iŋɛ vom gɔŋɔ la gee ti ba baŋɛ naam timpaberɛ wa la, gɔŋɔ wa dela pebila wa gɔŋɔ, pebila sɛka ti ba kɔregɛ la.
Bahɛ ti se'em woo en tari tuba, a kɛleha.
La han dɛna la ba nyɔgɛ ya, ba nyɔgere ya yɛ'a mɛ, ya han ku mɛ la su'a, su'a en kuuri ya.
Ŋwana dela sɛba en de nɛresunduma la, ya ŋmibera, gee sɛ zɛ'a ya sakerɛ la puan.
Bunsilemasio buyi' daana Ti mam le nyɛ ti bunsilemasio kayima me tahɛ timpaberɛ wa zuo yehe na, tara iila ayi' wuu pebila iila la, ti a kua ana wuu bunsɛla la.
Ti a tum yia bunsilemasio la pahi la za'a bo' yia bunsilemasio la, bahɛ ti timpaberɛ wa zuo nɛreba za'a, na'aha yia bunsilemasio la, se'em nɔre-kɛka en be'ɛ la.
Ti yi'i bunsilemasio wa tum kirehi kãra, ta pun bahɛ ti bugum ze'ele saazuo ha lu timpaberɛ wa zuo na, timpaberɛ wa nɛreba za'a ninin.
Ti doohe la kirehi wa ti ba bo' sore ti a ze'ele yia bunsilemasio la na'arɛ tum bo' en la, ti a nyaŋɛ pã'ahɛ timpaberɛ wa zuo nɛreba za'a, yɛta ba yeti, ba maalɛ yia bunsilemasio la ti su'a pɔgelum en gee ti a sina gee vɔna la naanɛ, ti bunsilemasio wa bo' naanɛ la vo'ohum, ti naanɛ wa pun tana tɔgera, gee kuura sɛba en ka sakɛ ba na'aha bunsilemasio wa naanɛ la.
Gee ti naanɛ wa doohe nɛra woo, bumbila la bunkutɛ, buntata la naha, se'em en boi fai, la da'aberɛ za'a daalɛ ba zuɔ nu'uhi, bii ba gbɛ'ɛra, ti se'em ka bɔna wan ta'am da' bii koohe sɛla gee ka tara bunsilemasio la daalehum la .
Daalehum la en de bunsilemasio la yu'urɛ, bii a yu'urɛ la kãlɛ.
Yɛm en nari ka'lam.
Bahɛ ti se'em en tari yɛm lagum bunsilemasio wa kãlɛ la, se'ere en sɔi la, de dela nɛresaala kãlɛ.
Kãlɛ la dela kɔbehi siyoobe, la pihiyoobe la buyoobe.
Pebila la la nɛre tuha kɔbega, la tuha pihinaahi la anaahi la Ti mam bihɛ, ti pebila la en bala, zɛ'a Zaayɔn Zoore la zuo!
Ti sɛba en boi la en la dela, nɛre tuha kɔbega la tuha pinaahi la tuha anaahi la ti ba gulehɛ Pebila la yu'urɛ la a Sɔ yu'urɛ labelɛ ba gbɛ'ɛra.
Ti mam wum ti kua ze'ele tinsuŋan na, sũna wuu kulaahi ko'om en sũni la, gee tahera wuu saa en taheri la.
Kua la ti mam wum la ani mɛ wuu kɔ̃len-ŋmɛ'ɛreba en ŋmɛ'ɛri ba kɔlɔ la.
Ti ba yuuna yuum paalɛ na'am kuka kãtɛ la, la bunvɔɔhi banaahi la kiinduma la nɛŋan.
Ti nɛra ka bɔna mina yuunɛ la, han dagena tuha kɔbega la tuha pinaahi la anaahi la ma'a ti ba yɔ to'e ba timpaberɛ wa zuo la.
Nɛrebana wa ka galum ba mɛhi la pɔgehi, se'ere en sɔi la, ba daa dela burakaha.
Bana en dole Pebila la zi'an woo ti ka yɛ'a.
Ba yɔ to'e ba mɛ saaleba woo puan ti ba dɛna wala diina bo' Yinɛ, la Pebila la, ti pumpɔreŋɔ ka tabelɛ ze'ele ba nɔyan na, ba ka tari gbelegere zi'an.
Suŋereba batã yelehum Ti mam nyɛ ti suŋera ayima ɛgeri sagbama wa zuo, tara faarɛ yelehum la en ka tari ba'ahegɔ la, ti a muulɛ bo' sɛba en vɔi timpaberɛ wa zuo, tiŋa woo, buuri woo, la tugum woo, la nɛreba woo.
Ti a yele la kɔkɛ'ɛŋa yeti, “Zoti ya Yinɛ, gee bo' ya en pɛka, se'ere en sɔi la, a gakerɛ saŋa la paaɛ ya.
Me na'ahɛ ya en, eŋa se'em en naam saazuo la tiŋa, ko'kãtɛ, la kulaahi, ko'om zi'ihi woo la.” Ti suŋera ayima, en pa'ahɛ buyi' la, me dɔla yeti, “A lu ya, Babilɔn paŋadaana la lu ya!
A bahɛ ti tihi woo nyu a yaalegɔ sunsunyiim daam la mɛ.” Ti suŋera ayima, butã daana me dɔla na, kaaha la kɔkɛ'ɛŋa yeti, “Sɛba woo en na'ahɛ bunsilemasio la, la ka naanɛ la, gee to'e ka daalehum ba gbɛ'ɛran bii ba nu'uhen la, ba me wan nyu Yinɛ sunsunyiim daam la en ka'ɛ iŋɛ Yinɛ sunsunyiim wula puan, ti sɛla ka gɛregɛ bɔ la.
Ba wan nyɛ namehegɔ bugum puan, la tahi bugum puan, Fa'a suŋereba la nɛŋan, la Pebila la nɛŋan.
Ti ba namehegɔ zu'uhi kɔ'ɔm gulegera zɔna saazuo ka tara ba'ahegɔ.
Vo'ohego ka boi, beyiine, bii yu'uŋɔ bɔ'ɔra sɛba en na'ahɛ bunsilemasio la, la a naanɛ la, la se'em woo en to'e bunsilemasio la daalehum la en de a yu'urɛ la.” Ŋwana yi'iri la nɛresunduma la ti ba ŋmibe, la sɛba woo en tari Yinɛ nuurɛ la, gee gurɛ Yezu sakerɛ la kankaŋi la.
Ti mam wum kua tinsuŋan la, ti ka yeti, “Gulehɛ dina wa biŋe yeti, Yehe zina yɛ'a ha, Sum wan bɔna la sɛba woo en ki Daana la sore dɔlega puan.” Sia la yeti, “Ɛ̃ɛ, Ba wan vo'ohe ba namehegɔ la puan, se'ere en sɔi la, ba tuuma la wan dɔla ba.” Timpaberɛ wa buŋa Ti mam bihɛ nyɛ ti sagbanɛ peele niiɛ na, ti se'em en zi' de zuo la wuna la Asaala Dayua la, ti salema muŋa vuge a zuo, ti kɛɛrega en diti bɔna a nu'en!
Ti suŋera ayima ze'ele pu'uhegɔ yire la puan yehe na, yi' se'em daana en yage sagbanɛ la zuo la, la kɔkɛ'ɛŋa yeti, “Dikɛ fum kɛɛrega la kɛ̃, se'ere en sɔi la kɛ'a saŋa la paaɛ ya.
Beni zuo, timpaberɛ wa zuo dia la bi'ɛ mɛ.” Bala ti se'em en zi sagbanɛ la zuo la, lobege a kɛɛrega la timpaberɛ wa zuo na, kɛ̃ timpaberɛ wa zuo filam.
Ti suŋera ayima le ze'ele tinsuŋan pu'uhegɔ yire la puan yehe na, me zãla kɛɛrega n diti.
Ti suŋera ayima me ze'ele nyɔ'a daka la bɔba yehe na, ti suŋera sɛka en tari bugum paŋa la, yi' la kɔkɛ'ɛŋa bo' se'em en zãli kɛɛrega la en diti la yeti, “Dikɛ fum kɛɛrega la en diti la kɛ̃ tiihi wala timpaberɛ wa zuo za'a, se'ere en sɔi la, si wala la bi'ɛ mɛ.” Ti suŋera la lobege a kɛɛrega la timpaberɛ wa zuo na, kɛ̃ tiihi wala za'a, ka'ɛ ba iŋɛ daam ŋmɛkerɛ boko kãtɛ en de Yinɛ sunsunyiim daam boko la puan .
Daam boko wa me boi la tiŋa la yiŋa ha, ti ziim ze'ele daam ŋmɛkerɛ boko wa puan ɔkera, paara yeeho gareŋenɛ, zɔta yɛ'a wuu miila kɔbehi siyi.
Suŋereba sɛba en tari ba'ahegɔ namehegɔ tuyopɔi la Ti mam nyɛ yele tinsuŋan ha, yele n karegɛ gee yalegɛ nuurɛ.
Suŋereba bayopɔi en tari namehegɔ tuyopɔi, en de ba'ahegɔ namehegɔ.
Bama en wan tum ba'ahɛ Yinɛ sunsunyiim la.
Ti mam nyɛ ti sɛla niiɛ na, ana wuu ateko la, gee dɛna salema nyagera, ti bugum gɛregɛ ko'om la puan.
Ti sɛba en nyaŋɛ bunsilemasio la, ka pu'uhɛ a naanɛ la, ka to'e a yu'urɛ la, la a kãlɛ la, nyaa zɛ'a salema ateko wa nuuren, pɛga kɔlɔ ti Yinɛ dikɛ bo' ba.
Ti ba nyaa yuuna Moose en de Yinɛ yameŋa yuunɛ la, la Pebila la yuunɛ la yeti, “Fum tuuma karegɛ mɛ gee dɛna pakerɛ, Daana Yinɛ kãtɛ wa.
Fum sadɔtɔ za'a dela tuuntɔɔ la yelemɛŋerɛ, tihi wa za'a naba wa.
Daana, ani en kan zɔta fum, gee na'aha fum yu'urɛ wa?
Se'ere en sɔi la, fum ma'a en de Fa'a.
Tihi za'a wan wa'am fum nɛŋan na, na'aha hɔ, se'ere en sɔi la, fum tuuntɔɔ tuuma la za'a niiɛ mɛ na.” Dina pooren ti mam bihɛ, ti pu'uhegɔ yire wa tanɛ deo la en de aze'nyɛ deo bɔna tinsuŋan la yu'ɛ, ti tanɛ deo wa puan, ti suŋereba bayopɔi la ze'ele bini yehe na la bã'ahi siyopɔi, yɛ fupeelo n nyagere, ti salema tama paga ba nyu'urɔ zuto.
Ti bunvɔɔhi banaahi la ayima, bo' suŋereba bayopɔi wa, salema laahi siyopɔi en pirɛ la Yinɛ sunsunyiim, Yinɛ se'ere en vɔi wuuha wuuha la.
Ti pu'uhegɔ yire la pirɛ la zu'uhi en ze'eti Yinɛ suŋa la puan na, la a paŋa la puan na, ti se'em ka bɔna wan kɛ̃ pu'uhegɔ yire la puan, gura ti bã'ahi siyopɔi la ti suŋereba bayopɔi la tara la ta tum ba'ahɛ.
Yinɛ sunsunyiim laahi Ti mam wum kɔkɛ'ɛŋa pu'uhegɔ yire la puan ti ka tɔgera bɔ'ɔra suŋereba bayopɔi la yeti, “Kiŋɛ ya ta ka'ahɛ Yinɛ sunsunyiim laahi siyopɔi la bahɛ timpaberɛ la zuo.” Ti yia suŋera la kiŋɛ ta ka'ɛ a laa la bahɛ timpaberɛ la zuo, ti nɔtankɛ'ɛhi la nɔre-kãra en dune paaɛ paaɛ sige sɛba woo en tari bunsɛla la daalehum la, la sɛba woo en pu'uheri bunsilemasio la naanɛ la zuo.
Ti yi'i suŋera la me kiŋɛ ta ka'ɛ a laa la, bahɛ ateko puan, ti ateko la lebege ana wuu kum ziim la, ti bunvua woo en boi ateko la puan ki.
Ti ta'a suŋera la wa'am na ka'ɛ a laa la bahɛ mɔga, la kulaahi puan, ti ba ko'om la lebege ziim.
Ti mam wum ti suŋera sɛka en biheri ko'om la yeti, “Fum dela sira Daana, Fa'a Daana wa, Se'em en de, gee daa pun Dɛna, Se'ere en sɔi la fum gakɛ yele ana wa mɛ.
Se'ere en sɔi la, bamam en daa kɔrum nɛresunduma la, nɔtɔgeheba la.
Fum bo' ba la ziim ti ba nyu.
Sɛla en nari ba en bala.” Ti mam wum ti kaabegɔ bimbine la kɔkɛ yeti, “Ɛ̃ɛ, Daana Yinɛ, Gani za'a Daana, Fum gakerɛ wa dela yelemɛŋerɛ la tuuntɔɔ!” Ti suŋera bunaahi daana la ka'ɛ a laa la bahɛ yintule zuo, ti ba bo' yintule la sore ti a taaɛ nɛreba la bugum.
Ti wuntɛɛntuulega sirum si'ira ba, ti ba tugum ŋmɛregɛ ka'ara be'em baha Yinɛ yu'urɛ la, se'em en tari namehegɔ yele ana wa paŋa la, gee tugum ka tee ba suya, dikɛ pɛka bo' en.
Ti suŋera bunuu daana la ka'ɛ a laa la bahɛ bunsilemasio la sɔ'ɔlum la puan, ti a sɔ'ɔlum la lebege lika ma'a, ti nɛreba duna ba zɛlehi la wuŋerɛ, gee ka'ara be'em baha Yinɛ se'ere en sɔi saazuo wa yu'urɛ la, ba wuŋerɛ la, la ba nɔra kãra la zuo, gee la bala za'a, ba ka tee ba tuumbe'ero la puan.
Ti suŋera buyoobe daana la ka'ɛ a laa bahɛ Yufaratesi mɔgekãtɛ la puan, ti de ko'om la kiihɛ za'a, ti la ta'am maalɛ sore bo' dapɔya bɔba naduma la.
Ti mam nyɛ ti sɛfi'iha sitã, en ani wuu lono la, ti kayima ze'ele bunsɛla la nuuren yehe na, ti kayima ze'ele bunsilemasio la nuuren yehe na, ti kayima ze'ele nɔtɔgeha pumparema la nuuren yehe na.
Bana wa dela kulekpa'bɛ'ɛhi se'ehi en tuna kirehi, kina timpaberɛ wa zuo na'kãreba nɛŋan, ti ba lagehɛ ba gura zaberɛ, dabeherɛ kãtɛ la en de Gani Za'a Yinɛ dabeherɛ la puan.
(“Bihɛ ya, n ye' me na wuu nageyiga la!
Sum wan bɔna la fum se'em en maahum, yɛ fum lɔgerɔ ka ɛɛra beele ta diihe fum mɛŋa nyanɛ.”) Ba wan lagehɛ la zi'an ti ba yi'ira Hiburu puan ti Hamagedɔn la.
Ti suŋera buyopɔi daana la ka'ɛ a laa la bahɛ sabeeo puan, ti kɔkɛ'ɛŋa ze'ele pu'uhegɔ yire la puan, na'am kuka kãtɛ la zuo na yeti, “La tum ya.” Ti bugum nyagera, ti dameŋa damena, ti saa tahera, ti tinmiiŋo kãtɛ sige, tinmiiŋo seko en ka tabelɛ sige timpaberɛ wa zuo, nɛreba en pɔhɛ bɔna timpaberɛ wa zuo daarɛ na.
Tinmiiŋo la ba' gaŋɛ mɛ.
Ti tinkãtɛ la bɔgɛ butã, ti tihi woo tinkãra wɔ̃rɛ.
Ti Yinɛ tiɛ tinkãtɛ Babilɔn yele, bo' en daam wanɛ en de a sunsunyiim kãtɛ daam .
Ti tihi se'ehi en boi ko'kãra tiŋasuka la mɛlum, ti zoore la deyina me ka bɔna, ti saa kuga kãra en tibegɛ gana nɛɛrɛ kugere ze'ele saazuo ha ka'ara baha nɛreba la zuo na, tara tara ti nɛreba la ta pɔta be'em baha Yinɛ yu'urɛ la zuo, saa kuga la zuo.
Bã'ahi sina ba' tara la dabeem.
Pɔge yaalega la bunsilemasio Ti suŋereba bayopɔi la puan ayima, sɛba en zãli laahi siyopɔi la, wa'am na yele mam yeti, “Wa'ana ti n pa'alɛ hɔ, yiyɛkɛka la en ki'ire lɛm kulaahi wa ti Yinɛ wan ta sagum en se'em.
Se'em ti timpaberɛ wa zuo na'duma tum yaluntuuma la en, ti timpaberɛ wa zuo nɛreba tum yaalum tuuma la en ta buge wuu ba nyu la daam la.” Lilegere wa puan, ti suŋera wa tari mam sia puan, ta kɛ̃ muuen ha, ti mam ta nyɛ ti pɔka yage bunsilemasio mɔlegɔ zuo, ti tuurɛ yu'ura ma'a gulehɛ lama duŋa la iŋa za'a.
Ti duŋa la tara zuto tuyopɔi, la iila pia.
Ti pɔka wa bagɛ ka mɛŋa la fumɔlɔ en gulɛ la salema, bãhi, la peranini, ti a nu'en a zãli la salema wula, ti ka pirɛ la tuunfi'iha, la a yaalegɔ la dɛgerɔ ma'a.
Ti yu'urɛ en de sugelum yu'urɛ, gulehɛ lama pɔka la gbi'iri yeti, “Babilɔn kãtɛ la en de yiyɛkɛka la, Yaalegɔ za'a ma la ti timpaberɛ wa za'a galeŋɔ lɔkɔ.” Ti mam nyɛ ti pɔka wa buge mɛ la en nyu Yinɛ nɛresunduma ziim, la sɛba en muuli Yezu yele la sukpe'ene la ziim la.
Mam en nyɛ ka la, la ba' iŋɛ mam la pakerɛ.
Gee suŋera la yele mam yeti,“Beni ti la ba' iŋɛ hɔ pakerɛ bala?” N wan yele fum pɔka wa sugelum yele, la duŋa la en tara zuto tuyopɔi, la iila pia ti ka yaga ka zuo la.
Bunsilemasio la ti fum nyɛ ni la, daa vɔi mɛ, gee ki, gee nyaa bɔna bini ti ku ze'ele boko kãtɛ la en boi tiŋa tiŋa ha la dooe na, ti ba sagum en.
Ti sɛba woo en boi timpaberɛ wa zuo ti ba yu'ura ka gulehɛ bɔna vom gɔŋɔ la puan tiŋa wa pi'ileŋo puan na la, la wan ta iŋɛ ba pakerɛ ba han le ta nyɛ bunsilemasio la, beni zuo, ku daa boi mɛ, gee ki, gee le yeti ku vo'e na.
“Putɛ'se'ere en tari bɔkerɛ n wan baŋɛ dina wa.
Zuto tuyopɔi la dela zɔya ayopɔi ti pɔge yiyɛa wa yaga a zuo, gee me ze'ele bo' naduma bayopɔi, ti ba puan banuu ki, ti ayima vɔna, gee ti ayima la nan ka wa'am na.
Gee a han ta wa'am na, a wan bɔna la dabeha fii wa.
Gee bunsilemasio seko en daa boi gee ki la, eŋa pa'aheri la banii, lagum pa'ahɛ bayopɔi la ti ba yeti ba sagum ba la puan.
Gee iila pia la me ti fum nyɛ la dela, naduma pia en nan ka to'e sɔ'ɔlum biha, gee ba wan to'e na'am kpe'eŋo, gogo kaareŋa buyina ma'a, tum la bunsilemasio la.
Bana za'a iŋɛ la puti'irɛ deyina, ti ba dikɛ ba paŋa, la ba kpe'eŋo bo' bunsilemasio la.
Ba wan kɔ' zaberɛ la Pebila la, gee Pebila la wan nyaŋɛ ba.
Se'ere en sɔi la, Pebila la en de Daanduma Daana, la Naduma naba.
Ti sɛba en boi la en la, a yi' ba mɛ, gee loohe ba ti ba dɛna sakereba.” Ti suŋera la yele mam yeti, “Ko'om la ti fum nyɛ ni sebo ti yiyɛkɛka la zi' ni bu zuo la, ze'ele bo' la timpaberɛ wa zuo nɛreba, nɛrebɔbegɔ, tihi, la tugum.
Ti iila pia la ti fum nyɛ ni la, bamam la bunsilemasio la wan ta yaaɛ yiyɛkɛka wa, mugehe en ta bahɛ en beele, ba wan aahum a iŋa obe, gee nyɔ' en bugumen.
Se'ere en sɔi la, Yinɛ en lu' ba suya puan, ti ba tum eŋa en boti se'em la, doohe ba dikɛ ba sɔ'ɔlum bo' bunsilemasio la, gura ti Yinɛ yelehum la ta wa'am na tum.
Pɔka la ti fum nyɛ la ze'ele bo' la tinkãtɛ sɛka en sɔi naduma woo en boi timpaberɛ wa zuo biha la.”
Babilɔn lua Lilegere dina en tole la, ti mam nyɛ ti suŋera ayima ze'ele saazuo sigera na tara kpe'eŋo en ka tari makerɛ.
Ti timpaberɛ wa za'a niiɛ piim la a suŋa.
Ti suŋera wa yi' la kɔkɛ'ɛŋa yeti, “Wai wai, a lu ya, a lu ya, Babilɔn en de tinkãtɛ la lu ya!
Ka nyaa lebege la kulekpa'bɛ'ɛhi bɔŋa zi'an, Ka dela kulekpa'bɛ'ɛhi se'ehi en fi'ɛ bɔŋa zi'an.
Ka dela niihe se'ehi en fi'ɛ bɔŋa zi'an, la bunsɛlebɛ'ɛhi bɔŋa zi'an.
Se'ere en sɔi la, a bahɛ ti tihi woo en nyu a yaalegɔ sunsunyiim daam la, ti timpaberɛ wa zuo naduma tum yaluntuuma la en.
Ti timpaberɛ wa zuo leebeduma pãrɛ la a tarega la paŋa.” Ti mam wum ti kua ka yima ze'ele saazuo na yeti, “Yehe ya a puan na n nɛreba wa, la ya da lagum tum a be'em la, ta lagum to'e a namehegɔ la.
A be'em la duurum mɛ wuu zoore la, paara saazuo ha.
Yinɛ tiɛ a tuure kãra la mɛ.
Bo' en wuu eŋa en bo' se'em la, lebehe yɔ a be'em la sugum nuuren buyi'.
Pirɛ a wanɛ sugum nuuren buyi' la daam kpe'eŋo bo' en wuu eŋa en pirɛ se'em bo' la.
Wuu eŋa en daa pa'ali a mɛŋa se'em, dɛla se'em fai a na'am puan la, lebehe namehegɔ la susageŋɔ bala mɛa bo' en.
Wuu en diŋɛ yele a suuren ti, ‘N dela pɔge naba, n dagi pokuurɛ, susageŋɔ kan malum paaɛ mam la.’ Bala zuo, la kan yuue la a namehegɔ en sigeri a zuo na; nɔyalegerɛ, la kaahega la kom pɛɛlega.
Bugum wan taaɛ en di ta bugehe bugehe.
Se'ere en sɔi la, Kpe'eŋo daana la, Daana Yinɛ la en gakeri en la.” Ti timpaberɛ wa zuo naduma sɛba en tuni yaluntuuma la en, gee dɛla fai a puan la, wan kɛla gee si'ina a zuo, ba han ta nyɛ en diti bugum ti a zu'uhi gulegera la.
Ba wan zɛ'a zaaɛ zaarɛ ha ti dabeem kɛ̃ ba, la namehegɔ seko en sigeri a zuo la.
Ba wan yɛta yeti, “Wai, wai, tinkãtɛ la, Babilɔn tinkãtɛ la.
Nananawa ma'a ti gakerɛ dina sige fum zuo ŋwana na.” Ti timpaberɛ wa zuo leebeduma wan kɛla gee si'ina a zuo, se'ere en sɔi la, nɛra ka le da'ara ba lɔgerɔ la.
Ba lɔgerɔ la en de salema, salempɛɛlega, nunɔm zɔtɔ la peranini, tanpɛɛla, tanmɔla, tansaala, tansaalehi mɔlɔ, la dɔsunɔ yima yima, la wɔbenyɛna lɔgerɔ yima yima, la dɔsunɔ lɔgerɔ yima yima, nyɔgum, kuto, la bɔrumbɔlehi kuga, sinamɔn tiihi kaam, puuro seto en tari nyɛlum, digelum, la Mɛɛ, nyuuŋo suŋɔ puuro, daam, olive kaam, kisuma zom la mui, nii, piihi, yiiri la yiiri toto, la nɛresaaleba vom ti ba kɔɔha ba da'aba.
“Fum lɔgesuma seto ti fum sia bɔta la woo tole ya gee bahɛ hɔ, ti fum dikãresuma la za'a tole, fum lɔgeseto woo en nyagere la za'a bɔregɛ mɛ gee bahɛ hɔ, kan le malum lebe na.” Leebeduma sɛba en sɔi lɔge tuna woo la, sɛba en doohe fum puan pãrɛ la za'a wan zɛ'a zaaɛ zaarɛ ha la dabeem, wuŋerɛ se'ere en sigeri fum zuo la, kɛla gee si'ina baha na.
“Wai, wai, tinkãtɛ la, en daa ni bagɛ ka mɛŋa la fusunɔ la, bagɛ ka mɛŋa la fumɔlɔ suma, en gulɛ la salema, bãhi, la peranini, ti nananawa ma'a ti lɔge tuna woo mɛlum.” Ti uurenɔ kãra kpɛ'ɛnduma, sɛba en tari uurenɔ tuna, la sɛba woo en dole ko'kãtɛ la zuo kɔɔha la za'a ze' la zaaɛ zaarɛ ha, gee kaaha baha na, ban nyɛ ti a taaɛ bugum dita, ti a zu'uhi gulegera na la.
“Tinkani en boi wuna la tinkãtɛ kana wa?” Gee nyaa vaara tintɔnɔ yɛɛla ba zuto, gee kɛla gee fabela, kaaha vɔɔla yeti, “Aba, aba, tinkãtɛ wa, Fum zi'an ti sɛba woo en tari uurenɔ fum ko'kãra wa zuo, pãrɛ la lɔgerɔ.
Gee nananawa ma'a en bala ti tiŋa wa gã'a voore wa.
Nyɛɛna ya baha a zuo na saazuo duma wa, yamam nɛresunduma, tuntuneba, la nɔtɔgeheba wa, nyɛɛni ya.
Se'ere en sɔi la, Yinɛ gakɛ en mɛ ya zuo.” Ti suŋera ayima en de bunkpe'eŋo ɔ̃begɛ kugere en ani wuu nɛɛrɛ kugekãtɛ en ka tari makerɛ la lobe bahɛ ko'kãtɛ puan, gee yeti, “Gbiregere dina taaba en wan lubɛ Babilɔn tinkãtɛ wa ti ka, kan le malum bɔna.
Kɔlɔ ŋmɛ'a kan le bɔna, ti baam baanduma, la nyiihe, la benkuna peebego, kan le wuna fum puan le yɛ'ɛha ti se'em daana en mi' koohego kan le bɔna fum puan yɛ'ɛha Nɛɛŋɔ kuga dameŋa, kan le bɔna fum puan yɛ'ɛha.
Butolela bugum niihum, kan le niiɛ fum puan, ti pɔge dita kua, la sire-ɛla kua kan le bɔna fum puan.
Se'ere en sɔi la, fum leebeduma la en daa de tiŋa wa zuo nɛrekãreba, ti fum dikɛ fum nini la pã'ahɛ tihi wa za'a.
Fum en ka'ahɛ nɔtɔgeheba la, la nɛresunduma la za'a ziim, la sɛba woo ti ba kɔrum ba la su'a timpaberɛ wa zuo la.”
Saazuo Nyɛɛŋɔ Ŋwana en tole la, ti mam wum ti sɛla ana wuu nɛrekuuŋɔ kuuhi la, tinsuŋan ha, yɛta yeti, “Haleluya!
Faarɛ, la suŋa, la kpe'eŋo dɛna tu Yinɛ dinɛ, A gakerɛ dela yelemɛŋerɛ la tuuntɔɔ.
A gakɛ yiyɛkɛka wa en doohe galum timpaberɛ wa za'a la, a yaalegɔ la mɛ, gee lerege en ka'ahɛ yamehi la ziim la.” Ti kuuhi wa le voole pa'ahɛ yeti, “Haleluya a zu'uhi en bala gulegera ka ba'aha la.” Ti kiinduma pihiyi' la banaahi la, la bunvɔɔhi banaahi la, lu tiŋa na'ahɛ Yinɛ en zi' na'am kuka kãtɛ la zuo la yeti, “Amɛn.
Haleluya!” Ti na'am kuka kãtɛ la puan, kua ze'ele bini na yeti, “Pɛgɛ ya tu Yinɛ la, yamam a yamehi wa woo, yamam sɛba en zoti en wa, tarenduma, la kpɛ'ɛnduma za'a.” Ti mam wum ti sɛla ana wuu nɛrekuuŋɔ kuuhi la, damena wuu ko'kiŋɔ en sũni la, damena wuu saa en dameni la, kaaha baha na yeti, “Haleluya!
Tu Daana Yinɛ la, Gani za'a Daana la eŋa en de naba.
Bahɛ ya ti tu nyɛɛna, gee zɛkera a yu'urɛ, gee bo' ya en pɛka, se'ere en sɔi la, Pebila la pɔgedire la paaɛ ya, ti a pɔga la me maahum ka mɛŋa suŋa ba'ahɛ, Eŋa ti ba bo' en sore ti a bagɛ a mɛŋa la fusunɔ en nyagere gee pelege,” fusunɔ la dela nɛresunduma la tuuntɔɔ tuuma la.
Ti suŋera la yele mam yeti, “Gulehɛ dina wa: Sum boi mɛ la sɛba ti ba yi' ba, ti ba wa'am Pebila la pɔgedire zaanuurɛ dia la puan na la.” Gee le yele mam yeti, “Yele dina wa dela Yinɛ mɛŋa yelemɛŋerɛ yetɔgum.” Ti mam nyaa lu a nama tiŋa ti n na'ahɛ en, gee a yele mam yeti, “Da iŋɛ bala!
Mam dela fum tuntuna tadaana bɔna la hɔ, la fum tansugere la en gurɛ Yezu yelehum muulegɔ kankaŋi la.
Na'ahɛ Yinɛ!
Se'ere en sɔi la, Yezu yelehum la muulegɔ en de purega sia.” Se'em en yage Yeeho pɛɛlega zuo la Ti mam nyɛ ti tinsuŋan yu'ɛ, ti mam yeti n bihɛ, ti yepɛɛlega en ze bini!
Ti se'em en ba' bɔ la yu'urɛ yi'ira Sakerɛ la Yelemɛŋerɛ, a tari la tuntɔɔnɛ gakera nɛreba, gee zabera.
A nini ani mɛ wuu bugum peelum la, ti muhi kekeko vuga a zuo, ti a tara yu'urɛ en gulehɛ lama en, ti se'em kan malum baŋɛ dɛ, han dagena a mɛŋa ma'a.
A bagɛ la fuo en dikɛ luhɛ ziim puan, ti a yu'urɛ yi'ira Yinɛ yelehum.
Ti tinsuŋan pɛntiireba la, yɛ ba fusunɔ en de pɛɛlega gee nyagera, dɔla se'em en yage yepɛɛlega wa zuo.
Ti su'a ze'ele a nuuren yehe na, sɔ'sɛka ti a wan dikɛ zabɛ tihi nyaŋɛ, sooe si biha la pɛregerɛ.
A wan sagum daam ŋmɛkerɛ zi'an la, la Gani za'a Yinɛ wa sunsunyiim tuulɛ.
A fuo zuo, la a gbere zuo, a tari la yu'urɛ ti ba gulehɛ bini yeti, “Naduma naba, la Daanduma Daana.” Ba nyaŋɛ bunsilemasio la, la a pɛntiireba la Ti mam nyɛ ti suŋera ayima ze' yintule puan, ya'ɛ la kɔkɛ'ɛŋa yi' niihe woo en ɛgeri saazuo wa yeti, “Wa'am ya na, lagehɛ ya na di Yinɛ zaanuurɛ dikãtɛ ti a maahum.
Wa'am ya na gɔ' naduma ihe nɛnɔ, pɛntiireba nɛhi duma ihe nɛnɔ, pahi duma ihe nɛnɔ, yiiri la i ba'areba ihe nɛnɔ, nɛrawoo nɛnɔ, sɛba en boi fai, la sɛba n de da'aba ihe nɛnɔ, la tarenduma la kpɛ'ɛnduma ihe nɛnɔ.” Ti mam nyɛ ti bunsilemasio la, la timpaberɛ wa zuo naduma, la ba pɛntiireba, ti ba lagehɛ taaba ti ba tɛ' pɛɛma la se'em en ban' yepɛɛlega la, la a pɛntiireba la.
Ti ba nyɔkɛ bunsilemasio la, la a nɔtɔgehe pumparenduma la en daa ze'ele a nɛŋan tum nyalema sɛ'a, pã'ahɛ sɛba en to'e bunsilemasio la daalehum la, la sɛba en na'ahɛ bunsilemasio la naanɛ la.
Bana bayi' wa, ba dikɛ ba lobe la voto bahɛ bugum mɔgerɛ la ti tahi bugum dita ka kiŋera la puan.
Gee ti sɛba woo en gee la, se'em en ban' yepɛɛlega la su'a en kɔrum ba za'a, sɔ'sɛka en ze'ele a nuuren yehe na la.
Ti niihe za'a sãɛ di ta siiɛ.
Yuuma Tuhere saŋa Ti mam nyɛ ti suŋera ze'ele saazuo sigera na, ti a nu'uhen, a zãli la kparehega sɛka en tari kparegera boko seko en boi tiŋa tiŋa ha la, la zɔregɔ kãtɛ.
Ti a nyɔkɛ bunsɛla la, diimen diimen wɔbekimɔ se'em yu'urɛ en yi'iri Sagena, la Sitaani la, lu' en biŋe yuuma tuhere, dikɛ en lobe bahɛ bilam kpãrɛ en gee li' en lebehe ha, ti a da le nyaŋɛ pã'ahɛ nɛreba, gura ti yuuma tuhere la ta ba'ahɛ.
Ŋwana han tole, la dela ba le yu'ɛ en bahɛ na, ti la le iŋɛ fii.
Ti mam nyɛ na'am kugehi, ti sɛba en zi' si zuto la, ba bo' ba la paŋa ti ba gakera.
Mam me nyɛ sɛɛhi en de sɛba ti ba fige ba zuto, ban nam Yezu, gee muula Yinɛ yelehum la zuo.
Bama ka lagum pu'uhɛ bunsilemasio la bii a naanɛ la, bii ba to'e a daalehum la ba gbɛ'ɛran bii ba nu'uhen.
Ba vo'e me na, dɛna kiinduma, la Kiresta yuuma tuhere la puan.
(Gee sɛba woo en pun ki la, ka lagum vo'e na sankaŋa puan la, gura ti yuuma tuhere la ta ba'ahɛ.
Yia vo'ore en ŋwana) Sum, la tuntɔɔnɛ dela sɛba en ta lagum vo'e yia vo'ore la dinɛ.
Bana ti kum buyi' la ka le tana la.
Gee ba wan dɛna malema duma bo' Yinɛ, la a Kiresta la, gee dɛna kiinduma la en, yuuma tuhere la puan.
Sagena la ba'ahegɔ Yuuma tuhere la han ta ba'ahɛ, ba wan bahɛ Sitaani la yehe a paka zi'an la puan na.
A wan yehe na ti a pã'ahɛ nɛreba en boi timpaberɛ wa luga anaahi wa puan za'a.
Gɔg la Magog, la a lagehɛ ba ti ba tɛ' pɛɛma.
Ba kãlɛ zo'e mɛ wuu kulaa tintombi'ihego la.
Ti ba lagehɛ kiŋɛ zom timpaberɛ wa zuɔ la gɔbega, kiŋɛ ta kaaɛ nɛresunduma bɔŋa zi'an la, la tinkãtɛ la mum, gee bugum en ze'ele saazuo na di ba za'a filam.
Ti Sagena se'em en pã'ahɛ ba la, ba lobe eŋa bahɛ la bugum mɔgerɛ la en diti la tahi bugum la puan, zi'an ti bunsilemasio la, la a pumpã'ahum nɔtɔgeha la bɔna la, ti ba bɔna mɛlehegɔ puan bulika la yu'uŋɔ za'a, ka malum tara ba'ahegɔ.
Kum gakerɛ Ti mam nyɛ ti na'am kuka kãtɛ pɛɛlega en ze', ti se'em en zi' ka zuo la, timpaberɛ wa la saazuo wa mɛlum mɛ a nɛŋan ti zi'an ka bɔna bo' ba.
Ti mam nyɛ ti sɛba en ki la, nɛre kãreba la tarenduma, zɛ'a na'am kuka kãtɛ la nɛŋan, ti gɔnɔ lagehɛ, gee ti gɔŋɔ kuyima me lakɛ, gɔŋɔ seko en de vom gɔŋɔ la, ti ba gakɛ sɛba en ki la, doohe la ban tum sɛla wuu lan gulehɛ se'em gɔnɔ la puan la.
Ti ateko dikɛ sɛba en ki bu puan la tihɛ, ti kum la ki'intiŋa dikɛ sɛba en ki ba puan tihɛ, ti ba gakɛ ba za'a doohe ban tum sɛla la.
Ti ba nyaa lobe kum, la ki'intiŋa bahɛ bugum mɔgerɛ la puan.
Kum buyi' zi'an la en bala en de bugum mɔgerɛ la puan la, ti se'em woo yu'urɛ ti ba ka nyɛ ti de gulehɛ bɔna vom gɔŋɔ la puan la, ba lobe a daana bahɛ la bugum mɔgerɛ la puan.
Saazuo Paalega, la Timpaberɛ Paalega Ti mam nyɛ saazuo paalega, la timpaberɛ paalega, se'ere en sɔi la, yia saazuo la, la yia timpaberɛ la mɛlum mɛ, ti ateko ka bɔna.
Ti mam nyɛ tuulum tiŋa la, Yerusalɛm paalega, ti ka ze'ele saazuo ha, Yinɛ zi'an, sigera na, ti Yinɛ maahum ka wuu pɔka en nɔm yɛ'a sire-ele la.
Ti mam wum ti kɔkɛ'ɛŋa ze'ele na'am kuka kãtɛ la zuo tɔgɛ bahɛ na yeti, “Bihɛ, Yinɛ yire en bala bɔna la saaleba wa.
A wan bɔna la ba, dɛna ba Yinɛ, ti ba dɛna a nɛreba, Yinɛ mɛŋa en wan bɔna la ba.
A wan duuhe nintahɔ woo ba ninin bahɛ.” Kum kan le bɔna.
Si'iŋɔ la kɛlega, la too kan le bɔna, Se'ere en sɔi la, yia yɛla la tole ya.
Ti se'em en daa zi' na'am kuka kãtɛ la zuo la yeti, “Bihɛ, n iti sɛla woo la paalega.
Gee me yele pa'ahɛ yeti, Gulehɛ ŋwana wa biŋe, se'ere en sɔi la, yetɔge buna wa dela sakerɛ gee dɛna sira.” Ti a nyaa yele mam yeti, “La tum ya.
Mam en de Alifa, la Omega, Pi'ileŋo, la Ba'ahegɔ.
Sɛba ti ko'nyuuro tara ba, n wan bo' ba ko'om ti la dɛna bo'olum, ze'ele vom ko'om kulaa la puan na.
Se'em en nyaŋɛ la, en wan to'e lɔge tuna, ti n dɛna a Yinɛ, ti a dɛna n bia.
Gee han dɛna dabɛɛbehi la, la sɛba en ka sakɛ la, sɛba ti ba galum ba la, la nɛrekuureba la, yaluntuuma duma la, sɔ̃niniduma, bage kaabereba, la pumparenduma la za'a, ba bɔŋa zi'an ta bɔna la bugum mɔgerɛ la ti tahi taaɛ bugum dita la puan.
Yi'i kum la en bala.” Yerusalɛm paalega la lilegere Ti suŋereba bayopɔi la ayima, se'em en zãli ni laahi siyopɔi la en pirɛ la ba'ahegɔ namehegɔ kãra ayopɔi la, wa'am na yele mam yeti, “Wa'ana, n wan pa'alɛ hɔ pɔka la en yeti ka ele la.
Pebila la pɔga la.” Ti a dikɛ mam sia puan, tara mam kiŋɛ zoore kãtɛ, zoore en wugɛ, ta pa'alɛ mam tuulum tiŋa Yerusalɛm, en ze'ele saazuo, ze'ele Yinɛ zi'an sigera na la.
Ti ka tari Yinɛ suŋa, nyagera wuu salema zɔtɔ la, nyagera wuu kugesuma la, ana yilaam wuu bihɛ nyagera la.
Ti nangoone kãtɛ, wugɛ kaaɛ ka, ti ka tara nayahi pia la siyi, ti suŋereba pia la bayi' la gura nayahi la.
Ti nayaŋa woo puan, ba gulehɛ la Izirale yizuto pia la tuyi' la yu'ura labelɛ bini.
Dapɔya bɔba, nayahi sitã, zuɔ bɔba nayahi sitã, gɔbega bɔba nayahi sitã, zanɔya bɔba nayahi sitã.
Ti tiŋa la nangoone la me tara ɛ̃ba pia la ayi', ti ɛ̃berɛ woo puan, Pebila la tuntuneba pia la bayi' la yu'ura en gulehɛ labelɛ ɛ̃berɛ woo puan.
Suŋera se'em en tɔgeri bɔ'ɔra mam la zãli la magehegɔ doore en de salema, ti a magehɛ tiŋa la, la ka nayahi la, la ka nangɔɔma la.
Tiŋa la gã' la mɔkɔ mɔkɔ, ti ka luga la woko dɛna buyina la ka yaleŋa.
Ti a magehɛ tiŋa la, la a salema magehegɔ doore la, ti ka woko dɛna miila tuhere la kɔbehi sinuu.
Tiŋa la woko,la ka yaleŋa, la ka saazuo woko dela buyina.
Gee me makɛ nangɔɔma la, ti bamam me dɛna santira kɔbega, la santira pihinaahi la anaahi.
Nɛreba en makere se'em en bala ti suŋera wa daa mageha la.
Kuga suma en nyagere ti ba dikɛ mɛ nangɔɔma la kaaɛ tiŋa la, gee salema ma'a en ani yilaam ti ba dikɛ mɛ tiŋa la mɛŋa.
Tiŋa la nangɔɔma ɛ̃ba la, ba gulɛ de mɛ la kuge suma yima yima kaaɛ.
Yia ɛ̃berɛ kugere la dela kuge dɛlemadɛtɔ la sɔbele puuhego, yi'i dela kuge sɔbele puuhego, ta'a dela, kuge pumpɔreŋɔ, naahi dela, kuge sunɛ en nyageri, bunuu dela, kuge mɔlegɔ buyoobe dela, kuge saala en nyagere, buyopɔi dela, kuge dɔboolum, bunii dela, kuge sɔbelegɔ en de dɛlemadɛtɔ.
(Beril), buwai' dela, kugere en de dɔboolum.
(Topazi), pia dela kuge dɛlemadɛtɔ (Kiresopirase), pia la buyina dɛna kugemɔlegɔ dɔboolum (Yasinte), ti pia la buyi' dɛna, kuge-mɔlepeelego, (Ametesite) Ti nayahi pia la siyi la, kayina woo dela nunɔm lɔkɔ.
Ti tiŋa sadɔtɔ la woo dɛna salema nyagera wuu kɔleba la.
Mam ka nyɛ pu'uhegɔ yire tiŋa la puan, se'ere en sɔi la, ka pu'uhegɔ yire dela Daana Yinɛ la, Gani za'a Daana la, la Pebila la mɛŋa.
Ti wuntɛɛŋa bii ŋmarega niihum yele ka pakɛ tiŋa la, se'ere en sɔi la, Yinɛ suŋa la niihum la en de tiŋa la bugum, ti ka butolela dɛna Pebila la.
Tihi za'a wan bihera la a niihum buna kina, ti timpaberɛ wa zuo naduma wan tari ba suŋa wa'am la ka puan na.
Tiŋa la nayahi kan malum yu, ti yu'uŋɔ me kan bɔna ka puan.
Nɛreba wan zɛ'ɛta tihi tara ba pɛka, la ba na'ahegɔ kina ka puan na.
Gee sɛla en de galeŋɔ lɔkɔ kan kɛ̃ ka puan, bii se'em en iti be'em bii pumpɔreŋɔ tuuma.
Gee sɛba ma'a yu'ura en gulehɛ bɔna Pebila la Vom gɔŋɔ la puan.
Vom Kulaa Ti suŋera wa pa'alɛ mam kulaa sɛka en tari vom ko'om la, ti ka nyagera, ana yilaam, ze'ele Yinɛ, la Pebila la na'am kuka kãtɛ la puan zɔta na, dɔla tiŋa la tiŋasuka palɛ la.
Ti kulaa wa luga la za'a, vom tia la en ze' bini, wuna wala yima yima, pia la ayi', ŋmarega woo.
Ti tia la vɔtɔ dɛna tibegɔ tibera tihi nɛreba.
Sɛla en de be'em lɔkɔ kan le puta bilam.
Gee na'am kugekãtɛ en de Yinɛ la Pebila la dinɛ la wan bɔna bilam, ti a yamehi la na'aha en.
Ba wan nyɛ a nɛŋa, ti a yu'urɛ gulehɛ lama ba gbɛ'ɛra.
Ti yu'uŋɔ kan le bɔna.
Nɛreba kan le bɔta bugum bii butolela, bii wuntɛɛŋa.
Daana Yinɛ la en wan dɛna ba niihum, ti ba dɛna naduma wuuha ka tara ba'ahegɔ.
Ti suŋera la yele mam yeti, “Yelehum buna wa dela sakerɛ gee dɛna sira, se'ere en sɔi la, Daana la, Yinɛ se'ere en sɔi nɔtɔgeheba la sɛɛhi la, en tum a suŋera wa na, ti a pa'alɛ a yamehi wa sɛla en yeti la iŋɛ nananawa.” “Bihɛ, n kini mɛ kalam kalam na!
Sum wan bɔna la fum se'em daana en gurɛ nɔtɔgeheba yelehum la en boi gɔnkuna wa puan la suŋa suŋa.” Ba'ahegɔ la maalegɔ Mam Yɔn, mam de se'em en wum gee nyɛ yele ana wa.
Mam wum gee nyɛ a la, mam lu la tiŋa suŋera sɛka en pa'alɛ mam yele ana wa la nama tiŋa ti n na'ahɛ en.
Gee a yele mam yeti, “Fum dagi fum na'ahɛ mam, mam me dela fum tuntuna tadaana, la fum taaba la, la nɔtɔgeheba la, la sɛba woo en dole gɔnkuna wa yelehum la.
Bala na'ahɛ Yinɛ ma'a.” Ti a yele mam yeti, “Da pi' gɔŋɔ wa purega yelehum wa, se'ere en sɔi la, saŋa la pɔri mɛ.
Bahɛ ti se'em en tuni be'em, kelum tuna a be'em, ti se'em en tuni a dɛgerɔ tuuma, kelum tuna a dɛgerɔ tuuma, ti se'em en de tuuntɔɔ kelum vɔna tuuntɔɔ, ti se'em en de tuulum nɛra, kelum vɔna a tuulum vom.” “ Bihɛ, n kini mɛ kalam kalam na, n tari n yɔɔrɛ mɛ, ti n yɔ nɛra woo en tum se'em.
Mam n de Alifa, la Omega, yia la pooren, Pɔhega la ba'ahegɔ.” Sum wan bɔna la sɛba en pee ba futo, bala ti ba wan tara sore ti ba paaɛ vom tia la, gee me ta'am doohe tiŋa la nayahi la puan kɛ̃.
Yiŋa la ha, baahi, sɔ̃niniduma, yaluntuuma duma, nɛrekuureba, la bage kaabereba, la sɛba woo en nɔŋɛ gee tuna pumpɔreŋɔ tuuma en boi bilam.
“La dela mam Yezu en tum n suŋera fum zi'an na, ti a yele fum, lageŋɔ zi'ihi la yɛla.
Mam en de nyɛgerɛ la, gee dɛna Deviti yaaŋa la.
Mam en de bulika beŋma'arɛ la.” Sia la, la pɔgeditiga la yeti, “wa'ana.” Bahɛ ti se'em woo en wum yelehum wa yeti, “Wa'am na.” Gee bahɛ ti se'em woo ti ko'nyuuro tari en wa'am na.
Bahɛ ti se'em woo en boti, wa'am na to'e vom ko'om wa ti bu dɛna bo'olum bo' en.
N kageri se'em woo en wum gɔŋɔ kuna wa purega wa.
Ti se'em han dikɛ sɛla pa'ahɛ bini, Yinɛ me wan dikɛ too seko woo ti a tɔgɛ ku yele gɔŋɔ wa puan la, pa'ahɛ a daana zuo.
Se'em me han yehe sɛla gɔŋɔ wa purega wa puan bahɛ, Yinɛ me wan yehe nɛra eŋa daana tɔtɛ en de se'em vom tia la puan, la tuulum tiŋa la ti ba tɔgɛ ba yele gɔŋɔ wa puan la bahɛ.
Se'em daana en nyɛ yele ana wa la yeti, “Yelemɛŋerɛ, n kini la kalam kalam na.” Taari, wa'am na Daana Yezu.
Daana Yezu zu'uhegɔ, bɔna la nɛresunduma la woo.
Azezi-krisi yaabdõma yelle Azezi n de Adavidi yɩɩŋa, la Abraham yɩɩŋa yaabdõma n wãna: Abraham n dɔgɛ A'izakɩ, tɩ A'izakɩ dɔgɛ Azakɔbɩ, tɩ Azakɔbɩ dɔgɛ Azuda, la a kẽendõma, la a yɩbsɩ.
Tɩ Azuda la a pɔga Atamaarɩ dɔgɛ Afarɛsɩ la Azara, tɩ Afarɛsɩ dɔgɛ A'ɛsrɔm, tɩ A'ɛsrɔm dɔgɛ Aram, tɩ Aram dɔgɛ Aminadabɩ, tɩ Aminadabɩ dɔgɛ Anaasõ, tɩ Anaasõ dɔgɛ Asalmõ.
Tɩ Asalmõ la a pɔga Arahabɩ dɔgɛ Aboozɩ, tɩ Aboozɩ la a pɔga Aruti dɔgɛ A'obɛɛdɩ, tɩ A'obɛɛdɩ dɔgɛ Azese.
Tɩ Azese dɔgɛ naba Adavidi.
Tɩ Adavidi daan di A'uuri pɔkõorɛ, tɩ ba dɔgɛ Asalomõ.
Tɩ Asalomõ dɔgɛ Aroboam, tɩ Aroboam dɔgɛ Abiya, tɩ Abiya dɔgɛ Aza.
Tɩ Aza dɔgɛ Azozafatɩ, tɩ Azozafatɩ dɔgɛ Azoram, tɩ Azoram dɔgɛ A'oziasɩ.
Tɩ A'oziasɩ dɔgɛ Azɔtam, tɩ Azɔtam dɔgɛ Akaazɩ, tɩ Akaazɩ dɔgɛ A'ezekiasɩ.
Tɩ A'ezekiasɩ dɔgɛ Amanase, tɩ Amanase dɔgɛ Amõ, tɩ Amõ dɔgɛ Azoziasɩ.
Tɩ Azoziasɩ dɔgɛ Azekoniyasɩ la a yɩbsɩ.
Wakat-ẽŋa tɩ ba yõgɛ Ɩsrayɛlɩ dõma tarɩ sẽŋɛ Babilɔnɩ.
La ban paagɛ Babilɔnɩ na poorʋm, tɩ Azekoniyasɩ dɔgɛ Asalatɩyɛlɩ, tɩ Asalatɩyɛlɩ dɔgɛ Azorobabɛlɩ.
Tɩ Azorobabɛlɩ dɔgɛ Abiyuudɩ, tɩ Abiyuudɩ dɔgɛ A'eliakim, tɩ A'eliakim dɔgɛ Azɔɔrɩ.
Tɩ Azɔɔrɩ dɔgɛ Asadɔkɩ, tɩ Asadɔkɩ dɔgɛ Akim, tɩ Akim dɔgɛ A'eliyuudɩ.
Tɩ A'eliyuudɩ dɔgɛ A'eleazaarɩ, tɩ A'eleazaarɩ dɔgɛ Amatã, tɩ Amatã dɔgɛ Azakɔbɩ.
Tɩ Azakɔbɩ dɔgɛ Azozɛfʋ n de Amaari sɩra la.
Amaari ẽŋa n dɔgɛ Azezi tɩ ba wi'iri Krisi la.
Lan pĩ'ilum na Abraham wa paagɛ Adavidi, de la zamãana pia la anaasɩ.
Lan sẽŋɛ la Adavidi wa paagɛ ban yõgɛ Ɩsrayɛlɩ dõma sẽŋɛ Babilɔnɩ na, de la zamãana pia la anaasɩ.
Ban yõgɛ Ɩsrayɛlɩ dõma sẽŋɛ Babilɔnɩ wa paagɛ Krisi la, de la zamãana pia la anaasɩ.
Azezi-krisi dɔka yelle Azezi-krisi dɔka daan ẽŋɛ la wãna: A ma Amaari daan yetɩ a ele la Azozɛfʋ, la ba daan nãn ka gã'arɛ la taaba, dee tɩ a tara pʋʋrɛ, la de la Nawẽnnɛ Sɩa n botɩ a tara pʋʋrɛ la.
La Azozɛfʋ n daan yetɩ a di ẽ na de la nẽr-sõŋɔ, a ka boorɩ tɩ a ẽŋɛ ẽ yãnnɛ nẽrba nifum, a daan tẽ'esɛ mɛ tɩ a basɛ ẽ sĩm.
La ẽn daan tẽ'esrɩ bɛla la, tɩ Zuudãana Nawẽnnɛ malɛka wa'am wa puke a mẽŋa pa'alɛ ẽ zãasŋɔ pʋam yele ẽ yetɩ: «Azozɛfʋ, Adavidi yɩɩŋa, da zoe dabeem, di Amaari tɩ a dɛna fʋ pɔga, pʋʋrɛ la tɩ a tarɩ la de la Nawẽnnɛ Sɩa n bɔ ẽ.
A wʋn dɔgɛ la budibla, tɩ fʋ sɩ a yʋ'ʋrɛ tɩ Azezi, la de ẽŋa n wʋn fãagɛ a nẽrba la ba tõon-be'ero pʋam basɛ.» Bõn-bãma wuu ẽŋɛ mɛ tɩ Zuudãana Nawẽnnɛ n yʋʋn botɩ a nõtɔ'ɔsa la yele se'em na n ẽŋɛ.
A yʋʋn yetɩ: «Bɩsɛ-ya, pugla n nãn ka mi bʋraaga wʋn yõkɛ pʋʋrɛ dɔgɛ budibla, tɩ ba wi'ira a yʋ'ʋrɛ tɩ A'emanuwɛlɩ.» A võorɛ de la Nawẽnnɛ boe la tɩ lɛ.
Tɩ Azozɛfʋ nẽegɛ, ẽŋɛ wʋ Zuudãana malɛka la n yele ẽ se'em na, di a pɔga la.
La a daan ka gã'arɛ la ẽ, halɩ tɩ a wa dɔgɛ budibla la, tɩ a sɩ bia la yʋ'ʋrɛ tɩ Azezi.
Bãŋrɩba sẽŋɛ ka yẽ Azezi Ba daan dɔgɛ Azezi la Bɛtelɛm n boe Zude so'olʋm, se'emwẽnnɛ tɩ A'erɔdɩ de naba la.
Tɩ bãŋrɩba ze'ele dapɔa bɔba wa'am Zerizalɛm, wa soke yetɩ: «Bia la tɩ ba dɔgɛ la boe la bɛ, sɛka n wʋn dɛna Zifdõma naba la?
Tõma yẽ la a wõrbiire dapɔa bɔba, bɛla ĩyã tɩ tõma wa'am tɩ tɩ nã'asɛ ẽ.» La naba A'erɔdɩ n daan wõm bɛla la, ẽŋa la Zerizalɛm dõma wuu yɛm n yɔɔrɩ.
Tɩ A'erɔdɩ daan lagsɛ kãabgɔ kẽma nẽŋadõma, la lɔɔ karẽnsãandõma la wuu, soke ba yetɩ: «Tẽn-kãna tɩ ba wʋn dɔgɛ Krisi la?» Tɩ ba yele ẽ yetɩ: «Bɛtelɛm n boe Zude so'olʋm na, se'ere n soe la, Nawẽnnɛ nõtɔ'ɔsa la yʋʋn gʋlsɛ yele la wãna: ‹Bɛtelɛm n de tẽn-pɩka, fʋ ka pɔ'ɔgɛ Zude so'olʋm tẽn-kãra la pʋam, se'ere n soe la, nẽra n wʋn yese fõn pʋam dɛna nẽŋadãana bɩsra Ɩsrayɛlɩ dõma n de mam nẽrba la yelle.› » La A'erɔdɩ sʋgɛ mɛ wi bãŋrɩba la soke ba bãŋɛ wẽnse'ere tɩ wõrbiire la yese, dee tõm ba yetɩ: «Sẽŋɛ-ya Bɛtelɛm ka ɛ soke bãŋɛ bia la yelle sõŋa sõŋa, la ya sãn yẽ ẽ, ya leme wa'am wa yele mam tɩ mam mẽ sẽŋɛ ka nã'asɛ ẽ.» La ban wõm naba la yetɔga la, ba sẽnnɩ mɛ wɛ'ɛsa, darɛ le yẽ wõrbiire la tɩ ba daan yẽ dapɔa bɔba la n tole ba nẽŋa, tarɩ ba halɩ ka paagɛ bia la n boe zẽ'e-sɛka la ze'ele.
La ban daan yẽ wõrbiire la, ba sũure ẽŋɛ yẽlʋm mɛ halɩ zozo'e.
Tɩ ba kẽ yire la pʋam yẽ bia la, la a ma Amaari, ka dũma tẽŋa bia la nẽŋam nã'asɛ ẽ, dee lorge ba lɔgrɔ loose ban tarɩ sɛla la bɔ ẽ.
Ba daan de la sãlma, la tɩdarɛ, la miiri n tarɩ yũuŋ-yẽlga.
Tɩ Nawẽnnɛ daan kã'an ba zãasŋɔ pʋam yetɩ, ba da le doose naba A'erɔdɩ zẽ'am, bɛla tɩ ba daan doose sore ayẽma lebe kule ba tẽŋa.
A'erɔdɩ boorɩ tɩ a kʋ Azezi Bãŋrɩba la n fõrgɛ la, tɩ Nawẽnnɛ malɛka puke a mẽŋa pa'alɛ Azozɛfʋ zãasŋɔ pʋam, yele ẽ yetɩ: «Isge tarɩ bia la, la a ma la zoe sẽŋɛ Ezipti ka bɔna bilam halɩ tɩ m le wa yele fʋ se'ere.
Se'ere n soe la, naba A'erɔdɩ wʋn ɛɛra bia la mɛ tɩ a kʋ.» Tɩ Azozɛfʋ isge yʋ'ʋŋɔ tarɩ bia la, la a ma la sẽŋɛ Ezipti, ka bɔna bilam halɩ tɩ A'erɔdɩ wa ki.
La ẽŋɛ la bɛla, tɩ Zuudãana Nawẽnnɛ n yʋʋn botɩ a nõtɔ'ɔsa yele se'em na ẽŋɛ.
A yʋʋn yetɩ: «Mam wi m Dayʋa la n boe Ezipti la tɩ a wa'am.» La A'erɔdɩ n daan bãŋɛ tɩ bãŋrɩba la pã'asɛ ẽŋa mɛ na, a sũure n yĩige halɩ, tɩ a tõm nẽrba yetɩ ba sẽŋɛ Bɛtelɛm, la tẽn-sɛba n boe a kẽnkɛrsɩ la wuu ka kʋ budim-sɛba wuu n masɛ wʋ yʋʋma ayi, la sɛba n ka paagɛ bɛla la, wʋ ẽŋa n daan soke bãŋrɩba la bãŋɛ se'emwẽnnɛ tɩ wõrbiire la yese la.
Bɛla tɩ Nawẽnnɛ nõtɔ'ɔsa Azeremi n yʋʋn yele se'em na ẽŋɛ.
A yʋʋn yetɩ: «Ba wõm tagursi Rama tẽŋa, kʋʋnɔ la fablɩgɔ zozo'e.
La de la Arasɛlɩ n kellɩ a kɔma yelle, tɩ ba pã'asra ẽ tɩ a ka sakra tɩ a go'oge.
Se'ere n soe la, a kɔma la ka le bɔna.» La naba A'erɔdɩ daan wa ki mɛ, tɩ Zuudãana malɛka puke a mẽŋa pa'alɛ Azozɛfʋ zãasŋɔ pʋam Ezipti, yele ẽ yetɩ: «Isge tarɩ bia la, la a ma la lebe Ɩsrayɛlɩ tẽŋa, se'ere n soe la, sɛka n daan eerɩ bia la tɩ a kʋ la ki mɛ.» Tɩ Azozɛfʋ isge tarɩ bia la, la a ma la kule Ɩsrayɛlɩ tẽŋa.
La a daan wõm mɛ tɩ Arkelawusi n sɔɔgɛ a sɔ A'erɔdɩ zẽ'am di Zude na'am.
Tɩ a daan zoe dabeem ka sẽŋɛ Zude so'olʋm.
Tɩ Nawẽnnɛ kã'an ẽ zãasŋɔ pʋam, tɩ a sẽŋɛ Galile so'olʋm.
A daan sẽŋɛ ka kẽ'era la tẽŋa yʋ'ʋrɛ n de Nazarɛtɩ.
Bɛla tɩ Nawẽnnɛ nõtɔ'ɔsrɩba la n daan yele se'em na ẽŋɛ.
Ba daan yetɩ: «Ba wʋn wi'ira Krisi la tɩ Nazarɛtɩ nẽra.»
Azã mõolɩ Nawẽnnɛ yetɔga, dee misri nẽrba ko'om pʋam Bɛla wẽnnɛ tɩ Azã n misri nẽrba ko'om pʋam na, wa sẽŋɛ Zude weem ka mõola yetɩ: «Teege-ya yɛm basɛ tõon-be'ero, tɩ Nawẽnnɛ so'olʋm lɛm mɛ.» La de la Azã yelle tɩ Nawẽnnɛ nõtɔ'ɔsa A'ezayi daan gʋlsɛ yetɩ: «Nẽra ayɩla n boe weem mõola ke'enke'em yetɩ: ‹Malgɛ-ya sore sõŋa gu'ura Zuudãana.
Malgɛ-ya sɔa la tɩ ba tɔ tẽntẽesɩ bɔ ẽ.› » Azã daan yɛ la fuugo n de yʋgnɛ kõbrɔ, dɩkɛ sagãnnɛ lʋ a sɩa.
A dia daan de la saniiro la seero.
Tɩ nẽrba daan ze'ele Zerizalɛm, la Zude so'olʋm wuu, la tẽn-sɛba n lɛm kʋlaaga yʋ'ʋrɛ n de Zʋrdẽ la wuu sẽnna a zẽ'am, tɔgra ba tõon-be'ero pa'ala ẽ, tɩ a misra ba Zʋrdẽ ko'om na pʋam.
La Azã yẽ la Farisi dõma, la Saduse dõma zozo'e n sẽm a zẽ'am tɩ a mise ba ko'om pʋam, tɩ a yele ba yetɩ: «Yãma ãn wʋ kãmpẽesɩ buuri, ãne n pa'alɛ ya tɩ ya tã wʋn zoe põsɛ Nawẽnnɛ sɩbgrɛ n sẽm na?
Tõm-ya tõon-sɛba n pa'alɩ tɩ ya teege yɛm basɛ tõon-be'ero.
La ya da tẽ'esra tɩ Abraham n de ya yaaba la, ya wʋn põsɛ Nawẽnnɛ sɩbgrɛ la mɛ.
Mam yetɩ ya mɛ tɩ Nawẽnnɛ tã wʋn dɩkɛ kuga wã botɩ ba lebge Abraham yɩɩsɩ mɛ.
Nẽra n põn tara lɩa a nu'usum tɩ a lʋbɛ tɩɩsɩ.
Tɩ-sɛka woo n ka wɔnnɩ biɛ sõma, a wʋn lʋbɛ ẽ mɛ, lobge bugum pʋam, tɩ bugum di ẽ.
Mam misri ya la ko'om pʋam tɩ la pa'alɛ tɩ ya teege yɛm basɛ tõon-be'ero.
La sɛka n boe mam poorʋm sẽna la pãŋa gãnnɩ mam mɛ.
La mam põn ka masɛ tɩ m pirge a tagra.
Ẽŋa n wʋn mise ya Nawẽnnɛ Sɩa, la bugum pʋam.
Ẽŋa wʋn welge nẽrba wʋ nẽra n zãlɩ pɩ'ɩgɔ a nu'usum tɩ a vaagɛ a si zɛɛŋa yeele, ẽŋɛ a bãarɛ pʋam dee yõ urgo la, la bugum n ka kĩŋri.» Azezi ko'om misga Azezi daan ze'ele la Galile wa'am Zʋrdẽ Azã zẽ'am tɩ a mise ẽ ko'om pʋam.
Tɩ Azã daan zagsɛ, dee yetɩ: «La de nɩ na mam n wʋn wa'am fõn zẽ'am tɩ fõn mise mam, tɩ fõn sẽna mam zẽ'am?» Tɩ Azezi lerge ẽ yetɩ: «Basɛ tɩ la ẽŋɛ bɛla lɛɛlɛ wã, tɩ la de la bɛla tɩ tɩ wʋn ẽŋɛ lan masɛ Nawẽnnɛ n boorɩ se'em na wuu.» Azezi n yele bɛla la, tɩ Azã sakɛ mise ẽ, tɩ a dɔɔra.
Haya, tɩ saazuum yo'oge, tɩ a yẽ Nawẽnnɛ Sɩa n signi a zuo wʋ na'adawenne.
Tɩ kõa ze'ele Nawẽnnɛ yire yetɩ: «Ẽna de la mam Dayʋa tɩ mam nõŋɛ la m sũure wuu, a paagɛ la mam yɛm.»
Asũtãana makɛ Azezi Nawẽnnɛ Sɩa la daan tarɩ Azezi sẽŋɛ la weem tɩ Asũtãana makɛ ẽ.
Azezi daan lʋ la nõorɛ dabsa pinaasɩ, wʋntɛɛŋa la yʋ'ʋŋɔ.
Tɩ a kɔm dõnna.
Tɩ Asũtãana lɛm ẽ, yetɩ: «Fʋ sãn sɩrɩ dɛna la Nawẽnnɛ Dayʋa, fʋ botɩ kuga wã lebge dia.» Tɩ Azezi lerge yetɩ: «La gʋlsɛ Nawẽnnɛ gõŋɔ pʋam yetɩ: ‹Nẽrsaala kãn vɔa dia mã'a ĩyã, la de la yetɔg-sɛba wuu n yesrɩ Nawẽnnɛ nõorʋm ĩyã.› » Tɩ Asũtãana tarɩ Azezi sẽŋɛ Zerizalɛm, ka zom Wẽnde-kãtɛ la zuo ze'ele, dee yele ẽ yetɩ: «Fʋ sãn dɛna Nawẽnnɛ Dayʋa, fʋ ẽkɛ bisge tẽŋa, se'ere n soe la, la gʋlsɛ Nawẽnnɛ gõŋɔ pʋam yetɩ: ‹Nawẽnnɛ wʋn botɩ a malɛkadõma kɔkɛ fʋ la ba nu'usi, tɩ fʋ kãn wẽ fʋ nã'arɛ la kugre.› » Tɩ Azezi yele ẽ yetɩ: «La ken gʋlsɛ yetɩ: ‹Da makɛ fʋ Zuudãana Nawẽnnɛ bɩsɛ.› » Tɩ Asũtãana le tarɩ Azezi zom tãŋa n ba wɔgɛ zuo, ka pa'alɛ ẽ dũnia so'olʋm wuu la a na'am pãŋa, yele ẽ yetɩ: «Fʋ sãn ka dũma tẽŋa nã'asɛ mam, mam wʋn bɔ fʋ bãna wã wuu.» Tɩ Azezi yele ẽ yetɩ: «Sẽŋɛ fõrgɛ, Asũtãana!
La gʋlsɛ Nawẽnnɛ gõŋɔ pʋam yetɩ: ‹Nã'asra Zuudãana Nawẽnnɛ, dee sakra ẽŋa ayɩla mã'a.› » Tɩ Asũtãana basɛ Azezi dee fõrgɛ.
Tɩ malɛkadõma wa'am wa sõŋra ẽ.
Azezi pɔsɛ a tõoma Galile so'olʋm Tɩ Azezi wõm tɩ ba yõkɛ Azã yʋ yʋ'a deego pʋam, tɩ a lebe Galile so'olʋm.
La a daan basɛ Nazarɛtɩ tẽŋa, dee sẽŋɛ ka kẽ'era la Kapɛrnaʋm n lɛm Galile mõgrɛ la nõorʋm, Zabulõ la Nɛftali so'olʋm pʋam, tɩ Nawẽnnɛ nõtɔ'ɔsa A'ezayi n yʋʋn yele se'em na ẽŋɛ.
A yʋʋn yetɩ: «Zabulõ la Nɛftali tẽnsɩ n tɔglɛ ko-kãtɛ bɔba, Zʋrdẽ doone ke bɔba, Galile tẽnsɩ tɩ bu-zãŋsɩ boe a pʋam na, nẽr-sɛba n boe lika pʋam na yẽ peelem zozo'e.
La nẽr-sɛba n zĩ kũm mã'asʋm pʋam na, peelem nẽegɛ mɛ bɔ ba.» Bɛla wẽnnɛ tɩ Azezi daan pɔsɛ mõola yetɩ: «Teege-ya yɛm basɛ tõon-be'ero, tɩ Nawẽnnɛ so'olʋm lɛm mɛ.» Azezi wi zũn-yõgrɩba tɩ ba dɔla ẽ Azezi daan eerɩ la Galile mõgrɛ la nõorʋm, yẽ bʋraasɩ bayi, Asimõ tɩ ba wi'iri tɩ Apɩyɛɛrɩ, la a yɩbga A'ãndre, tɩ ba lobrɩ yʋka mõgrɛ la pʋam, ba daan de la zũn-yõgrɩba.
Tɩ Azezi yele ba yetɩ: «Dɔla-ya mam, tɩ mam wʋn basɛ tɩ ya ɛɛra nẽrba tɩ ba dɔla mam wʋ yãma n yõgrɩ zũma se'em na.» Tɩ ba basɛ ba yʋgsɩ la bilam mẽŋa, dee dɔla ẽ.
Tɩ a sẽŋɛ nẽŋa le yẽ bʋraasɩ bayi n de Azebede kɔma, Azakɩ la a yɩbga Azã.
Tɩ bãma, la ba sɔ Azebede bɔna õorŋɔ pʋam malgra ba yʋgsɩ.
Tɩ Azezi wi ba, tɩ ba basɛ õorŋɔ la, la ba sɔ la tɔtɔ, dee dɔla ẽ.
Azezi zãsnɩ nẽrba, dee bɔ'ɔra ba ĩmã'asʋm Azezi daan kaarɩ la Galile so'olʋm wuu zãsna nẽrba Zifdõma wẽndeto pʋam, mõola Nawẽnnɛ so'olʋm kõ-yẽlga dee botɩ bã'adõma, la kobro wuu n boe nẽrba la pʋam yẽta ĩmã'asʋm.
Tɩ a yʋ'ʋrɛ daan yese Siiri so'olʋm wuu, tɩ ba tara bã'adõma wuu tɩ bã'asɩ buuri to'oto'ore tarɩ ba, nẽrba ĩisi n dõnnɩ tɩ ba nãmsra, la kʋlkã'arsɩ n dolɩ sɛba, la nẽrba n luti kinki'ire, la kɔɔrnɔ wa'am a zẽ'am, tɩ a botɩ ba wuu yẽ ĩmã'asʋm.
Tɩ nẽr-kʋʋŋɔ zozo'e ze'ele Galile, la Dekapɔlɩ, la Zerizalɛm, la Zude, la tẽnsɩ n boe Zʋrdẽ doone ke bɔba doose ẽ.
Nẽr-sɛba n tarɩ Nawẽnnɛ yel-sõnnɛ Tɩ Azezi yẽ nẽr-kʋʋŋɔ la, zom tãŋa zuo zĩ'ire.
Tɩ a karẽnbiisi la lagsɛ a zẽ'am.
Tɩ a yãŋa zãsʋm ba yetɩ: «Nẽr-sɛba n mi tɩ ba ka masɛ Nawẽnnɛ nẽŋam tarɩ zu-yẽlga, se'ere n soe la, Nawẽnnɛ so'olʋm de la ba bõnɔ.
Sũ-sã'aŋɔ dõma tarɩ zu-yẽlga, se'ere n soe la, Nawẽnnɛ wʋn botɩ ba sũure mã'agɛ.
Sũ-bʋgsʋm dõma tarɩ zu-yẽlga, se'ere n soe la, Nawẽnnɛ wʋn bɔ ba dũnia tɩ ba sɔna.
Sɛba n boorɩ sɛla n masɛ Nawẽnnɛ yɛm la ba sũure wuu tarɩ zu-yẽlga, se'ere n soe la, Nawẽnnɛ wʋn bɔ ba sɛla tɩ ba boorɩ la tɩ la seke.
Ninbãal-zɔtba tarɩ zu-yẽlga, se'ere n soe la, Nawẽnnɛ wʋn zoe ba ninbãalga.
Pʋpeelem dõma tarɩ zu-yẽlga, se'ere n soe la, ba wʋn yẽ Nawẽnnɛ.
Sɛba n botɩ sũ-mã'asʋm bɔna nẽrba tẽŋasʋka tarɩ zu-yẽlga, se'ere n soe la, Nawẽnnɛ wʋn wi'ira ba tɩ a kɔma.
Sɛba n ɩtɩ sɛla n masɛ, tɩ ba nãmsra ba tarɩ zu-yẽlga, se'ere n soe la, Nawẽnnɛ so'olʋm de la ba bõnɔ.
Yãma sɛba tɩ ba tʋʋrɩ ya, nãmsra ya, tɔgra ya tɔg-be'ero dee parna bɔ'ɔra ya, yan dolɩ mam na ĩyã, tarɩ zu-yẽlga.
Ẽŋɛ-ya sũ-yẽlga sɩrʋm, ya yɔɔrɔ n wʋn zo'oge Nawẽnnɛ yire la ĩyã.
Ba mẽ daan nãmsɛ Nawẽnnɛ nõtɔ'ɔsrɩba n dẽŋɛ yãma la bɛla.» Yaarʋm, la peelem makrɛ Azezi daan le yetɩ: «Wʋ yaarʋm n botɩ dia zã'asʋm na, yãma mẽ masɛ tɩ ya ãna wʋ yaarʋm dũnia wã pʋam.
La yaarʋm sãn sabgɛ, bẽm n wʋn basɛ tɩ a le zã'asʋm?
A lebge la zãŋa, a ka le tara yõorɔ, a de la ba lobe ẽ basɛ yẽŋa, tɩ nẽrba nẽ ẽ la nãma.
Yãma de la dũnia wã peelem.
Tẽŋa n boe tãŋa zuo ka tã wʋn sʋgɛ.
La ba ka yõ'orɩ fɩtla vugra la pɩ'ɩgɔ, ba wʋn zoole ẽ na fɩtla zoolgo zẽ'a, tɩ a nẽegɛ peelem bɔ'ɔra nẽr-sɛba wuu n boe yire la pʋam na.
Bɛla, basɛ-ya tɩ ya peelem nẽegɛ nẽrba tẽŋasʋka, tɩ ba yẽ ya tõon-sõma nã'asɛ ya Sɔ Nawẽnnɛ n boe saazuum.» Azezi zãsʋm lɔɔ yelle «Da tẽ'esɛ-ya tɩ mam wa'am tɩ m sã'am na Nawẽnnɛ lɔɔ, bɩɩ a nõtɔ'ɔsrɩba yetɔga la.
Mam ka wa'am tɩ m sã'am ba, mam wa'am tɩ m pa'alɛ la ba võorɛ ba'asɛ, dee ẽŋɛ ban yele se'em na.
Mam yetɩ ya la sɩra sɩra, tɩ saazuum la tẽŋa n wʋn yuuge se'em, sɛla sɛla kãn yese Nawẽnnɛ lɔɔ la pʋam baa fẽfẽe, halɩ tɩ sɛla woo wa ẽŋɛ ba'asɛ.
Bɛla, nẽr-sɛka n ka sakɛ Nawẽnnɛ lɔɔ ayɩla, baa a sãn ãna pɩka gãnna wuu, dee zãsna nẽrba basɛba tɩ ba da sakɛ, a wʋn dɛna nẽr-pɩka Nawẽnnɛ so'olʋm pʋam.
La sɛka n sakɛ Nawẽnnɛ lɔɔ, dee zãsna nẽrba tɩ ba ɩta bɛla, a wʋn dɛna nẽr-kãtɛ Nawẽnnɛ so'olʋm pʋam.
Mam yetɩ ya la sɩra sɩra, tɩ ya sãn ka ɩta Nawẽnnɛ n boorɩ se'em na gãnna lɔɔ karẽnsãandõma, la Farisi dõma, ya kãn tã'agɛ kẽ Nawẽnnɛ so'olʋm pʋam.» Azezi zãsʋm sũ-isgre yelle «Yãma wõm tɩ ba daan yele kʋrʋm dõma yetɩ: ‹Da kʋ nẽra, la nẽra sãn kʋ nẽra, ba di a sarɩya.› La mam yetɩ ya tɩ nẽr-sɛka woo sũure n isge la a sɔbia, la masɛ tɩ ba di a sarɩya.
La sɛka n yele a sɔbia yetɩ: ‹Yalma›, la masɛ tɩ sarɩyaditba nẽŋadõma di a sarɩya.
La sɛka n yele a sɔbia yetɩ: ‹Fʋ ka tarɩ võorɛ›, ẽŋa dãana masɛ mɛ tɩ a kẽ bug-tẽŋa.
Bɛla, fʋ sãn tarɩ fʋ bɔ'a wa'am kãabgɔ bĩmbĩnne zẽ'a tɩ fʋ bɔ Nawẽnnɛ, sãn tẽegɛ tɩ fõn tarɩ la yelle la fʋ sɔbia, fʋ basɛ fʋ bɔ'a la kãabgɔ bĩmbĩnne la nẽŋam, dee dẽŋɛ sẽŋɛ ka malgɛ fʋ yelle la, la fʋ sɔbia la, dee yãŋa leme wa'am wa dɩkɛ fʋ bɔ'a la bɔ Nawẽnnɛ.
Fʋ sãn tara yelle la nẽra, tɩ a tara fʋ wɛ'ɛsa sarɩyadia zẽ'am, malgɛ fʋ yelle la tɔtɔ, yãma n nãn boe sore la, tɩ a da dɩkɛ fʋ bɔ sarɩyadita, tɩ a tɔgɛ fʋ yetɔga la dɩkɛ fʋ bɔ gu'ura, tɩ a kẽ'esɛ fɔ yʋ'a deem.
Mam yetɩ fʋ la asɩra, tɩ fʋ kãn yẽ sore yese yʋ'a deem na, halɩ tɩ fʋ wʋn wa yɔ fʋ sãnnɛ na wuu ba'asɛ.» Azezi zãsʋm yalsɩ yelle «Yãma wõm tɩ ba daan yetɩ: ‹Da gã'arɛ la fʋ tadãana pɔga.› La mam yetɩ ya tɩ, sɛka n bɩsɛ pɔka tɩ a yɛm bɔɔra ẽ, a põn gã'arɛ la ẽ mɛ a sũure pʋam.
Fʋ zʋʋgɔ nifo sãn yetɩ a botɩ fʋ basɛ Nawẽnnɛ sore, fʋ kɩrgɛ ẽ lobe basɛ zãazãarɛ, se'ere n soe la, fʋ ĩyã sɛla ayɩla sãn ka bɔna mĩ sõɩ ba wʋn lobe fʋ ĩyã wuu bug-tẽŋa.
La fʋ zʋʋgɔ nu'ugo sãn yetɩ a botɩ fʋ basɛ Nawẽnnɛ sore, fʋ wike ẽ lobe basɛ zãazãarɛ, se'ere n soe la, fʋ ĩyã sɛla ayɩla sãn ka bɔna mĩ sõɩ ban wʋn lobe fʋ ĩyã wuu bug-tẽŋa.» Azezi zãsʋm pɔka lebsgo yelle «Ba yʋʋn yetɩ: ‹Nẽr-sɛka n lebse a pɔga, a bɔ ẽ gõŋɔ n pa'alɛ tɩ a lebse ẽ mɛ.› La mam yetɩ ya mɛ tɩ, nẽr-sɛka woo n lebse a pɔga, tɩ la sãn dagna tɩ a gã la bʋraasɩ, a wʋn botɩ pɔka la sã'am mɛ, a sãn ele sɩra ayẽma.
La nẽr-sɛka n di pɔg-sɛka tɩ ba lebse la, ẽŋɛ la be'em wʋ nẽra n gã'arɛ la a tadãana pɔga.» Azezi zãsʋm pɔrɛ yelle «Ya ken wõm tɩ ba yʋʋn yele kʋrʋm dõma yetɩ: ‹Da viige ya pɔrɛ.
Fʋ sãn bĩŋe nõorɛ pɔɩ tɩ fʋ ẽŋɛ sɛla bɔ Zuudãana Nawẽnnɛ, dẽnɩ tɩ fʋ ẽŋɛ bɛla.› La mam yetɩ ya tɩ, ya põn da pɔɩ.
Da pɔɩ saazuum, bẽm ĩyã, a de la Nawẽnnɛ na'am bĩmbĩnne.
Da pɔɩ tẽŋa, bẽm ĩyã, a de la a nãma dɔglgɔ zẽ'a.
Da pɔɩ Zerizalɛm, bẽm ĩyã, a de la Nawẽnnɛ n de na-kãtɛ la tẽŋa.
Da pɔɩ fʋ zuugo, bẽm ĩyã, fʋ ka tã wʋn basɛ tɩ fʋ zomto baa ayɩla lebge pɛɛlga bɩɩ sabga.
Basɛ-ya tɩ ya ‹ẽe› dɛna ‹ẽe›, tɩ ya ‹ayɛɩ› dɛna ‹ayɛɩ›.
La sãn gãŋɛ bɛla, sɛla n pa'asɛ la de la be'em dãana bõnɔ.» Da lebse be'em be'em ĩyã «Ya wõm tɩ ba daan yetɩ: ‹Nẽra sãn pusge a tadãana nifo, ba mẽ pusge a nifo, nẽra sãn vike a tadãana yẽnnɛ, ba mẽ vike a yẽnnɛ.› La mam yetɩ ya mɛ tɩ, nẽra sãn ẽŋɛ ya be'em, ya da ẽŋɛ be'em lebse.
La nẽra sãn wẽ fʋ zʋʋgɔ pɛka, fʋ basɛ tɩ a wẽ fʋ gɔbga pɛka pa'asɛ.
La nẽra sãn sãm fɔ tɩ a to'oge fʋ fu-pɩka, fʋ basɛ tɩ a to'oge fʋ fu-kãtɛ pa'asɛ.
La nẽra sãn pẽrgɛ fɔ tɩ fʋ kɔlgɛ ẽ kilomẽtrɩ ayɩla, fʋ kɔlgɛ ẽ kilomẽtrɩ bayi.
Nẽra sãn sose fʋ sɛla, fʋ bɔ ẽ.
La nẽra sãn bɔɔra tɩ a peŋe sɛla fʋ zẽ'am, da mõŋɛ ẽ.» Nõŋɛ-ya ya bɛ'ɛba «Ya wõm tɩ ba daan yetɩ: ‹Fʋ nõŋɛ fʋ tadãana, dee sise fʋ bɛ.› La mam yetɩ ya mɛ tɩ, ya nõŋɛ ya bɛ'ɛba, dee pʋ'ʋsra Nawẽnnɛ bɔ'ɔra sɛba n nãmsrɩ ya la.
Ya sãn ẽŋɛ bɛla, ya wʋn dɛna ya Sɔ Nawẽnnɛ n boe saazuum na kɔma, se'ere n soe la, ẽŋa n botɩ wʋntɛɛŋa yẽkra bɔ'ɔra nẽr-sõma la nẽr-be'ero, dee botɩ saaga niira bɔ'ɔra sɛba ɩrgɔ n masɛ, la sɛba ɩrgɔ n ka masɛ.
Yãma sãn nõŋɛ sɛba n nõŋɛ ya la mã'a, bẽm yɔɔrɔ tɩ ya wʋn yẽ Nawẽnnɛ zẽ'am?
Lampo-tɔ'ɔsrɩba mẽ ɩtɩ la bɛla.
La yãma sãn pʋ'ʋsra la ya sɔbiisi mã'a, bẽm tɩ yãma ɩtɩ gãnna ya taaba la?
Nẽr-sɛba n ka dolɩ Nawẽnnɛ na mẽ ɩtɩ la bɛla.
Bɛla, dɛna-ya nẽrba tɩ ya ɩrgɔ wuu wʋn masɛ, wʋ ya Sɔ Nawẽnnɛ n boe saazuum ɩrgɔ wuu n masɛ se'em na.»
Azezi zãsʋm nẽrba sõŋrɛ, la Nawẽnnɛ pʋ'ʋsgɔ, la nõorlʋa yelle «Guuse-ya, da ɩta-ya ɩr-sõma nẽrba nẽŋam tɩ ba yẽta ya.
Ya sãn ɩta bɛla, ya kãn to'oge yɔɔrɔ ya Sɔ Nawẽnnɛ n boe saazuum zẽ'am.
Bɛla, fʋ sãn yetɩ fʋ sõŋɛ nasa, da kãn mõolɛ nẽrba zẽ'am wʋ pʋlibsum dõma n ɩtɩ se'em ba wẽndeto pʋam, la sorɔɔrɔ zuto tɩ nẽrba pẽgɛ ba la.
Mam yetɩ ya la sɩra, tɩ bãma põn to'oge ba yɔɔrɔ mɛ.
Fʋ sãn yetɩ fʋ sõŋɛ nasdõma, da basɛ tɩ fʋ gɔbga nu'ugo bãŋɛ fʋ zʋʋgɔ nu'ugo n ɩtɩ sɛla.
Bɛla nẽra nẽra kãn bãŋɛ tɩ fʋ sõŋɛ nasdõma, la fʋ Sɔ Nawẽnnɛ n yẽ fõn sʋgɛ ẽŋɛ la, a wʋn lebse fo.
Ya sãn pʋ'ʋsra Nawẽnnɛ, da ɩta-ya wʋ pʋlibsum dõma n ɩtɩ se'em na, bãma nõŋɛ la ba zɛ ba wẽndeto pʋam, la sorɔ-puursi zuto pʋ'ʋsra Nawẽnnɛ tɩ nẽrba yẽta ba.
Mam yetɩ ya la sɩra, tɩ ba põn to'oge ba yɔɔrɔ mɛ.
Fʋ sãn yetɩ fʋ pʋ'ʋsɛ Nawẽnnɛ, fʋ kẽ fʋ deem yʋ kʋlɩŋa pʋ'ʋsɛ fʋ Sɔ Nawẽnnɛ n boe zẽ'a n sʋgɛ la.
La fʋ Sɔ la n yẽ tɩ fʋ sʋgɛ mɛ pʋ'ʋsɛ la, a wʋn yɔ fɔ.
Ya sãn pʋ'ʋsra Nawẽnnɛ, ya da tɔgra yetɔga n ka tarɩ võorɛ kaana wʋ nẽr-sɛba n ka mi Nawẽnnɛ n ɩtɩ se'em na, ba tẽ'esɛ tɩ bãma n tɔgrɩ zɔ'ɔra la ĩyã, Nawẽnnɛ wʋn lerge bãma pʋ'ʋsgɔ mɛ.
Bɛla, da ãna-ya wʋ bãma n ãn se'em na, se'ere n soe la, lan dẽŋɛ ya wʋn sose ya Sɔ Nawẽnnɛ, a põn mina yãma n boorɩ sɛla mɛ.
Bɛla, pʋ'ʋsra-ya wãna: ‹Tõma Sɔ Nawẽnnɛ n boe saazuum, botɩ fʋ yʋ'ʋrɛ yẽta pẽka, wa'am wa di na'am nẽrba tẽŋasʋka, botɩ fõn boorɩ se'em ẽŋɛ tẽŋa zuo, wʋ lan ɩtɩ fõn yire se'em na.
Bɔ tɔ tɩ zĩna dia.
Basɛ tɩ tõon-be'ero taalɛ, wʋ tõma n mẽ basɛ sɛba n ẽŋɛ tõma be'em taalɛ se'em na.
Da basɛ tɩ yelle paagɛ tɔ tɩ tɩ lui.
Fãagɛ tɔ be'em dãana nu'usum basɛ.
[Tɩ fõn soe so'olʋm, la pãŋa, la nã'asgɔ wakatɛ n ka ba'asrɩ.
Amina!
]› Ya sãn basɛ nẽr-sɛba n ẽŋɛ ya be'em na taalɛ, ya Sɔ Nawẽnnɛ mẽ wʋn basɛ ya tõon-be'ero taalɛ.
La ya sãn ka basɛ nẽr-sɛba n ẽŋɛ ya be'em na taalɛ, ya Sɔ Nawẽnnɛ mẽ kãn basɛ ya taalɛ.
Ya sãn lʋ nõorɛ, da zũŋe-ya nẽŋa wʋ pʋlibsum dõma n zũŋri ba nẽnsɩ se'em, tɩ ba pa'alɛ nẽrba tɩ bãma lʋ la nõorɛ la.
Mam yetɩ ya la asɩra, tɩ ba põn to'oge ba yɔɔrɔ mɛ.
Fʋ sãn lʋ nõorɛ, wire fʋ nẽŋa dee sãasɛ fʋ zuugo, tɩ nẽrba da bãŋɛ tɩ fʋ lʋ la nõorɛ.
La fʋ Sɔ Nawẽnnɛ n boe zẽ'a n sʋgɛ la wʋn bãŋɛ.
La fʋ Sɔ la n yẽ fõn sʋgɛ lʋ nõorɛ la, a wʋn yɔ fɔ.» Azezi zãsʋm Nawẽnnɛ yire bõntarsõm yelle «Da lagsrɩ-ya bõntarsõm bĩŋra dũnia wã zuo, zẽ'e-sɛka tɩ bõn-mõgla la tẽŋanzẽem wʋn sã'am ba, tɩ nayigba mẽ kẽ'era zũura.
Lagsra-ya bõntarsõm bĩŋra Nawẽnnɛ yire, bilam tɩ mõka la tẽŋanzẽem kãn sã'am ba, tɩ nayigba mẽ kãn kẽ zũ.
Se'ere n soe la, ya bõntarsõm n boe zẽ'a na, ya pʋtẽ'era mẽ boe la bilam.
Nini n nẽerɩ peelem bɔ'ɔra ĩyã wʋ fɩtla la.
Bɛla, fʋ nini sãn ãna sõŋa, fʋ ĩyã wuu tarɩ peelem mɛ.
La fʋ nini sãn ka ãna sõŋa, fʋ ĩyã wuu boe la lika pʋam.
Peelem sɛka n wʋn nẽegɛ fʋ pʋam na sãn dɛna lika, la de la lika mẽŋa mẽŋa.
Nẽra ka boe n tã wʋn sakɛ zuudãandõma bayi, a wʋn sise ayɩla mɛ, dee nõŋɛ ayɩla, bɩɩ a wʋn nanna ayɩla la mɛ, dee pɔ'ɔra ayɩla la.
Bɛla, yãma ka tã wʋn sakɛ Nawẽnnɛ n de ya Zuudãana, dee botɩ bõntarsõm mẽ dɛna ya zuudãana.
Bɛla n soe tɩ mam yele ya yetɩ, ya da fabla ya vɔm yelle, yãma n wʋn di sɛla, bɩɩ ya wʋn yũ sɛla, la ya da fabla ya ĩyã yelle, ya wʋn yɛ sɛla.
Vɔm ka gãnnɩ dia?
Bɩɩ ĩyã ka gãnnɩ futo?
Bɩsɛ-ya bõn-ẽgla, ba ka bʋtɩ, ba mẽ ka lagsrɩ bõnkɔɔla ɩta bã pʋam.
La ya Sɔ Nawẽnnɛ bɔ'ɔrɩ ba dia mɛ.
Yãma ka tarɩ yõorɔ gãnna bõn-ẽgla halɩ zozo'e?
Ãne n boe yãma pʋam n tã wʋn pa'asɛ a vɔm woglʋm fẽfẽe ẽn fablɩ la ĩyã?
La bẽm tɩ ya fabla futo yelle?
Bɩsɛ-ya mõ-puuro n ãn sõŋa se'em, ba ka tõnnɩ, ba mẽ ka wʋgrɩ futo.
La mam yetɩ ya mɛ tɩ, baa naba Asalomõ na'am n yʋʋn tarɩ pãŋa la, a yʋʋn ka tã'agɛ yɛ fuugo n ãn sõŋa wʋ mõ-puugo ayɩla.
La Nawẽnnɛ sãn botɩ mõorɔ n boe zĩna dee tɩ ba wʋn yõ ba bugum beere ãna sõŋa bɛla, a kãn bɩsɛ yãma yelle gãnna bɛla?
Bẽm tɩ yãma ka bɔ Nawẽnnɛ sɩra zo'oge?
Da fabla-ya yɛta tɩ: ‹Bẽm tɩ wʋn di?› bɩɩ ‹tɩ wʋn yũ la bẽm?› bɩɩ ‹tɩ wʋn yɛ la bẽm?› La de la nẽr-sɛba n ka mi Nawẽnnɛ n eerɩ bõn-bãma wuu.
La yãma Sɔ Nawẽnnɛ mi tɩ yãma boorɩ bõn-bãma wuu mɛ.
Dẽŋɛ-ya ɛ Nawẽnnɛ so'olʋm, la sɛla n masɛ Nawẽnnɛ zẽ'am, tɩ a wʋn bɔ ya bõn-bãma wuu pa'asɛ.
Da fabla-ya beere yelle, tɩ beere ya wʋn bãŋɛ ya wʋn ẽŋɛ se'em, daarɛ woo n bɩsrɩ a mẽŋa yelle.»
Da zɛrgra-ya taaba «Da zɛrgra-ya taaba, tɩ Nawẽnnɛ mẽ da zɛrgɛ ya.
Se'ere n soe la, yan wʋn zɛrgɛ nẽrba se'em na, Nawẽnnɛ mẽ wʋn zɛrgɛ ya la bɛla.
La sɛla tɩ ya dɩkɛ makɛ bɔ nẽrba la, ẽŋa tɩ Nawẽnnɛ wʋn dɩkɛ makɛ bɔ ya.
Bẽm tɩ fʋ bɩsra sɔkɔ n boe fʋ sɔbia nifum, dee ka bɩsra dɔɔgɔ n boe fʋ mẽŋa nifum na?
Fõn ẽŋɛ la wãne yɛta fʋ sɔbia yetɩ, a basɛ tɩ fʋ yese sɔkɔ a nifum, dee tɩ dɔɔgɔ bɔna fõn mẽŋa nifum?
Pʋlibsum dãana, dẽŋɛ yese dɔɔgɔ la fʋ mẽŋa nifum, dee yãŋa tã'agɛ yẽ sõŋa yese sɔkɔ la n boe fʋ sɔbia nifum na.
Da dɩkɛ-ya Nawẽnnɛ bõn-sõma bɔ baasɩ, la ya da dɩkɛ sɛla n tarɩ yõorɔ zozo'e lobge kurkurdõma nẽŋam, tɩ ba wʋn nẽ ba mɛ la ba nãma, dee tɩ baasɩ la wẽrgɛ dõn ya zõrzõrʋm.» Azezi zãsʋm pʋ'ʋsgɔ yelle «Sose-ya Nawẽnnɛ, tɩ a wʋn bɔ ya.
Ɛ-ya, tɩ ya wʋn yẽ.
Wẽ-ya kʋlɩŋa, tɩ a wʋn yo'oge bɔ ya.
Se'ere n soe la, nẽr-sɛka woo n sosrɩ Nawẽnnɛ, a wʋn bɔ ẽ.
La nẽr-sɛka woo n eerɩ, wʋn yẽ.
La nẽr-sɛka n wẽ'erɩ kʋlɩŋa, ba wʋn yo'oge bɔ ẽ.
Ãne n boe yãma pʋam tɩ a bia wʋn sose ẽ borborɩ, tɩ a bɔ ẽ kugre?
Bɩɩ a sãn sose zũfo, tɩ a bɔ ẽ bõnsɛla?
Yãma nẽrsaalba n de tõon-be'ero dõma la sãn mina tɩ ya bɔ ya kɔma bõn-sõma, ya Sɔ Nawẽnnɛ n boe saazuum kãn bɔ yãma sɛba n sosrɩ ẽ na bõn-sõma n gãnnɩ bɛla?
Yãma n boorɩ tɩ nẽrba ɩta se'em bɔ'ɔra ya la, yãma mẽ ɩta bɛla bɔ'ɔra ba.
Ẽna de la Nawẽnnɛ lɔɔ, la a nõtɔ'ɔsrɩba n gʋlsɛ se'em n bɛla.» Sorɔɔrɔ bayi yelle «Doose-ya zanõrɛ n ãn mika kẽ, se'ere n soe la, zanõ-yalŋa, la so-kãtɛ la we'esɩ la sã'aŋɔ zẽ'am, la nẽrba zozo'e dolɩ la bilam.
La zanõ-mika, la so-bãalga we'esɩ la vɔm zẽ'am.
La de la nẽrba fẽe n dolɩ ẽ.» Tɩa woo la a biɛ «Guuse ya mẽŋa la nẽr-sɛba n parnɩ tɩ bãma de la Nawẽnnɛ nõtɔ'ɔsrɩba la.
Ba wʋn ẽŋɛ ba mẽŋa wʋ saasaadõma n dɩkɛ piisi gãna fʋrɛ ba mẽŋa wa'am ya zẽ'am wʋ ba de la piisi la, dee tɩ ba pʋam ba sã'ana wʋ saasaadõma la.
Ba tõoma pʋam tɩ ya wʋn bãŋɛ ba.
Bẽm ĩyã, zãaŋa ka tã wʋn wɔm tã'ama, la kẽkɔ ka tã wʋn wɔm kẽnkãma.
Tɩ-sõŋɔ woo wɔnnɩ na biɛ sõma, la tɩ-be'ego woo wɔnnɩ na biɛ be'ero.
Tɩ-sõŋɔ ka tã wʋn wɔm biɛ be'ero, la tɩ-be'ego mẽ ka tã wʋn wɔm biɛ sõma.
Tɩ-sɛka woo n ka wɔnnɩ biɛ sõma, ba wʋn lʋbɛ ẽ mɛ yõ la bugum.
Bɛla, la de la nẽrba la tõoma pʋam tɩ yãma wʋn bãŋɛ ban de nẽr-sɛba.» Nẽr-sɛba n sakrɩ Nawẽnnɛ asɩra sɩra Azezi daan le yele yetɩ: «Dagɩ nẽr-sɛka woo n wi'iri mam tɩ ‹Zuudãana, Zuudãana› la n wʋn kẽ Nawẽnnɛ so'olʋm pʋam.
La de la nẽr-sɛka n ɩtɩ mam Sɔ Nawẽnnɛ n boe saazuum n boorɩ se'em na n wʋn kẽ.
Sarɩyadia daarɛ, nẽrba zozo'e wʋn yele mam yetɩ: ‹Zuudãana, Zuudãana, tõma daan dɩkɛ la fõn yʋ'ʋrɛ to'oge Nawẽnnɛ yetɔga tɔgɛ bɔ nẽrba.
La fõn yʋ'ʋrɛ tɩ tõma daan dɩkɛ dige kʋlkã'arsɩ, dee daan tõm tõon-yãlma zozo'e la fõn yʋ'ʋrɛ.› La mam wʋn yele ba yetɩ: ‹Mam põn ka mina ya, sẽŋɛ-ya fõrgɛ, tõon-be'ero dõma wã.› » Deto bayi mẽa makrɛ «Nẽr-sɛka woo n wõm mam yetɔga wã, dee ẽŋɛ wʋ yetɔga la n yele se'em na, a dãana ãn wʋ yɛm dãana n mẽ a yire tãmpĩa zuo.
Tɩ saaga ni, tɩ ko'om pɩrɛ kʋlsɩ zoe wẽ ẽ, tɩ kʋsebgo vuge wẽ ẽ, tɩ a ka lui, se'ere n soe la, a mẽ la tãmpĩa zuo.
La nẽr-sɛka woo n wõm mam yetɔga wã, dee ka sakɛ ɩta yetɔga la n yele se'em na, a ãn wʋ yalma n mẽ a yire tẽntõnbĩ'isgo zuo.
Tɩ saaga ni, tɩ ko'om pɩrɛ kʋlsɩ zoe wẽ ẽ, tɩ kʋsebgo vuge wẽ ẽ, tɩ a wuu lui saam saam.» La Azezi n tɔgɛ yetɔga la kɩ'ɩlɩm na, zãsŋɔ la di'ige nẽrba la zozo'e mɛ.
Se'ere n soe la, a zãsŋɔ la tarɩ la pãŋa, la ka ãn wʋ ba lɔɔ karẽnsãandõma n zãsnɩ se'em na.
Azezi botɩ kõnkonne yẽ ĩmã'asʋm Azezi daan ze'ele la tãŋa la zuo sige, tɩ nẽr-kʋʋŋɔ zozo'e dɔla ẽ.
Tɩ kõnkonne wa'am a zẽ'am wa ka dũma tẽŋa a nẽŋam yele ẽ yetɩ: «Zuudãana, fʋ sãn bɔɔra, fʋ tã wʋn basɛ tɩ m yẽ ĩmã'asʋm mɛ le ãna sõŋa.» Tɩ Azezi tẽegɛ a nu'ugo kalʋm ẽ, dee yetɩ: «Mam bɔɔra, yẽ ĩmã'asʋm le ãna sõŋa.» Bilam mẽŋa tɩ kõnkɔm na basɛ ẽ, tɩ a le ãna sõŋa.
Tɩ Azezi yele ẽ yetɩ: «Da yele nẽra nẽra.
La sẽŋɛ Nawẽnnɛ kãabgɔ kẽema zẽ'am ka pa'alɛ ẽ fɔ mẽŋa tɩ a bɩsɛ, dee bɔ bõn-sɛba tɩ Amoyisi yʋʋn gʋlsɛ yetɩ ba bɔ la, tɩ la pa'alɛ ba tɩ fʋ sɩrɩ yẽ ĩmã'asʋm.» Azezi botɩ sʋda-kɛ'ɛma tõntõnna yẽ ĩmã'asʋm Azezi daan sẽŋɛ ka paagɛ kẽ'era la Kapɛrnaʋm tẽŋa pʋam, tɩ Rom dõma sʋda-kɛ'ɛma wa'am a zẽ'am wa sose ẽ yetɩ: «Zuudãana, mam tõntõnna n bẽ'erɩ kɔɔrʋm gã yire, a ba nãmsra mɛ zozo'e.» Tɩ Azezi yele ẽ yetɩ: «Mam wʋn wa'am wa botɩ a yẽ ĩmã'asʋm.» Tɩ sʋda-kɛ'ɛma la lebse yele ẽ yetɩ: «Mam ka narɩ tɩ fõn wa'am mam yire.
Wen tɔgɛ yetɔga mã'a, tɩ mam tõntõnna la wʋn yẽ ĩmã'asʋm.
Se'ere n soe la, nẽrba n soe mam, la mam mẽ soe la sʋdaasɩ basɛba.
Mam sãn yele sʋda-sɛka yetɩ: ‹Sẽŋɛ›, a we'esɩ mɛ.
La mam sãn yele ayẽma yetɩ: ‹Wa'am›, a sẽm mɛ.
Mam sãn yele m tõntõnna yetɩ: ‹Ẽŋɛ wãna›, a ɩtɩ mɛ.» Azezi n wõm bɛla la, la di'ige ẽ mɛ.
Tɩ a yele nẽr-sɛba n dolɩ ẽ na yetɩ: «Mam yetɩ ya la asɩra, tɩ mam nãn ka yẽ nẽra n bɔ mam sɩra wʋ bʋra-ẽna wã, baa Ɩsrayɛlɩ buuri la pʋam mam ka yẽ.
Mam yetɩ ya tɩ, nẽrba zozo'e wʋn ze'ele zanõ-bɔba, la dapɔ-bɔba wa'am wa zĩ'ire la Abraham, la A'izakɩ, la Azakɔbɩ di Nawẽnnɛ so'olʋm pʋam.
La ba wʋn lobge Ɩsrayɛlɩ dõma n wʋn soe nɩ Nawẽnnɛ so'olʋm na basɛ la yẽŋa lika pʋam, bilam ba wʋn kaasra, dee dɩkɛ ba nu'usi gɩ nõorʋm.» A yele bɛla, dee yele sʋda-kɛ'ɛma la yetɩ: «Kule, tɩ la wʋn ẽŋɛ wʋ fõn bɔ mam sɩra se'em na.» La wakat-ẽŋa mẽŋa tɩ a tõntõnna la yẽ ĩmã'asʋm.
Azezi botɩ nẽrba zozo'e yẽ ĩmã'asʋm Bɛla poorʋm, Azezi sẽŋɛ la Apɩyɛɛrɩ yire ka yẽ Apɩyɛɛrɩ dɛɛm-pɔka n bẽ'erɩ gã, tɩ a ĩyã tʋlgɛ.
Tɩ Azezi kalʋm pɔka la nu'ugo, tɩ bã'aga la basɛ ẽ.
Tɩ a isge ẽŋɛ Azezi sãanɛ.
Tɩ zaanõorɛ paagɛ, tɩ ba tarɩ nẽrba zozo'e tɩ kʋlkã'arsɩ tarɩ ba wa'am Azezi zẽ'am.
Tɩ a tɔgɛ yetɔga dige kʋlkã'arsɩ la, dee botɩ sɛba wuu n de bã'adõma yẽ ĩmã'asʋm.
La de la bɛla tɩ Nawẽnnɛ nõtɔ'ɔsa A'ezayi n yʋʋn yele se'em na ẽŋɛ.
A yʋʋn yetɩ: «Ẽŋa n to'oge tõma tooro, la tɩ bã'asɩ basɛ.» Azezi doosgo yelle Azezi n yẽ nẽr-kʋʋŋɔ n kaagɛ ẽ na, tɩ a yele a karẽnbiisi la yetɩ: «Tɩ dooge-ya mõgrɛ la doone ke bɔba.» Tɩ lɔɔ karẽnsãama ayɩla wa'am a zẽ'am wa yele ẽ yetɩ: «Karẽnsãama, mam wʋn dɔla fʋ sẽnna zẽ'e-sɛba wuu tɩ fʋ wʋn sẽnna.» Tɩ Azezi yele ẽ yetɩ: «Pɩɩna tarɩ yogro mɛ, tɩ niinto tara tʋgrɔ, la Nẽrsaala Dayʋa la ka tarɩ zẽ'a wʋn gã'arɛ vo'ose.» Tɩ a karẽnbia ayɩla yele ẽ yetɩ: «Zuudãana, basɛ tɩ m dẽŋɛ sẽŋɛ ka laagɛ m sɔ dee wa'am wa dɔla fɔ.» Tɩ Azezi yele ẽ yetɩ: «Dɔla mam dee basɛ sɛba n ka tarɩ vɔm Nawẽnnɛ zẽ'am tɩ ba laagɛ ba kũm.» Azezi botɩ kʋsebgo yõkɛ Azezi daan kẽ la õorŋɔ, tɩ a karẽnbiisi la doose ẽ.
Tɩ kʋseb-kãtɛ wa'am wa vugra mõgrɛ la zuo.
Tɩ ko-mĩ'isi botɩ õorŋɔ la zɩgra la a mise.
La Azezi daan gĩsri mɛ.
Tɩ a karẽnbiisi la paagɛ nẽegɛ ẽ yetɩ: «Zuudãana, fãagɛ tɔ, tõma yetɩ ki mɛ.» Tɩ Azezi yele ba yetɩ: «Bẽm tɩ ya zɔta dabeem, ya ka bɔ mam sɩra zo'oge.» Azezi yele bɛla, dee isge tãsɛ kʋsebgo, la ko'om na mɛ, tɩ ba ãna sĩm.
Tɩ ba wuu palẽŋa ẽkɛ, tɩ ba yetɩ: «Bẽm nẽra n de ẽna tɩ kʋsebgo, la ko'om sakra a nõorɛ?» Kʋlkã'arsɩ n dolɩ bʋraasɩ bayi, tɩ Azezi dige ba Ba daan dooge mõgrɛ la doone ke bɔba paagɛ la Gadara dõma tẽŋa pʋam, tɩ bʋraasɩ bayi tɩ kʋlkã'arsɩ dolɩ ba ze'ele yɔɔrɔ zẽ'a sẽnna tʋ'ʋsra ẽ.
Ba daan de la zɔl-wẽensɩ, tɩ nẽrba zɔta ka sakra dɔla bilam tɔlla.
Tɩ ba kaasra tagursi yetɩ: «Nawẽnnɛ Dayʋa, bẽm boe tõma la fõn tẽŋasʋka?
Fõn wa'am tɩ fʋ nãmsɛ tõma mɛ dee tɩ wakatɛ la nãn ka paagɛ?» La kurkurdõma n daan zo'oge lɛm bilam ɔbra.
Tɩ kʋlkã'arsɩ la sose Azezi yetɩ: «Fʋ sãn yetɩ fʋ dige to tɩ tɩ yese, fʋ basɛ tɩ tɩ sẽŋɛ ka kẽ kurkurdõma la.» Tɩ Azezi yele ba yetɩ: «Sẽŋɛ-ya.» Tɩ ba yese sẽŋɛ ka kẽ kurkurdõma la.
Tɩ kurkurdõma la ze'ele tãŋa zuo zoe sige ka lui mõgrɛ la pʋam ki.
Tɩ sɛba n gu'uri kurkurdõma la zoe sẽŋɛ tẽŋa pʋam ka yele lan ẽŋɛ se'em na wuu, la bõn-sɛka n ẽŋɛ sɛba tɩ kʋlkã'arsɩ la daan dolɩ la.
Tɩ tẽŋa la dõma wuu yese tʋ'ʋsra Azezi, la ban yẽ ẽ na, ba sose ẽ yetɩ, a fõrgɛ dee basɛ ba tẽŋa.
Azezi botɩ kɔɔrŋɔ yẽ ĩmã'asʋm Azezi daan kẽ õorŋɔ lebe dooge la mõgrɛ la ke bɔba kule Kapɛrnaʋm, ẽn kẽ'erɩ zẽ'a la.
Tɩ nẽrba basɛba zɛ bʋraa ayɩla n de kɔɔrŋɔ n gã a bõn-gã'ala pʋam wa'am a zẽ'am.
Tɩ Azezi yẽ ban bɔ ẽ sɩra la, yele kɔɔrŋɔ la yetɩ: «M bia, keŋe fʋ sũure, fʋ tõon-be'ero taalɛ ka le bɔna fʋ zuo.» Tɩ lɔɔ karẽnsãandõma basɛba tẽ'esra ba sũure pʋam yetɩ: «Bʋra-ẽna pɔ'ɔrɩ la Nawẽnnɛ.» La Azezi mi ban tẽ'esrɩ se'em na mɛ, tɩ a yele ba yetɩ: «Bẽm tɩ yãma tẽ'esra pʋtẽ'e-be'ero ya sũure pʋam?
Bẽm n de nãana gãnna?
Mam sãn yele bʋraa la yetɩ, a tõon-be'ero taalɛ ka le bɔna a zuo, bɩɩ mam sãn yele ẽ yetɩ, a isge sẽnna n de nãana gãnna?
Mam wʋn botɩ ya bãŋɛ tɩ Nẽrsaala Dayʋa tarɩ nõorɛ dũnia zuo wʋn basɛ tõon-be'ero taalɛ.» Azezi yele bɛla, dee yele kɔɔrŋɔ la yetɩ: «Isge, dɩkɛ fʋ bõn-gã'ala la kule.» Tɩ a isge kule.
Tɩ nẽr-kʋʋŋɔ la yẽ bɛla, tɩ dabeem yõkɛ ba, tɩ ba nã'asra Nawẽnnɛ ẽn bɔ nẽrsaalba nõor-ẽŋa la ĩyã.
Azezi wi Amatie tɩ a dɔla ẽ Azezi daan ze'ele la bilam sẽnna tɔlla, yẽ bʋraa yʋ'ʋrɛ n de Amatie n zĩ tɔ'ɔsra lampo.
Tɩ a yele ẽ yetɩ: «Isge dɔla mam.» Tɩ Amatie isge dɔla ẽ.
Tɩ Azezi sẽŋɛ ka zẽa Amatie yire dita, tɩ lampo-tɔ'ɔsrɩba, la tõon-be'ero dõma zozo'e wa'am wa lagɩm na Azezi la a karẽnbiisi la zẽa dita.
Tɩ Farisi dõma yẽ bɛla, soke a karẽnbiisi la yetɩ: «Bẽm tɩ yãma karẽnsãama la lagɩm na lampo-tɔ'ɔsrɩba, la tõon-be'ero dõma dita.» Tɩ Azezi wõm bɛla, yele ba yetɩ: «Sɛba n tarɩ ĩmã'asʋm ka eerɩ tɩba, la de bã'adõma n eerɩ tɩba.
Sẽŋɛ-ya ka zãsʋm Nawẽnnɛ gõŋɔ n yele se'em na võorɛ, Nawẽnnɛ yetɩ: ‹Mam boorɩ tɩ nẽrsaalba zɔta la taaba ninbãalga, dee dagɩ tɩ ba dɩkɛ ba bõnɔ kãabra bɔ'ɔra mam.› Bɛla, mam ka wa'am tɩ m wi sɛba dõma n yetɩ bãma masɛ mɛ na, mam wa'am na tõon-be'ero dõma ĩyã.» Ba soke Azezi nõorlʋa yelle Tɩ Azã karẽnbiisi wa'am Azezi zẽ'am wa soke ẽ yetɩ: «Bẽm tɩ tõma la Farisi dõma lʋta nõorɛ, dee tɩ fõn karẽnbiisi la ka lʋta?» Tɩ Azezi yele ba yetɩ: «Nẽra sãn di pɔka ẽŋɛ kibsa wi a tadãandõma tɩ ba wa'am naagɛ la ẽ dita, ba tã wʋn ẽŋɛ sũ-sã'aŋɔ wakat-sɛka tɩ pɔgdita la ken bɔna la ba lɛ mɛ bɩɩ?
Ayɛɩ.
La dabsa sẽm mɛ, tɩ ba wʋn yese pɔgdita la ba zẽ'am.
Bɛla tɩ ba yãŋa wʋn lʋ nõorɛ.
Nẽra kãn dɩkɛ tãn-paalga lige fu-kɛka.
A sãn ẽŋɛ bɛla, tãn-paalga la wʋn botɩ fu-kɛka la ãagɛ mɛ gãŋɛ bɛla.
La nẽra kãn dɩkɛ dã-paalga sũm wɔ-kɛgsɩ pʋam.
A sãn ẽŋɛ bɛla, dã-paalga la sãn kɛlla, ba wʋn botɩ wɔɔsɩ la tãsɛ mɛ, tɩ dãam na ka'agɛ, tɩ wɔɔsɩ la mẽ sã'am.
La masɛ tɩ ba dɩkɛ dã-paalga sũm na wɔ-paalsɩ pʋam, bɛla tɩ ba wuu kãn sã'am.» Pɔka n yẽ ĩmã'asʋm, la pugla vo'ore yelle Azezi n ken tɔgra la ba bɛla la, tɩ Zifdõma nẽŋadãana ayɩla wa'am a zẽ'am, wa ka dũma tẽŋa a nẽŋam yele yetɩ: «Mam pɔyʋa n ki lɛɛlɛ wã, wa'am wa dɩkɛ fʋ nu'ugo paglɛ a zuo, tɩ a vo'oge.» Tɩ Azezi la a karẽnbiisi la daan isge dɔla ẽ wɛ'ɛsa.
Ban daan we'esɩ la, tɩ pɔka ayɩla n luti sɩkẽŋa yʋʋma pia la ayi tɩ la ka gɔ'ɔra, wa'am Azezi poorʋm wa kalʋm a fuugo nõorɛ.
Se'ere n soe la, a daan tẽ'esrɩ a sũurum yetɩ: «Mam sãn kalʋm a fuugo mã'a, mam wʋn yẽ ĩmã'asʋm.» Tɩ Azezi gelge yẽ ẽ, yele ẽ yetɩ: «M bia, keŋe fʋ sũure!
Fõn bɔ mam sɩra la n basɛ tɩ fʋ yẽ ĩmã'asʋm.» Tɩ pɔka la yẽ ĩmã'asʋm bilam mẽŋa.
Tɩ Azezi paagɛ Zifdõma nẽŋadãana la yire yẽ wɩ-pɛɛbrɩba la nẽr-kʋʋŋɔ n bɔgrɩ.
Tɩ a yele ba yetɩ: «Yese-ya, tɩ pugla la ka ki, a gĩsri mɛ.» Tɩ nẽrba la la'ara ẽ.
La ẽn botɩ nẽr-kʋʋŋɔ la yese la, a kẽ la deem gʋrɛ pugla la nu'ugo, tɩ a isge.
Tɩ yel-ẽna saagɛ tẽŋa la wuu.
Azezi botɩ fɔɔsɩ bayi yẽta Azezi daan yese zẽ'e-ẽŋa mɛ fõrgra, tɩ fɔɔsɩ bayi dɔla ẽ tɔgra ke'enke'em yetɩ: «Adavidi yɩɩŋa, zoe tɩ ninbãalga!» Tɩ Azezi paagɛ kẽ yire, tɩ fɔɔsɩ la paagɛ a zẽ'am, tɩ a soke ba yetɩ: «Yãma bɔ sɩra tɩ mam wʋn tã'agɛ ẽŋɛ yan boorɩ se'em na?» Tɩ ba lerge yetɩ: «Ẽe!
Zuudãana.» Tɩ a kalʋm ba nini dee yetɩ: «La wʋn ẽŋɛ wʋ yan bɔ sɩra se'em na.» Tɩ ba nini na pike yẽta.
Tɩ a kã'an ba yetɩ: «Da basɛ-ya tɩ nẽra bãŋɛ.» La ban fõrgɛ la, ba mõolɛ bõn-ẽŋa mɛ tẽŋa la zẽ'a woo.
Azezi botɩ muko tɔgra Ban daan yesrɩ la, tɩ ba tarɩ nẽra tɩ kʋlkã'arga dolɩ ẽ, tɩ a dɛna muko, wa'am Azezi zẽ'am.
Tɩ Azezi dige kʋlkã'arga la, tɩ a yese.
Tɩ muko la tɔgra.
Tɩ la di'ige nẽr-kʋʋŋɔ la, tɩ ba yetɩ: «Nẽra nẽra nãn ka yẽ wãna buuri Ɩsrayɛlɩ pʋam.» La Farisi dõma daan yetɩ: «La de la kʋlkã'arsɩ naba n bɔ ẽ pãŋa, tɩ a tara digra kʋlkã'arsɩ la.» Azezi zoe nẽr-kʋʋŋɔ ninbãalga Azezi daan kaarɩ la tẽn-kãra la tẽn-pɩgsɩ wuu, zãsna nẽrba Zifdõma wẽndeto pʋam, mõola Nawẽnnɛ so'olʋm kõ-yẽlga, dee botɩ bã'adõma, la kobro buuri wuu yẽta ĩmã'asʋm.
La Azezi n yẽ nẽr-kʋʋŋɔ la, ba ninbãalga n yõkɛ ẽ.
Se'ere n soe la, ba targɛ mɛ bãlɛ, ãna wʋ piisi n ka tarɩ dũnsĩina.
Tɩ a yele a karẽnbiisi la yetɩ: «Va'am na bõnkɔɔla lagsgɔ zo'oge mɛ, la tõntõnɩba n wʋn lagsɛ bõnkɔɔla la pɔ'ɔrɩ mɛ.
Bɛla ĩyã, sose-ya va'am na dãana tɩ a tõm tõntõnɩba pa'asɛ tɩ ba lagsɛ bõnkɔɔla la.»
Azezi looge a karẽnbiisi pia la ayi tõm ba Azezi daan wi a karẽnbiisi pia la ayi la mɛ bɔ ba pãŋa tɩ ba dige kʋlkã'arsɩ, dee botɩ bã'adõma buuri wuu, la kobro buuri wuu yẽ ĩmã'asʋm.
Karẽnbiisi pia la ayi la tɩ a looge tɩ a tõm na yʋ'ʋra n wãna: Pɔspɔsɩ dãana de la Asimõ tɩ ba wi'iri tɩ Apɩyɛɛrɩ, la a yɩbga A'ãndre, la Azebede dayɔɔsɩ Azakɩ la a yɩbga Azã, la Afilipi, la Abatelemi, la Atoma, la Amatie n de lampo-tɔ'ɔsa la, la Azakɩ n de Alfe dayʋa, la Atade, la Asimõ n daan de Zelɔtɩ nẽra ayɩla la, la Azudaasɩ Iskariyo, sɛka n wʋn pa'alɛ tɩ ba yõkɛ Azezi la.
La de la bãna pia la ayi tɩ Azezi daan tõm, yele ba yetɩ: «Da sẽŋɛ-ya bu-zãŋsɩ la zẽ'am, la da kẽ-ya Samaari dõma tẽnsɩ pʋam.
Sẽŋɛ-ya Ɩsrayɛlɩ dõma n ãn wʋ piisi n bɔɩ la zẽ'am, ka mõola yetɩ: ‹Nawẽnnɛ so'olʋm na lɛm mɛ.› La ya botɩ bã'adõma yẽ ĩmã'asʋm, dee botɩ kũm vo'oge, dee botɩ kõnkɔma yẽ ĩmã'asʋm le ãna sõŋa, dee dige kʋlkã'arsɩ.
Yãma to'oge la zãŋa, bɛla bɔ-ya zãŋa.
Da dɩkɛ-ya sãlma bɩɩ ligri sũm sẽŋɛ.
La ya da dɩkɛ tãmpɔkɔ sore la sẽnnɛ ĩyã, da dɩkɛ-ya futo bayi, bɩɩ tagra, bɩɩ doore.
Ba wʋn bɔ tõntõnna ẽn boorɩ sɛla.
Ya sãn paagɛ tẽn-kãtɛ bɩɩ tẽn-pɩka pʋam, soke-ya bãŋɛ nẽr-sõŋɔ sãn bɔna mĩ wʋn to'oge ya tɩ ya kẽ'era a yire, bɔna-ya bilam ka paagɛ daar-sɛka tɩ ya wʋn fõrgɛ tẽŋa la.
Ya sãn paagɛ kẽ yire pʋam, ya pʋ'ʋsɛ ba yetɩ: ‹Sũ-mã'asʋm wʋn bɔna la ya.› La yire la dõma sãn to'oge ya, ya sũ-mã'asʋm wʋn bɔna la ba.
La ba sãn zagsɛ ka to'oge ya, ya sũ-mã'asʋm wʋn weege ya zẽ'am.
La yi-sɛka, bɩɩ tẽn-sɛka nẽrba sãn ka to'oge ya, bɩɩ ka selse ya yetɔga, ya yese zẽ'e-ẽŋa dee pɩɩsɛ ya nãma tẽntõnnɔ basɛ mĩ.
Mam yetɩ ya la sɩra sɩra, tɩ sarɩyadia daarɛ tẽn-ẽŋa dõma wʋn yẽ toogo gãnna Sodom la Gomõorɩ tẽnsɩ nẽrba.» Azezi yetɩ nãmsgɔ n wʋn wa'am Azezi le yetɩ: «Bɩsɛ-ya, mam tõm ya wʋ piisi saasaadõma tẽŋasʋka.
Bɛla ĩyã, dɛna-ya yɛm dõma wʋ bõnsɛ'ɛdõma, la ya ãna wʋ na'adawɛma n ka tarɩ yelle se'em na.
Guuse-ya ya mẽŋa la nẽrba la.
Se'ere n soe la, ba wʋn wa yõgɛ ya mɛ tarɩ sẽŋɛ sarɩyadia zẽ'esʋm, dee wẽ ya ba wẽndeto pʋam.
La ba wʋn yõgɛ ya sẽŋɛ gɔmnadõma, la na'adõma nẽŋam, yãma n dolɩ mam na ĩyã, tɩ ya wʋn dɛna kaset-dõma tɔgɛ bɔ bãma la bu-zãŋsɩ.
La ba sãn tarɩ ya sẽŋɛ, da fabla-ya yãma n wʋn tɔgɛ se'em, bɩɩ yãma n wʋn tɔgɛ sɛla yelle.
Se'ere n soe la, wakat-ẽŋa mẽŋa Nawẽnnɛ Sɩa wʋn bɔ ya bõn-sɛka tɩ ya wʋn tɔgɛ.
La dagɩ yãma mẽŋa n wʋn tɔgɛ, la de la ya Sɔ Nawẽnnɛ Sɩa la n boe ya pʋam na n wʋn tɔgɛ.
Sɔbia wʋn botɩ ba yõkɛ a sɔbia kʋ.
La sɔdõma mẽ wʋn ẽŋɛ ba kɔma bɛla.
La kɔma mẽ wʋn zɛbɛ la ba dɔgrɩba, botɩ ba kʋ ba.
Nẽrba wuu wʋn sise ya mam yʋ'ʋrɛ la ĩyã.
La sɛka n ze'ele kãŋkãŋɛ ka paagɛ ba'asgɔ, a wʋn yẽ fãarɛ.
Ba sãn nãmsɛ ya tẽŋa ayɩla pʋam, ya zoe sẽŋɛ tẽŋa ayẽma.
Mam yetɩ ya la sɩra, tɩ ya kãn yãŋɛ kaagɛ Ɩsrayɛlɩ tẽnsɩ ba'asɛ dee tɩ mam n de Nẽrsaala Dayʋa la leme wa'am.
Karẽnbia ka gãnnɩ a karẽnsãama, la tõntõnna mẽ ka gãnnɩ a zuudãana.
La karẽnbia sãn wa ãna wʋ a karẽnsãama la, la tõntõnna sãn wa ãna wʋ a zuudãana la, la seke mɛ.
Ban wi'iri yidãana la tɩ Abelzebuli n de Asũtãana la, ba wʋn tʋʋra a yire la dõma gãnna la bɛla.» La masɛ tɩ ya zɔta la Nawẽnnɛ «Bɛla, da zɔta-ya nẽrsaalba, tɩ bõn-sɛka woo n lile, wʋn lilge.
La bõn-sɛka woo n sʋgɛ, wʋn puke.
Mam n yele ya se'em lika pʋam wã, tɔgɛ-ya ẽ peelem pʋam.
La sɛla tɩ mam waasʋm ya la, zom-ya deto zuto mõolɛ ẽ.
Da zɔta-ya sɛba n kʋʋrɩ ĩyã, dee ka tãna wʋn kʋ sɩa la.
Zɔta-ya Nawẽnnɛ n tã wʋn botɩ ya ĩyã, la ya sɩa sã'am bug-tẽŋa la.
Ba ka koosrɩ mõom niinto bayi la lag-kõbrɛ ayɩla mã'a?
La baa niila ayɩla kãn ki, tɩ la sãn dagna ya Sɔ Nawẽnnɛ n sakɛ.
La baa yãma zuugo zomto, Nawẽnnɛ mi ba wuu kãllɛ mɛ.
Bɛla ĩyã, da zɔta-ya dabeem, yãma tarɩ yõorɔ gãnna niinto zozo'e mɛ.
Nẽr-sɛka woo n wʋn ze'ele nẽrba nẽŋam yetɩ ẽŋa de la mam nẽra, mam mẽ wʋn ze'ele mam Sɔ Nawẽnnɛ n boe saazuum nẽŋam yetɩ a de la mam nẽra.
La nẽr-sɛka woo n sɩ'ɩsɛ nẽrba nẽŋam yetɩ ẽŋa ka mi mam, mam mẽ wʋn sɩ'ɩsɛ mam Sɔ Nawẽnnɛ n boe saazuum nẽŋam tɩ mam ka mi ẽ.» Tɩ nõŋɛ Azezi gãnna «Da tẽ'esɛ-ya tɩ mam tarɩ la nõ-yẽnnɛ wa'am dũnia zuo.
Mam ka wa'am tɩ m botɩ nẽrba dɛna nõorɛ ayɩla dũnia zuo, la de la welgre tɩ mam tarɩ wa'am.
Se'ere n soe la, mam wa'am tɩ m welge la dayɔɔsɩ la ba sɔdõma, la pugunto la ba madõma, la dayɔɔsɩ pɔgba la ba sɩrba madõma.
Tɩ nẽra mẽŋa yir-dõma wʋn dɛna a bɛ'ɛba.
Nẽr-sɛka n nõŋɛ a sɔ bɩɩ a ma gãnna mam, a ka masɛ tɩ a dɛna mam nẽra.
La nẽr-sɛka woo n nõŋɛ a dayʋa bɩɩ a pɔyʋa gãnna mam, a ka masɛ tɩ a dɛna mam nẽra.
La nẽr-sɛka woo n ka sakɛ nãmsgɔ wʋ nẽra n zɛɛrɩ a kũm dɔ-puurŋa dɔla mam, a ka masɛ tɩ a dɛna mam nẽra.
La nẽr-sɛka woo n boorɩ tɩ a gu a vɔm, a wʋn koŋe ẽ.
La nẽr-sɛka n basɛ a vɔm mam ĩyã, a wʋn yẽ ẽ.» Nẽr-sɛba n tarɩ yɔɔrɔ «Nẽr-sɛka woo n to'oge ya, a to'oge la mam.
La nẽr-sɛka woo n to'oge mam, a to'oge la sɛka n tõm mam na.
La nẽr-sɛka woo n to'oge Nawẽnnɛ nõtɔ'ɔsa ẽn de Nawẽnnɛ nõtɔ'ɔsa la ĩyã, a wʋn to'oge Nawẽnnɛ nõtɔ'ɔsa yɔɔrɔ.
La nẽr-sɛka woo n to'oge sɩra dãana ẽn de sɩra dãana la ĩyã, a wʋn to'oge sɩra dãana yɔɔrɔ.
La nẽr-sɛka woo n bɔ mam nẽrba wã ayɩla ko-mã'asga tɩ a yũ, ẽn de mam karẽnbia la ĩyã, mam yetɩ ya la sɩra, tɩ a kãn koŋe yɔɔrɔ.»
Azã n mise nẽrba ko'om pʋam tõm a karẽnbiisi Azezi-krisi zẽ'am Azezi n daan pa'alɛ a karẽnbiisi pia la ayi la kɩ'ɩlɩm na, a yese bilam sẽŋɛ la so'olʋm na tẽnsɩ la wuu pʋam ka zãsna nẽrba, dee mõola Nawẽnnɛ kõ-yẽlga.
Tɩ Azã daan bɔna yʋ'a deem, wõm Krisi tõoma la yelle, tõm a karẽnbiisi a zẽ'am, tɩ ba sẽŋɛ ka soke ẽ yetɩ: «Fõn de la sɛka tɩ Nawẽnnɛ yetɩ a wʋn wa'am na bɩɩ, tɩ gu'ura nẽra ayẽma?» Tɩ Azezi lerge ba yetɩ: «Sẽŋɛ-ya ka yele Azã yãma n wõnnɩ se'em, la yãma n yẽtɩ se'em na: Fɔɔsɩ nini yẽtɩ mɛ, tɩ kɔɔrnɔ sẽnna, tɩ kõnkɔma yẽta ĩmã'asʋm le ãna sõŋa, tɩ wansɩ wõnna, tɩ kũm vɔ'ɔra, tɩ nasdõma wõnna Nawẽnnɛ kõ-yẽlga.
La nẽr-sɛka n ka lebrɩ poorʋm mam ĩyã la tarɩ zu-yẽlga.» Azã karẽnbiisi la n fõrgɛ la, tɩ Azezi yãŋa tɔgra Azã yelle bɔ'ɔra nẽr-kʋʋŋɔ la yetɩ: «Bẽm tɩ yãma daan sẽŋɛ ka bɩsɛ weem?
Yãma sẽŋɛ ka bɩsɛ la mõorɔ tɩ kʋsebgo mĩini bɩɩ?
Ayɛɩ.
La bẽm tɩ yãma sẽŋɛ ka bɩsɛ?
Nẽra n yɛ fu-sõma?
Ayɛɩ.
Nẽr-sɛba n yɛ fu-sõma la boe na'adõma yiɛ.
La yãma sẽŋɛ ka bɩsɛ la bẽm?
Ya sẽŋɛ ka bɩsɛ la Nawẽnnɛ nõtɔ'ɔsa bɩɩ?
Ẽe.
La mam yetɩ ya tɩ a de la nẽra n gãnnɩ Nawẽnnɛ nõtɔ'ɔsa.
La de la ẽŋa yelle tɩ la gʋlsɛ Nawẽnnɛ gõŋɔ pʋam tɩ Nawẽnnɛ yetɩ: ‹Mam tõntõnna n wãna tɩ mam tõm tɩ a dẽŋɛ fʋ nẽŋa malgɛ sore bɔ fɔ.› Mam yetɩ ya la sɩra, tɩ nẽrsaalba tɩ ba dɔgɛ la wuu pʋam, nẽra ka boe n gãnnɩ Azã n mise nẽrba ko'om pʋam na.
La nẽr-sɛka n de pɩka Nawẽnnɛ so'olʋm na pʋam gãnnɩ Azã mɛ.
Lan pɔsɛ Azã n misri nẽrba ko'om pʋam na wa paam lɛɛlɛ wã, Nawẽnnɛ so'olʋm sẽnnɩ nẽŋa la pãŋa, la pãnsɩ dõma n mõrgrɩ tɩ ba fãagɛ ẽ.
Nawẽnnɛ nõtɔ'ɔsrɩba la wuu, la lɔɔ gõnnɔ la wuu dẽŋɛ tɔgɛ so'olʋm na yelle mɛ halɩ wa paagɛ Azã wakatɛ.
La ya sãn bɔɔra tɩ ya bãŋɛ a võorɛ, Azã n de A'eli tɩ ba yʋʋn yetɩ a wʋn wa'am na.
Sɛka n wõm yetɔga wã, a selse sõŋa sõŋa.
Mam wʋn dɩkɛ la bẽm makɛ la zamãan-ẽna wã nẽrba?
Ba ãn wʋ kɔma n zĩ da'am wi'ira taaba yetɩ: ‹Tõma peebe wɩɩsɩ mɛ, tɩ yãma zagsɛ ka wa.
Tɩ tõma yõom kʋʋrɛ yõoma, tɩ yãma zagsɛ ka yõom.› Se'ere n soe la, Azã wa'am mɛ wa lʋta nõorɛ dee ka yũura dãam, tɩ ba yetɩ kʋlkã'arga n dolɩ ẽ.
Tɩ Nẽrsaala Dayʋa la wa'am wa dita dee yũura, tɩ ba yetɩ, a de la dita, la dã-yũura, la lampo-tɔ'ɔsrɩba, la tõon-be'ero dõma sɩrɛ.
Yɛm dãana tõoma n pa'alɩ tɩ a tarɩ yɛm.» Azezi zɛrgɛ tẽn-sɛba nẽrba n ka bɔ ẽ sɩra la Bɛla poorʋm tɩ Azezi zɛrgɛ nẽr-sɛba tɩ a tõm tõon-yãlma zozo'e ba tẽnsɩ pʋam, dee tɩ ba ka teege yɛm basɛ tõon-be'ero la yetɩ: «Korazẽ dõma, ya wʋn yẽ toogo!
Betisayida dõma, ya wʋn yẽ toogo!
Se'ere n soe la, tõon-yãlma sɛba n tõm ya tẽnsɩ pʋam na, daan sãn tõm nɩ na Tiiri, la Sidõ tẽnsɩ pʋam, ba wʋn teege nɩ yɛm basɛ tõon-be'ero halɩ kʋrʋm kʋrʋm, yɛ bɔra futo ẽŋɛ tãmpɛglʋm ẽŋɛ ba zuto tɩ la pa'alɛ tɩ ba teege yɛm.
Bɛla ĩyã tɩ mam yɛta ya tɩ sarɩyadia daarɛ, la wʋn dɛna toogo bɔ yãma gãnna Tiiri, la Sidõ dõma.
La yãma Kapɛrnaʋm dõma, yãma tẽ'esɛ tɩ ya wʋn zẽkɛ mɛ ka paagɛ saazuum bɩɩ?
Ayɛɩ, ya wʋn sige mɛ halɩ ka paagɛ kɩ'ɩn-tẽŋa.
Se'ere n soe la, tõon-yãlma sɛba tɩ mam tõm ya zẽ'am na daan sãn tõm nɩ na Sodom tẽŋam, a wʋn ken boe nɩ mɛ zĩna.
La mam yetɩ ya tɩ sarɩyadia daarɛ, Sodom dõma kãn yẽ toogo paagɛ yãma.» Azezi tɔgɛ ẽŋa la a Sɔ Nawẽnnɛ yelle Wakat-ẽŋa Azezi tɔgɛ mɛ yetɩ: «Mam Sɔ Nawẽnnɛ n de saazuum la tẽŋa wã Zuudãana, mam pẽgrɩ fɔ, se'ere n soe la, fõn sʋgɛ bõn-bãna wã mɛ tɩ yɛm dõma la bãŋrɩba ka mina, dee pa'alɛ nẽr-sɛba n ãn wʋ kɔm-pɩgsɩ la.
Ẽe, mam Sɔ, la de la fõn boorɩ bɛla la ĩyã.» «Mam Sɔ dɩkɛ sɛla woo ẽŋɛ la mam nu'usum.
La nẽra ka mi mam n de Nawẽnnɛ Dayʋa la n de sɛka, sãn dagna mam Sɔ la, la nẽra mẽ ka mi mam Sɔ la n de se'em, sãn dagna mam n de a Dayʋa la, la sɛba tɩ mam wʋn botɩ ba bãŋɛ ẽ na.» Azezi n bɔ'ɔrɩ nẽrba vo'osgo «Wa'am-ya mam zẽ'am, yãma sɛba wuu n tʋ ze-tɩbsa targɛ la, tɩ mam wʋn bɔ ya vo'osgo.
Dɩkɛ-ya mam sɔgrɩga sɔgɛ ya mẽŋa, zãsʋm sɛla tɩ mam wʋn pa'alɛ ya la, tɩ ya wʋn yẽ vo'osgo.
Se'ere n soe la, mam de la sũ-bʋgsʋm dãana, la sik-m-mẽŋa dãana.
Mam sɔgrɩga la fakɛ mɛ, la mam zeero la ka tɩbgɛ.»
Vo'osgo daarɛ yelle Wakat-ẽŋa, Azezi la a karẽnbiisi la daan dolɩ la vatɔ pʋam, Zifdõma vo'osgo daarɛ tɔlla.
Tɩ a karẽnbiisi kɔm dõnna, tɩ ba kɔ si wẽena ɔbra.
Tɩ Farisi dõma yẽ, yele Azezi yetɩ: «Bɩsɛ, fʋ karẽnbiisi la ɩtɩ la sɛla n sisri vo'osgo daarɛ.» Tɩ Azezi lerge ba yetɩ: «Yãma ka karẽŋɛ Adavidi la a nẽrba la kɔm n yʋʋn dõnnɩ tɩ ba ẽŋɛ se'em na?
A yʋʋn kẽ la Nawẽnnɛ deego la pʋam dɩkɛ borborɩ sɛba tɩ ba bĩŋe bɔ Nawẽnnɛ na obe, dee bɔ a nẽrba la.
La sisri mɛ, nẽra nẽra ka obrɩ ba, sãn dagna kãabgɔ kẽma la mã'a.
Bɩɩ yãma ka karẽŋɛ lɔɔ gõŋɔ la pʋam n yetɩ, vo'osgo daarɛ, kãabgɔ kẽma la n tõnnɩ Wẽnde-kãtɛ la pʋam na sã'anɩ vo'osgo daarɛ sisgo la mɛ tɩ taalɛ ka bɔna?
Mam yetɩ ya mɛ tɩ nẽra n gãnnɩ Wẽnde-kãtɛ la n boe kalam.
La gʋlsɛ tɩ Nawẽnnɛ yetɩ: ‹Mam boorɩ tɩ nẽrsaalba zɔta la taaba ninbãalga, dee dagɩ tɩ ba dɩkɛ ba bõnɔ kãabra bɔ'ɔra mam.› Yãma sãn bãŋɛ nɩ yetɔg-ẽna wã võorɛ, ya kãn yele nɩ sɛba n ka tõm be'em tɩ ba tuuge ya.
Se'ere n soe la, Nẽrsaala Dayʋa la n soe vo'osgo daarɛ.» Bʋraa nu'ugo n ki, tɩ Azezi botɩ a yẽ ĩmã'asʋm Azezi fõrgɛ bilam sẽŋɛ la ba wẽndeem.
Tɩ bʋraa ayɩla daan bɔna mĩ, tɩ a nu'ugo ki.
Tɩ Farisi dõma bɔɔra tɩ ba dõrɛ Azezi, soke ẽ yetɩ: «Sore boe tɩ ba botɩ nẽra yẽ ĩmã'asʋm vo'osgo daarɛ?» Tɩ Azezi lerge ba yetɩ: «Nẽr-kãna n boe yãma pʋam wʋn tara pesgo, tɩ a lui boko pʋam vo'osgo daarɛ, tɩ a kãn yõkɛ ẽ tɩ a dooge?
Nẽrsaala tarɩ yõorɔ mɛ gãnna pesgo zozo'e.
Bɛla, sore boe mɛ tɩ nẽra ẽŋɛ sõŋa vo'osgo daarɛ.» La Azezi yele bʋraa la yetɩ: «Tẽegɛ fʋ nu'ugo la.» Tɩ a tẽegɛ, tɩ a nu'ugo la ãna sõŋa wʋ nu'ugo ayẽma la.
Tɩ Farisi dõma la yese yẽŋa ka bãm bãma n wʋn ẽŋɛ se'em kʋ Azezi.
Azezi de la Nawẽnnɛ tõntõnna Tɩ Azezi bãŋɛ bɛla, fõrgɛ bilam.
Tɩ nẽrba zozo'e doose ẽ.
Tɩ a botɩ bã'adõma wuu yẽ ĩmã'asʋm.
Dee kã'an ba yetɩ, ba da botɩ nẽra bãŋɛ.
A ẽŋɛ la bɛla tɩ Nawẽnnɛ n yʋʋn botɩ a nõtɔ'ɔsa A'ezayi yele se'em na ẽŋɛ.
A yʋʋn yetɩ: «Mam tõntõnna tɩ mam looge n wãna: Nẽr-sɛka tɩ mam nõŋɛ, a paagɛ la mam yɛm.
Mam wʋn basɛ tɩ m Sɩa pãŋa bɔna la ẽ, tɩ a mõolɛ sɩra, la sɛla n masɛ mam yɛm bɔ buuri wuu.
A kãn wẽ'era nõke'ene, la a kãn zɛbra.
La nẽra kãn wõm a kõa sorɔɔrɔ zuto.
A kãn kɔ'ɔgɛ mõ-sɛka n kɔ'ɔgɛ la ba'asɛ.
La a kãn kĩŋe fɩtla gõngõŋɔ la n diti fẽfẽ la ba'asɛ, halɩ tɩ la ka paagɛ wakat-sɛka tɩ a wʋn botɩ sɩra, la sɛla n masɛ to'oge zẽ'a wuu.
Tɩ buuri la wuu wʋn te'ege ẽ.» Azezi pãŋa gãnnɩ Asũtãana Tɩ ba tarɩ nẽra ayɩla tɩ kʋlkã'arga dolɩ ẽ, tɩ a dɛna fʋa la muko wa'am Azezi zẽ'am, tɩ Azezi botɩ a yẽ ĩmã'asʋm, tɔgra dee yẽta.
Tɩ la di'ige nẽr-kʋʋŋɔ la wuu, tɩ ba yetɩ: «Bʋra-ẽna wã kãn dɛna naba Adavidi yɩɩŋa la?» Tɩ Farisi dõma wõm bɛla, yele yetɩ: «Bʋra-ẽna tarɩ la Abelzebuli n de kʋlkã'arsɩ naba la pãŋa digra kʋlkã'arsɩ la.» Tɩ Azezi bãŋɛ ban tẽ'esrɩ se'em na, yele ba yetɩ: «So'olʋm sɛka woo nẽrba n welge wẽrgɛ zɛbra la taaba, so'olʋm na wʋn sã'am mɛ.
La tẽn-sɛka woo, bɩɩ yi-sɛka woo nẽrba n welge zɛbra la taaba, a wʋn wõrgɛ mɛ.
La Asũtãana sãn digra Asũtãana, a welge mɛ zɛbra la a mẽŋa.
Bɛla, a so'olʋm na kãn tã'agɛ ze'ele.
Yãma n yetɩ mam digri kʋlkã'arsɩ la Abelzebuli pãŋa la, yãma nẽrba tarɩ la ãne pãŋa digra kʋlkã'arsɩ?
Bɛla, ya nẽrba la mẽŋa n wʋn pa'alɛ tɩ ya ka tarɩ bʋʋrɔ.
La de la Nawẽnnɛ Sɩa pãŋa tɩ mam tarɩ digra kʋlkã'arsɩ, bɛla pa'alɛ tɩ Nawẽnnɛ n wa'am wa dita na'am ya tẽŋasʋka.
Nẽra ka tã wʋn kẽ pãŋa dãana yire vaagɛ a lɔgrɔ, sãn dagna tɩ a dẽŋɛ lʋ pãŋa dãana la mɛ dee yãŋa vaagɛ a lɔgrɔ la.
Sɛka n ka boe la mam, sisri mam mɛ.
La sɛka n ka lagɩm na mam lagsra, a wɩrgrɩ mɛ.
Bɛla n soe tɩ mam yele ya yetɩ, tõon-be'ero wuu, la pɔ'ɔrɛ yetɔga wuu tɩ nẽrsaalba ɩtɩ la, Nawẽnnɛ tã wʋn basɛ ba taalɛ.
La sɛka n tɔgɛ pɔ'ɔgɛ Nawẽnnɛ Sɩa, a kãn basɛ ẽ taalɛ.
La nẽr-sɛka n tɔgrɩ Nẽrsaala Dayʋa la tɔg-be'ero, a wʋn basɛ ẽ taalɛ.
La sɛka n tɔgrɩ Nawẽnnɛ Sɩa la tɔg-be'ero, Nawẽnnɛ kãn malɩn basɛ ẽ taalɛ dũnia ẽna wã pʋam, la dũni-sɛka n sẽm na pʋam.
Ya sãn yetɩ, tɩa ãn sõŋa, ya yetɩ a biɛ ãn sõŋa.
Bɩɩ ya sãn yetɩ, tɩa de tɩ-be'ego, ya yetɩ a biɛ mẽ de la biɛ be'ero.
Se'ere n soe la, tɩa biɛ n botɩ ba bãŋra ẽn de tɩ-sɛka.
Yãma ãn wʋ kãmpẽesɩ buuri, yãma n de nẽr-bɛ'ɛsɩ wãna wã, ya wʋn ẽŋɛ la wãne tɔgɛ tɔg-sõma?
Se'ere n soe la, sɛla n zo'oge sũure pʋam na tɩ nõorɛ tɔgrɩ.
Nẽr-sõŋɔ tɔgrɩ la bõn-sõma tɩ a tarɩ a sũure pʋam.
La nẽr-be'ego tɔgrɩ la bõn-be'ero tɩ a tarɩ a sũure pʋam.
Mam yetɩ ya tɩ sarɩyadia daarɛ, nẽrsaalba wʋn ka tɔgɛ yetɔg-yaalsɩ tɩ ba tɔgɛ la wuu yelle Nawẽnnɛ nẽŋam.
La de la fʋ yetɔga pʋam tɩ fʋ wʋn yẽ bʋʋrɔ, la, la de la fʋ yetɔga pʋam tɩ fʋ wʋn koŋe bʋʋrɔ.» Nẽrba boorɩ tɩ ba yẽ bõn-yãlma Azezi n tɔgɛ bɛla la, tɩ lɔɔ karẽnsãandõma, la Farisi dõma yele ẽ yetɩ: «Karẽnsãama, tõma boorɩ tɩ fʋ ẽŋɛ la bõn-yãlma n pa'alɛ tɩ fõn ze'ele la Nawẽnnɛ zẽ'am tɩ tɩ yẽ.» Tɩ a yele ba yetɩ: «Zamãan-ẽna wã nẽrba n de nẽr-bɛ'ɛsɩ, dee ka dɔla Nawẽnnɛ la sɩra la, boorɩ tɩ ba yẽ la bõn-yãlma n wʋn pa'alɛ Nawẽnnɛ pãŋa, la ba kãn yẽ bõn-yãlma, sãn dagna bõn-yãlm-sɛka n yʋʋn ẽŋɛ Nawẽnnɛ nõtɔ'ɔsa Azonaasɩ la.
Wʋ Azonaasɩ n yʋʋn boe zũn-kãtɛ la pʋʋrʋm dabsa atã wʋntɛɛŋa la yʋ'ʋŋɔ la, bɛla Nẽrsaala Dayʋa la mẽ wʋn bɔna yɔɔgɔ pʋam na dabsa atã, wʋntɛɛŋa la yʋ'ʋŋɔ.
Sarɩyadia daarɛ, Niniivi dõma wʋn isge zɛrgɛ zamãan-ẽna wã dõma mɛ ba tõon-be'ero la ĩyã.
Se'ere n soe la, Azonaasɩ n yʋʋn mõolɛ Nawẽnnɛ yetɔga bɔ ba la, ba yʋʋn teege yɛm mɛ basɛ tõon-be'ero.
La nẽra n gãnnɩ Azonaasɩ n boe kalam, dee tɩ yãma ka teege yɛm.
La sarɩyadia daarɛ, na-pɔka la n yʋʋn yese wẽntulle gɔbga bɔba la, wʋn isge mɛ zɛrgɛ zamãan-ẽna wã nẽrba ba tõon-be'ero la ĩyã, se'ere n soe la, a daan ze'ele la zẽ'a n zãagɛ wa'am wa selse naba Asalomõ yɛm yetɔga.
La nẽra n gãnnɩ Asalomõ n boe kalam, dee tɩ yãma ka sɛlsra ẽ.» Kʋlkã'arga n yese dee leme makrɛ Azezi le yetɩ: «Kʋlkã'arga sãn yese dee basɛ nẽra, a sẽŋɛ la pɔgẽntɩɩsɩ pʋam ka ɛɛra zẽ'a tɩ a vo'ose, la a sãn ka yẽ, a yetɩ mɛ tɩ: ‹Mam wʋn lebe la m yi-sɛka tɩ m yese dee basɛ la pʋam.› La a sãn lebe ka paagɛ yẽ tɩ deego la de la voore, pɩɩsɛ malgɛ ãna sõŋa, a wʋn lebe mɛ ka tarɩ kʋlkã'arsɩ bayopɔɩ n de wẽensɩ gãnna ẽŋa, wa'am wa kẽ bɔna mĩ.
La nẽra la toogo wʋn gãnna kʋrʋm toogo la.
La mẽ wʋn dɛna la bɛla bɔ zamãan-ẽna wã nẽr-bɛ'ɛsɩ la.» Azezi ma, la a yɩbsɩ Azezi daan ken tɔgra la nẽr-kʋʋŋɔ la, tɩ a ma, la a yɩbsɩ daan zɛ yẽŋa bɔɔra tɩ ba tɔgɛ la ẽ.
Tɩ nẽra ayɩla yele ẽ yetɩ: «Fʋ ma, la fʋ yɩbsɩ n wãna n ze yẽŋa bɔɔra tɩ ba tɔgɛ la fɔ.» Tɩ Azezi yele sɛka n tɔgrɩ la ẽ na yetɩ: «Ãne n de mam ma, la ãndõma n de mam yɩbsɩ?» Dee tẽegɛ a nu'ugo pa'alɛ a karẽnbiisi la yetɩ: «Mam ma, la mam yɩbsɩ n wãna.
Nẽr-sɛka woo n ɩtɩ mam Sɔ Nawẽnnɛ n boe saazuum n boorɩ se'em, ẽŋa n de mam yɩbga, la mam tã, la mam ma.»
Kaara n lobge a bõnbuuri makrɛ Daar-ẽŋa, Azezi yese yire sẽŋɛ ka zẽa la mõgrɛ la nõorʋm.
Tɩ nẽr-kʋʋŋɔ zozo'e lagsɛ a zẽ'am, tɩ a kẽ õorŋɔ la pʋam zĩ'ire, dee tɩ nẽr-kʋʋŋɔ la zɛ mõgrɛ la nõorʋm.
Tɩ a makɛ magsa tɔgɛ yɛla zozo'e bɔ ba yetɩ: «Kaara n daan yese tɩ a lobge a bõnbuuri.
La ẽn lobgrɩ bõnbuuri la, basɛba lui la sore nõorʋm, tɩ niinto wa'am wa di ba.
Tɩ basɛba lui tãmpĩa zuo, zẽ'a tɩ tẽntõnnɔ ka zo'oge.
Tẽntõnnɔ n ka zo'oge la ĩyã, ba yese la tɔtɔ.
Tɩ wʋntɛɛŋa yẽkɛ wẽ ba, tɩ ba ki, ba yẽga n ka kẽ tẽŋa la ĩyã.
Tɩ basɛba lui gõ'osɩ zẽ'a, tɩ gõ'osɩ la yese fʋrɛ ba.
Tɩ basɛba lui zẽ'e-sõŋɔ zẽ'a, wɔm biɛ.
Basɛba wɔm na biɛ kɔbga kɔbga, tɩ basɛba wɔm pisyoob-yoobɩ, basɛba pitã-tã.
Sɛka n wõm yetɔga wã, a selse sõŋa sõŋa.» Sɛla n soe tɩ Azezi makɛ magsa la Tɩ a karẽnbiisi la lɛm ẽ soke yetɩ: «Bẽm ĩyã tɩ fõn makra magsa tɔgra bɔ'ɔra ba?» Tɩ a lerge ba yetɩ: «Nawẽnnɛ botɩ yãma bãŋɛ a so'olʋm yelle n sʋgɛ la mɛ.
La a ka botɩ bãma bãŋɛ.
Sɛka n tarɩ wʋn to'oge pa'asɛ, tɩ la zo'oge.
La sɛka n ka tarɩ, baa sɛla tɩ a tarɩ fẽe la, ba wʋn to'oge ẽ.
Bɛla ĩyã tɩ mam magsra magsa tɔgra bɔ'ɔra ba, se'ere n soe la, ba bɩsrɩ mɛ, dee ka yẽta, wõnna, dee ka bãŋra a võorɛ.
Nawẽnnɛ nõtɔ'ɔsa A'ezayi n yʋʋn yele se'em na ɩtɩ la bãma lɛ.
A yʋʋn yetɩ: ‹Ya wʋn wõm, la ya kãn bãŋɛ a võorɛ, ya wʋn bɩsɛ, la ya kãn yẽ.
Se'ere n soe la, nẽr-bãna pʋtẽ'era ka like, ba lɩ ba tʋba mɛ, dee mũm ba nini, tɩ ba nini da yẽ, tɩ ba tʋba da wõm, tɩ ba da wõm a võorɛ.
Sãn dagɩ nɩ bɛla, ba wʋn teege nɩ yɛm leme wa'am mam zẽ'am, tɩ m bɔ ba laafɛ.› La, la sãn dɛna yãma, ya tarɩ zu-yẽlga, yãma tarɩ la nini n yẽtɩ, dee tara tʋba n wõnnɩ.
Mam yetɩ ya la sɩra, tɩ Nawẽnnɛ nõtɔ'ɔsrɩba, la nẽr-sõma zozo'e yʋʋn boorɩ tɩ ba yẽ yãma n yẽ sɛla la mɛ, la ba ka yẽ, ba yʋʋn boorɩ tɩ ba wõm sɛla tɩ yãma wõm na mɛ, la ba ka wõm.» Azezi pa'alɛ bõnbuuri makrɛ la võorɛ «Bɛla, selse-ya sɛka n lobge bõnbuuri la makrɛ la võorɛ.
Sore la nõorʋm tɩ bõnbuuri sɛba lui la, ãn wʋ nẽr-sɛka n wõm Nawẽnnɛ so'olʋm kõ-yẽlga la, dee ka bãŋɛ a võorɛ.
Tɩ Asũtãana n de tõon-be'ero dãana la wa'am wa yese yetɔga la a sũure pʋam.
Tãmpĩa zuo tɩ bõnbuuri sɛba lui la, ãn wʋ nẽr-sɛka n wõm kõ-yẽlga la, to'oge ẽ bilam mẽŋa la sũ-yẽlga.
La ban ka kẽ a sũure pʋam na ĩyã, a sakɛ la wakatɛ fẽe.
La toogo bɩɩ nãmsgɔ sãn paagɛ ẽ Nawẽnnɛ yetɔga la ĩyã, a basrɩ mɛ tɔtɔ.
La gõ'osɩ la zẽ'a tɩ bõnbuuri sɛba lui la, ãn wʋ nẽr-sɛka n wõm Nawẽnnɛ so'olʋm kõ-yẽlga la, tɩ a yɛm yɔɔra la dũnia wã yɛla, tɩ bõntarsõm yɛla pã'asra ẽ, botɩ yetɔga la ka tãna wʋn wɔm biɛ a sũure pʋam.
La zẽ'e-sõŋɔ la tɩ bõnbuuri sɛba lui la, ãn wʋ nẽr-sɛka n wõm Nawẽnnɛ kõ-yẽlga la, wõm a võorɛ, wɔnna biɛ.
Tɩ basɛba wɔm kɔbga kɔbga, tɩ basɛba pisyoob-yoobɩ, tɩ basɛba pitã-tã.» Kanarsɩ makrɛ Azezi le makɛ la makrɛ ayɩla bɔ ba yetɩ: «Nawẽnnɛ so'olʋm ãn wʋ bʋraa n bʋrɛ si sõma a va'am.
Tɩ wẽnnɛ kẽ, tɩ nẽrba gã gĩsra, tɩ a bɛ tarɩ kanarsɩ sẽŋɛ ka bʋrɛ lagɩm mĩ.
Tɩ si la yese bɩ waagɛ.
Tɩ kanarsɩ la mẽ waagɛ, tɩ ba yẽ tɩ ba dagɩ si.
Tɩ tõntõnɩba la sẽŋɛ va'am na dãana zẽ'am ka soke ẽ yetɩ: ‹Zuudãana, dagɩ si sõma tɩ fõn daan bʋrɛ fʋ va'am na?
La bẽm tɩ kanarsɩ bɔna mĩ zozo'e?› Tɩ a yele yetɩ: ‹La de la mam bɛ n ẽŋɛ bɛla.› Tɩ tõntõnɩba la soke ẽ yetɩ: ‹Fõn boorɩ tɩ tɩ sẽŋɛ ka võ kanarsɩ la mɛ bɩɩ?› Tɩ a yele ba yetɩ: ‹Ayɛɩ, ya sãn võ kanarsɩ la, ya wʋn po võ la si.
Basɛ-ya tɩ ba wuu bɩ ka paagɛ bõnkɔɔla lagsgɔ wakatɛ, tɩ mam wʋn yele sɛba n lagsrɩ bõnkɔɔla la tɩ ba dẽŋɛ võ kanarsɩ la, bobe ba yõ bugum, dee yãŋa lagsɛ si la dɩgɛ m bãarɛ pʋam.› » Sɔ'ɔrɔ biire, la dãbɩllɛ makrɛ Azezi le makɛ la makrɛ ayɩla bɔ ba yetɩ: «Nawẽnnɛ so'olʋm ãn wʋ sɔ'ɔrɔ biire tɩ bʋraa bʋrɛ a va'am.
A ãna pɩka pɩka gãnna bõnbuuri la wuu biɛ, la ba sãn bʋrɛ ẽ, a bɩtɩ mɛ gãnna zẽvõorɔ buuri wuu, ãna wʋ tɩa la, tɩ niinto sẽna tɛ'ɛra ba tʋgrɔ a wila zuo.» La a le makɛ la makrɛ ayɩla bɔ ba yetɩ: «Nawẽnnɛ so'olʋm ãn wʋ dãbɩllɛ tɩ pɔka dɩkɛ ẽŋɛ borborɩ zom la-kãra batã pʋam wẽ, tɩ dãbɩllɛ la botɩ ba wuu uke.» Sɛla n soe tɩ Azezi magsra magsa Bɛla wuu Azezi magsrɩ la magsa tɔgra bɔ'ɔra nẽr-kʋʋŋɔ la, a ka tɔgɛ yetɔga bɔ ba, tɩ la sãn dagna magsa.
A ẽŋɛ bɛla tɩ Nawẽnnɛ nõtɔ'ɔsa n yʋʋn gʋlsɛ se'em na n ẽŋɛ.
A yʋʋn yetɩ: «Mam wʋn makɛ la magsa tɔgɛ bɔ ba, mam wʋn pa'alɛ yel-sɛba n sʋgɛ halɩ dũnia pĩ'iluŋo wakatɛ wa paam lɛɛlɛ wã.» Azezi pa'alɛ si, la kanarsɩ la makrɛ võorɛ Azezi daan basɛ nẽr-kʋʋŋɔ la mɛ, dee kule yire.
Tɩ a karẽnbiisi wa'am wa yele ẽ yetɩ: «Pa'alɛ tɔ kanarsɩ la makrɛ võorɛ.» Tɩ a yele ba yetɩ: «Sɛka n bʋrɛ si sõma la, de la mam n de Nẽrsaala Dayʋa la.
La va'am na de la dũnia, tɩ si sõma la dɛna Nawẽnnɛ so'olʋm nẽrba.
Tɩ kanarsɩ la dɛna Asũtãana nẽrba.
Tɩ bɛ la n bʋrɛ kanarsɩ la dɛna Asũtãana.
Tɩ bõnkɔɔla lagsgɔ wakatɛ la dɛna dũnia ba'asgɔ.
Tɩ sɛba n lagsrɩ bõnkɔɔla la dɛna Nawẽnnɛ malɛkadõma.
Ban lagsɛ kanarsɩ la lobe basɛ bugum pʋam se'em na, la wʋn ẽŋɛ la bɛla mẽ dũnia ba'asgɔ.
Nẽrsaala Dayʋa la wʋn tõm na a malɛkadõma tɩ ba lagsɛ sɛba n pã'asɛ nẽrba tɩ ba basɛ Nawẽnnɛ sore, la tõon-be'ero dõma wuu, yese ba Nawẽnnɛ so'olʋm pʋam, lobe ba basɛ bugum pʋam.
Zẽ'e-sɛka tɩ ba wʋn kɛlla, dee dɩkɛ ba nu'usi gɩ nõorʋm.
La nẽr-sɛba n ẽŋɛ sɛla n masɛ wʋn yẽgra ba Sɔ Nawẽnnɛ so'olʋm pʋam wʋ wʋntɛɛŋa la.
Sɛka n wõm yetɔga wã, a selse sõŋa sõŋa.» Bõn-sõŋɔ n gãnnɩ wuu makrɛ Azezi le yele ba yetɩ: «Nawẽnnɛ so'olʋm ãn wʋ tʋʋlʋm bõnɔ tɩ ba dɩkɛ sʋgɛ va'am pʋam, tɩ nẽra yẽ ẽ.
Tɩ a sũure ẽŋɛ yẽlʋm, tɩ a le sʋgɛ ẽ pa'asɛ, dee sẽŋɛ ka koose ẽn tarɩ sɛla wuu, sẽŋɛ ka da va'am na.
Nawẽnnɛ so'olʋm le ãna wʋ lɛɛba n eerɩ kug-sõma n de tʋʋlʋm bõnɔ tɩ a da.
La a yẽ la ayɩla n ba ãna sõŋa tɩ a ligri zo'oge, tɩ a lebe kule ka koose ẽn tarɩ sɛla wuu, sẽŋɛ ka da ẽ.» Yʋka makrɛ «Nawẽnnɛ so'olʋm ken ãna wʋ yʋka tɩ ba lobge ko-kãtɛ pʋam yõgɛ zũma buuri wuu, tɩ yʋka la pɩrɛ.
Tɩ ba ve'ege ẽ dooge doone, gãsɛ zũn-sɛba n ãn sõŋa ẽŋɛ pɩtɔ pʋam, dee lobe sɛba n ka ãn sõŋa la basɛ.
La wʋn ãna la bɛla dũnia ba'asgɔ wakatɛ.
Malɛkadõma n wʋn wa'am wa gãsɛ nẽr-bɛ'ɛsɩ, nẽr-sõma la pʋam, lobe ba basɛ bugum pʋam, zẽ'e-ẽŋa tɩ ba wʋn kɛlla, dee dɩkɛ ba nu'usi gɩ nõorʋm.» Azezi tɔgɛ bɛla, dee soke ba yetɩ: «Yãma wõm bɛla wuu võorɛ?» Tɩ ba lerge ẽ yetɩ: «Ẽe.» Tɩ a yele ba yetɩ: «Nẽr-sɛka woo n de lɔɔ karẽnsãama dee zãsʋm Nawẽnnɛ so'olʋm yelle pa'asɛ, ãn wʋ yidãana n loorɩ bõn-kɛgsɩ, la bõn-paalsɩ a bõntarsõm pʋam bɔ'ɔra nẽrba.» Nazarɛtɩ nẽrba ka bɔ Azezi sɩra Azezi daan magsɛ magsa la kɩ'ɩlɩm, dee fõrgɛ bilam sẽŋɛ la a mẽŋa tẽŋa.
La ẽn paagɛ a mẽŋa tẽŋa la, a kẽ la ba wẽndeego pʋam zãsna nẽrba, tɩ a zãsŋɔ la di'ige nẽrba la, tɩ ba yetɩ: «A yẽ yɛm ẽna la bɛ?
A ẽŋɛ la wãne tõnna tõon-yãlma wã?
Dagɩ ẽna n de dɔ-wãta la dayʋa la?
Dagɩ ẽna ma yʋ'ʋrɛ n de Amaari la, tɩ a yɩbsɩ dɛna Azakɩ, la Azozɛfʋ, la Asimõ, la Azudi la?
Dagɩ a tãpa wuu n boe tɩ zẽ'am wã?
A yẽ bõn-bãma wuu la bɛ?» Bɛla tɩ ba daan ka bɔ ẽ sɩra.
Tɩ Azezi yele ba yetɩ: «Nawẽnnɛ nõtɔ'ɔsa yẽtɩ pẽka mɛ, sãn dagna a mẽŋa tẽŋa, la a yir-dõma tẽŋasʋka mã'a tɩ a ka yẽtɩ pẽka.» A daan ka tõm tõon-yãlma zozo'e bilam, ban ka bɔ ẽ sɩra la ĩyã.
Azã kũm yelle Wakat-ẽŋa tɩ Galile naba A'erɔdɩ daan wõm ban tɔgrɩ Azezi yelle, tɩ a yele a tõntõnɩba yetɩ: «Ẽna de la Azã n daan misri nẽrba ko'om pʋam na n vo'oge.
La de la bɛla n soe tɩ a tara pãŋa tõnna tõon-yãlma.» Se'ere n soe tɩ a yele bɛla la, A'erɔdɩ mẽŋa n daan botɩ ba yõkɛ Azã lʋ tarɩ ka kẽ'esɛ yʋ'a deem a kẽema Afilipi pɔga A'erodɩadɩ ĩyã.
Se'ere n soe la, A'erɔdɩ daan fãagɛ la Afilipi pɔga di, tɩ Azã daan yele ẽ yetɩ: «La ka masɛ tɩ fʋ fãagɛ ẽ di.» A'erɔdɩ daan boorɩ tɩ a kʋ Azã mɛ, dee zɔta tẽŋa la nẽrba, se'ere n soe la, ba tẽ'esɛ tɩ Azã de la Nawẽnnɛ nõtɔ'ɔsa.
La A'erɔdɩ daan wa ɩta la a dɔka daarɛ kibsa, tɩ A'erodɩadɩ pɔyʋa wa nẽrba nẽŋam, tɩ A'erɔdɩ sũure ẽŋɛ yẽlʋm halɩ zozo'e, tɩ a pɔɩ yele pugla la yetɩ, bõn-sɛka wuu tɩ a wʋn sose, ẽŋa wʋn bɔ ẽ.
Tɩ a ma botɩ a yele naba A'erɔdɩ yetɩ: «Dɩkɛ Azã n mise nẽrba ko'om pʋam na zuugo ẽŋɛ la-pɛsŋa pʋam bɔ mam kalam.» Tɩ naba la sũure sã'am, la ẽn pɔɩ la ĩyã, la sãama la ĩyã, tɩ a bɔ nõorɛ yetɩ ba bɔ pugla la ẽn boorɩ sɛla la.
Dee tõm nẽra tɩ a sẽŋɛ yʋ'a deem ka wike Azã zuugo.
Tɩ a sẽŋɛ ka wike zuugo la ẽŋɛ la-pɛsŋa pʋam tarɩ ka bɔ pugla la, tɩ a to'oge ka bɔ a ma.
Tɩ Azã karẽnbiisi wa'am wa dɩkɛ kũm na ka laagɛ, dee sẽŋɛ ka yele Azezi.
Azezi bɔ nẽr-kʋʋŋɔ dia Azezi n daan wõm bɛla la, a kẽ la õorŋɔ fõrgɛ wɛ'ɛsa kẽnkɛrŋa, zẽ'a tɩ nẽrba ka boe.
Tɩ nẽr-kʋʋŋɔ la bãŋɛ, ze'ele tẽnsɩ pʋam babsɛ ẽ la nãma.
Tɩ Azezi paagɛ ze'ele õorŋɔ la zuo sige, yẽ nẽr-kʋʋŋɔ la, tɩ ba ninbãalga yõkɛ ẽ, tɩ a botɩ ba bã'adõma yẽ ĩmã'asʋm.
Tɩ zaanõorɛ paagɛ, tɩ karẽnbiisi la lɛm Azezi yele ẽ yetɩ: «Zẽ'a wã de la mõom, dee tɩ wẽnnɛ kẽ'era, bɛla botɩ nẽrba la sẽŋɛ tẽnsɩ la pʋam ka da dia di.» Tɩ Azezi yele ba yetɩ: «La ka de pẽrgrɛ tɩ ba sẽŋɛ, ya mẽŋa bɔ ba dia.» Tɩ ba lerge ẽ yetɩ: «Tõma tarɩ la borborɩ banuu, la zũma bayi mã'a.» Tɩ Azezi yele ba yetɩ: «Tarɩ-ya ba wa'am wa bɔ ma.» Dee botɩ nẽr-kʋʋŋɔ la zĩ'ire mõorɔ zuo.
Tɩ a dɩkɛ borborɩ banuu, la zũma bayi la, gorge bɩsɛ saazuum pʋ'ʋsɛ Nawẽnnɛ, dee fiise borborɩ la bɔ a karẽnbiisi la tɩ ba pʋɩ nẽr-kʋʋŋɔ la, tɩ ba to'oge pʋɩ ba.
Tɩ ba wuu di tɩgɛ, dee tɩ karẽnbiisi la vaagɛ bõn-gito n deege pɩrɛ pɩtɔ pia la ayi.
Sɛba n daan di dia la, bʋraasɩ daan de wʋ tʋsanuu, tɩ pɔgsɩ la kɔma kãllɛ ka pa'asɛ.
Azezi sẽnnɩ ko'om zuo Bɛla poorʋm tɩ Azezi basɛ a karẽnbiisi la tɩ ba kẽ õorŋɔ dẽŋɛ ẽ dɔɔra mõgrɛ la doone ke bɔba, dee tɩ a mẽŋa weege tɩ a keese nẽr-kʋʋŋɔ la.
Ẽn daan keese nẽr-kʋʋŋɔ la kɩ'ɩlɩm na, a sẽŋɛ la kẽnkɛrŋa ka zom tãŋa zuo tɩ a pʋ'ʋsɛ Nawẽnnɛ.
Tɩ wẽnnɛ kẽ, tɩ ẽŋa ayɩla mã'a bɔna mĩ.
La õorŋɔ la daan boe la mõgrɛ la pʋam zãazãarɛ, tɩ ko-mĩ'isi wẽ'era ẽ, tɩ ba nãmsra, se'ere n soe la, kʋsebgo n vugri tʋ'ʋsra ba.
Tɩ beere yɔna wiire, tɩ Azezi sẽnna ko'om na zuo wɛ'ɛsa a karẽnbiisi la bɔba.
Tɩ karẽnbiisi la yẽ tɩ a sẽnnɩ ko'om na zuo, tɩ ba palẽŋa ẽkɛ, tɩ ba yetɩ: «A de la ki-isgne.» Tɩ dabeem yõkɛ ba, tɩ ba kaasra tagursi.
Bilam mẽŋa tɩ Azezi yele ba yetɩ: «Keŋe-ya ya sũure, la de la mam, da zoe-ya dabeem.» Tɩ Apɩyɛɛrɩ yele yetɩ: «Zuudãana, la sãn sɩrɩ dɛna la fõn, bɔ mam nõorɛ tɩ m sẽŋɛ ko'om na zuo wa'am fʋ zẽ'am.» Tɩ Azezi yele ẽ yetɩ: «Wa'am.» Tɩ Apɩyɛɛrɩ yese õorŋɔ la pʋam sẽnna ko'om na zuo wɛ'ɛsa Azezi zẽ'am.
La Apɩyɛɛrɩ bɩsɛ la kʋsebgo la n vugri zo'oge la, tɩ dabeem yõkɛ ẽ.
Tɩ a bɔna mĩ tɩ a mise, kaasɛ yetɩ: «Zuudãana, fãagɛ ma.» Tɩ Azezi darɛ tẽegɛ nu'ugo gʋrɛ ẽ dee yetɩ: «Fʋ ka bɔ mam sɩra zo'oge, bẽm tɩ fʋ yɛm yɔɔra?» Tɩ ba kẽ õorŋɔ la pʋam, tɩ kʋsebgo la go'oge.
Tɩ karẽnbiisi la n boe õorŋɔ la pʋam na ka dũma Azezi nẽŋam yetɩ: «Fõn sɩrɩ de la Nawẽnnɛ Dayʋa la.» Azezi botɩ bã'adõma yẽ ĩmã'asʋm Zenezarɛtɩ Tɩ ba pãrgɛ mõgrɛ la dooge paagɛ Zenezarɛtɩ tẽŋa.
Tɩ zẽ'e-ẽŋa nẽrba bãŋɛ Azezi, tõm nẽrba tẽn-sɛba n lɛm na wuu, tɩ ba tarɩ bã'adõma wuu wa'am a zẽ'am.
Ba daan sose ẽ yetɩ a basɛ tɩ bã'adõma la kalʋm a fuugo nõorɛ mã'a.
La sɛba wuu n daan kalʋm a fuugo la yẽ ĩmã'asʋm mɛ.
Yaabdõma zãsŋɔ, la sɛla n botɩ nẽra dɛna dẽgrɔ Tɩ Farisi dõma, la lɔɔ karẽnsãandõma n ze'ele Zerizalɛm wa'am wa soke Azezi yetɩ: «Bẽm tɩ fõn karẽnbiisi la ka sakra tɩ yaabdõma malŋɔ la?
Ba sãn yetɩ ba di, ba ka peerɩ nu'usi wʋ tɩ yaabdõma n ɩtɩ se'em na.» Tɩ a lebe soke ba yetɩ: «Bẽm ẽŋɛ tɩ yãma mẽ sɩ'ɩsra Nawẽnnɛ nõorɛ la, ya mẽŋa malŋɔ ĩyã?
Nawẽnnɛ yetɩ: ‹Nanna fʋ sɔ, la fʋ ma.› Dee le yetɩ: ‹Sɛka n tɔgɛ a sɔ bɩɩ a ma be'em, dẽnɩ tɩ ba kʋ ẽ.› La yãma yetɩ, nẽra sãn yele a sɔ bɩɩ a ma yetɩ: ‹Mam n tarɩ nɩ bõn-sɛka tɩ m sõŋɛ fɔ la, de la Nawẽnnɛ bõnɔ›, la ka le dɛna tɩ a ẽŋɛ sɛla bɔ a sɔ.
Bɛla, ya basrɩ tɩ Nawẽnnɛ yetɔga la lebge la zãŋa, dee dɔla ya mẽŋa malŋɔ.
Pʋlibsum dõma wã, A'ezayi yʋʋn sɩrɩ to'oge Nawẽnnɛ yetɔga tɔgɛ ya yelle, tɩ Nawẽnnɛ yetɩ: ‹Nẽr-bãna wã pẽgrɩ mam na ba nõorɛ yetɔga, la ba sũure zãagɛ la mam mɛ.
Ban nã'asrɩ mam na, la de la zãŋa.
Se'ere n soe la, ba zãsnɩ na zãsŋɔ n de nẽrsaalba lɔɔ.› » La Azezi wi nẽr-kʋʋŋɔ la, tɩ ba wa'am na a zẽ'am, tɩ a yele ba yetɩ: «Selse-ya sõŋa sõŋa wõm a võorɛ: La dagɩ sɛla n kẽ'erɩ nẽrsaala nõorʋm n botɩ a dɛna dẽgrɔ, la de la sɛla n ze'etɩ nẽrsaala nõorʋm yɛsra n botɩ a dɛna dẽgrɔ.» Bɛla tɩ a karẽnbiisi la lɛm ẽ, soke ẽ yetɩ: «Fõn mi tɩ Farisi dõma la n wõm fõn tɔgɛ bɛla la, la dõn ba sũure mɛ?» Tɩ Azezi lerge yetɩ: «Sɛla woo tɩ mam Sɔ Nawẽnnɛ ka bʋrɛ, ba wʋn võogɛ ẽ basɛ.
Basɛ-ya ba, tɩ ba ãn wʋ fɔɔsɩ n ve'erɩ fɔɔsɩ.
Fʋa sãn vɛ'ɛra fʋa, bãma bayi wuu wʋn lui la boko pʋam.» Tɩ Apɩyɛɛrɩ yele ẽ yetɩ: «Pa'alɛ tɔ makrɛ la võorɛ.» Tɩ Azezi soke ba yetɩ: «Yãma yɛm mẽ ka like?
Yãma ka mi tɩ bõn-sɛka woo n kẽ'erɩ nẽrsaala nõorʋm tollɩ la a pʋʋrʋm, tɩ a yẽ'era ba basra?
La sɛla n yesrɩ nẽrsaala nõorʋm ze'ele la a sũure pʋam, la de la bõn-bãma n botɩ a dɛna dẽgrɔ.
Se'ere n soe la, pʋtẽ'e-yooro ze'etɩ la nẽrsaala sũure pʋam botɩ a bɔɔra tɩ a ẽŋɛ be'em: Nẽr-kʋa, la yalsɩ, la taaba pɔgba la taaba sɩrba gã'a, la nayigum, la põmpɔrŋɔ, la pɔ'ɔrɛ yetɔga.
La de la bãna wã n dẽgrɩ nẽrsaala.
La nẽra sãn di dee ka peege nu'usi, bɛla ka dẽgrɩ nẽra.» Kanaan pɔka bɔ Azezi sɩra Azezi daan fõrgɛ bilam sẽŋɛ la Tiiri, la Sidõ so'olʋm.
Tɩ Kanaan pɔka ze'ele tẽn-bãma wa'am a zẽ'am wa tɔgra ke'enke'em yetɩ: «Zuudãana, Adavidi yɩɩŋa, zoe m ninbãalga, mam pɔyʋa tɩ kʋlkã'arga nãmsra ẽ halɩ zozo'e.» Tɩ Azezi ka lerge ẽ se'ere.
Tɩ a karẽnbiisi la paagɛ a zẽ'am yele ẽ yetɩ: «Ẽŋɛ bɔ ẽ tɩ a fõrgɛ, tɩ a kaasrɩ dɔla tɔ.» Tɩ Azezi lerge ba yetɩ: «Nawẽnnɛ tõm mam na Ɩsrayɛlɩ dõma n ãn wʋ piisi n bɔɩ la mã'a zẽ'am.» Tɩ pɔka la paagɛ ka dũma tẽŋa a nẽŋam yele ẽ yetɩ: «Zuudãana, sõŋɛ ma.» Tɩ Azezi lerge yetɩ: «La ka masɛ tɩ ba dɩkɛ kɔma dia bɔ baasɩ.» Tɩ pɔka la lerge yetɩ: «Zuudãana, la de la sɩra.
La baasɩ diti la di-zõra n luti ba dãana taablɩ tilum.» Tɩ Azezi lerge ẽ yetɩ: «Pɔka, fʋ bɔ mam sɩra zo'oge mɛ.
La wʋn ẽŋɛ wʋ fõn boorɩ se'em na bɔ fɔ.» La wakat-ẽŋa mẽŋa tɩ a pɔyʋa la yẽ ĩmã'asʋm.
Azezi botɩ nẽrba zozo'e yẽ ĩmã'asʋm Azezi daan ze'ele bilam sẽŋɛ la Galile mõgrɛ la nõorʋm, ka zom tãŋa zuo zẽa.
Tɩ nẽr-kʋʋŋɔ zozo'e tarɩ kɔɔrnɔ, la fɔɔsɩ, la kobro, la mugro, la bã'adõma basɛba zozo'e wa'am Azezi nẽŋam.
Tɩ Azezi botɩ ba yẽ ĩmã'asʋm.
La nẽrba la n daan yẽ mugro la n tɔgrɩ, tɩ kobro la yeege, tɩ kɔɔrnɔ na sẽnna, tɩ fɔɔsɩ la yẽta la, la daan di'ige ba mɛ, tɩ ba pẽgra Nawẽnnɛ n de Ɩsrayɛlɩ dõma Zuudãana la.
Azezi le bɔ nẽr-kʋʋŋɔ dia Azezi daan wi a karẽnbiisi la mɛ yele ba yetɩ: «Nẽr-kʋʋŋɔ wã ninbãalga n tarɩ mam, se'ere n soe la, la de la dabsa atã n wãna tɩ ba boe mam zẽ'am, dee ka tara dia wʋn di.
La mam ka boorɩ tɩ m basɛ ba tɩ ba kule la kɔm, ba tã wʋn ka vibe sore mɛ.» Tɩ a karẽnbiisi la soke ẽ yetɩ: «Tɩ wʋn yẽ dia la bɛ, zẽ'e-ẽna n de mõom wã, bɔ nẽr-kʋʋŋɔ wã wuu tɩ la seke ba?» Tɩ Azezi soke ba yetɩ: «Yãma tarɩ la borborɩ balɛ?» Tɩ ba lerge yetɩ: «Bayopɔɩ, la zũn-pɩgsɩ fẽe.» Tɩ Azezi yele nẽr-kʋʋŋɔ la yetɩ, ba zĩ'ire tẽŋa.
Dee dɩkɛ borborɩ bayopɔɩ la, la zũma la pʋ'ʋsɛ Nawẽnnɛ, dee fiise bɔ a karẽnbiisi la, tɩ ba to'oge pʋɩ nẽr-kʋʋŋɔ la.
Tɩ ba wuu di tɩgɛ, dee tɩ ba vaagɛ bõn-gito n deege pɩrɛ pɩtɔ bayopɔɩ.
Sɛba n daan di dia la, bʋraasɩ de la tʋsa anaasɩ, tɩ pɔgsɩ la kɔma kãllɛ ka pa'asɛ.
Bɛla poorʋm, Azezi basɛ nẽr-kʋʋŋɔ la tɩ ba kule mɛ, dee kẽ õorŋɔ sẽŋɛ Magdala.
Farisi dõma, la Saduse dõma pʋlibsum Tɩ Farisi dõma, la Saduse dõma basɛba wa'am Azezi zẽ'am wa bɔɔra tɩ ba makɛ ẽ bɩsɛ, yele ẽ yetɩ, a ẽŋɛ bõn-yãlma pa'alɛ tɩ ẽŋa ze'ele la Nawẽnnɛ yire.
Tɩ Azezi lerge ba yetɩ: «Zaanõorɛ, sawara sãn mõ'ogɛ, yãma yetɩ saaga kãn ni.
La bulika, sawara sãn mõ'ogɛ sobge, yãma yetɩ saaga n wʋn ni.
Yãma bɩsrɩ la sawara mina la ãn se'em, dee ka tãna wʋn bãŋɛ bõn-sɛba n ɩtɩ lɛɛlɛ wã n pa'alɩ sɛla.
Zamãan-ẽna nẽrba n de nẽr-bɛ'ɛsɩ, dee ka dɔla Nawẽnnɛ la sɩra la, boorɩ tɩ ba yẽ la bõn-yãlma, la ba kãn yẽ bõn-yãlma, sãn dagna Nawẽnnɛ nõtɔ'ɔsa Azonaasɩ bõn-yãlma la.» La a basɛ ba mɛ dee fõrgɛ.
Tɩ ẽŋa la a karẽnbiisi la dɔɔra mõgrɛ la doone ke bɔba, tɩ a karẽnbiisi la yĩm ka dɩkɛ borborɩ.
Tɩ Azezi yele ba yetɩ: «Guuse-ya ya mẽŋa la Farisi dõma, la Saduse dõma dãbɩllɛ la.» Tɩ karẽnbiisi la tẽ'esra yetɩ: «Tõma n ka dɩkɛ borborɩ la ĩyã tɩ a yele bɛla.» Tɩ Azezi bãŋɛ ban tẽ'esrɩ se'em na, yele ba yetɩ: «Ya ka bɔ mam sɩra zo'oge.
Bẽm tɩ yãma tẽ'esra yetɩ, la de la yãma n ka tarɩ borborɩ la ĩyã?
Yãma nãn ka bãŋɛ a võorɛ?
Yãma ka tẽrɩ, borborɩ banuu la tɩ bʋraasɩ tʋsanuu daan di tɩgɛ deege la, yãma daan vaagɛ di-sɛba n daan deege la pɩrɛ la pɩtɔ balɛ?
La borborɩ bayopɔɩ la, tɩ bʋraasɩ tʋsanaasɩ la daan di tɩgɛ deege la, yãma vaagɛ di-sɛba n deege la pɩrɛ la pɩtɔ balɛ?
Bẽm tɩ ya ka bãŋɛ tɩ la dagɩ borborɩ yelle tɩ mam tɔgrɩ la ya?
Guuse ya mẽŋa la Farisi dõma, la Saduse dõma dãbɩllɛ la yelle.» Tɩ ba yãŋa bãŋɛ tɩ a ka yele ba tɩ ba guuse ba mẽŋa la dãbɩllɛ sɛba tɩ ba tarɩ gaana borborɩ zom na, la de la Farisi dõma, la Saduse dõma zãsŋɔ la tɩ a tɔgrɩ.
Apɩyɛɛrɩ pa'alɛ Azezi n de nẽr-sɛka Azezi daan paagɛ la tẽŋa yʋ'ʋrɛ n de Filipi Sezaare, soke a karẽnbiisi la yetɩ: «Nẽrba yetɩ mam n de Nẽrsaala Dayʋa la de la ãne?» Tɩ ba lerge yetɩ: «Sɛba yetɩ fõn de la Azã n daan misri nẽrba ko'om pʋam na.
Tɩ sɛba yetɩ fõn de la Nawẽnnɛ nõtɔ'ɔsa A'eli.
Tɩ basɛba yetɩ fõn de la Nawẽnnɛ nõtɔ'ɔsa Azeremi, bɩɩ Nawẽnnɛ nõtɔ'ɔsrɩba la nẽra ayɩla.» Tɩ a lebe soke ba yetɩ: «La yãma yetɩ mam de la ãne?» Tɩ Asimõ-pɩyɛɛrɩ lerge ẽ yetɩ: «Fõn de la Krisi, Nawẽnnɛ n de vɔm dãana la Dayʋa.» Tɩ Azezi lebe yele ẽ yetɩ: «Asimõ, Azã dayʋa, fʋ tarɩ zu-yẽlga, se'ere n soe la, la dagɩ nẽrsaala n pa'alɛ fʋ wãna, la de la mam Sɔ Nawẽnnɛ n boe saazuum na.
Mam yetɩ fʋ tɩ fʋ de la Apɩyɛɛrɩ, a võorɛ de la tãmpĩa, la tãmpĩ-ẽna zuo tɩ mam wʋn vigle m nẽrba lagsgɔ zẽ'a.
La kũm pãŋa kãn tã'agɛ ẽ.
Mam wʋn bɔ fɔ Nawẽnnɛ so'olʋm kʋlɩnbiɛ.
La bõn-sɛka woo tɩ fʋ wʋn lʋ dũnia wã zuo, bõn-ẽŋa wʋn lʋ Nawẽnnɛ yire.
La bõn-sɛka woo tɩ fʋ wʋn lorge dũnia wã zuo, bõn-ẽŋa wʋn lorge Nawẽnnɛ yire.» Azezi yele bɛla dee kã'an a karẽnbiisi la yetɩ, ba da yele nẽra nẽra tɩ ẽŋa de la Krisi.
Azezi dẽŋɛ tɔgɛ a kũm yelle Wakat-ẽŋa tɩ Azezi daan pɔsɛ zãsna a karẽnbiisi la yetɩ: «Dẽnɩ tɩ mam sẽŋɛ Zerizalɛm, tɩ tẽŋa la kẽma, la kãabgɔ kẽma nẽŋadõma, la lɔɔ karẽnsãandõma ka nãmsɛ mam halɩ zozo'e, la ba wʋn kʋ mam mɛ.
La dabsa atã daarɛ mam wʋn vo'oge.» Tɩ Apɩyɛɛrɩ tarɩ ẽ yese kẽnkɛrŋa ka yele ẽ yetɩ: «Zuudãana, da le tɔgɛ bɛla, Nawẽnnɛ wʋn gu fo, la kãn ẽŋɛ fʋ bɛla.» Tɩ Azezi gelge yele Apɩyɛɛrɩ yetɩ: «Lebe mam poorʋm, Asũtãana wã.
Fõn boorɩ tɩ fʋ botɩ mam lebe la poorʋm.
Fʋ tẽ'esgɔ la dagɩ Nawẽnnɛ tẽ'esgɔ, la de la nẽrsaala tẽ'esgɔ.» Dee yele a karẽnbiisi la yetɩ: «Nẽra sãn bɔɔra tɩ a dɔla mam, dẽnɩ tɩ a basɛ a mẽŋa n boorɩ se'em, dee sakɛ nãmsgɔ wʋ nẽra n buke a kũm dɔ-puurŋa dɔla mam.
Se'ere n soe la, nẽr-sɛka woo n boorɩ tɩ a gu a vɔm, a wʋn koŋe ẽ.
La nẽr-sɛka woo n sakɛ tɩ a koŋe a vɔm mam ĩyã, a wʋn yẽ vɔm.
La nẽra sãn yẽ dũnia wã sɛla woo, dee koŋe vɔm Nawẽnnɛ zẽ'am, a yõorɔ de la bẽm?
Sɛla ka boe tɩ nẽra wʋn dɩkɛ teege vɔm.
Nẽrsaala Dayʋa la wʋn leme wa'am mɛ la a Sɔ Nawẽnnɛ na'am pãŋa, la a malɛkadõma.
La wakat-ẽŋa a wʋn yɔ nẽra woo masɛ la a tõonɛ.
Mam yetɩ ya la sɩra, tɩ nẽr-sɛba n ze kalam wã basɛba kãn ki, sãn dagna tɩ ba wa yẽ la Nẽrsaala Dayʋa la n sẽm, la a na'am.»
Azezi nẽŋa teere Dabsa ayoobɩ n daan tole, tɩ Azezi botɩ Apɩyɛɛrɩ, la Azakɩ, la a yɩbga Azã doose ẽ sẽŋɛ kẽnkɛrŋa ka zom tãn-kãtɛ zuo.
Tɩ a nẽŋa teege ba nẽŋam, yẽgra wʋ wʋntɛɛŋa la.
Tɩ a futo pelge halɩ wʋ peelem na.
Tɩ Amoyisi la A'eli puke ba zẽ'am tɔgra la Azezi.
Tɩ Apɩyɛɛrɩ yele Azezi yetɩ: «M Zuudãana, tõma n boe kalam wã, la ãn sõŋa mɛ.
Fʋ sãn bɔɔra, mam wʋn tĩ põnsɩ batã, bɔ fõn ayɩla, bɔ Amoyisi ayɩla, bɔ A'eli ayɩla.» La ẽn nãn ken bɔna mĩ tɔgra la, tɩ sawatɛ n yẽgrɩ wa'am wa lile ba.
Tɩ kõa ze'ele sawatɛ la pʋam yetɩ: «Ẽna de la mam Dayʋa tɩ mam nõŋɛ la m sũure wuu, a paagɛ la mam yɛm.
Selse-ya a yetɔga.» La a karẽnbiisi la n wõm bɛla la, tɩ dabeem yõkɛ ba zozo'e, tɩ ba lui dɩkɛ nẽnsɩ võglɛ tẽŋa.
Tɩ Azezi lɛm kalʋm ba yetɩ: «Isge-ya, da zoe-ya dabeem.» Tɩ ba gorge bɩsɛ, ka le yẽ nẽra, sãn dagna Azezi mã'a.
La ban daan ze'ele tãŋa la zuo sigra la, Azezi kã'an ba yetɩ: «Da yele-ya nẽra sɛla tɩ ya yẽ wã, sãn dagna tɩ Nẽrsaala Dayʋa la wa ki mɛ dee vo'oge.» Tɩ a karẽnbiisi la soke ẽ yetɩ: «Wãne tɩ lɔɔ karẽnsãandõma yetɩ, dẽnɩ tɩ A'eli wʋn dẽŋɛ Krisi wa'am?» Tɩ Azezi lerge ba yetɩ: «La de la sɩra tɩ A'eli n wʋn dẽŋɛ wa'am wa le malgɛ sɛla woo.
La mam yetɩ ya mɛ tɩ A'eli põn wa'am mɛ, tɩ ba ka bãŋɛ ẽ, dee ẽŋɛ ẽ ban boorɩ se'em.
Ba mẽ wʋn nãmsɛ Nẽrsaala Dayʋa la bɛla.» Tɩ a karẽnbiisi la yãŋa bãŋɛ tɩ la de la Azã n daan misri nẽrba ko'om pʋam na yelle tɩ a tɔgɛ.
Kinki'ire n tarɩ bia, tɩ Azezi botɩ a yẽ ĩmã'asʋm Ban daan lebe ka paara nẽr-kʋʋŋɔ la zẽ'am na, tɩ bʋraa wa'am wa yigle Azezi nẽŋam, yele ẽ yetɩ: «M Zuudãana, zoe m dayʋa ninbãalga, a luti la kinki'ire tɩ la nãmsra ẽ zozo'e.
La sãn ẽn girge ẽ, a luti la bugum pʋam, bɩɩ ko'om pʋam.
Bɛla tɩ mam tarɩ ẽ wa'am fʋ karẽnbiisi la zẽ'am, la ba ka yãŋɛ botɩ a yẽ ĩmã'asʋm.» Tɩ Azezi yele ba yetɩ: «Zamãan-ẽna nẽrba, ya ka bɔ'ɔrɩ mam sɩra, la ya ka ɩtɩ sõŋa.
Mam wʋn bɔna la yãma, mã'agɛ m mẽŋa halɩ ka paagɛ la wakat-kãna?
Tarɩ-ya bia la wa'am.» La Azezi daan tãsɛ kʋlkã'arga la mɛ, tɩ a yese dee basɛ bia la, tɩ a yẽ ĩmã'asʋm bilam mẽŋa.
Tɩ karẽnbiisi la sẽŋɛ Azezi zẽ'am bãma mã'a, ka soke ẽ yetɩ: «Bẽm tɩ tõma ka yãŋɛ dige kʋlkã'arga la tɩ a yese?» Tɩ a lerge ba yetɩ: «Yan ka bɔ sɩra zo'oge la ĩyã.
Mam yetɩ ya la sɩra sɩra, tɩ yãma n bɔ mam sɩra la, sãn ãna baa pɩka wʋ sɔ'ɔrɔ biire la, ya tã wʋn yele tãn-ẽna yetɩ: ‹Vurge sẽŋɛ ke›, la a wʋn ẽŋɛ la bɛla.
La sɛla ka boe tɩ ya kãn tã'agɛ ẽŋɛ.
[ La de la pʋ'ʋsgɔ, la nõorlʋa mã'a tɩ ya wʋn yãŋɛ dige kʋlkã'ar-ẽŋa buuri.
]» Azezi le tɔgɛ a kũm, la a vo'ore yelle Daarɛ ayɩla tɩ Azezi la a karẽnbiisi la lagɩm bɔna Galile, tɩ a yele ba yetɩ: «Ba wʋn dɩkɛ Nẽrsaala Dayʋa la ẽŋɛ la nẽrba nu'usum, tɩ ba kʋ ẽ.
La dabsa atã daarɛ a wʋn vo'oge mɛ.» Ẽn yele bɛla la, tɩ ba sũure sã'am zozo'e.
Wẽnde-kãtɛ lampo yʋa yelle Azezi la a karẽnbiisi la daan paagɛ la Kapɛrnaʋm tẽŋa, tɩ Wẽnde-kãtɛ la lampo-tɔ'ɔsrɩba sẽŋɛ ka soke Apɩyɛɛrɩ yetɩ: «Ya karẽnsãama la yɔɔrɩ Wẽnde-kãtɛ la lampo mɛ bɩɩ?» Tɩ a lerge yetɩ: «Ẽe, a yɔɔra.» Tɩ Apɩyɛɛrɩ kule yire, tɩ Azezi dẽŋɛ soke ẽ yetɩ: «Asimõ, fõn tẽ'esrɩ tɩ dũnia wã na'adõma to'osrɩ ba lampo la ãndõma zẽ'am?
Tẽŋa dõma zẽ'am bɩɩ, sɛba n de sãama la zẽ'am?» Tɩ Apɩyɛɛrɩ yetɩ: «Sãama zẽ'am.» Tɩ Azezi yele ẽ yetɩ: «Bɛla, tẽŋa la dõma nẽŋa ka boe mĩ.
La tõma n ka boorɩ tɩ tɩ sã'am ba sũure la ĩyã, sẽŋɛ ka lobge zũmbãŋa mõgrɛ pʋam, fõn yõkɛ zũn-sɛka yiɛn na, fʋ ya'agɛ a nõorɛ, tɩ fʋ wʋn yẽ lag-kõbrɛ, dɩkɛ sẽŋɛ ka yɔ mam, la fõn ĩyã.»
Ãne n wʋn dɛna nẽr-kãtɛ Nawẽnnɛ so'olʋm pʋam Wakat-ẽŋa tɩ karẽnbiisi la daan lɛm Azezi soke ẽ yetɩ: «Ãne n de nẽr-kãtɛ Nawẽnnɛ so'olʋm pʋam?» Tɩ Azezi wi bi-pɩka ze'ele ba tẽŋasʋka, dee yele ba yetɩ: «Mam yetɩ ya la sɩra sɩra, tɩ ya sãn ka teege yɛm ãna wʋ kɔma la, ya kãn kẽ Nawẽnnɛ so'olʋm pʋam.
Bɛla, sɛka woo n sike a mẽŋa ãna wʋ bi-pɩka la, a wʋn dɛna nẽr-kãtɛ Nawẽnnɛ so'olʋm pʋam.
La sɛka n to'oge bi-pɩka n ãn wʋ ẽna, mam yʋ'ʋrɛ ĩyã, a to'oge la mam mẽŋa.
La nẽra sãn botɩ kɔm-pɩgsɩ bãna wã n bɔ mam sɩra la ayɩla basɛ Nawẽnnɛ sore, sɩbgrɛ sɛka tɩ a wʋn yẽ la, ba sãn dɩkɛ nẽerɛ kug-kãtɛ lʋ yulse a yugla lobe ẽ basɛ ko-kãtɛ pʋam n sõɩ.
Toogo boe dũnia zuo, nẽrba n pã'asrɩ nẽrba tɩ ba basrɩ Nawẽnnɛ sore la ĩyã.
Dẽnɩ tɩ pã'asgɔ wa'am, la nẽr-sɛka n pã'asrɩ la wʋn yẽ toogo.
Fʋ nu'ugo bɩɩ fʋ nã'arɛ sãn yetɩ a botɩ fʋ basɛ Nawẽnnɛ sore, wige ba basɛ.
Fʋ sãn tara nu'u-yẽŋɔ bɩɩ nã'a-yẽŋɔ dee kẽ Nawẽnnɛ yire vɔa, n sõɩ fõn tarɩ nu'usi bayi, la nãma bayi, dee tɩ ba lobe fʋ basɛ bugum n ka kĩŋri pʋam.
La fʋ nifo sãn yetɩ a botɩ fʋ basɛ Nawẽnnɛ sore, kɩrgɛ ẽ basɛ.
Fʋ sãn tara nin-yẽŋɔ dee kẽ Nawẽnnɛ yire vɔa, n sõɩ fõn tarɩ nini bayi, dee tɩ ba lobe fʋ basɛ bug-tẽŋa.» Pesgo n bɔɩ makrɛ Azezi le yele ba yetɩ: «Guuse-ya da pɔ'ɔra kɔm-bãna wã baa ayɩla.
Mam yetɩ ya tɩ ba malɛkadõma n boe Nawẽnnɛ yire, boe mam Sɔ Nawẽnnɛ nẽŋam mɛ wakatɛ woo.
[ Nẽrsaala Dayʋa la wa'am tɩ a fãagɛ la nẽr-sɛba n bɔɩ la.]
Yãma tẽ'esrɩ la bẽm?
Nẽra sãn tara piisi kɔbga, tɩ ayɩla bɔɩ, a kãn basɛ piswɛɩ la awɛɩ la kũnkũnne zuo tɩ ba ɔbra, dee sẽŋɛ ka ɛ ayɩla n bɔɩ la?
La mam yetɩ ya la sɩra, tɩ a sãn yẽ ẽ, a sũure wʋn ẽŋɛ yẽlʋm mɛ la ayɩla la gãnna piswɛɩ la awɛɩ n ka bɔɩ la.
Ya Sɔ Nawẽnnɛ mẽ ãn na bɛla, a ka boorɩ tɩ kɔm-pɩgsɩ bãna ayɩla bɔɩ.» Nẽrba n wʋn malgɛ ba yelle la taaba se'em Tɩ Azezi le yetɩ: «Fʋ sɔbia sãn ẽŋɛ be'em, sẽŋɛ ka yẽ ẽ fõn na ẽŋa mã'a, pa'alɛ ẽ a tuure la.
A sãn sakɛ fʋ nõorɛ, fʋ to'oge ẽ basɛ.
La a sãn zagsɛ fʋ nõorɛ la, fʋ doose nẽra ayɩla bɩɩ bayi sẽŋɛ a zẽ'am.
Tɩ nẽrba bayi bɩɩ batã dɛna kaset-dõma yelle la mãalgɔ ĩyã, wʋ Nawẽnnɛ gõŋɔ n yele se'em na.
La a sãn zagsɛ ka selse ba, fʋ yele wẽndeego la nẽrba.
La a sãn zagsɛ ka selse wẽndeego la nẽrba, ya bɩsra ẽ wʋ nẽra n ka dolɩ Nawẽnnɛ, bɩɩ tõon-be'ero dãana.
La mam yetɩ ya la sɩra sɩra, tɩ bõn-sɛka woo tɩ ya wʋn lʋ dũnia wã zuo, wʋn lʋ Nawẽnnɛ yire.
La sɛla tɩ ya wʋn lorge dũnia wã zuo, wʋn lorge Nawẽnnɛ yire.
Mam ken yɛta ya tɩ nẽrba bayi sãn naagɛ nõorɛ dũnia wã zuo sose mam Sɔ Nawẽnnɛ sɛla, a wʋn ẽŋɛ bɔ ba.
La nẽrba bayi bɩɩ batã sãn lagsɛ taaba mam yʋ'ʋrɛ ĩyã, mam boe la ba lɛ mɛ.» Tõntõnna n ka bɔ'ɔrɩ sugri makrɛ Tɩ Apɩyɛɛrɩ lɛm Azezi soke ẽ yetɩ: «M Zuudãana, mam sɔbia sãn ẽŋɛ mam be'em, nõorɛ wãne tɩ mam wʋn basɛ ẽ taalɛ?
Nõorɛ ayopɔɩ bɩɩ?» Tɩ Azezi yele ẽ yetɩ: «Mam ka yetɩ nõorɛ ayopɔɩ mã'a, mam yetɩ nõorɛ pisyopɔɩ nõorɛ bʋyopɔɩ.
La de la bɛla, tɩ Nawẽnnɛ so'olʋm ãna wʋ naba n boorɩ tɩ a tõntõnɩba geele a tõoma pa'alɛ ẽ.
La ẽn pɔsɛ bɔna mĩ gɛɛla la, tɩ ba tarɩ nẽra ayɩla n di a sãnnɛ lig-kõba yʋ'ʋrɛ n de talã tʋspia wa'am.
La a daan ka tarɩ sɛla wʋn yɔ, tɩ a zuudãana la bɔ nõorɛ yetɩ, ba koose ẽ, la a pɔga la a kɔma, la a lɔgrɔ wuu yɔ sãnnɛ na.
Tɩ tõntõnna la ka dũma tẽŋa a zuudãana la nẽŋam sose ẽ yetɩ, a ẽŋɛ sugri tɩ ẽŋa wʋn yɔ sãnnɛ na wuu.
Tɩ a zuudãana la zoe a ninbãalga, basɛ sãnnɛ na, dee basɛ ẽ tɩ a fõrgɛ.
La tõntõn-ẽŋa n yesrɩ la, a tʋ'ʋsɛ la a tõntõn-tadãana n di a sãnnɛ lig-kõba yʋ'ʋrɛ n de deniye kɔbga, yõkɛ ẽ kẽkɛ a kõnkɔa, dee yele ẽ yetɩ: ‹Yɔ ma m sãnnɛ na.› Tɩ a tõntõn-tadãana la ka dũma tẽŋa a nẽŋam sose ẽ yetɩ, a ẽŋɛ sugri tɩ ẽŋa wʋn yɔ a sãnnɛ na.
Tɩ a zagsɛ, dee tarɩ ẽ sẽŋɛ ka kẽ'esɛ yʋ'a deem yetɩ, a sãn ka yɔ ẽŋa a sãnnɛ na, a kãn yese.
La a tõntõn-taaba la n yẽ bɛla la, tɩ ba sũure sã'am zozo'e.
Tɩ ba sẽŋɛ ba zuudãana la zẽ'am ka yele ẽ sɛla n ẽŋɛ la wuu.
Tɩ zuudãana la botɩ ba wi ẽ, tɩ a yele ẽ yetɩ: ‹Tõntõn-be'ego wã, sãn-sɛka wuu tɩ fõn di la, mam basɛ mɛ tɩ la ba'asɛ, fõn sose mam na ĩyã.
La masɛ nɩ mɛ tɩ fʋ mẽ zoe fʋ tadãana la ninbãalga, wʋ mam n zoe fõn ninbãalga se'em na.› La a zuudãana la sũure yĩige mɛ, tɩ a basɛ tɩ ba tarɩ ẽ sẽŋɛ ka kẽ'esɛ yʋ'a deem tɩ ba nãmsɛ ẽ halɩ tɩ a yɔ sãnnɛ na wuu.
Mam Sɔ Nawẽnnɛ mẽ wʋn ẽŋɛ ya la bɛla, ya sãn ka basɛ ya sɔbiisi tõon-be'ero taalɛ la ya sũure wuu.»
Pɔka lebsgo yelle Azezi n daan tɔgɛ bɛla kɩ'ɩlɩm na, a yese Galile sẽŋɛ la Zude so'olʋm Zʋrdẽ doone ke bɔba.
Tɩ nẽr-kʋʋŋɔ zozo'e doose ẽ, tɩ a botɩ ba bã'adõma yẽ ĩmã'asʋm.
Tɩ Farisi dõma basɛba wa'am a zẽ'am tɩ ba di a yɛm bɩsɛ, soke ẽ yetɩ: «Sore boe tɩ bʋraa lebse a pɔga n wen ẽŋɛ bõn-sɛka woo mɛ bɩɩ?» Tɩ Azezi lerge yetɩ: «Yãma ka karẽŋɛ Nawẽnnɛ gõŋɔ la?
Pĩ'iluŋo wakatɛ, Nawẽnnɛ n nãam nẽrsaalba la, a nãam na bʋraa la pɔka.
Bɛla ĩyã tɩ a yetɩ, bʋraaga basɛ a sɔ, la a ma, dee lagɩm na a pɔga, tɩ bãma bayi lebge ayɩla.
Bɛla, ba ka le dɛna nẽrba bayi, ba yãŋa lebge la ayɩla.
Bɛla, sɛla tɩ Nawẽnnɛ lagɩm na taaba, nẽrsaala da welge ba.» Tɩ Farisi dõma la soke ẽ yetɩ: «La bẽm ĩyã tɩ Amoyisi yʋʋn bɔ nõorɛ yetɩ, bʋraa sãn yetɩ a lebse a pɔga, a bɔ ẽ pɔgdire lebsgo gõŋɔ, dee tarɩ ẽ ka lebse?» Tɩ Azezi lerge yetɩ: «La de la ya sũure n kɛ tɩ ya ka sakɛ pa'algɔ la ĩyã, tɩ Amoyisi yʋʋn sakɛ tɩ ya lebse ya pɔgba.
Pĩ'iluŋo wakatɛ, la yʋʋn ka ãn wãna.
La mam yetɩ ya tɩ, bʋraaga sãn lebse a pɔga tɩ la sãn dagna tɩ a gã la bʋraasɩ, a sãn le di pɔka ayẽma, a ẽŋɛ la be'em wʋ nẽra n gã'arɛ la a tadãana pɔga.» Tɩ a karẽnbiisi la yele ẽ yetɩ: «Bʋraaga la a pɔga yelle sãn dɛna bɛla, bʋraaga sãn ka di pɔka n sõɩ.» Tɩ a yele ba yetɩ: «La dagɩ nẽrba wuu n wʋn yãŋɛ to'oge yetɔg-ẽna, sãn dagna sɛba tɩ Nawẽnnɛ sõŋɛ ba tɩ ba to'oge.
Nẽrba basɛba n boe tɩ ba dɔgɛ ba tɩ ba ãna wʋ ba fɔ ba mɛ na, ka dita pɔgsɩ.
Tɩ nẽrba mẽ fɔ bʋraasɩ basɛba.
Tɩ Nawẽnnɛ so'olʋm ĩyã, tɩ sɛba mẽ ka dita pɔgsɩ.
Sɛka n tã wʋn yãŋɛ to'oge yetɔg-ẽna, a to'oge.» Azezi pʋ'ʋsɛ Nawẽnnɛ bɔ kɔm-pɩgsɩ Tɩ nẽrba tarɩ kɔm-pɩgsɩ wa'am Azezi zẽ'am tɩ a dɩkɛ nu'usi paglɛ ba zuto pʋ'ʋsɛ Nawẽnnɛ bɔ ba.
Tɩ a karẽnbiisi la zɛbɛ nẽrba la.
Tɩ Azezi yele yetɩ: «Basɛ-ya kɔm-pɩgsɩ la tɩ ba wa'am mam zẽ'am, da gu'ura-ya ba.
Se'ere n soe la, Nawẽnnɛ so'olʋm de la nẽr-sɛba n ãn wʋ kɔma wã bõnɔ.» La a dɩkɛ la a nu'usi paglɛ ba zuto pʋ'ʋsɛ Nawẽnnɛ bɔ ba, dee fõrgɛ.
Budib-polle n de bõntarsa yelle Tɩ bʋraaga wa'am Azezi zẽ'am wa soke ẽ yetɩ: «Karẽnsãama, mam wʋn tõm na tõon-sõŋɔ kãna yẽ vɔm n ka ba'asrɩ?» Tɩ a lerge ẽ yetɩ: «Bẽm tɩ fʋ sɔkra ma sɛla n ãn sõŋa yelle?
Nawẽnnɛ mã'a n ãn sõŋa.
Fʋ sãn bɔɔra tɩ fʋ yẽ vɔm n ka ba'asrɩ, fʋ sakɛ Nawẽnnɛ n bɔ a nõorɛ se'em na.» Tɩ a soke yetɩ: «Nawẽnnɛ nõorɛ yetɔg-bãna?» Tɩ Azezi lerge ẽ yetɩ: «Da kʋ nẽra, da gã'arɛ la fʋ tadãana pɔga, da zũ, da tɔgɛ põmpɔrŋɔ kaseto, nanna fʋ sɔ, la fʋ ma, la fʋ nõŋɛ fʋ tadãana wʋ fʋ mẽŋa.» Tɩ budib-polle la yele ẽ yetɩ: «Mam põn sakra bõn-bãna wuu mɛ, bẽm n deege?» Tɩ Azezi yele ẽ yetɩ: «Fʋ sãn bɔɔra tɩ fʋ masɛ sɛla woo pʋam, sẽŋɛ ka koose fõn tarɩ sɛla la wuu dɩkɛ bɔ nasdõma, tɩ fʋ wʋn yẽ bõntarsõm Nawẽnnɛ yire, dee wa'am wa dɔla mam.» Budib-polle la n wõm bɛla la, a fõrgɛ mɛ la sũ-sã'aŋɔ, se'ere n soe la, a tarɩ la bõntarsõm zo'oge.
Tɩ Azezi yele a karẽnbiisi la yetɩ: «Mam yetɩ ya la sɩra sɩra, tɩ la tɔ mɛ bɔ bõntarsa tɩ a kẽ Nawẽnnɛ so'olʋm pʋam.
La mam le yɛta ya tɩ, la de la nãana tɩ yʋgnɛ doose fupĩim yoko pʋam yese, gãnna bõntarsa n wʋn kẽ Nawẽnnɛ so'olʋm pʋam.» La a karẽnbiisi la n wõm bɛla la, tɩ la di'ige ba halɩ zozo'e, tɩ ba yetɩ: «La sãn dɛna bɛla, ãne n wʋn tã'agɛ yẽ fãarɛ?» Tɩ Azezi bɩsra ba, dee yetɩ: «Nẽrsaala ka tã wʋn ẽŋɛ bõn-ẽna, la Nawẽnnɛ tã sɛla woo ɩta mɛ.» Tɩ Apɩyɛɛrɩ yele Azezi yetɩ: «Tõma basɛ sɛla woo mɛ, dee dɔla fõn.
Bẽm tɩ tõma wʋn yẽ?» Tɩ Azezi yele ba yetɩ: «Mam yetɩ ya la sɩra sɩra, tɩ wakat-sɛka tɩ sɛla woo wʋn lebge paalsɩ la, Nẽrsaala Dayʋa la n wʋn zĩ'ire a na'am bĩmbĩnne zuo la, yãma sɛba n dolɩ mam na mẽ wʋn zĩ'ire na'am bĩmbĩna pia la ayi zuto, di Ɩsrayɛlɩ buuri pia la ayi la sarɩya.
La sɛba wuu n basɛ ba yiɛ, bɩɩ ba kẽendõma, la ba yɩbsɩ, bɩɩ ba sɔdõma, bɩɩ ba madõma, bɩɩ ba kɔma, bɩɩ ba vatɔ mam yʋ'ʋrɛ ĩyã, ba wʋn to'oge bãma n basɛ sɛla la nõorɛ kɔbga, dee yẽ vɔm n ka ba'asrɩ.
La nẽŋam dõma zozo'e wʋn lebge poorʋm dõma, tɩ poorʋm dõma zozo'e lebge nẽŋam dõma.»
Tõntõnɩba yɔɔrɔ makrɛ Azezi le yetɩ: «Nawẽnnɛ so'olʋm ãn wʋ yidãana n yese bulika yʋ'ʋŋɔ yʋ'ʋŋɔ, sẽŋɛ ka dɩkɛ tõntõnɩba tɩ ba tõm a va'am.
La a tɔgɛ kʋ la tõntõnɩba la tɩ ẽŋa wʋn yɔ ba lag-kõbrɛ ayɩla daarɛ pʋam, dee tõm ba a va'am na tɩ ba ka tõm.
Tɩ wʋntɛɛŋa bɩ fẽe, tɩ a le yese yẽ nẽrba basɛba n ze da'am ka tõnna, tɩ a yele ba yetɩ: ‹Ya mẽ sẽŋɛ mam va'am na ka tõm, tɩ mam wʋn yɔ ya lan masɛ se'em.› Tɩ ba isge sẽŋɛ va'am na.
Tɩ a le yese wʋntɛɛŋa zuu-tẽŋasʋka, la wẽngɛlŋa le ẽŋɛ bɛla.
Tɩ a le yese wẽnnɛ n we'esɩ lua, le yẽ nẽrba basɛba n ze, tɩ a soke ba yetɩ: ‹Bẽm ĩyã tɩ yãma zɛ kalam daarɛ la wuu pʋam ka ɩta sɛla sɛla?› Tɩ ba lerge yetɩ: ‹Nẽra nẽra ka dɩkɛ tõma tõoma.› Tɩ a yele ba yetɩ: ‹Ya mẽ sẽŋɛ m va'am na ka tõm.› Tɩ wẽnnɛ kẽ, tɩ va'am na dãana yele sɛka n bɩsrɩ a tõoma la yelle yetɩ: ‹Wi tõntõnɩba la tɩ ba wa'am tɩ fʋ yɔ ba.
Dẽŋɛ yɔ sɛba n sẽŋɛ poorʋm na ka paagɛ sɛba n dẽŋɛ sẽŋɛ la.› Tɩ sɛba n sẽŋɛ wẽnnɛ n we'esɩ lua la wuu to'ose lag-kõbrɛ ayɩla ayɩla.
Tɩ sɛba n dẽŋɛ sẽŋɛ la tẽ'esra tɩ bãma wʋn to'ose gãnna sɛba n wa'am poorʋm na.
La ba wuu to'ose la lag-kõbrɛ ayɩla ayɩla wʋ sɛba n sẽŋɛ poorʋm na n to'ose se'em na.
La sɛba n dẽŋɛ sẽŋɛ la n to'ose lag-kõbrɛ ayɩla ayɩla la, ba yõnnɩ yidãana la mɛ, yetɩ: ‹Sɛba n wa'am poorʋm na tõm na karf-ayɩla mã'a, la fõn basɛ tɩ ba to'ose zõna la tõma sɛba n tõm halɩ daarɛ la wuu pʋam nãmsɛ la wʋntɛɛŋa la.› Tɩ a lebe yele ba nẽra ayɩla yetɩ: ‹M sɩrɛ, mam ka ẽŋɛ fʋ sɛla n ka masɛ.
Tɩ tɔgɛ kʋ, tɩ fʋ sakɛ tɩ fõn wʋn to'oge la lag-kõbrɛ ayɩla.
To'oge fʋ yɔɔrɔ sẽŋɛ fõrgɛ.
La de la mam n boorɩ tɩ m yɔ sɛba n wa'am poorʋm na zõna la fõn.
Mam ka tarɩ nõorɛ tɩ m dɩkɛ m bõnɔ ẽŋɛ sɛla tɩ mam boorɩ?
Bɩɩ mam n ẽŋɛ sõŋa la ĩyã tɩ fõn ɩta sũure?› Bɛla, nẽŋam dõma wʋn lebge poorʋm dõma, tɩ poorʋm dõma lebge nẽŋam dõma.» Azezi le tɔgɛ a kũm, la a vo'ore yelle Azezi daan we'esɩ la Zerizalɛm welge a karẽnbiisi pia la ayi la mã'a, yele ba yetɩ: «Ya yẽ ya, tɩ we'esɩ la Zerizalɛm, bilam ba wʋn dɩkɛ Nẽrsaala Dayʋa la mɛ ka ẽŋɛ kãabgɔ kẽma nẽŋadõma, la lɔɔ karẽnsãandõma nu'usum, tɩ ba wʋn tɔgɛ a yelle kʋ yetɩ, a masɛ la kũm.
La ba wʋn dɩkɛ ẽ ẽŋɛ la bu-zãŋsɩ nu'usum, tɩ ba la ẽ, wẽ ẽ na ka'asa, dee ka ẽ dɔ-puurŋa zuo kʋ.
La dabsa atã daarɛ a wʋn vo'oge.» Azakɩ la Azã ma sosgo Tɩ Azebede pɔga daan doose la a dayɔɔsɩ paagɛ Azezi zẽ'am ka dũma tẽŋa a nẽŋam tɩ a sose ẽ tɩ a ẽŋɛ sɛla bɔ ẽ.
Tɩ Azezi soke ẽ yetɩ: «Fõn boorɩ tɩ m ẽŋɛ la bẽm bɔ fɔ?» Tɩ pɔka la lerge yetɩ: «Bɔ nõorɛ tɩ fʋ sãn wa dita fʋ na'am na, tɩ m dayɔɔsɩ bayi wã ayɩla zĩ'ire fʋ zʋʋgɔ, tɩ ayɩla zĩ'ire fʋ gɔbga.» Tɩ Azezi lerge ba yetɩ: «Ya ka mi yãma n sosrɩ sɛla.
Ya wʋn tã'agɛ nãmsɛ nãmsgɔ sɛka tɩ mam wʋn nãmsɛ wã?» Tɩ ba yetɩ: «Tɩ wʋn tã'agɛ ẽŋɛ bɛla.» Tɩ Azezi yele ba yetɩ: «Ya wʋn sɩrɩ nãmsɛ nãmsgɔ sɛka tɩ mam wʋn nãmsɛ la.
La, la dagɩ mam n wʋn looge sɛka n wʋn zĩ'ire mam zʋʋgɔ bɩɩ mam gɔbga.
Mam Sɔ Nawẽnnɛ mãasʋm zẽ'e-bãma tɩ a bɔ la nẽr-sɛba tɩ a yetɩ a bɔ la.» La karẽnbiisi pia la n wõm bɛla la, ba sũure n isge la ba tadãandõma bayi la.
Tɩ Azezi wi ba wuu yetɩ: «Ya mi tɩ dũnia wã na'adõma soe ba nẽrba la pãŋa, dee tɩ kɛ'ɛndõma pẽrgra nẽrba tɩ ba ɩta bãma n boorɩ se'em.
La yãma pʋam, la kãn dɛna bɛla.
Nẽr-sɛka n boorɩ tɩ a lebge nẽr-keko ya pʋam, la masɛ mɛ tɩ a dɛna ya tõntõnna.
La nẽr-sɛka n mẽ boorɩ tɩ a dɛna nẽŋadãana ya pʋam, la masɛ mɛ tɩ a dɛna ya yamŋa wʋ Nẽrsaala Dayʋa la.
Nẽrsaala Dayʋa la ka wa'am tɩ nẽrba tõm bɔ ẽ, a wa'am tɩ a tõm mɛ bɔ, dee dɩkɛ a vɔm bɔ tɩ nẽrba zozo'e yẽ fãarɛ.» Azezi botɩ fɔɔsɩ bayi nini yẽta Azezi daan ze'ele la Zeriko tẽŋa pʋam yɛsra, tɩ nẽr-kʋʋŋɔ zozo'e dɔla ẽ.
Tɩ fɔɔsɩ bayi zẽa sore nõorʋm wõm tɩ Azezi n tollɩ, tɩ ba tĩi tɔgra yetɩ: «Zuudãana, Adavidi yɩɩŋa, zoe tɩ ninbãalga.» Tɩ nẽr-kʋʋŋɔ la tãsɛ ba yetɩ, ba sĩna.
Tɩ ba malɩn tĩi tɔgra gãnna bɛla yetɩ: «Zuudãana, Adavidi yɩɩŋa, zoe tɩ ninbãalga.» Tɩ Azezi ze'ele dee wi ba, soke ba yetɩ: «Yãma boorɩ tɩ m ẽŋɛ la bẽm bɔ ya?» Tɩ ba lerge yetɩ: «Zuudãana, tõma boorɩ la tɩ nini yẽta.» Tɩ Azezi zoe ba ninbãalga, kalʋm ba nini, tɩ ba nini na yẽta bilam mẽŋa, tɩ ba dɔla ẽ.
Azezi kẽ'erɩ Zerizalɛm la na'am Azezi la a karẽnbiisi la daan sẽŋɛ ka lɛm na Zerizalɛm, paagɛ tẽŋa yʋ'ʋrɛ n de Betɩfaazɩ, Oliivi tãŋa sɩa.
Tɩ Azezi tõm a karẽnbiisi bayi yele ba yetɩ: «Sẽŋɛ-ya tẽŋa la n boe ya nẽŋa la pʋam, tɩ ya wʋn yẽ bõŋ-yã'aŋa n lʋ zɛ la a biire, lorge-ya ẽ tarɩ ba wa'am wa bɔ ma.
Nẽra sãn yele ya se'ere, ya yele ẽ yetɩ: ‹Zuudãana la n boorɩ ba›, tɩ a wʋn basɛ tɩ ya tarɩ ẽ wa'am tɔtɔ.» La ẽŋɛ la bɛla tɩ Nawẽnnɛ nõtɔ'ɔsa la n yʋʋn tɔgɛ se'em na ẽŋɛ.
A yʋʋn yetɩ: «Yele-ya Siyõ tẽŋa nẽrba yetɩ: ‹Ya naba la n wãna n sẽm.
A sike a mẽŋa bã la bõŋa, la a biire sẽna.› » Tɩ karẽnbiisi la sẽŋɛ ka ẽŋɛ Azezi n yele ba se'em na, tarɩ bõŋ-yã'aŋa la a biire wa'am, wa dɩkɛ ba futo paglɛ ba zuto tɩ Azezi bã.
Tɩ nẽr-kʋʋŋɔ zozo'e yɛrgɛ ba futo sore zuo, tɩ sɛba kɔ tɩɩsɩ võorɔ yɛrgɛ sore zuo.
Tɩ nẽr-sɛba n daan boe a nẽŋa, la sɛba n boe a poorʋm na wuu tĩi tɔgra yetɩ: «Ozaana, naba Adavidi yɩɩŋa.
Pẽgɛ-ya nẽr-sɛka n sẽm na Zuudãana Nawẽnnɛ yʋ'ʋrɛ la.
Ozaana!
Nã'asɛ-ya Nawẽnnɛ n boe saazuum.» Ban daan sẽnnɩ kẽ'era Zerizalɛm na, tẽŋa la wuu dãm mɛ, tɩ ba sɔkra taaba yetɩ: «Ãne n de ẽna?» Tɩ nẽr-kʋʋŋɔ la lerge ba yetɩ: «La de la Nawẽnnɛ nõtɔ'ɔsa Azezi n ze'ele Nazarɛtɩ n boe Galile so'olʋm na.» Azezi dige nẽrba n koosrɩ Wẽnde-kãtʋm na Azezi daan kẽ la Wẽnde-kãtɛ la zẽnzakam digra sɛba wuu n koosrɩ, la sɛba n da'arɩ la, tɩ ba yɛsra, dee zã'agɛ sɛba n teerɩ ligri taablɩdõma, la sɛba n koosrɩ na'adawɛma kʋgsɩ lʋbɛ.
Dee yele ba yetɩ: «La gʋlsɛ Nawẽnnɛ gõŋɔ pʋam tɩ Nawẽnnɛ yetɩ: ‹Ba wʋn wi'ira mam deego la tɩ pʋ'ʋsgɔ deego.› La yãma dɩkɛ ẽ ẽŋɛ la nayigba lagsgɔ zẽ'a.» Tɩ fɔɔsɩ, la wɔbsɩ wa'am a zẽ'am Wẽnde-kãtʋm na, tɩ a botɩ ba yẽ ĩmã'asʋm.
La kãabgɔ kẽma nẽŋadõma, la lɔɔ karẽnsãandõma n yẽ tõon-yãlma la tɩ Azezi tõnnɩ, la kɔma n malɩn tĩi tɔgra Wẽnde-kãtʋm na yɛta tɩ: «Ozaana!
Pẽgɛ-ya naba Adavidi yɩɩŋa» la, ba sũure n daan yĩige.
Tɩ ba yele Azezi yetɩ: «Fõn wõm ban yetɩ se'em na?» Tɩ a lerge yetɩ: «Ẽe, mam wõm ya.
Yãma nãn ka karẽŋɛ Nawẽnnɛ gõŋɔ la yetɔg-ẽna n yetɩ: ‹Fõn botɩ kɔma, la bilɛɛsɩ n nã'asra fõn.› » La Azezi basɛ ba bilam, dee sẽŋɛ la Betani ka gã'arɛ.
Kẽnkãŋa n ka tarɩ biɛ yelle Beere n daan wiige bulika, tɩ Azezi lɛbra Zerizalɛm, tɩ a kɔm dõnna.
Tɩ a yẽ kẽnkãŋa n ze sore nõorʋm, sẽŋɛ tɩ a ka bɩsɛ, la a paagɛ yẽ la võorɔ mã'a.
Tɩ a yele kẽnkãŋa la yetɩ: «Fʋ kãn le malɩn wɔm biɛ.» La bilam mẽŋa tɩ kẽnkãŋa la kʋɩ.
La a karẽnbiisi la n yẽ bɛla la, la di'ige ba mɛ, tɩ ba yetɩ: «La ẽŋɛ la wãne tɩ kẽnkãŋa wã darɛ kʋɩ wãna?» Tɩ Azezi lerge ba yetɩ: «Mam yetɩ ya la asɩra, tɩ ya sãn bɔ Nawẽnnɛ sɩra dee ka sẽ'ena, ya mẽ wʋn tã'agɛ ẽŋɛ wʋ mam n ẽŋɛ tɩ-ẽna se'em wã, la, la dagɩ bɛla mã'a, ya wʋn tã'agɛ yele tãn-ẽna yetɩ: ‹Võogɛ ka lui mõgrɛ pʋam›, la a wʋn ẽŋɛ bɛla.
La ya sãn sose Nawẽnnɛ sɛla dee bɔ ẽ sɩra, ya wʋn to'oge.» Ãne n bɔ Azezi nõorɛ tɩ a tõnna?
Azezi daan kẽ la Wẽnde-kãtʋm na zãsna nẽrba, tɩ kãabgɔ kẽma nẽŋadõma, la tẽŋa la kẽma wa'am wa soke ẽ yetɩ: «Fõn yẽ nõorɛ la bɛ ɩta bõn-bãna?
La ãne n bɔ fõn nõorɛ tɩ fõn ɩta?» Tɩ Azezi lerge ba yetɩ: «Mam wʋn soke ya sokre ayɩla, tɩ ya sãn lerge mam, mam mẽ wʋn yele ya nõor-sɛka tɩ mam tarɩ ɩta bõn-bãna.
Yele-ya ma, Azã n daan misri nẽrba ko'om pʋam na, la de la Nawẽnnɛ n tõm ẽ bɩɩ, la de la nẽrsaalba?» Tɩ ba bãm na taaba yetɩ: «Tɩ sãn yetɩ la de la Nawẽnnɛ n tõm ẽ, a wʋn yetɩ, bẽm ĩyã tɩ tõma ka sakɛ ẽ?
Tɩ mẽ ka tã wʋn yetɩ, la de la nẽrsaalba n tõm ẽ, dẽnɩ tɩ zɔta nẽrba la, se'ere n soe la, ba wuu sakɛ tɩ Azã de la Nawẽnnɛ nõtɔ'ɔsa.» Tɩ ba koŋe lerge ẽ yetɩ: «Tõma ka mi.» Tɩ a mẽ yele ba yetɩ: «Mam mẽ kãn yele ya mam n yẽ nõorɛ zẽ'e-sɛka ɩta bõn-bãna.» Dayɔɔsɩ bayi makrɛ Azezi daan le yele ba yetɩ: «Pa'alɛ-ya ma yãma n tẽ'esrɩ se'em: Bʋraa n daan boe tarɩ a dayɔɔsɩ bayi, yele pɔspɔsɩ dãana la yetɩ: ‹M dayʋa, sẽŋɛ ka tõm m va'am na zĩna.› Tɩ a dayʋa la lerge ẽ yetɩ: ‹Mam kãn sẽŋɛ.› Tɩ la ẽŋɛ fẽe, tɩ a teege yɛm sẽŋɛ.
Tɩ a sẽŋɛ a dayʋa bʋyi dãana la zẽ'am ka yele ẽŋa mẽ yetɩ, a sẽŋɛ ka tõm a va'am na.
Tɩ a yele ẽ yetɩ: ‹M sɔ, mam wʋn sẽŋɛ.› La a yele bɛla dee ka sẽŋɛ.
Bãma bayi, ãne n ẽŋɛ a sɔ la n boorɩ se'em na?» Tɩ ba lerge yetɩ: «Pɔspɔsɩ dãana la.» Tɩ Azezi yele ba yetɩ: «Mam yetɩ ya la sɩra sɩra, tɩ lampo-tɔ'ɔsrɩba, la pɔg-yalsɩ dõma wʋn dẽŋɛ ya nẽŋa kẽ Nawẽnnɛ so'olʋm pʋam.
Se'ere n soe la, Azã wa'am wa pa'alɛ ya la sore tɩ ya wʋn doose masɛ Nawẽnnɛ zẽ'am, la ya ka bɔ ẽ sɩra.
La lampo-tɔ'ɔsrɩba, la pɔg-yalsɩ dõma n bɔ ẽ sɩra.
La baa yãma n yẽ bɛla la, ya ken ka teege yɛm bɔ ẽ sɩra.» Nẽrba n bɩsrɩ va'am makrɛ Azezi daan le yele ba yetɩ: «Selse-ya makrɛ ayɩla.
Yidãana ayɩla n daan kɔ a va'am sele tɩɩsɩ yʋ'ʋrɛ n de viinye, mẽ lalga kaagɛ ẽ, tũ boko tɩ ba wẽkra viinye la biɛ, dee mẽ de-woko tɩ ba zɔnna bɩsra a va'am na, yãŋa dɩkɛ nẽrba tɩ ba bɩsra va'am na, dee sẽŋɛ sore.
Tɩ viinye la biɛ go'osgo wakatɛ paagɛ, tɩ a tõm a tõntõnɩba tɩ ba sẽŋɛ sɛba n bɩsrɩ va'am na zẽ'am, ka to'oge a viinye la biɛ wa bɔ ẽ.
Tɩ sɛba n bɩsrɩ va'am na yõgɛ tõntõnɩba la wẽ ayɩla, kʋ ayɩla, dee lobe ayẽma la kuga kʋ.
Tɩ a le tõm tõntõnɩba basɛba n zo'oge gãnna pɔspɔsɩ dõma la.
Tɩ ba le ẽŋɛ bãma mẽ bɛla.
Tɩ a yãŋa tõm a mẽŋa dayʋa sɛba n bɩsrɩ va'am na zẽ'am, dee tẽ'esra yetɩ: ‹Ẽna n de mam mẽŋa dayʋa la, ba wʋn nan ẽ.› La sɛba n bɩsrɩ va'am na n yẽ ẽ na, ba yele taaba yetɩ: ‹Ẽna n wʋn wa sɔɔgɛ sɔna a sɔ bõntarsõm na.
Basɛ-ya tɩ tɩ kʋ ẽ, dee tɩ bõntarsõm na lebge tõma bõnɔ.› Tɩ ba yõkɛ ẽ ve'ege yese va'am na kẽnkɛrŋa ka kʋ ẽ.
Bɛla, va'am na dãana sãn wa'am, a wʋn ẽŋɛ sɛba n bɩsrɩ va'am na la wãne?» Tɩ ba lerge yetɩ: «A wʋn nãmsɛ nẽr-bɛ'ɛsɩ bãna mɛ halɩ kʋ ba, dee dɩkɛ va'am na bɔ nẽr-sɛba n wʋn bɔ ẽ a viinye la biɛ ba go'osgo wakatɛ, tɩ ba bɩsra.» Tɩ Azezi yele ba yetɩ: «Yãma nãn ka karẽŋɛ Nawẽnnɛ gõŋɔ la n yetɩ: ‹Kug-sɛka tɩ tõnmẽtba zagsɛ la n lebge kugre n botɩ deego la tara pãŋa.
La de la Zuudãana Nawẽnnɛ n ẽŋɛ bõn-ẽna, tɩ la dɛna yel-di'iŋa bɔ tõma.› Bɛla, mam yetɩ ya tɩ Nawẽnnɛ wʋn to'oge a so'olʋm ya zẽ'am dɩkɛ bɔ buur-sɛba n wʋn tõm Nawẽnnɛ so'olʋm tõoma.
[ La kug-sɛka tɩ tõnmẽtba zagsɛ la, nẽr-sɛka woo n lui kug-ẽŋa zuo, a wʋn kɔ kɔ mɛ.
La kugre la sãn lui sɛka zuo, a wʋn mẽrgɛ ẽ.
]» La kãabgɔ kẽma nẽŋadõma, la Farisi dõma n wõm makrɛ la, ba bãŋɛ tɩ a tɔgrɩ la bãma yelle.
Tɩ ba bɔɔra tɩ ba yõkɛ ẽ, dee zɔta nẽrba la, se'ere n soe la, ba sakɛ tɩ Azezi de la Nawẽnnɛ nõtɔ'ɔsa.
Naba dayʋa pɔgdire kibsa makrɛ Azezi daan le makɛ la makrɛ yele ba yetɩ: «Nawẽnnɛ so'olʋm ãn wʋ naba n ẽŋɛ a dayʋa pɔgdire kibsa, tõm a tõntõnɩba yetɩ, ba sẽŋɛ ka wi nẽr-sɛba tɩ ẽŋa daan wi la.
Tɩ nẽrba la ka bɔɔra tɩ ba wa'am.
Tɩ a le tõm tõntõnɩba basɛba yetɩ: ‹Sẽŋɛ-ya ka yele sɛba tɩ mam daan wi la yetɩ, mam mãasʋm sɛla woo mɛ, mam kʋ la lɔlsɩ, la dũnsi n nõbɛ, mãasʋm sɛla woo ze'ele, ba wa'am kibsa la.› Tɩ ba sẽŋɛ ka wi ba, tɩ ba zagsɛ, dee sẽŋɛ ba sẽnnɛ.
Tɩ ayɩla sẽŋɛ a va'am, tɩ ayẽma sẽŋɛ a koosgo zẽ'am.
Tɩ basɛba la yõgɛ tõntõnɩba la nãmsɛ ba dee kʋ ba.
Tɩ naba la sũure yĩige, tɩ a tõm a zɛbzɛbrɩba tɩ ba sẽŋɛ ka kʋ nẽr-kʋʋrba la, dee yõ ba tẽŋa la.
La a yele a tõntõnɩba la yetɩ: ‹Kibsa la sɛla woo mãasʋm ba'asɛ mɛ, la mam n daan wi sɛba la ka masɛ tɩ ba di kibsa la.
Bɛla, sẽŋɛ-ya sorɔ-puursi zuto ka wi nẽr-sɛba wuu tɩ ya wʋn yẽ tɩ ba wa'am pɔgdire kibsa la zẽ'am.› Tɩ tõntõnɩba la sẽŋɛ sorɔ-puursi zuto ka wi nẽr-sɛba wuu tɩ ba yẽ, nẽr-sõma la nẽr-bɛ'ɛsɩ.
Tɩ nẽrba wa'am wa pɩrɛ kibsa la zẽ'am.
Tɩ naba la sẽŋɛ tɩ a bɩsɛ nẽrba la, yẽ tɩ nẽra n boe mĩ ka yɛ pɔgdire kibsa la fuugo.
Tɩ a yele ẽ yetɩ: ‹M sɩrɛ, la ẽŋɛ la wãne tɩ fõn wa'am kibsa la, dee ka yɛ a fuugo?› Tɩ a ka yãŋɛ lerge se'ere.
Tɩ naba la yele a tõntõnɩba yetɩ, ba lʋ a nu'usi, la a nãma lobe ẽ basɛ yẽŋa lika pʋam.
Bilam tɩ nẽrba wʋn ka kɛlla, dee dɩkɛ ba nu'usi gɩ nõorʋm.
La de la nẽrba pãɩ tɩ ba wi, la fẽe tɩ ba tũ'use.» Lampo yʋa yelle Tɩ Farisi dõma sẽŋɛ ka bãm bãma n wʋn ẽŋɛ se'em botɩ Azezi tɔgɛ tuuge tɩ ba yẽ sore yõkɛ ẽ.
Bɛla tɩ ba daan tõm ba karẽnbiisi, la naba A'erɔdɩ nẽrba tɩ ba sẽŋɛ Azezi zẽ'am ka yele ẽ yetɩ: «Karẽnsãama, tõma mi tɩ fõn de la sɩra dãana, dee zãsna nẽrba Nawẽnnɛ sore yɛla la sɩra.
Fõn ka fablɩ nẽrba n tɔgrɩ fõn yelle se'em na, la fõn ka tũ'usri nẽrba.
Yele to fõn tẽ'esrɩ se'em.
Sore boe tɩ tɩ yɔ lampo bɔ Rom na-keko bɩɩ, sore ka boe?» Tɩ Azezi bãŋɛ ba pʋtẽ'e-be'ero la, yele ba yetɩ: «Pʋlibsum dõma wã, bẽm tɩ ya bẽta mam?
Pa'alɛ-ya ma lag-sɛka tɩ ba tarɩ yɔɔra lampo la.» Tɩ ba dɩkɛ lag-kõbrɛ pa'alɛ ẽ.
Tɩ a soke ba yetɩ: «Ãne yinyisŋa, la ãne yʋ'ʋrɛ n gʋlsɛ a zuo?» Tɩ ba lerge yetɩ: «La de la Rom na-keko la.» Tɩ Azezi yele ba yetɩ: «La sãn dɛna bɛla, bɔ-ya na-keko la ẽŋa n soe bõn-sɛka, dee bɔ Nawẽnnɛ ẽn soe bõn-sɛka.» Ban wõm bɛla la, tɩ la di'ige ba, tɩ ba basɛ ẽ dee fõrgɛ.
Kũm vo'ore yelle Daar-ẽŋa tɩ Saduse dõma n yetɩ nẽra sãn ki a kãn vo'oge la, bãma nẽrba basɛba n wa'am Azezi zẽ'am wa soke ẽ yetɩ: «Karẽnsãama, Amoyisi daan gʋlsɛ yetɩ, bʋraaga sãn ki dee ka tara bia, a sɔbia di pɔkõorɛ la dɔgɛ kɔma bɔ sɛka n ki la.
Bʋraasɩ bayopɔɩ n daan boe tõma pʋam dɛna sɔbiisi, tɩ pɔspɔsɩ dãana la di pɔka ki dee ka dɔgɛ bia.
Tɩ bʋyi dãana la di pɔkõorɛ la mẽ ki dee ka dɔgɛ bia.
Tɩ bʋtã dãana la mẽ ẽŋɛ bɛla, la bãma bayopɔɩ la wuu ẽŋɛ la bɛla.
Tɩ pɔka la mẽ yãŋa ki.
Bɛla, ba sãn wa vo'oge kũm vo'ore daarɛ, bãma bayopɔɩ la pʋam, ãne n wʋn sɔna pɔka la, bãma wuu n lagɩm di ẽ na?» Tɩ Azezi lerge ba yetɩ: «Ya tuuge mɛ, yãma n ka mi Nawẽnnɛ gõŋɔ n yele se'em võorɛ, la Nawẽnnɛ pãŋa n ãn se'em na ĩyã.
Kũm vo'ore daarɛ, bʋraasɩ ka diti pɔgsɩ, la pɔgsɩ mẽ ka ellɩ sɩrba.
Ba wʋn ãna wʋ malɛkadõma n boe Nawẽnnɛ yire la.
La sãn dɛna kũm vo'ore yelle, yãma nãn ka karẽŋɛ Nawẽnnɛ n yele ya a gõŋɔ la pʋam se'em yetɩ: ‹Mam de la Abraham, la A'izakɩ, la Azakɔbɩ Nawẽnnɛ› na?
La pa'alɛ tɩ bãma wuu vɔa mɛ Nawẽnnɛ zẽ'am.
Se'ere n soe la, Nawẽnnɛ dagɩ sɛba n ki Nawẽnnɛ, a de la nẽr-sɛba n vɔa Nawẽnnɛ.» Nẽr-kʋʋŋɔ la n daan wõm a zãsŋɔ la, la di'ige ba mɛ.
Nawẽnnɛ n bɔ nõorɛ tɩ ba ɩta se'em na, bõn-kãna n gãnnɩ?
Farisi dõma n daan wõm tɩ Azezi lerge Saduse dõma, tɩ ba ka le tã'agɛ ya'agɛ nõorɛ la, tɩ ba lagsɛ a zẽ'am.
Tɩ ba nẽra ayɩla n de lɔɔ karẽnsãama bɔɔra tɩ a di a yɛm bɩsɛ, soke ẽ yetɩ: «Karẽnsãama, Nawẽnnɛ n bɔ nõorɛ tɩ ba ɩta se'em na, bõn-kãna n gãnnɩ wuu?» Tɩ a lerge ẽ yetɩ: « ‹Nõŋɛ fʋ Zuudãana Nawẽnnɛ la fʋ sũure wuu, la fʋ sɩa wuu, la fʋ yɛm wuu.› Ẽna n de Nawẽnnɛ nõorɛ la pɔspɔsɩ dãana, ẽŋa n gãnnɩ wuu.
La bʋyi dãana n ãn wʋ ẽŋa n wãna n yetɩ: ‹Nõŋɛ fʋ tadãana wʋ fõn nõŋɛ fʋ mẽŋa se'em na.› Amoyisi lɔɔ la wuu, la Nawẽnnɛ nõtɔ'ɔsrɩba n gʋlsɛ sɛla la wuu boe la nõ-bãma bayi pʋam.» Krisi de la naba Adavidi Zuudãana Farisi dõma n lagsɛ taaba la, tɩ Azezi soke ba yetɩ: «Yãma tẽ'esrɩ la bẽm la Krisi yelle: Ãne yɩɩŋa n de ẽ?» Tɩ ba lerge yetɩ: «A de la naba Adavidi yɩɩŋa.» Tɩ a yele ba yetɩ: «La ẽŋɛ la wãne tɩ Nawẽnnɛ Sɩa daan botɩ Adavidi wi ẽ tɩ Zuudãana yetɩ: ‹Zuudãana Nawẽnnɛ yele mam Zuudãana yetɩ, zĩ'ire m zʋʋgɔ bɔba halɩ tɩ m wa ẽŋɛ fʋ bɛ'ɛba tɩ ba bɔna fʋ nãma tẽŋa.› Adavidi sãn wi ẽ yetɩ, Zuudãana, la wʋn ẽŋɛ la wãne tɩ a dɛna Adavidi yɩɩŋa?» Tɩ nẽra nẽra ka yãŋɛ lerge ẽ se'ere.
Lan pɔsɛ daar-ẽŋa, nẽra ka le saagɛ soke ẽ sokre.
Azezi tɔgɛ lɔɔ karẽnsãandõma, la Farisi dõma yelle Tɩ Azezi yele nẽr-kʋʋŋɔ, la a karẽnbiisi la yetɩ: «Lɔɔ karẽnsãandõma, la Farisi dõma n sɔɔgɛ Amoyisi zẽ'a.
Bɛla, ban zãsnɩ ya se'em na, ya ɩta bɛla, dee da ɩta bãma n ɩtɩ se'em na.
Se'ere n soe la, bãma n zãsnɩ se'em na, ba ka ɩtɩ bɛla.
Ba zãsŋɔ la ãn wʋ ze-tɩbsa tɩ ba lʋ zelge nẽrba, la ba mẽŋa ka boorɩ tɩ ba kalʋm ba la ba nu'ubiire.
Ba tõnnɩ ba tõoma la wuu tɩ nẽrba n bɩsra ba, bɛla tɩ ba dɩkɛ gãna gʋlsɛ Nawẽnnɛ yetɔga ba pʋam dɩkɛ lʋ ba dĩa bɩɩ ba kẽnkãnsɩ.
Dee pɛ fu-wogro ẽŋɛ bisa tɩ ba wɔgɛ tɩ nẽrba nã'asra ba.
Ba nõŋɛ la nã'asgɔ zẽ'esɩ dia zẽ'esʋm, la ba wẽndeto pʋam.
Ba nõŋɛ tɩ nẽrba n pʋ'ʋsra ba da'asɩ pʋam, dee bɔɔra tɩ ba wi'ira ba yetɩ: ‹Karẽnsãama.› La yãma da basɛ tɩ ba wi'ira ya tɩ karẽnsãama.
Se'ere n soe la, yãma tarɩ la karẽnsãama ayɩla mã'a, la ya wuu de la sɔbiisi la taaba.
Da wi'ira-ya nẽra tɩ sɔ dũnia wã zuo Nawẽnnɛ sore la doosgo ĩyã.
Se'ere n soe la, ya tarɩ la Sɔ ayɩla mã'a n boe saazuum.
La ya da basɛ tɩ nẽra wi'ira ya tɩ nẽŋadãana.
Se'ere n soe la, ya tarɩ la nẽŋadãana ayɩla mã'a n de Krisi.
Sɛka n de nẽr-keko ya pʋam, a dɛna ya tõntõnna.
Sɛka n zẽkɛ a mẽŋa, Nawẽnnɛ wʋn sike ẽ.
La sɛka n sike a mẽŋa, Nawẽnnɛ wʋn zẽkɛ ẽ.
Yãma Farisi dõma, la lɔɔ karẽnsãandõma, pʋlibsum dõma wã, ya wʋn yẽ toogo.
Se'ere n soe la, yãma gu'uri la nẽrba tɩ ba da kẽ Nawẽnnɛ so'olʋm pʋam.
Ya ka kẽ'erɩ ya mẽŋa, dee mẽ ka basra nẽr-sɛba n boorɩ tɩ ba kẽ la sore tɩ ba kẽ.
[ Yãma Farisi dõma, la lɔɔ karẽnsãandõma, pʋlibsum dõma wã, ya wʋn yẽ toogo, se'ere n soe la, ya to'osrɩ la pɔkõpa n tarɩ sɛla la wuu, dee pʋ'ʋsra Nawẽnnɛ pʋ'ʋs-wogro tɩ nẽrba bɩsra ya.
Ya wʋn yẽ sɩbgrɛ gãnna wuu].
Yãma lɔɔ karẽnsãandõma, la Farisi dõma, pʋlibsum dõma wã, ya wʋn yẽ toogo, se'ere n soe la, ya kaarɩ la dũnia zẽ'esɩ wuu ɛɛra tɩ ya yẽ nẽra ayɩla tɩ a sakɛ dɔla ya sore la.
La ya sãn yẽ nẽra ayɩla, ya basɛ tɩ a lebge la tõon-be'ero dãana gãnna ya mẽŋa nõorɛ ayi, wʋn sẽŋɛ bug-tẽŋa.
Yãma sɛba n de nẽŋadõma de la fɔɔsɩ, ya wʋn yẽ toogo, se'ere n soe la, yãma yetɩ, nẽra sãn pɔɩ Wẽnde-kãtɛ la, la de la zãŋa.
La sɛka sãn pɔɩ sãlma la n boe Wẽnde-kãtɛ la pʋam na, dẽnɩ tɩ a ẽŋɛ ẽn pɔɩ tɩ a ẽŋɛ se'em na.
Yãma ka wõnnɩ sɛla võorɛ, dee ãna wʋ fɔɔsɩ la.
Bẽm n gãnnɩ?
Sãlma la bɩɩ, Wẽnde-kãtɛ la n botɩ sãlma la dɛna Nawẽnnɛ tʋʋlʋm bõnɔ na n gãnnɩ?
Ya ken yetɩ, nẽra sãn pɔɩ Nawẽnnɛ kãabgɔ bĩmbĩnne na, la de la zãŋa.
La nẽra sãn pɔɩ sɛla tɩ ba dɩkɛ kãabɛ bĩŋe bĩmbĩnne na zuo la, dẽnɩ tɩ a ẽŋɛ ẽn pɔɩ tɩ a ẽŋɛ se'em na.
Fɔɔsɩ, bẽm n gãnnɩ?
Sɛla tɩ ba dɩkɛ kãabɛ la bɩɩ, kãabgɔ bĩmbĩnne na n botɩ sɛla tɩ ba dɩkɛ kãabɛ la dɛna Nawẽnnɛ tʋʋlʋm bõnɔ na n gãnnɩ?
Bɛla, sɛka n pɔɩ kãabgɔ bĩmbĩnne na, a po pɔɩ la sɛla n boe a zuo la wuu.
La sɛka n pɔɩ Wẽnde-kãtɛ la, a po pɔɩ la Nawẽnnɛ n boe mĩ na.
La sɛka n pɔɩ Nawẽnnɛ yire, a pɔɩ la Nawẽnnɛ na'am bĩmbĩnne na, la sɛka n zĩ a zuo la.
Yãma lɔɔ karẽnsãandõma, la Farisi dõma, pʋlibsum dõma wã, ya wʋn yẽ toogo.
Se'ere n soe la, yãma bɔ'ɔrɩ Nawẽnnɛ zẽvõorɔ buuri wuu pia pʋrɛ mɛ, baa ba sãn ãna pɩka pɩka, dee basra yel-sɛba n de kãŋkãŋɛ lɔɔ la pʋam na, ka ɩta.
La de la sɛla n masɛ, la ninbãal-zʋa, la sakrɛ.
La de la bõn-bãna tɩ ya wʋn dẽŋɛ ɩta, dee yãŋa ɩta sɛla tɩ ya ɩtɩ la pa'asɛ.
Yãma nẽŋadõma de la fɔɔsɩ, yãma yoorɩ ya bõn-yũula mɛ yɛsra lislima basra, dee vɔlla yʋgma.
Yãma lɔɔ karẽnsãandõma, la Farisi dõma, pʋlibsum dõma wã, ya wʋn yẽ toogo.
Yãma peerɩ ya laasɩ, la ya wama pɔa mɛ tɩ ba ãna sõŋa, dee tɩ ba pʋam pɩrɛ la nayigum, la be'ero bõnɔ.
Yãma Farisi dõma, ya de la fɔɔsɩ!
Peege-ya ya laasɩ la pʋam pɔspɔsɩ, tɩ ba poore la mẽ wʋn ãna sõŋa.
Yãma lɔɔ karẽnsãandõma, la Farisi dõma, pʋlibsum dõma wã, yãma ãn wʋ yɔɔrɔ tɩ ba takɛ tɩ ba zuum pelge ãna sõŋa sõŋa, dee tɩ ba pʋam pɩrɛ la kõba, la põ'osgɔ wuu.
Yãma mẽ ãn na bɛla.
Yãma botɩ nẽrba bɩsra ya tɩ ya ãna wʋ nẽrba n ɩtɩ sɛla n masɛ, dee tɩ ya pʋam pɩrɛ la pʋlibsum, la tõon-be'ero.
Yãma lɔɔ karẽnsãandõma, la Farisi dõma, pʋlibsum dõma wã, ya wʋn yẽ toogo.
Ya mẽtɩ la Nawẽnnɛ nõtɔ'ɔsrɩba yɔɔrɔ, dee malgra nẽr-sɛba n ẽŋɛ sɛla n masɛ yɔɔrɔ tɩ ba ãna sõŋa.
Dee yetɩ, yãma daan sãn boe nɩ yãma yaabdõma wakatɛ la, yãma daan kãn po lagɩm na ba kʋ Nawẽnnɛ nõtɔ'ɔsrɩba la.
Ya mẽŋa n bɔ'ɔrɩ ya mẽŋa kaseto tɩ yãma de la sɛba n yʋʋn kʋ nõtɔ'ɔsrɩba la yɩɩsɩ.
Tɔ.
Ken sẽŋɛ-ya nẽŋa ẽŋɛ ya yaabdõma la n daan ẽŋɛ sɛla la ba'asɛ.
Bõnsɛ'ɛdõma wã!
Kãmpẽesɩ buuri!
Yãma wʋn ẽŋɛ la wãne põsɛ sarɩyadia tɩ ba kãn kẽ'esɛ ya bug-tẽŋa?
Bɛla tɩ mam yɛta ya tɩ mam wʋn tõm m nõtɔ'ɔsrɩba, la yɛm dõma, la lɔɔ karẽnsãandõma.
La ya wʋn kʋ sɛba, dee ka basɛba dɔ-puursi zuto kʋ, wẽ sɛba la ka'asa ya wẽndeto pʋam, dee dɔla ba nãma tẽŋa tẽŋa nãmsra ba.
Bɛla tɩ pʋpeelem dõma la wuu tɩ ba kʋ dũnia zuo la taalɛ wʋn bɔna ya zuto, lan pɔsɛ la Abɛlɩ kʋa halɩ wa paagɛ Abarakɩ dayʋa Azakari tɩ ya kʋ Wẽnde-kãtɛ zẽ'e-sõŋɔ, la kãabgɔ bĩmbĩnne na tẽŋasʋka la.
Mam yetɩ ya la sɩra sɩra, tɩ bõn-bãna taalɛ wʋn bɔna zamãan-ẽna nẽrba wuu zuto.» Azezi sũure sã'am Zerizalɛm dõma ĩyã Azezi daan yetɩ: «Zerizalɛm nẽrba, Zerizalɛm nẽrba, yãma kʋʋrɩ la Nawẽnnɛ nõtɔ'ɔsrɩba, dee lɔbra sɛba tɩ Nawẽnnɛ tõm ba ya zẽ'am na kuga kʋʋra.
Nõorɛ faa tɩ mam boorɩ tɩ m lagsɛ ya wʋ nõ-yã'aŋa n lagsrɩ a kɔma ũna a kempagsɩ pʋam se'em na, tɩ ya ka bɔɔra.
Bãŋɛ-ya tɩ Nawẽnnɛ wʋn basɛ ya tẽŋa la tɩ a lebge la daboto.
Mam yetɩ ya tɩ ya kãn le malɩn yẽ mam, halɩ tɩ ya wʋn wa yetɩ: ‹Pẽgɛ-ya sɛka n sẽm na Zuudãana Nawẽnnɛ yʋ'ʋrɛ la.› »
Wẽnde-kãtɛ la sã'aŋɔ, la dũnia ba'asgɔ toogo Azezi daan ze'ele la Wẽnde-kãtɛ la pʋam yese fõrgra.
Tɩ a karẽnbiisi la lɛm ẽ pa'alɛ ẽ tɩ a bɩsɛ Wẽnde-kãtɛ la n mẽ sõŋa se'em.
Tɩ a yele ba yetɩ: «Yãma yẽ bõn-bãna wã wuu?
Mam yetɩ ya la sɩra, tɩ ba wʋn lʋbɛ ba wuu mɛ saam saam, tɩ kugre baa ayɩla kãn weege a tadãana zuo.» La a daan sẽŋɛ ka zẽa la Oliivi tãŋa zuo, tɩ a karẽnbiisi la mã'a sẽŋɛ a zẽ'am ka yele ẽ yetɩ: «Yele to wakat-sɛka tɩ bõn-bãma wuu wʋn ẽŋɛ, la sɛla n wʋn pa'alɛ fõn lemŋo, la dũnia ba'asgɔ wakatɛ.» Tɩ a yele ba yetɩ: «Guuse ya mẽŋa tɩ nẽra da pã'asɛ ya tɩ ya tuuge.
Nẽrba zozo'e n wʋn dɩkɛ mam yʋ'ʋrɛ wa'am wa pã'asra ya, tɩ ba nẽra woo yetɩ: ‹Mam n de Krisi la.› La ba wʋn botɩ nẽrba zozo'e tuuge mɛ.
Ya wʋn wa wõm zɛbrɛ yelle, la zɛbrɛ dãmnɛ.
La da basɛ-ya tɩ dabeem tarɩ ya.
Dẽnɩ tɩ bõn-bãma ẽŋɛ, la, la nãn dagɩ dũnia ba'asgɔ.
Buuri ayɩla nẽrba wʋn isge zɛbra la buuri ayẽma nẽrba, tɩ so'olʋm ayɩla isge zɛbra la so'olʋm ayẽma, la kɔm, la tẽn-mĩiŋo wʋn bɔna zẽ'esɩ zozo'e.
La bõn-bãma nãn de la toogo la sẽŋrɛ, la ãn wʋ pɔka virgre toogo n nãn sẽŋrɩ la.
Ba wʋn yõgɛ ya mɛ tarɩ ka bɔ tɩ ba nãmsɛ ya, kʋ ya, la buuri wuu wʋn sisra ya mam yʋ'ʋrɛ ĩyã.
Nẽrba zozo'e wʋn basɛ sɩra sore, dee ɩta taaba zãmɔ, dee sisra taaba.
La nẽrba zozo'e wʋn isge parɩm yetɩ bãma de la Nawẽnnɛ nõtɔ'ɔsrɩba pã'asɛ nẽrba zozo'e tɩ ba tuuge.
Tõon-be'ero wʋn wa pa'asɛ mɛ halɩ tɩ nẽrba zozo'e nõŋrɛ ba'asɛ.
La nẽr-sɛka n wʋn mõrgɛ ze'ele kãŋkãŋɛ ka paagɛ ba'asgɔ wʋn yẽ fãarɛ.
Nawẽnnɛ so'olʋm kõ-yẽlga wʋn mõolɛ dũnia wuu mɛ, tɩ buuri wuu wõm, dee tɩ dũnia ba'asgɔ yãŋa paagɛ.
Ya wʋn wa yẽ sɛka n de bõn-be'ego n sã'anɩ sɛla woo la, sɛka tɩ Nawẽnnɛ nõtɔ'ɔsa Adanɩyɛlɩ yʋʋn tɔgɛ a yelle la, tɩ a boe Nawẽnnɛ zẽ'e-sõŋɔ la.» Sɛka n karẽŋrɩ mõrgɛ wõm a võorɛ.
«Ya sãn wa yẽ bɛla, nẽr-sɛba n boe Zude zoe zom tãnsɩ zuto.
La nẽr-sɛka n boe gɔsgɔ da sige bɔɔra tɩ a kẽ deem dɩkɛ sɛla.
La nẽr-sɛka n boe va'am da kãn lebe kule yire tɩ a dɩkɛ a fuugo.
Dabs-bãma, la wʋn dɛna la toogo bɔ pɔg-sɛba n tarɩ pʋa, la sɛba n tarɩ kɔma tɩ ba mõgra la.
Sose-ya Nawẽnnɛ tɩ ya zʋa la wakatɛ da dɛna ɔɔrɔ wakatɛ, bɩɩ vo'osgo daarɛ.
Se'ere n soe la, wakat-ẽŋa, la wʋn dɛna la toogo halɩ zozo'e tɩ ba nãn ka yẽ halɩ dũnia n pĩ'ilum wa paam wakat-ẽŋa, la toog-ẽŋa buuri kãn le malɩn wa'am.
Nawẽnnɛ sãn ka bo'oge nɩ dabs-bãma sõorɛ, nẽra nẽra ka boe n wʋn põsɛ.
La nẽr-sɛba tɩ a looge la ĩyã tɩ a bo'oge dabs-bãma sõorɛ.
La nẽr-sɛka sãn yele ya yetɩ: ‹Bɩsɛ-ya, Krisi la boe la kalam›, bɩɩ ‹bɩsɛ-ya, a boe la ke›, ya da sakɛ.
Nẽrba wʋn wa'am wa parɩm tɩ bãma n de Krisi, la nẽrba wʋn wa'am wa parɩm tɩ bãma n de Nawẽnnɛ nõtɔ'ɔsrɩba tõnna tõon-yãlma, la yel-kɩrsɩ, bɔɔra tɩ ba sãn tã'agɛ, ba botɩ nẽr-sɛba tɩ Nawẽnnɛ looge la tuuge.
Mam dẽŋɛ yele ya mɛ tɩ la nãn ka paam.
Bɛla, ba sãn yele ya yetɩ: ‹Bɩsɛ-ya, a boe la weem›, da sẽŋɛ-ya.
Bɩɩ, ba sãn yetɩ: ‹A boe la deem›, ya da sakɛ.
Nẽrsaala Dayʋa la lemŋo wʋn ãna wʋ saaga n ẽn yãkɛ dapoore bɔba nẽegɛ ka paagɛ zanõa bɔba la.
Bõn-kɩ'ɩsɩ n boe zẽ'e-sɛka la, zõa lagsrɩ taaba la bilam.» Azezi n de Nẽrsaala Dayʋa la lemŋo «Toogo dabsa la poorʋm, wẽntulle wʋn sobge mɛ, tɩ wõrga kãn le nẽera a peelem, tɩ wõrbiɛ wʋn ze'ele saazuum lui.
La bõn-sɛba n boe saazuum wʋn mĩim mɛ.
La sɛla n pa'alɩ Nẽrsaala Dayʋa la lemŋo la wʋn puke saazuum.
Tɩ dũnia nẽrba buuri wuu wʋn kaasra fabla.
La ba wʋn yẽ Nẽrsaala Dayʋa la n boe sawara pʋam sẽna la pãŋa, tɩ a na'am pãŋa peelem nẽegɛ zozo'e.
La a wʋn tõm na a malɛkadõma, tɩ benkonne peebe, tɩ ba sẽŋɛ dũnia zʋʋgɔ, la gɔbga, la dapoore, la zanõrɛ ka lagsɛ nẽr-sɛba tɩ Nawẽnnɛ looge la, halɩ ka paagɛ dũnia tɛka wuu.
Dɩkɛ-ya makrɛ la kẽnkãŋa bãŋɛ zãsŋɔ la võorɛ.
Kẽnkãŋa wila sãn wa pusra võ-paala, ya mi tɩ sigre lɛm mɛ.
Bɛla, ya mẽ sãn wa yẽ tɩ bõn-bãna wuu ɩtɩ, ya bãŋɛ tɩ Nẽrsaala Dayʋa la lɛm mɛ, a boe la zanõrʋm.
Mam yetɩ ya la sɩra, tɩ bõn-bãna wuu wʋn ɩta mɛ, dee tɩ zamãan-ẽna yãŋa tole.
Saazuum la tẽŋa wʋn tole mɛ, la mam yetɔga la kãn malɩn tole.
Nẽra nẽra ka mi daar-sɛka la wakat-sɛka tɩ Nẽrsaala Dayʋa la wʋn leme wa'am, baa malɛkadõma n boe Nawẽnnɛ yire, bɩɩ Dayʋa la mẽŋa ka mi, sãn dagna Sɔ Nawẽnnɛ mã'a.
Nẽrsaala Dayʋa la lemŋo, la wʋn ãna wʋ Anoe wakatɛ n yʋʋn ãn se'em na.
Se'ere n soe la, lan dẽŋɛ sã'aŋɔ sa-kãtɛ la, nẽrba yʋʋn diti mɛ dee yũura, tɩ bʋraasɩ dita pɔgsɩ, tɩ pɔgsɩ ɛlla sɩrba, dee tara ba pɔyɔɔsɩ sɩɩra, halɩ wa paagɛ daar-sɛka tɩ Anoe kẽ õorŋ-kãtɛ la pʋam na.
Ba yʋʋn ka bãŋɛ tɩ yelle boe, halɩ tɩ saaga wa ni, tɩ ko'om pe'ege nẽrba la wuu.
La mẽ wʋn ãna la bɛla Nẽrsaala Dayʋa la lemŋo wakatɛ.
Daar-ẽŋa bʋraasɩ bayi wʋn bɔna va'am, tɩ ba dɩkɛ ayɩla, dee basɛ ayẽma.
Tɩ pɔgsɩ bayi wʋn bɔna nẽerʋm, tɩ ba dɩkɛ ayɩla, dee basɛ ayẽma.
Bɛla, guuse ya mẽŋa, se'ere n soe la, ya ka mi daar-sɛka tɩ ya Zuudãana la wʋn leme wa'am.
Bãŋɛ-ya tɩ yidãana sãn mina nayiga n wʋn wa'am yʋ'ʋŋɔ wakat-sɛka wa zũ ẽ, a wʋn gu'ura a yire mɛ, a kãn basɛ tɩ nayiga la kẽ zũ ẽ.
Bɛla, mãasʋm-ya gu'ura, tɩ Nẽrsaala Dayʋa la sẽm na wakat-sɛka tɩ ya ka tẽ'esrɩ tɩ a wʋn wa'am na.» Tõntõn-sõŋɔ, la tõntõn-be'ego makrɛ Azezi le yetɩ: «Ãne n de tõntõn-sõŋɔ n tarɩ yɛm?
La de la ẽŋa tɩ a zuudãana wʋn yetɩ a bɩsra a yire yelle, bɔ'ɔra a tõntõnɩba dia wʋ lan masɛ, dee sẽŋɛ sore.
Zuudãana la sãn leme wa yẽ tɩ tõntõnna la tõm wʋ ẽŋa n yele ẽ se'em na, tõntõnna la tarɩ zu-yẽlga.
Mam yetɩ ya la sɩra, tɩ a zuudãana la wʋn dɩkɛ ẽŋa n tarɩ sɛla la wuu bɔ ẽ mɛ tɩ a bɩsra.
La a sãn dɛna tõntõn-be'ego, tẽ'esɛ yetɩ ẽŋa zuudãana la yuuri mɛ ka kulna, yãŋa wẽ'era a tõntõn-taaba la, dita dee yũura la dã-yũuriba, a zuudãana la wʋn kulum na daar-sɛka tɩ a ka tẽ'esrɩ tɩ a wʋn wa'am, la wakat-sɛka tɩ a ka mi, wa di'ige ẽ.
La a wʋn dige ẽ mɛ botɩ a lagɩm na pʋlibsum dõma yẽ sɩbgrɛ.
Zẽ'e-ẽŋa tɩ ba wʋn kɛlla, dee dɩkɛ ba nu'usi gɩ nõorʋm.»
Pug-sarsɩ pia makrɛ Azezi ken yetɩ: «Wakat-ẽŋa Nawẽnnɛ so'olʋm wʋn ãna wʋ pug-sarsɩ pia n dɩkɛ ba fɩtladõma yese sẽŋɛ tɩ ba ka tʋ'ʋsɛ pɔgdita.
Banuu ka tarɩ yɛm, dee tɩ banuu dɛna yɛm dõma.
Tɩ sɛba n ka tarɩ yɛm na dɩkɛ ba fɩtladõma, dee ka dɩkɛ kaam pa'asɛ.
La sɛba n tarɩ yɛm na dɩkɛ ba fɩtladõma mɛ, dee dɩkɛ kaam pa'asɛ.
Tɩ pɔgdita la yuuge ka sẽna, tɩ gẽem yõkɛ ba, tɩ ba wuu gĩse.
Tɩ sõnsʋa, tɩ ba kaasɛ tagurga yetɩ: ‹Pɔgdita la sẽm mɛ, isge-ya yese tʋ'ʋsɛ ẽ.› Tɩ pug-sarsɩ la wuu nẽegɛ malgɛ ba fɩtladõma.
Tɩ sɛba n ka tarɩ yɛm na, yele yɛm dõma la yetɩ: ‹Pʋrgɛ-ya ya kaam na bɔ tɔ, tɩ tõma fɩtladõma la kĩŋri mɛ.› Tɩ yɛm dõma la lerge yetɩ: ‹Ayɛɩ, tõma sãn ẽŋɛ bɛla, kaam na kãn seke tõma, la yãma.
Sẽŋɛ-ya ka-kɔɔsrɩba la zẽ'am ka da ya mẽŋa bõnɔ.› Tɩ ba sẽŋɛ tɩ ba ka da, dee tɩ pɔgdita la paam, tɩ banuu la n mãasʋm kɩ'ɩlɩm na doose pɔgdita la kẽ pɔgdire la zẽ'am, dee tɩ ba yʋ zanõrɛ.
Bɛla poorʋm tɩ pug-sarsɩ banuu la n weege la wa'am wa wi'ira yetɩ: ‹Zuudãana, zuudãana, yo'oge bɔ tɔ.› Tɩ pɔgdita la lerge yetɩ: ‹Mam yetɩ ya la sɩra, tɩ mam ka mi ya.› Bɛla, guuse ya mẽŋa, se'ere n soe la, ya ka mi daar-sɛka bɩɩ wakat-sɛka tɩ Nẽrsaala Dayʋa la wʋn leme wa'am.» Tõntõnɩba batã makrɛ «Nawẽnnɛ so'olʋm ken ãna wʋ bʋraaga n boorɩ tɩ a sẽŋɛ sore, wi a tõntõnɩba dɩkɛ a bõntarsõm pʋɩ ba tɩ ba bɩsra.
A bɔ tõntõnna ayɩla la talã banuu, bɔ ayɩla talã bayi, dee bɔ ayɩla talã ayɩla.
A bɔ nẽra woo masɛ la ẽn wʋn tã'agɛ se'em tõm, dee sẽŋɛ.
Tɩ nẽr-sɛka n to'oge talã banuu la darɛ tõm yẽ yõorɔ talã banuu pa'asɛ.
Tɩ sɛka n to'oge talã bayi la mẽ tõm yẽ talã bayi pa'asɛ.
La sɛka n to'oge talã ayɩla la sẽŋɛ ka tũ la boko pĩ a zuudãana ligri la.
Tɩ la yuuge, tɩ tõntõnɩba la zuudãana la leme kulum, wa yele ba tɩ ba geele bãma n tõm se'em.
Tɩ sɛka n daan to'oge talã banuu la, tarɩ talã banuu la tɩ a yẽ pa'asɛ la wa'am wa yetɩ: ‹M zuudãana, fõn daan bɔ mam na talã banuu, mam tõm yẽ la talã banuu pa'asɛ, ban wãna.› Tɩ a zuudãana la yele ẽ yetɩ: ‹La ãn sõŋa.
Fʋ de la tõntõn-sõŋɔ n de sɩra dãana.
Fõn ẽŋɛ sɩra la sɛla fẽe tɩ mam bɔ fʋ la ĩyã, mam wʋn basɛ tɩ fʋ sɔna bõnɔ zozo'e bɩsra.
Wa'am wa naagɛ la mam ẽŋɛ sũ-yẽlga.› Tɩ sɛka n to'oge talã bayi la mẽ wa'am wa yetɩ: ‹M zuudãana, fõn daan bɔ mam na talã bayi, mam tõm yẽ la talã bayi pa'asɛ, ban wãna.› Tɩ a zuudãana la yele ẽ yetɩ: ‹La ãn sõŋa.
Fʋ de la tõntõn-sõŋɔ n de sɩra dãana.
Fõn ẽŋɛ sɩra la sɛla fẽe tɩ mam bɔ fʋ la ĩyã, mam wʋn basɛ tɩ fʋ sɔna bõnɔ zozo'e bɩsra.
Wa'am wa naagɛ la mam ẽŋɛ sũ-yẽlga.› Tɩ sɛka n to'oge talã ayɩla la wa'am wa yetɩ: ‹M zuudãana, mam mi tɩ fõn de la nẽra yelle n tɔɩ.
Fõn lagsrɩ la bõnkɔɔla sɛba tɩ fõn ka bʋrɛ, dee vaara bõn-sɛba tɩ fõn ka yɛrgɛ.
Bɛla tɩ mam zoe dabeem dɩkɛ fʋ ligri la sẽŋɛ ka tũ boko pĩ.
Fʋ bõnɔ n wãna, to'oge.› Tɩ a zuudãana la yele ẽ yetɩ: ‹Tõntõn-be'ego wã, fʋ de la zẽyãka.
Fõn mi tɩ mam lagsrɩ la bõnkɔɔla sɛba tɩ mam ka bʋrɛ, dee vaara bõn-sɛba tɩ mam ka yɛrgɛ la, bɛla, la de nɩ na fʋ dɩkɛ m ligri la bĩŋe bãnkɩ pʋam, tɩ mam sãn leme wa'am, m to'oge m ligri la, la yõorɔ.› A yele bɛla dee yetɩ: ‹To'oge-ya a talã la bɔ sɛka n tarɩ talã pia la.
Se'ere n soe la, nẽr-sɛka n tarɩ, a wʋn to'oge pa'asɛ tɩ la zo'oge.
La sɛka n ka tarɩ, baa sɛla fẽe tɩ a tarɩ la, ba wʋn to'oge ẽ.
La tõntõn-sɛka n ka tarɩ yõorɔ la, lobe-ya ẽ basɛ yẽŋa lika pʋam.
Zẽ'e-ẽŋa tɩ ba wʋn kɛlla, dee dɩkɛ ba nu'usi gɩ nõorʋm.› » Azezi wʋn di buuri wuu sarɩya dũnia ba'asgɔ daarɛ «Nẽrsaala Dayʋa la sãn leme wa'am la a na'am pãŋa, la a malɛkadõma wuu, a wʋn zĩ'ire la a na'am bĩmbĩnne zuo.
Tɩ dũnia so'olʋm wuu nẽrba wʋn lagsɛ a nẽŋam, tɩ a welge nẽrba la yẽma yẽma wʋ dũnsĩina n welgrɩ a piisi, la a bʋʋsɩ se'em na.
La a wʋn ze'ele piisi la a zʋʋgɔ bɔba, dee ze'ele bʋʋsɩ a gɔbga bɔba.
Tɩ naba la wʋn yele sɛba n boe a zʋʋgɔ la yetɩ: ‹Wa'am-ya, yãma sɛba n tarɩ mam Sɔ Nawẽnnɛ yel-sõnnɛ na.
To'oge-ya so'olʋm na tɩ Nawẽnnɛ daan põn mãasʋm tɩ a bɔ ya halɩ lan dẽŋɛ dũnia pĩ'iluŋo la.
Se'ere n soe la, mam kɔm daan dõnnɩ mɛ, tɩ yãma bɔ mam dia.
Koyũuro daan tarɩ mam mɛ, tɩ yãma bɔ mam ko'om tɩ mam yũ.
Mam daan de la sãana, tɩ yãma to'oge mam.
Mam daan de la beele, tɩ yãma bɔ mam futo tɩ mam yɛ.
Mam daan bẽ'erɩ mɛ, tɩ yãma wa'am wa bɩsɛ mam, la mam daan boe la yʋ'a deem, tɩ yãma wa'am mam zẽ'am.› La nẽr-sɛba n ẽŋɛ sɛla n masɛ la wʋn lerge yetɩ: ‹Zuudãana, la de la wakat-kãna tɩ tõma yẽ fõn, tɩ fõn kɔm dõnnɩ, tɩ tõma bɔ fõn dia?
Bɩɩ koyũuro tarɩ fõn, tɩ tõma bɔ fõn ko'om?
La wakat-kãna tɩ tõma yẽ fõn, tɩ fõn dɛna sãana, tɩ tõma to'oge fõn?
Bɩɩ fõn de beele, tɩ tõma bɔ fõn futo tɩ fõn yɛ?
La wakat-kãna tɩ fõn bẽ'erɩ, tɩ tõma wa'am wa bɩsɛ fõn, bɩɩ fõn boe yʋ'a deem, tɩ tõma wa'am fõn zẽ'am?› Tɩ naba la wʋn lerge ba yetɩ: ‹Mam yetɩ ya la sɩra, tɩ yãma n daan ẽŋɛ sɛla wuu bɔ mam nẽrba la, baa la sãn dɛna la nẽr-pɩka ayɩla tɩ ya ẽŋɛ bɔ, la de la mam tɩ ya bɔ.› La a wʋn yele sɛba n boe a gɔbga bɔba la yetɩ: ‹Sẽŋɛ-ya fõrgɛ, Nawẽnnɛ kã'a-be'ego boe ya zuo.
Sẽŋɛ-ya ka kẽ bugum n ka kĩŋri tɩ Nawẽnnɛ mãasʋm tɩ a kẽ'esɛ Asũtãana, la a malɛkadõma la pʋam.
Se'ere n soe la, mam kɔm daan dõnnɩ mɛ, tɩ yãma ka bɔ mam dia.
Tɩ koyũuro daan tara mam, tɩ yãma ka bɔ mam ko'om tɩ mam yũ.
Mam daan de la sãana, tɩ yãma ka to'oge mam.
Mam daan de la beele, tɩ yãma ka bɔ mam futo tɩ mam yɛ.
Mam daan bẽ'erɩ mɛ, tɩ yãma ka wa'am wa bɩsɛ mam.
Mam daan boe la yʋ'a deem, tɩ yãma ka wa'am mam zẽ'am.› La ba wʋn lerge ẽ yetɩ: ‹Zuudãana, la de la wakat-kãna tɩ tõma daan yẽ fõn, tɩ fõn kɔm dõnnɩ, bɩɩ koyũuro tarɩ fõn, bɩɩ fõn de sãana, bɩɩ beele, bɩɩ fõn bẽ'erɩ, bɩɩ fõn boe yʋ'a deem, dee tɩ tõma ka sõŋɛ fõn?› Tɩ a wʋn lerge ba yetɩ: ‹Mam yetɩ ya la sɩra, tɩ yãma n daan ka ɩtɩ bɛla bɔ'ɔra mam nẽrba la, baa la sãn dɛna la nẽr-pɩka ayɩla tɩ ya ka ẽŋɛ bɔ ẽ, la de la mam tɩ ya ka ẽŋɛ bɔ.› La bãma wʋn sẽŋɛ ka kẽ nãmsgɔ n ka ba'asrɩ pʋam.
La sɛba n ẽŋɛ sɛla n masɛ la wʋn yẽ vɔm n ka ba'asrɩ.»
Ba eerɩ sore tɩ ba yõkɛ Azezi Azezi n daan tɔgɛ yetɔg-bãma wuu kɩ'ɩlɩm na, a yele a karẽnbiisi la yetɩ: «Yãma mi tɩ la deege la dabsa ayi tɩ Zɔɔg-basɛ kibsa paagɛ, tɩ ba wʋn yõkɛ Nẽrsaala Dayʋa la ka bɔ tɩ ba ka ẽ dɔ-puurŋa zuo kʋ.» Nawẽnnɛ kãabgɔ kẽma nẽŋadõma, la tẽŋa la kẽma daan sẽŋɛ ka lagsɛ la taaba Akayifu yire.
Akayifu daan de la Nawẽnnɛ kãabgɔ kẽma nẽŋadõma la nẽŋadãana.
Ba daan tɔgɛ la taaba kʋ yetɩ, ba ẽŋɛ yɛm yõkɛ Azezi kʋ.
La ba yetɩ: «Tɩ da kãn ẽŋɛ-ya bɛla kibsa la pʋam, tɩ nẽrba la wʋn gire mɛ.» Pɔka n ka'agɛ tɩdarɛ kaam ẽŋɛ Azezi zuo Azezi daan boe la Betani tẽŋa, Asimõ n wa dɛna kõnkonne na yire.
Tɩ ba daan bɔna mĩ dita, tɩ pɔka tarɩ albatrɩ dugla n pɩrɛ la tɩdarɛ ka-sõma ligri n zo'oge, wa'am Azezi zẽ'am wa ka'agɛ kaam na ẽŋɛ Azezi zuugo.
Tɩ a karẽnbiisi la yẽ bɛla, tɩ ba sũure sã'am.
Tɩ ba yele taaba yetɩ: «Bẽm tɩ a sã'am kaam na wãna?
Ba tã nɩ wʋn koose kaam wã ligri zo'oge mɛ, dɩkɛ bɔ nasdõma.» Tɩ Azezi bãŋɛ ba tẽ'esgɔ la, yele ba yetɩ: «Bẽm ẽŋɛ tɩ ya tɔgra pɔka la tɩ a sũure sã'am?
Ẽn ẽŋɛ sɛla bɔ mam na de la tõon-sõŋɔ.
Nasdõma boe la ya lɛ mɛ wakatɛ wuu, la mam kãn bɔna la ya wakatɛ wuu.
Ẽŋa n ka'agɛ kaam na ẽŋɛ mam zuo la, a ẽŋɛ la ba wʋn ẽŋɛ mam se'em mam laarɛ daarɛ.
Mam yetɩ ya la sɩra, tɩ dũnia wã zẽ'e-sɛka wuu tɩ ba wʋn mõolɛ Nawẽnnɛ kõ-yẽlga la, ba mẽ wʋn tɔgɛ pɔka wã n ẽŋɛ mam se'em wã, tɩ ba tẽra a yelle.» Azudaasɩ eerɩ sore tɩ a pa'alɛ tɩ ba yõkɛ Azezi Tɩ Azezi karẽnbiisi pia la ayi la nẽra ayɩla yʋ'ʋrɛ n de Azudaasɩ Iskariyo, daan sẽŋɛ kãabgɔ kẽma nẽŋadõma zẽ'am ka yele ba yetɩ: «Ya wʋn bɔ mam na bẽm, tɩ m pa'alɛ ya sore tɩ ya yõkɛ Azezi?» Tɩ ba bɔ ẽ lig-kõba pitã.
La pɔsɛ la wakat-ẽŋa tɩ a ɛɛra sore tɩ a pa'alɛ tɩ ba yõkɛ Azezi.
Azezi diti Zɔɔg-basɛ kibsa la a karẽnbiisi Borborɩ n ka tarɩ dãbɩllɛ kibsa la pɔspɔsɩ daarɛ, tɩ Azezi karẽnbiisi la sẽŋɛ a zẽ'am ka soke ẽ yetɩ: «Fõn boorɩ tɩ tɩ sẽŋɛ la bɛ ka mãasʋm Zɔɔg-basɛ kibsa la tɩ fʋ di?» Tɩ a lerge ba yetɩ: «Sẽŋɛ-ya tẽŋa la pʋam Abõnɔ yire ka yele ẽ yetɩ: ‹Karẽnsãama la yetɩ, ẽŋa wakatɛ paagɛ mɛ, la de la fõn yire tɩ ẽŋa wʋn di Zɔɔg-basɛ kibsa la, la a karẽnbiisi.› » Tɩ karẽnbiisi la ẽŋɛ Azezi n yele ba se'em na, mãasʋm Zɔɔg-basɛ kibsa la.
Tɩ wẽnnɛ daan mã'agɛ, tɩ Azezi la a karẽnbiisi pia la ayi la sẽŋɛ yire la pʋam ka zẽa dita.
Ban daan dita la, tɩ Azezi yele ba yetɩ: «Mam yetɩ ya la sɩra sɩra, tɩ ya nẽra ayɩla n wʋn pa'alɛ tɩ ba yõkɛ mam.» Tɩ a karẽnbiisi la sũure sã'am halɩ, tɩ ba sɔkra ẽ ayɩla ayɩla yetɩ: «Zuudãana, la de la mam bɩɩ?» Tɩ a lerge ba yetɩ: «Sɛka n wʋn yɛglɛ la mam tũm a nu'ugo laaga pʋam na, la de la ẽŋa n wʋn pa'alɛ tɩ ba yõkɛ mam.
Nẽrsaala Dayʋa la wʋn ki wʋ la yʋʋn põn gʋlsɛ a yelle se'em Nawẽnnɛ gõŋɔ pʋam na.
La nẽr-sɛka n wʋn pa'alɛ tɩ ba yõkɛ Nẽrsaala Dayʋa la wʋn yẽ toogo.
Nẽr-ẽŋa ma daan sãn ka dɔgɛ nɩ ẽ n sõɩ.» Tɩ Azudaasɩ n de nẽr-sɛka n daan wʋn pa'alɛ tɩ ba yõkɛ Azezi la soke ẽ yetɩ: «Karẽnsãama, la de la mam bɩɩ?» Tɩ Azezi yele ẽ yetɩ: «Fõn yele la bɛla.» Ban daan boe mĩ dita la, tɩ Azezi dɩkɛ borborɩ pʋ'ʋsɛ Nawẽnnɛ, dee fiise bɔ a karẽnbiisi la yetɩ: «To'oge-ya di.
Ẽna de la mam ĩyã.» Dee dɩkɛ bõn-yũula pʋ'ʋsɛ Nawẽnnɛ, dee bɔ ba yetɩ: «To'oge-ya ya wuu yũ.
Bãna wã de la mam zɩɩm n wʋn yese saagɛ nẽrba zozo'e ĩyã, pa'alɛ tɩ Nawẽnnɛ bĩŋe nõorɛ la ba tɩ a basɛ ba tõon-be'ero taalɛ.
Mam yetɩ ya tɩ, mam kãn le yũ viinye biɛ bõn-yũula wã, halɩ tɩ la ka paagɛ daar-sɛka tɩ mam wʋn le naagɛ la ya yũ ba mam Sɔ Nawẽnnɛ so'olʋm pʋam.» Tɩ ba daan yõom yõoma pẽgɛ Nawẽnnɛ, dee yese wɛ'ɛsa Oliivi tãŋam.
Azezi yetɩ Apɩyɛɛrɩ wʋn sɩ'ɩsɛ ẽŋa Tɩ Azezi yele a karẽnbiisi la yetɩ: «Yãma wuu wʋn lebe la poorʋm dee basɛ mam zĩna yʋ'ʋŋɔ, se'ere n soe la, la gʋlsɛ Nawẽnnɛ gõŋɔ pʋam yetɩ: ‹Mam wʋn kʋ dũnsĩina, dee tɩ piisi la wɩrgɛ.› » La Azezi le yele ba yetɩ: «La mam sãn wa vo'oge, mam wʋn dẽŋɛ ya nẽŋa sẽŋɛ Galile.» Tɩ Apɩyɛɛrɩ yele yetɩ: «Baa bãna wuu sãn lebe poorʋm dee basɛ fõn, mam kãn malɩn basɛ fõn.» Tɩ Azezi yele ẽ yetɩ: «Mam yetɩ fʋ la sɩra, tɩ zĩna yʋ'ʋŋɔ wã, lan dẽŋɛ nõ-rɔɔgɔ n wʋn kaasɛ, fʋ wʋn sɩ'ɩsɛ nõorɛ atã tɩ fõn ka mi mam.» Tɩ Apɩyɛɛrɩ yele yetɩ: «Baa la sãn dɛna tɩ mam lagɩm na fõn ki, mam kãn malɩn sɩ'ɩsɛ fõn.» Tɩ Azezi karẽnbiisi la wuu lagɩm yele bɛla.
Azezi pʋ'ʋsɛ Nawẽnnɛ Getsemane Azezi la a karẽnbiisi la daan sẽŋɛ ka paagɛ la zẽ'e-sɛka tɩ ba wi'iri tɩ Getsemane, tɩ a yele a karẽnbiisi la yetɩ: «Zĩ'ire-ya kalam, dee tɩ m sẽŋɛ nẽŋa ka pʋ'ʋsɛ Nawẽnnɛ.» La Azezi tarɩ la Apɩyɛɛrɩ, la Azebede dayɔɔsɩ bayi la sẽŋɛ.
Tɩ a sũure sã'am halɩ zozo'e, tɩ a palẽŋa ẽgra.
Tɩ a yele ba yetɩ: «Sũ-sã'aŋɔ n tarɩ mam zozo'e tɩ la ãna wʋ mam yetɩ m ki mɛ na.
Weege-ya kalam gu'ura mam, da gĩse-ya.» La a sẽŋɛ la nẽŋa fẽe ka võglɛ a nẽŋa tẽŋa pʋ'ʋsɛ Nawẽnnɛ yetɩ: «M Sɔ, la sãn tãna, fʋ basɛ tɩ nãmsgɔ ẽna tole dee basɛ ma.
La, la da kãn dɛna mam n boorɩ se'em, la dɛna fõn boorɩ se'em.» La a lebe a karẽnbiisi la zẽ'am ka yẽ tɩ ba gĩsri mɛ.
Tɩ a soke Apɩyɛɛrɩ yetɩ: «Yãma ka tã'agɛ naagɛ la mam gu karf-ayɩla mã'a ka gĩse?
Basɛ-ya gẽem dee pʋ'ʋsɛ Nawẽnnɛ tɩ yelle da paagɛ ya tɩ ya lui.
Ya sɩa boorɩ mɛ, la ya ĩyã la ka tarɩ pãŋa.» La a daan le lebe mɛ ka pʋ'ʋsɛ yetɩ: «M Sɔ, nãmsgɔ wã sãn ka tãna wʋn tole dee basɛ mam, la sãn dɛna tɩ mam nãmsɛ, basɛ tɩ fõn boorɩ se'em ẽŋɛ.» La a le lebe a karẽnbiisi la zẽ'am ka yẽ tɩ ba le gĩsra mɛ, se'ere n soe la, gẽem n daan ba tara ba.
Tɩ a basɛ ba, dee le lebe nõorɛ atã pʋam ka pʋ'ʋsɛ Nawẽnnɛ tɔgɛ yetɔg-bãma mẽŋa.
Dee leme wa'am a karẽnbiisi la zẽ'am wa soke ba yetɩ: «Ya gĩsri mɛ dee vɔ'ɔsra?
Wakatɛ paagɛ mɛ, tɩ ba wʋn dɩkɛ Nẽrsaala Dayʋa la ẽŋɛ tõon-be'ero dõma nu'usum.
Isge-ya tɩ tɩ sẽŋɛ.
Sɛka n wʋn pa'alɛ tɩ ba yõkɛ mam na n wãna n sẽm.» Ba yõkɛ Azezi Azezi n daan ken tɔgra la, tɩ Azudaasɩ n de a karẽnbiisi pia la ayi la nẽra ayɩla doose la nẽr-kʋʋŋɔ zozo'e sẽŋɛ paam.
Ba daan tarɩ la sʋkɔbrɔ la dɔa.
La de la kãabgɔ kẽma nẽŋadõma, la tẽŋa la kẽma n daan tõm ba.
La Azudaasɩ n wʋn pa'alɛ tɩ ba yõkɛ ẽ na, põn pa'alɛ ba mɛ yetɩ: «Sɛka tɩ mam wʋn kɔkɛ ẽ na, la de la ẽŋa, yõkɛ-ya ẽ.» La ẽn paam na, a sẽŋɛ mɛ tɔtɔ lɛm Azezi, pʋ'ʋsɛ ẽ yetɩ: «Karẽnsãama, zaanõorɛ», dee kɔkɛ ẽ.
Tɩ Azezi yele ẽ yetɩ: «M sɩrɛ, ẽŋɛ fõn wa'am tɩ fʋ ẽŋɛ se'em na.» Tɩ nẽrba la paagɛ yõkɛ Azezi.
Tɩ nẽr-sɛba n daan boe la Azezi la, nẽra ayɩla fooge a sʋkɔbgɔ sɛ kãabgɔ kẽma nẽŋadãana tõntõnna tʋbrɛ fiige.
Tɩ Azezi yele ẽ yetɩ: «Lebse sũm fʋ sʋ'a la a fʋʋgɔ pʋam, se'ere n soe la, sɛba n zɛbrɩ la sʋ'ʋsɩ, sʋ'ʋsɩ n wʋn kʋ ba.
Fõn ka mi tɩ mam tã wʋn sose m Sɔ Nawẽnnɛ, tɩ a tõm malɛkadõma n gãnnɩ tʋsa tʋsa pia la ayi?
La mam sãn ẽŋɛ nɩ bɛla, Nawẽnnɛ gõŋɔ n yetɩ la wʋn ẽŋɛ se'em na, wʋn ẽŋɛ la wãne ẽŋɛ?» A tɔgɛ bɛla, dee soke nẽr-kʋʋŋɔ la yetɩ: «Yãma sẽm na sʋkɔbrɔ, la dɔa tɩ ya yõkɛ mam wʋ mam de la fãara la?
Mam daan boe la yãma mɛ Wẽnde-kãtʋm na daarɛ woo zãsna nẽrba, tɩ yãma ka yõkɛ mam.
La bõn-bãna wuu ẽŋɛ tɩ Nawẽnnɛ nõtɔ'ɔsrɩba n yʋʋn yele se'em Nawẽnnɛ gõŋɔ pʋam na n ẽŋɛ.» Tɩ a karẽnbiisi la wuu zoe dee basɛ ẽ.
Ba tarɩ Azezi sẽŋɛ Zifdõma sarɩyaditba zẽ'am Sɛba n daan yõkɛ Azezi la, tarɩ ẽ sẽŋɛ la kãabgɔ kẽma nẽŋadãana Akayifu yire.
Bilam tɩ lɔɔ karẽnsãandõma, la tẽŋa la kẽma daan lagsɛ.
Tɩ Apɩyɛɛrɩ daan bɔna poorʋm zãazãarɛ dɔla ka paagɛ kãabgɔ kẽma nẽŋadãana la yire, kẽ naagɛ la tõntõnɩba zẽa tɩ a bɩsɛ yelle la n wʋn ba'asɛ se'em.
Kãabgɔ kẽma nẽŋadõma, la sarɩyaditba la wuu daan eerɩ la yelle tɩ ba parɩm bɔ Azezi botɩ ba kʋ ẽ.
La ba ka yẽ, baa la nẽrba zozo'e n parɩm põmpɔrŋɔ kaseto bɔ ẽ na.
Tɩ nẽrba bayi yãŋa isge yetɩ: «Bʋraa wã daan yetɩ, ẽŋa tã wʋn wõrgɛ Wẽnde-kãtɛ la, dee le mẽ ẽ dabsa atã pʋam.» Tɩ kãabgɔ kẽma nẽŋadãana la isge soke Azezi yetɩ: «Ban tɔgɛ fõn se'em na, fõn kãn lerge se'ere?» Tɩ Azezi ka lerge se'ere.
Tɩ kãabgɔ kẽma nẽŋadãana la yele ẽ yetɩ: «Pɔɩ la Nawẽnnɛ n de vɔm dãana la yʋ'ʋrɛ, fʋ sãn dɛna la Krisi, Nawẽnnɛ Dayʋa la, yele to.» Tɩ Azezi lerge ẽ yetɩ: «La de la fõn yele se'em na.
La mam yetɩ ya tɩ ya wʋn yẽ Nẽrsaala Dayʋa la, tɩ a zĩ Nawẽnnɛ n de pãŋa dãana la zʋʋgɔ bɔba, ya wʋn yẽ tɩ a boe sawara pʋam sẽna.» Tɩ kãabgɔ kẽma nẽŋadãana la ãasʋm a mẽŋa futo, dee yetɩ: «A tʋʋrɩ la Nawẽnnɛ.
Tɩ ka le ɛɛra tɩ nẽra le bɔ kaseto.
Ya wõm ẽn tʋʋrɩ Nawẽnnɛ se'em.
Yãma tẽ'esɛ la bẽm?» Tɩ ba lerge yetɩ: «A masɛ la kũm.» Tɩ ba tʋbsɛ nõtõorʋm mĩ a nẽŋa, dee wẽ ẽ na kũnkũra.
Tɩ basɛba wẽ a pɛgsɩ, dee yele ẽ yetɩ: «Krisi, bãŋɛ sɛka n wẽ fõn tɔgɛ pa'alɛ tɔ.» Apɩyɛɛrɩ sɩ'ɩsɛ tɩ ẽŋa ka mi Azezi Apɩyɛɛrɩ daan zĩ la yire la zẽnzakam, tɩ tõntõn-pɔka lɛm ẽ yele ẽ yetɩ: «Fõn mẽ daan boe la Azezi n de Galile nẽra la lɛ.» Tɩ a sɩ'ɩsɛ ba wuu nẽŋam yetɩ: «Mam ka bãŋɛ fõn boorɩ tɩ fʋ yele se'em.» Tɩ Apɩyɛɛrɩ yese yaŋa nõorʋm, tɩ tõntõn-pɔka ayẽma yẽ ẽ, yele sɛba n boe mĩ na yetɩ: «Ẽna mẽ daan boe la Azezi n ze'ele Nazarɛtɩ la lɛ.» Tɩ Apɩyɛɛrɩ le sɩ'ɩsɛ pɔɩ yetɩ: «Mam ka mi bʋraaga wã.» Tɩ la ẽŋɛ fẽe, tɩ sɛba n ze mĩ na, lɛm Apɩyɛɛrɩ yetɩ: «Asɩra, fõn de la ba nẽra ayɩla, se'ere n soe la, fʋ yetɔga n pa'alɛ fõn ze'ele zẽ'a.» Tɩ Apɩyɛɛrɩ pɔɩ yetɩ: «Mam ka mi bʋraaga wã, mam sãn parɩm mɛ, Nawẽnnɛ sɩbgɛ ma.» Wakat-ẽŋa mẽŋa tɩ nõ-rɔɔgɔ kaasɛ.
Tɩ Apɩyɛɛrɩ yãŋa tẽegɛ Azezi n daan yele ẽ yetɩ: «Lan dẽŋɛ nõ-rɔɔgɔ n wʋn kaasɛ, fʋ wʋn sɩ'ɩsɛ nõorɛ atã tɩ fõn ka mi mam» na.
Tɩ Apɩyɛɛrɩ yese yẽŋa ka kɛlla la sũ-sã'aŋɔ zozo'e.
Ba tarɩ Azezi sẽŋɛ gɔmna Apilatɩ zẽ'am Beere n daan wiige bulika, tɩ kãabgɔ kẽma nẽŋadõma, la tẽŋa la kẽma la wuu lagsɛ tɔgɛ kʋ yetɩ ba kʋ Azezi.
Tɩ ba lʋ ẽ tarɩ sẽŋɛ Apilatɩ n de gɔmna zẽ'am ka bɔ ẽ.
Azudaasɩ kũm Azudaasɩ n de sɛka n daan pa'alɛ tɩ ba yõkɛ Azezi la, n yẽ tɩ ba tɔgɛ Azezi yelle kʋ yetɩ ba kʋ ẽ na, a sũure sã'am mɛ.
Tɩ a tarɩ lig-kõba pitã la sẽŋɛ tɩ a ka lebse kãabgɔ kẽma nẽŋadõma, la tẽŋa la kẽma la, dee yetɩ: «Mam ẽŋɛ la be'em, mam n pa'alɛ tɩ ba yõkɛ sɛka n ka ẽŋɛ be'em tɩ ba kʋ ẽ na.» Tɩ ba yele ẽ yetɩ: «La ka pakɛ tõma.
La de la fõn yelle.» Tɩ Azudaasɩ dɩkɛ ligri la lobge Wẽnde-kãtɛ la pʋam, dee sẽŋɛ ka pire mĩ'isi ki.
Tɩ kãabgɔ kẽma la dɩkɛ ligri la yetɩ: «Ba de la zɩɩm ligri, la ka masɛ tɩ tɩ dɩkɛ ba naagɛ la Wẽnde-kãtɛ la ligri.» Tɩ ba bãm, dɩkɛ ligri la da yagba va'am tɩ a dɛna sãama laarɛ zẽ'am.
Bɛla n soe tɩ ba ken wi'ira zẽ'e-ẽŋa tɩ zɩɩm va'am, halɩ wa paam zĩna.
La de la bɛla tɩ Nawẽnnɛ nõtɔ'ɔsa Azeremi n yʋʋn gʋlsɛ se'em na ẽŋɛ.
A yʋʋn yetɩ: «Ba dɩkɛ la lig-kõba pitã, lig-sɛba tɩ Ɩsrayɛlɩ dõma sakɛ tɩ ba dɩkɛ da ẽ na, ba dɩkɛ la bãma da yagba va'am wʋ Zuudãana Nawẽnnɛ n yele mam se'em na.» Ba tɔgɛ kʋ yetɩ ba kʋ Azezi Ban daan tarɩ Azezi sẽŋɛ gɔmna la zẽ'am na, tɩ a soke ẽ yetɩ: «Fõn de la Zifdõma naba?» Tɩ Azezi lerge ẽ yetɩ: «La de la fõn yele se'em na.» La kãabgɔ kẽma nẽŋadõma, la tẽŋa la kẽma daan dõrɛ ẽ mɛ, tɩ a ka lerge se'ere.
Tɩ Apilatɩ yele ẽ yetɩ: «Fõn ka wõm ban tɔgrɩ se'em wuu dõta fɔ?» Tɩ Azezi ka lerge yetɔga la baa ayɩla, tɩ la di'ige gɔmna la halɩ zozo'e.
La Zɔɔg-basɛ kibsa wakatɛ woo gɔmna la ẽn yese la nẽra ayɩla yʋ'a deem basɛ, nẽr-sɛka tɩ nẽr-kʋʋŋɔ la boorɩ.
La wakat-ẽŋa bibɛ'a ayɩla n daan boe yʋ'a deem, tɩ a yʋ'ʋrɛ dɛna Abarabasɩ, tɩ nẽrba wuu mina a yelle.
Tɩ nẽr-kʋʋŋɔ la n lagsɛ la, tɩ Apilatɩ soke ba yetɩ: «Ãne tɩ yãma boorɩ tɩ m yese basɛ bɔ ya, Abarabasɩ bɩɩ Azezi tɩ ba wi'iri tɩ Krisi la?» Apilatɩ daan mi tɩ la de la sũure ĩyã tɩ ba yõkɛ Azezi wa bɔ ẽŋa.
La Apilatɩ n daan zĩ sarɩyadia zẽ'am na, tɩ a pɔga tõm tɩ ba wa yele ẽ yetɩ: «Yese fʋ nu'ugo pʋpeelem dãana la yelle pʋam, se'ere n soe la, mam zãasʋm mɛ a yelle yʋ'ʋŋɔ, tɩ la nãmsɛ mam zozo'e.» La kãabgɔ kẽma nẽŋadõma, la tẽŋa la kẽma daan yele nẽrba la mɛ tɩ ba sose Apilatɩ tɩ a basɛ Abarabasɩ bɔ ba, dee kʋ Azezi.
Tɩ gɔmna la le soke ba yetɩ: «Nẽr-bãna bayi wã, yãma boorɩ tɩ m basɛ la ãne bɔ ya?» Tɩ ba lerge yetɩ: «Abarabasɩ.» Tɩ a soke ba yetɩ: «Bɛla, yãma boorɩ tɩ m ẽŋɛ Azezi tɩ ba wi'iri tɩ Krisi la, la wãne?» Tɩ ba wuu lerge yetɩ: «Ka ẽ dɔ-puurŋa zuo.» Tɩ a soke ba yetɩ: «A ẽŋɛ la bẽm n de be'em?» Tɩ ba malɩn tɔgra ke'enke'em yetɩ: «Ka ẽ dɔ-puurŋa zuo.» La Apilatɩ n yẽ tɩ ẽŋa kãn yãŋɛ ẽŋɛ sɛla, dee tɩ nẽrba la gita pa'asra la, tɩ a dɩkɛ ko'om peege a nu'usi nẽr-kʋʋŋɔ la wuu nẽŋam, dee yele yetɩ: «Mam nẽŋa ka boe ẽna wã kʋa pʋam.
La de la yãma yelle.» Tɩ nẽr-kʋʋŋɔ la wuu lerge yetɩ: «A kʋa la taalɛ bɔna tõma la tɩ kɔma zuto.» Tɩ Apilatɩ basɛ Abarabasɩ bɔ ba, dee botɩ ba wẽ Azezi la ka'asa, dee dɩkɛ ẽ bɔ tɩ ba ka ka ẽ dɔ-puurŋa zuo.
Tɩ gɔmna la sʋdaasɩ tarɩ Azezi kẽ gɔmna la yire, tɩ sʋdaasɩ wuu lagsɛ kaagɛ ẽ.
Tɩ ba yɛɛsɛ Azezi futo, dee yɛ ẽ fuugo n de gomusga, dɩkɛ gõ'osɩ wʋgɛ mũŋa vuge ẽ, dɩkɛ dasaarɛ zãntɛ a zʋʋgɔ nu'ugo, yãŋa ka dũma tẽŋa a nẽŋam la'ara ẽ yetɩ: «Zifdõma naba, naa!» La ba daan tʋbsrɩ la nõtõorʋm ɩta ẽ, dee tɔ'ɔsra dasaarɛ la wẽ'era a zuugo.
La ban la ẽ kɩ'ɩlɩm na, ba yɛɛgɛ gomusga fuugo la mɛ, dee dɩkɛ a mẽŋa fuugo la lebe yɛ ẽ, tara ẽ wɛ'ɛsa tɩ ba ka ka dɔ-puurŋa zuo.
Ba ka Azezi dɔ-puurŋa zuo Ban daan ze'ele tẽŋa pʋam yɛsra la, ba tʋ'ʋsɛ la bʋraaga ayɩla yʋ'ʋrɛ n de Asimõ n ze'ele Sirɛnɩ, tɩ ba pẽrgɛ ẽ tɩ a to'oge Azezi kũm dɔ-puurŋa la buke.
Tɩ ba paagɛ zẽ'a tɩ ba wi'iri a yʋ'ʋrɛ tɩ Golgota, a võorɛ de la zuwaŋrɛ zẽ'a, dɩkɛ dãam n gaam na tɩɩm n ãn toogo bɔ Azezi tɩ a yũ.
Tɩ a leme ba, zagsɛ ka yũ.
Tɩ ba daan ka ẽ dɔ-puurŋa zuo, dee dɩkɛ a futo tɩ ba pʋɩ la taaba, pɔsɛ tɩ ba bãŋɛ nẽra woo n wʋn to'oge sɛka.
Dee yãŋa zẽa gu'ura ẽ.
Ba daan gʋlsɛ la gʋlsgɔ pa'alɛ se'ere n soe tɩ ba kʋ ẽ, lablɛ a zuum dɔ-puurŋa la zuo.
Ba daan gʋlsɛ yetɩ: «Ẽna de la Azezi n de Zifdõma naba la.» Ba daan tarɩ la fãarba bayi wa po ka dɔ-puursi zuto, ayɩla Azezi zʋʋgɔ bɔba, ayẽma a gɔbga bɔba.
Tɩ sɛba n dolɩ bilam tɔlla la, lɔbra ba zuto dee tʋʋra ẽ yetɩ: «Dagɩ fõn daan yetɩ fõn wʋn wõrgɛ Wẽnde-kãtɛ la, dee le mẽ ẽ dabsa atã pʋam?
Fʋ sãn sɩrɩ dɛna la Nawẽnnɛ Dayʋa, fãagɛ fʋ mẽŋa ze'ele dɔ-puurŋa la zuo sige.» Kãabgɔ kẽma nẽŋadõma, la lɔɔ karẽnsãandõma, la tẽŋa la kẽma mẽ daan tʋʋrɩ ẽ mɛ yetɩ: «A daan fãagrɩ nẽrba basɛba mɛ, dee ka tãna wʋn fãagɛ a mẽŋa.
A sãn dɛna Ɩsrayɛlɩ dõma naba, a ze'ele dɔ-puurŋa la zuo sige nãnannɛ wã, tɩ tõma wʋn bɔ ẽ sɩra.
A te'ege Nawẽnnɛ mɛ yetɩ ẽŋa de la Nawẽnnɛ Dayʋa, Nawẽnnɛ sãn nõŋɛ ẽ, a fãagɛ ẽ lɛɛlɛ wã.» Tɩ fãarba la tɩ ba ka dɔ-puursi zuto lɛm ẽ na mẽ tɔgra ẽ be'em.
Azezi kũm La daan pɔsɛ la wʋntɛɛŋa zuu-tẽŋasʋka, tɩ tẽŋa la wuu lebge lika tarɩ ka paagɛ zaanõorɛ karf-atã.
Karf-atã la wakatɛ tɩ Azezi tɔgɛ ke'enke'em yetɩ: «Eli, Eli, lama sabaktani.» La võorɛ de la: «Mam Wẽnnaam, mam Wẽnnaam, bẽm tɩ fõn basɛ mam?» Tɩ sɛba n ze lɛm bilam na basɛba wõm bɛla, yetɩ: «A wi'iri la A'eli.» Tɩ ba nẽra ayɩla zoe sẽŋɛ ka dɩkɛ nẽtɩŋa lʋsɛ dã-mĩ'isgo pʋam zẽkɛ la dɔɔgɔ bɔ ẽ tɩ a yũ.
Tɩ sɛba yetɩ: «Basɛ tɩ gu bɩsɛ A'eli la sãn wʋn wa'am wa fãagɛ ẽ.» Tɩ Azezi le kaasɛ ke'enke'em, dee ki.
Tɩ fuugo la n yuli Wẽnde-kãtɛ la pʋam beŋe zẽ'e-sõŋɔ la ãagɛ pʋsʋka saazuum halɩ ka paagɛ tẽŋa.
Tɩ tẽŋa mĩim, tɩ tãmpĩisi wõrɛ.
Tɩ yɔɔrɔ be'ese, tɩ pʋpeelem dõma zozo'e n yʋʋn ki vo'oge.
Tɩ Azezi n wa vo'oge la, tɩ ba ze'ele yɔɔrɔ pʋam yese kẽ Zerizalɛm, tɩ nẽrba zozo'e yẽ ba.
La Rom sʋdaasɩ kɛ'ɛma, la sʋdaasɩ la n ze gu'ura Azezi la n yẽ tẽŋa la n mĩim, la bõn-sɛba n ẽŋɛ la, dabeem n yõkɛ ba zozo'e, tɩ ba yetɩ: «A sɩrɩ de la Nawẽnnɛ Dayʋa.» La pɔgsɩ zozo'e n daan ze zãazãarɛ dee bɩsra, ba daan ze'ele la Galile doose Azezi tɩ ba sõŋra ẽ.
Amaari n ze'ele Magdala, la Amaari n de Azakɩ la Azozɛfʋ ma, la Azebede dayɔɔsɩ la ma n daan boe pɔg-bãma pʋam.
Azezi laarɛ Bʋraaga ayɩla n daan de bõntarsa, n ze'ele Arimate, tɩ a yʋ'ʋrɛ dɛna Azozɛfʋ.
A de la Azezi karẽnbia.
Wẽnnɛ n daan mã'agɛ, tɩ a sẽŋɛ Apilatɩ zẽ'am ka sose ẽ tɩ a basɛ tɩ a dɩkɛ Azezi kũm na sẽŋɛ ka laagɛ.
Tɩ Apilatɩ bɔ nõorɛ tɩ ba bɔ ẽ.
Tɩ Azozɛfʋ dɩkɛ kũm na, dɩkɛ tãn-paalɛ n ãn sõŋa vile ẽ, tarɩ ẽ ka laagɛ yɔ-paalɛ pʋam tɩ a botɩ ba tũ tãmpĩa ĩyã, a mẽŋa ĩyã.
Tɩ ba bilge kug-kãtɛ lige yɔɔgɔ la nõorɛ dee fõrgɛ.
Amaari n ze'ele Magdala, la Amaari ayẽma la daan zĩ mɛ tɩ ba nẽŋa tɔ yɔɔgɔ la.
Daar-sɛka tɩ Zifdõma mãasnɩ ba vo'osgo daarɛ la n tole tɩ beere wiige, tɩ kãabgɔ kẽma nẽŋadõma, la Farisi dõma lagsɛ taaba sẽŋɛ Apilatɩ zẽ'am, ka yele ẽ yetɩ: «Zuudãana, tõma tẽrɩ tɩ põmpã'asʋm dãana wã, ẽn daan nãn vɔa la, a daan yetɩ: ‹Mam wʋn vo'oge dabsa atã daarɛ.› Bɛla, bɔ nõorɛ tɩ ba gu'ura yɔɔgɔ la sõŋa sõŋa ka paagɛ dabsa atã daarɛ, la sãn dagna bɛla, a karẽnbiisi la wʋn wa zũ kũm na mɛ dee yele nẽrba tɩ a vo'oge mɛ.
Pã'asgɔ ẽna wã yãŋa wʋn dɛna be'em gãnna pɔspɔsɩ la.» Tɩ Apilatɩ yele ba yetɩ: «Tarɩ-ya gu'urba sẽŋɛ ka basɛ tɩ ba gu'ura yɔɔgɔ la wʋ yãma n boorɩ se'em na.» Tɩ ba sẽŋɛ ka bɩ yɔɔgɔ la nõorɛ dee basɛ tɩ gu'urba gu'ura ẽ.
Azezi vo'ore Zifdõma vo'osgo daarɛ n daan tole, tɩ beere wiige Lasrɩ daarɛ bulika yʋ'ʋŋɔ yʋ'ʋŋɔ, tɩ Amaari n ze'ele Magdala, la Amaari ayẽma isge sẽŋɛ tɩ ba ka bɩsɛ yɔɔgɔ la.
Tɩ tẽŋa daan mĩim zozo'e, tɩ Zuudãana Nawẽnnɛ malɛka ze'ele saazuum sigum wa bilge kugre la bĩŋe kẽnkɛrŋa zẽa a zuo.
A nẽŋa daan yẽgrɩ wʋ sa-yãka.
Tɩ a futo pelge ãna yɩlɩ yɩlɩ.
Tɩ dabeem yõkɛ sɛba n gu'uri yɔɔgɔ la.
Tɩ ba gõgra dee ãna wʋ ba ki mɛ na.
Tɩ malɛka la yele pɔgsɩ la yetɩ: «Da zoe-ya dabeem, mam mi tɩ ya eerɩ la Azezi tɩ ba ka dɔ-puurŋa zuo kʋ la.
A ka boe kalam.
A vo'oge mɛ wʋ ẽn daan yele se'em na.
Wa'am-ya wa bɩsɛ ban daan bĩŋe ẽ zẽ'e-sɛka la, dee sẽŋɛ-ya tɔtɔ ka yele a karẽnbiisi la yetɩ, a vo'oge mɛ.
La a wʋn dẽŋɛ ya nẽŋa sẽŋɛ Galile.
Bilam tɩ ya wʋn ka yẽ ẽ.
Sɛla tɩ mam tarɩ tɩ m yele ya n bɛla.» Tɩ pɔgsɩ la fõrgɛ yɔɔm na tɔtɔ la dabeem, dee tara sũ-yẽlga zozo'e, zɔta wɛ'ɛsa tɩ ba ka yele Azezi karẽnbiisi la sɛla n ẽŋɛ la.
Tɩ Azezi darɛ tʋ'ʋsɛ pʋ'ʋsɛ ba.
Tɩ ba lɛm ẽ ka dũma tẽŋa a nẽŋam gʋrɛ a nãma nã'asɛ ẽ.
Tɩ Azezi yele ba yetɩ: «Da zoe-ya dabeem, sẽŋɛ-ya ka yele m sɔbiisi la yetɩ, ba sẽŋɛ Galile, tɩ la de la bilam tɩ ba wʋn yẽ mam.» Pɔgsɩ la n daan boe sore wɛ'ɛsa la, tɩ sɛba n gu'uri yɔɔgɔ la nẽrba basɛba sẽŋɛ tẽŋa pʋam ka tɔgɛ pa'alɛ kãabgɔ kẽma nẽŋadõma bõn-sɛba wuu n ẽŋɛ la.
Tɩ kãabgɔ kẽma nẽŋadõma, la tẽŋa la kẽma la lagsɛ kʋ nõorɛ ayɩla, bɔ sʋdaasɩ la ligri zozo'e, dee yele ba yetɩ: «Yele-ya nẽrba la yetɩ, yʋ'ʋŋɔ tɩ yãma gã gĩsra dee tɩ Azezi karẽnbiisi la wa'am wa zũ kũm na.
La gɔmna la sãn wõm bɛla, tõma wʋn tɔgɛ la ẽ lɛ, yese ya yelle la pʋam.» Tɩ sʋdaasɩ la to'oge ligri la, dee ẽŋɛ wʋ ban yele ba se'em na.
Tɩ yetɔg-ẽŋa saagɛ Zifdõma la tẽŋasʋka halɩ wa paam zĩna.
Azezi puke a mẽŋa pa'alɛ a karẽnbiisi Karẽnbiisi pia la ayɩla la daan sẽŋɛ la Galile, ka zom tãn-sɛka tɩ Azezi bɔ ba nõorɛ yetɩ ba sẽŋɛ la zuo.
La ba yẽ ẽ mɛ, ka dũma tẽŋa a nẽŋam nã'asɛ ẽ, la basɛba daan sẽ'enɩ mɛ.
Tɩ Azezi lɛm ba, yele ba yetɩ: «Nawẽnnɛ bɔ mam pãŋa wuu n boe saazuum, la tẽŋa wã zuo mɛ.
Bɛla, sẽŋɛ-ya dũnia wuu ka botɩ nẽrba buuri wuu lebge mam karẽnbiisi.
Mise-ya ba ko'om pʋam, la Sɔ Nawẽnnɛ, la a Dayʋa, la a Sɩa yʋ'ʋrɛ.
La ya zãsʋm ba tɩ ba sakɛ bõn-sɛba wuu tɩ mam bɔ ya nõorɛ tɩ ya ɩta la.
La bãŋɛ-ya tɩ mam boe la ya mɛ wakatɛ wuu, halɩ tɩ la ka paagɛ dũnia ba'asgɔ.»
Azã n mõolɩ Nawẽnnɛ yetɔga la yelle Nawẽnnɛ Dayʋa Azezi-krisi kõ-yẽlga n pɔsɛ se'em n wãna: La ẽŋɛ wʋ Nawẽnnɛ nõtɔ'ɔsa A'ezayi n yʋʋn põn gʋlsɛ se'em, tɩ Nawẽnnɛ yetɩ: «Bɩsɛ, mam wʋn tõm m tõntõnna tɩ a dẽŋɛ fʋ nẽŋa ka malgɛ sore bɔ fɔ.
La de la sɛka n mõolɩ weem tɔgra ke'enke'em yetɩ: ‹Malgɛ-ya sore sõŋa gu'ura Zuudãana.
Malgɛ-ya sɔa la tɩ ba tɔ tẽntẽesɩ bɔ ẽ.› » Bɛla tɩ Azã daan bɔna weem misra nẽrba ko'om pʋam, dee mõola yetɩ: «Teege-ya yɛm basɛ tõon-be'ero, dee botɩ ba mise ya ko'om pʋam, tɩ Nawẽnnɛ basɛ ya tõon-be'ero taalɛ.» Tɩ nẽrba zozo'e ze'ele Zude so'olʋm wuu, la Zerizalɛm wuu sẽnna Azã zẽ'am tɔgra ba tõon-be'ero pa'ala ẽ.
Tɩ Azã misra ba kʋlaa yʋ'ʋrɛ n de Zʋrdẽ pʋam.
Azã daan yɛ la fuugo n de yʋgma kõbrɔ, dee dɩkɛ sagãnnɛ lʋ a sɩa.
A daan diti la seero la saniiro.
A daan mõolɩ yetɩ: «Nẽra n boe mam poorʋm sẽna, ẽŋa tarɩ pãŋa gãnna mam mɛ.
Mam ka masɛ tɩ m dõbrɛ a nẽŋam pirge a tagra.
Mam misri ya la ko'om pʋam, la ẽŋa wʋn mise ya la Nawẽnnɛ Sɩa.» Azezi ko'om misga, la Asũtãana n makɛ ẽ bɩsɛ Wakat-ẽŋa Azezi ze'ele la Nazarɛtɩ n boe Galile so'olʋm wa'am Azã zẽ'am, tɩ a mise ẽ Zʋrdẽ ko'om na pʋam.
Tɩ Azezi ze'ele ko'om na pʋam dɔɔra, yẽ tɩ saazuum darɛ yo'oge, tɩ Nawẽnnɛ Sɩa ãna wʋ na'adawenne na sige a zuo, tɩ kõa ze'ele Nawẽnnɛ yire yetɩ: «Fõn de la mam Dayʋa tɩ mam nõŋɛ la m sũure wuu, fʋ paagɛ la mam yɛm.» Bilam mẽŋa tɩ Nawẽnnɛ Sɩa botɩ Azezi sẽŋɛ weem.
A daan boe weem na dabsa pinaasɩ, tɩ Asũtãana wa'am wa makɛ ẽ bɩsɛ.
A daan boe la we-dũnsi lɛ, tɩ Nawẽnnɛ malɛkadõma sõŋra ẽ.
Azezi wi nẽrba banaasɩ tɩ ba dɔla ẽ Ba daan yõkɛ Azã yʋ la yʋ'a deego pʋam.
Bɛla poorʋm tɩ Azezi sẽŋɛ Galile ka mõola Nawẽnnɛ kõ-yẽlga yetɩ: «Wakatɛ paagɛ mɛ, Nawẽnnɛ so'olʋm lɛm mɛ.
Teege-ya yɛm basɛ tõon-be'ero dee sakɛ kõ-yẽlga la.» Azezi daan dolɩ la Galile mõgrɛ la nõorʋm, yẽ Asimõ la a yɩbga A'ãndre n boe mĩ lɔbra yʋka mõgrɛ la pʋam, ba daan de la zũn-yõgrɩba.
Tɩ a yele ba yetɩ: «Dɔla-ya mam, tɩ mam wʋn botɩ ya ɛɛra nẽrba tɩ ba dɔla mam wʋ yãma n yõgrɩ zũma se'em na.» Tɩ ba basɛ ba yʋgsɩ la bilam mẽŋa, dee dɔla ẽ.
Tɩ a sẽŋɛ fẽe yẽ Azebede dayɔɔsɩ Azakɩ la a yɩbga Azã n boe õorŋɔ pʋam malgra ba yʋgsɩ.
Tɩ a darɛ wi ba, tɩ ba basɛ ba sɔ Azebede la a tõntõnɩba õorŋɔ la pʋam, dee dɔla ẽ.
Kʋlkã'arga n tarɩ bʋraa tɩ Azezi botɩ a yese Tɩ Azezi la a karẽnbiisi sẽŋɛ Kapɛrnaʋm.
Tɩ Zifdõma vo'osgo daarɛ paagɛ, tɩ Azezi kẽ ba wẽndeem zãsna nẽrba.
La zãsŋɔ la di'ige nẽrba la mɛ, se'ere n soe la, a zãsŋɔ la daan tarɩ la pãŋa, la ka ãn wʋ lɔɔ karẽnsãandõma n zãsnɩ se'em na.
Tɩ bʋraa daan bɔna wẽndeem na tɩ kʋlkã'arga tara ẽ, tɩ bʋraa la kaasɛ yetɩ: «Azezi n de Nazarɛtɩ nẽra, fõn bẽm yelle n boe la tõma?
Fõn wa'am tɩ fʋ sã'am na tõma?
Mam mi fõn de sɛka.
Fõn de la pʋpeelem dãana n ze'ele Nawẽnnɛ zẽ'am.» Tɩ Azezi tãsɛ kʋlkã'arga la yetɩ: «Go'oge, yese dee basɛ ẽ.» Tɩ kʋlkã'arga la bigse bʋraa la tɩ a gõgra, dee kaasɛ tagurga yese dee basɛ ẽ.
Tɩ ba wuu zɛ yɛrɩ, sɔkra taaba yetɩ: «Wãna de la bẽm?
La de la zãsŋɔ paalga n tarɩ pãŋa.
A tɔgrɩ la kʋlkã'arsɩ, tɩ ba sakra a nõorɛ.» Tɩ Azezi yʋ'ʋrɛ darɛ saagɛ Galile so'olʋm zẽ'a woo.
Azezi botɩ bã'adõma yẽ ĩmã'asʋm Tɩ Azezi la a nẽrba daan yese Zifdõma wẽndeem na, tɩ Azakɩ la Azã doose ba, tɩ ba sẽŋɛ ka kẽ Asimõ la A'ãndre dõma yire.
Tɩ Asimõ dɛɛm-pɔka ĩyã ba tʋlgɛ, tɩ a gã.
Tɩ Azezi paagɛ, tɩ ba darɛ tɔgɛ pɔka la yelle bɔ ẽ.
Tɩ Azezi sẽŋɛ lɛm ẽ, gʋrɛ a nu'ugo botɩ a isge.
Tɩ bã'a la basɛ ẽ, tɩ a ẽŋɛ ba sãanɔ.
Tɩ wẽnnɛ wa lui sobe, tɩ ba tarɩ bã'adõma wuu, la sɛba tɩ kʋlkã'arsɩ tarɩ ba wa'am Azezi zẽ'am.
Tɩ tẽŋa la nẽrba wuu lagsɛ taaba yire la zanõrʋm.
Tɩ Azezi botɩ nẽrba zozo'e tɩ bã'asɩ to'oto'ore tarɩ ba yẽ ĩmã'asʋm, dee dige kʋlkã'arsɩ zozo'e, tɩ ba yese.
La a ka sakɛ tɩ kʋlkã'arsɩ la tɔgɛ, se'ere n soe la, ba põn mina ẽ mɛ.
Azezi mõolɛ Nawẽnnɛ kõ-yẽlga Galile Azezi daan isge la bulika yʋ'ʋŋɔ yʋ'ʋŋɔ yese tẽŋa la pʋam sẽŋɛ zẽ'a tɩ nẽrba ka boe, tɩ a ka pʋ'ʋsɛ.
Tɩ Asimõ la nẽr-sɛba n daan boe la ẽ na yese ɛɛra ẽ.
La ba daan yẽ ẽ mɛ, yele ẽ yetɩ: «Nẽrba wuu eerɩ fʋ mɛ.» Tɩ Azezi lerge ba yetɩ: «Basɛ-ya tɩ tɩ sẽŋɛ tẽn-sɛba n lɛm na tɩ m ka mõolɛ kõ-yẽlga la bilam mẽ, tɩ la de la bɛla ĩyã tɩ mam wa'am.» Tɩ a kaagɛ Galile so'olʋm wuu mõolɛ kõ-yẽlga la Zifdõma wẽndeto pʋam, dee dige kʋlkã'arsɩ tɩ ba yese dee basɛ nẽrba.
Azezi botɩ kõnkonne yẽ ĩmã'asʋm Bʋraa ayɩla n de kõnkonne n wa'am Azezi zẽ'am wa ka dũma tẽŋa a nẽŋam sose ẽ yetɩ: «Fʋ sãn bɔɔra, fʋ tã wʋn basɛ tɩ m yẽ ĩmã'asʋm mɛ le ãna sõŋa.» Tɩ a ninbãalga yõkɛ Azezi, tɩ a tẽegɛ a nu'ugo kalʋm ẽ yetɩ: «Mam bɔɔra, yẽ ĩmã'asʋm le ãna sõŋa.» Tɩ bã'a la basɛ ẽ bilam mẽŋa, tɩ a le ãna sõŋa.
Tɩ Azezi yele ẽ yetɩ a fõrgɛ, dee kã'an ẽ yetɩ: «Da kãn yele nẽra nẽra, la sẽŋɛ Nawẽnnɛ kãabgɔ kẽema zẽ'am ka pa'alɛ ẽ fɔ mẽŋa tɩ a bɩsɛ, dee bɔ ẽ bõn-sɛba tɩ Amoyisi yʋʋn gʋlsɛ yetɩ ba bɔ la, tɩ la pa'alɛ ba tɩ fʋ sɩrɩ yẽ ĩmã'asʋm.» La bʋraa la fõrgɛ mɛ ka dɩkɛ yelle la mõolɛ pa'alɛ la ẽŋɛ se'em.
Bɛla tɩ Azezi daan ka le tãna wʋn kẽ tẽŋa pʋam, sãn dagna tɩ a li'ise mɛ kẽ.
A daan boe la zẽ'e-sɛba tɩ nẽrba ka boe mĩ na, tɩ nẽrba daan zɛ'ɛta zẽ'a woo sẽnna a zẽ'am.
Azezi botɩ kɔɔrŋɔ yẽ ĩmã'asʋm Bɛla poorʋm, dabsa fẽe n tole, tɩ Azezi lebe Kapɛrnaʋm.
Tɩ nẽrba wõm tɩ a boe yire, lagsɛ halɩ zozo'e tɩ zẽ'a ka bɔna, baa deego la nõorʋm.
Tɩ a tɔgra Nawẽnnɛ yetɔga bɔ'ɔra ba.
Tɩ nẽrba banaasɩ zɛ kɔɔrŋɔ wa'am Azezi zẽ'am.
La nẽrba la n zo'oge la, ba ka tã wʋn zɛ ẽ paagɛ Azezi zẽ'am, tɩ ba zom gɔsgɔ ka lakɛ gɔsgɔ la bɔbrɛ ayɩla, doose bilam sike kɔɔrŋɔ la, la a bõn-gã'ala deego la pʋam Azezi nẽŋam.
Tɩ Azezi yẽ ban bɔ ẽŋa sɩra se'em na, yele kɔɔrŋɔ la yetɩ: «M bia, fʋ tõon-be'ero taalɛ ka le bɔna fʋ zuo.» La lɔɔ karẽnsãandõma basɛba n daan boe mĩ, daan zẽa tẽ'esra ba sũurum yetɩ: «Bẽm tɩ ẽna tɔgra bɛla?
A tɔgrɩ pɔ'ɔra la Nawẽnnɛ.
Ãn tã wʋn basɛ tõon-be'ero taalɛ, sãn dagna Nawẽnnɛ mã'a?» Tɩ Azezi bãŋɛ a pʋtẽ'erʋm ban tẽ'esrɩ se'em ba sũurum na, yele ba yetɩ: «Bẽm tɩ ya tẽ'esra wãna ya sũurum?
Bẽm n de nãana gãnna, mam sãn yele kɔɔrŋɔ la yetɩ, a tõon-be'ero taalɛ ka le bɔna a zuo, bɩɩ mam sãn yele ẽ yetɩ, a isge dɩkɛ a bõn-gã'ala sẽnna n de nãana?
Bɛla m wʋn botɩ ya bãŋɛ tɩ Nẽrsaala Dayʋa la tarɩ pãŋa dũnia wã zuo mɛ, wʋn basɛ tõon-be'ero taalɛ.» Azezi yele bɛla, dee yele kɔɔrŋɔ la yetɩ: «Isge dɩkɛ fʋ bõn-gã'ala kule.» Tɩ kɔɔrŋɔ la isge kalam dɩkɛ a bõn-gã'ala la ba wuu nifum yese.
Tɩ ba wuu zɛ yɛrɩ, pẽgra Nawẽnnɛ yetɩ: «Tõma nãn ka yẽ wãna.» Azezi wi Alevi tɩ a dɔla ẽ Azezi le sẽŋɛ la mõgrɛ la nõorʋm, tɩ nẽrba zozo'e sẽna a zẽ'am, tɩ a zãsna ba.
La Azezi sẽnnɩ tɔlla mɛ yẽ Alfe dayʋa Alevi tɩ a zĩ lampo to'osgo deem tɔ'ɔsra lampo, tɩ a yele ẽ yetɩ: «Dɔla mam.» Tɩ a isge dɔla ẽ.
Tɩ Azezi sẽŋɛ ka zẽa Alevi yire dita, tɩ lampo-tɔ'ɔsrɩba la tõon-be'ero dõma zozo'e lagɩm na Azezi la a karẽnbiisi la dita, se'ere n soe la, nẽr-bãma buuri n daan zo'oge dɔla ẽ.
Tɩ lɔɔ karẽnsãandõma n de Farisi dõma la yẽ Azezi n diti la lampo-tɔ'ɔsrɩba, la tõon-be'ero dõma la, tɩ ba soke a karẽnbiisi la yetɩ: «Bẽm tɩ a lagɩm na lampo-tɔ'ɔsrɩba, la tõon-be'ero dõma dita?» Tɩ Azezi wõm bɛla, yele ba yetɩ: «Sɛba n tarɩ ĩmã'asʋm ka eerɩ tɩba, sɛba n bẽ'erɩ n eerɩ tɩba.
Mam ka wa'am tɩ m wi sɛba dõma n yetɩ bãma masɛ mɛ na, mam wa'am na tõon-be'ero dõma ĩyã.» Ba soke Azezi nõorlʋa yelle Azã karẽnbiisi, la Farisi dõma daan lʋtɩ la nõorɛ.
Tɩ ba wa'am wa soke Azezi yetɩ: «Bẽm tɩ Azã karẽnbiisi, la Farisi dõma karẽnbiisi la lʋta nõorɛ dee tɩ fõn karẽnbiisi la ka lʋta nõorɛ?» Tɩ Azezi yele ba yetɩ: «Nẽra sãn ẽŋɛ pɔgdire kibsa wi a sɩrdõma tɩ ba wa'am, ba tã wʋn lʋ nõorɛ mɛ wakat-sɛka tɩ pɔgdita la ken bɔna ba zẽ'am na bɩɩ?
Ayɛɩ, pɔgdita la sãn ken bɔna ba zẽ'am, ba kãn tã'agɛ lʋ nõorɛ.
Wakatɛ sẽm mɛ tɩ ba wʋn yese pɔgdita la ba zẽ'am, wakat-ẽŋa tɩ ba yãŋa wʋn lʋ nõorɛ.
Nẽra kãn dɩkɛ tãn-paalɛ lige fu-kɛka.
A sãn ẽŋɛ bɛla, tãn-paalga la wʋn botɩ fu-kɛka la ãagɛ mɛ gãnna kʋrʋm na.
La nẽra mẽ kãn dɩkɛ dã-paalga sũm wɔ-kɛgsɩ pʋam.
A sãn ẽŋɛ bɛla, dã-paalga la sãn kɛlla, ba wʋn botɩ wɔɔsɩ la tãsɛ mɛ, tɩ dãam na, la wɔɔsɩ la wuu sã'am.
La masɛ tɩ ba dɩkɛ dã-paalga sũm na wɔ-paalsɩ pʋam.» Vo'osgo daarɛ yelle Zifdõma vo'osgo daarɛ ayɩla tɩ Azezi la a karẽnbiisi daan dɔla vatɔ pʋam tɔlla, tɩ a karẽnbiisi la kɔ si wẽena ɔbra.
Tɩ Farisi dõma yele ẽ yetɩ: «Bɩsɛ, bẽm tɩ ba ɩta sɛla n sisri vo'osgo daarɛ?» Tɩ Azezi lerge ba yetɩ: «Yãma nãn ka karẽŋɛ Adavidi la a nẽrba la kɔm n yʋʋn dõnnɩ tɩ ba bɔɔra dia tɩ ba di, tɩ Adavidi yʋʋn ẽŋɛ se'em, wakat-sɛka tɩ Abiata de Nawẽnnɛ kãabgɔ kẽma nẽŋadãana la?
A yʋʋn kẽ la Nawẽnnɛ deego la pʋam dɩkɛ borborɩ sɛba tɩ ba bĩŋe bɔ Nawẽnnɛ na obe.
La sisri mɛ, nẽra nẽra ka obrɩ ba, sãn dagna Nawẽnnɛ kãabgɔ kẽma mã'a.
La Adavidi yʋʋn obe ba mɛ, dee bɔ nẽr-sɛba n boe a zẽ'am na.» Azezi yele bɛla dee le yele ba yetɩ: «La de la nẽrsaala ĩyã tɩ Nawẽnnɛ ẽŋɛ vo'osgo daarɛ, a ka ẽŋɛ nẽrsaala vo'osgo daarɛ ĩyã.
Bɛla, Nẽrsaala Dayʋa la n soe sɛla woo, baa la vo'osgo daarɛ.»
Bʋraa nu'ugo n ki, tɩ Azezi botɩ a yẽ ĩmã'asʋm Bɛla poorʋm, Azezi le kẽ la Zifdõma wẽndeem.
Tɩ bʋraa bɔna mĩ tɩ a nu'ugo ki.
Tɩ ba bɩsra Azezi wʋn botɩ bʋraa la yẽ ĩmã'asʋm vo'osgo daarɛ bɩɩ, a kãn botɩ a yẽ ĩmã'asʋm.
Ba daan eerɩ la ba doose bilam dõrɛ ẽ.
Tɩ Azezi yele bʋraa la nu'ugo n ki la yetɩ: «Isge ze'ele tẽŋasʋka.» Dee soke sɛba n bɩsrɩ ẽ na yetɩ: «Sore boe tɩ nẽra ẽŋɛ sõŋa vo'osgo daarɛ bɩɩ, a ẽŋɛ be'em?
Sore boe tɩ a fãagɛ nẽra vo'osgo daarɛ bɩɩ, a kʋ ẽ?» Tɩ ba sĩna.
Tɩ Azezi sũure yĩige, tɩ a bɩsɛ nẽrba la kaagɛ, tɩ a sũure sã'am, ba sũure n kɛ la ĩyã.
La a yele bʋraa la yetɩ: «Tẽegɛ fʋ nu'ugo la.» Tɩ a tẽegɛ, tɩ nu'ugo la yãŋa tẽegɛ ãna sõŋa.
Tɩ Farisi dõma yese tɔtɔ ka bãm la naba A'erɔdɩ nẽrba bãma n wʋn ẽŋɛ se'em kʋ Azezi.
Nẽrba zozo'e n lagsɛ Azezi zẽ'am Galile mõgrʋm Azezi la a karẽnbiisi la yese sẽŋɛ la Galile mõgrʋm bɔba.
Tɩ nẽrba zozo'e ze'ele Galile, la Zude, la Zerizalɛm, la Idume, la Zʋrdẽ kʋlaa doone, la tẽn-sɛba n lɛm Tiiri la Sidõ doose ẽ.
Nẽr-kʋʋŋɔ la daan wõm na ẽn ẽŋɛ se'em na wuu, tɩ ba sẽŋɛ a zẽ'am.
Tɩ Azezi yele a karẽnbiisi la yetɩ, ba vuta õorŋɔ lɛm na tɩ nẽrba la da wa mike ẽ.
A daan botɩ bã'adõma zozo'e n yẽ ĩmã'asʋm, bɛla tɩ bã'adõma wuu daan mikra taaba bɔɔra tɩ ba paagɛ kalʋm ẽ.
La kʋlkã'arsɩ n dolɩ nẽr-sɛba la sãn ẽn yẽ ẽ, ba luti la a nẽŋam kaasra tagursi yɛta tɩ: «Fõn de la Nawẽnnɛ Dayʋa.» Tɩ Azezi daan zɛbɛ kʋlkã'arsɩ la yetɩ, ba da botɩ nẽra bãŋɛ ẽŋa n de nẽr-sɛka.
Azezi looge a karẽnbiisi pia la ayi La bɛla poorʋm Azezi daan sẽŋɛ ka zom na tãŋa zuo, dee wi nẽr-sɛba tɩ a boorɩ la tɩ ba wa'am a zẽ'am.
Tɩ a looge nẽrba pia la ayi tɩ ba bɔna la ẽ, tɩ a tõnna ba tɩ ba sẽnna mõola Nawẽnnɛ kõ-yẽlga, dee bɔ ba pãŋa tɩ ba digra kʋlkã'arsɩ tɩ ba yɛsra.
Sɛba tɩ a looge la daan de la Asimõ tɩ Azezi sɩ a yʋ'ʋrɛ tɩ Apɩyɛɛrɩ, la Azebede dayɔɔsɩ Azakɩ la a yɩbga Azã, tɩ a sɩ ba yʋ'ʋrɛ tɩ Bʋanɛrgɛsɩ.
A võorɛ de la nẽrba n ãn wʋ sa-dãmŋɔ.
La A'ãndre, la Afilipi, la Abatelemi, la Amatie, la Atoma, la Alfe dayʋa Azakɩ, la Atade, la Asimõ sɛka n de Zelɔtɩ nẽra ayɩla la, la Azudaasɩ Iskariyo, sɛka n wʋn pa'alɛ tɩ ba yõkɛ Azezi la.
Azezi pãŋa gãnnɩ Asũtãana La Azezi daan kule la yire, tɩ nẽrba le lagsɛ zozo'e.
Tɩ Azezi la a karẽnbiisi la ka yẽ folle wʋn di.
Tɩ ba daan yetɩ Azezi yirsri mɛ, tɩ a yir-dõma wõm bɛla sẽŋɛ tɩ ba ka yõkɛ ẽ.
Tɩ lɔɔ karẽnsãandõma n ze'ele Zerizalɛm wa'am wa yetɩ: «Abelzebuli n dolɩ ẽ, la de la ẽŋa n de kʋlkã'arsɩ naba la pãŋa tɩ a tarɩ digra kʋlkã'arsɩ tɩ ba yɛsra.» Tɩ Azezi wi ba, makɛ makrɛ bɔ ba yetɩ: «Asũtãana wʋn ẽŋɛ la wãne dige Asũtãana?
So'olʋm ayɩla nẽrba sãn welge zɛbra taaba, so'olʋm ẽŋa wʋn wõrgɛ mɛ.
La yire ayɩla dõma sãn welge zɛbra taaba, yi-ẽŋa wʋn wõrgɛ mɛ.
La Asũtãana sãn isge zɛbɛ la a mẽŋa welge, a pãŋa la ba'asɛ mɛ, a kãn tã'agɛ ze'ele.
La nẽra ka tã wʋn kẽ pãŋa dãana yire ka vaagɛ a lɔgrɔ, sãn dagna tɩ a dẽŋɛ lʋ pãŋa dãana la mɛ, dee vaagɛ a lɔgrɔ la.
Mam yetɩ ya la sɩra, tɩ Nawẽnnɛ tã wʋn basɛ nẽrsaalba tõon-be'ero la wuu tɩ ba ɩtɩ la, la ba pɔ'ɔrɛ yetɔga la wuu taalɛ.
La nẽra sãn pɔ'ɔgɛ Nawẽnnɛ Sɩa, Nawẽnnɛ kãn malɩn basɛ ẽ taalɛ.
Tõon-be'e-ẽna taalɛ boe la a dãana zuo wakatɛ wuu.» Ban yetɩ kʋlkã'arga n dolɩ ẽ na ĩyã, tɩ a yele bɛla.
Azezi ma, la a yɩbsɩ Tɩ Azezi ma, la a yɩbsɩ wa'am wa zɛ yẽŋa dee tõm yetɩ, ba wi ẽ tɩ a wa'am.
La nẽr-kʋʋŋɔ n daan zĩ kaagɛ ẽ, tɩ ba yele ẽ yetɩ: «Fʋ ma, la fʋ yɩbsɩ n wãna n boe yẽŋa ɛɛra fɔ.» Tɩ Azezi yele ba yetɩ: «Ãne n de mam ma, la ãndõma n de mam yɩbsɩ?» Dee bɩsɛ nẽr-sɛba n zĩ kaagɛ ẽ na, yetɩ: «Mam ma, la mam yɩbsɩ n wãna.
Se'ere n soe la, nẽr-sɛka woo n ɩtɩ Nawẽnnɛ n boorɩ se'em na n de mam yɩbga, la mam tã, la mam ma.»
Kaara n lobge a bõnbuuri makrɛ Azezi le bɔna la mõgrɛ la nõorʋm zãsna nẽrba.
Tɩ nẽr-kʋʋŋɔ zozo'e lagsɛ a zẽ'am.
Bɛla tɩ a kẽ õorŋɔ la n boe mõgrɛ la pʋam na zĩ'ire, dee tɩ nẽr-kʋʋŋɔ la wuu bɔna mõgrɛ la nõorʋm.
Tɩ a makɛ magsa zãsʋm ba yɛla zozo'e.
A zãsŋɔ la pʋam a yele ba yetɩ: «Selse-ya, kaara n daan yese tɩ a lobge a bõnbuuri.
La ẽn sẽŋɛ ka lɔbgra bõnbuuri la, basɛba lui la sore zuo, tɩ niinto wa'am wa di ba.
Tɩ basɛba lui zẽ'a n de tãmpĩisi tɩ tẽntõnnɔ ka zo'oge mĩ.
Tẽntõnnɔ n ka zo'oge mĩ na ĩyã, tɩ ba bule tɔtɔ yese, tɩ wʋntɛɛŋa yẽkɛ wẽ ba tɩ ba ki, ba yẽga n ka kẽ tẽŋa la ĩyã.
Tɩ bõnbuuri basɛba lui gõ'osɩ zẽ'a.
Tɩ gõ'osɩ la yese fʋrɛ ba, tɩ ba ka wɔm biɛ.
Tɩ bõnbuuri basɛba lui zẽ'e-sõŋɔ pʋam bule yese, bɩ wɔm biɛ.
Basɛba wɔm na biɛ pitã-tã, tɩ basɛba wɔm pisyoob-yoobɩ, tɩ basɛba wɔm kɔbga kɔbga.» A yele bɛla dee yetɩ: «Sɛka n wõm yetɔga wã, a selse sõŋa sõŋa.» Azezi pa'alɛ magsa võorɛ La Azezi yese la kẽnkɛrŋa tɩ sɛba n kaagɛ ẽ na, la a karẽnbiisi pia la ayi la soke ẽ magsa la võorɛ.
Tɩ a yele ba yetɩ: «Nawẽnnɛ botɩ yãma bãŋɛ a so'olʋm yelle n sʋgɛ la mɛ.
La sɛba n ka boe tõma pʋam na, yɛla wuu de la magsa bɔ ba.
‹Bɛla tɩ ba wʋn bɩsɛ yẽ dee kãn bãŋɛ.
Ba wʋn wõm dee kãn bãŋɛ a võorɛ.
Sãn dagɩ nɩ bɛla, ba wʋn leme wa'am Nawẽnnɛ zẽ'am, tɩ a basɛ ba tõon-be'ero taalɛ.› » La Azezi le yele ba yetɩ: «Yãma sãn ka bãŋɛ makrɛ ẽna wã võorɛ, yãma wʋn ẽŋɛ la wãne bãŋɛ magsa la wuu võorɛ?
Bõnbuuri la tɩ kaara la lobge la, de la Nawẽnnɛ yetɔga.
Sore la zuo tɩ bõnbuuri sɛba lui la, ãn wʋ nẽr-sɛba n wõm yetɔga la, tɩ Asũtãana wa'am tɔtɔ wa yese yetɔga la ba sũure pʋam.
La tãmpĩa la zuo tɩ bõnbuuri sɛba lui la, ãn wʋ nẽr-sɛba n wõm yetɔga la dee sakɛ to'oge ba tɔtɔ la sũ-yẽlga.
La yetɔga la n ka kẽ ba sũure pʋam na ĩyã, ba sakɛ la wakatɛ fẽe, la toogo bɩɩ nãmsgɔ sãn paagɛ ba yetɔga la ĩyã, ba basrɩ mɛ tɔtɔ.
La gõ'osɩ la zẽ'a tɩ bõnbuuri sɛba lui la, ãn wʋ nẽr-sɛba n wõm yetɔga la, tɩ ba yɛm yɔɔra la dũnia wã yɛla, tɩ bõntarsõm yɛla pã'asra ba, tɩ yɛla basɛba yɛmleego tara ba, botɩ yetɔga la ka tãna wʋn wɔm biɛ ba sũure pʋam.
La zẽ'e-sõŋɔ la tɩ bõnbuuri sɛba lui la, ãn wʋ nẽr-sɛba n wõnnɩ kõ-yẽlga la sakra, wɔm biɛ.
Tɩ basɛba wɔm pitã-tã, tɩ basɛba pisyoob-yoobɩ, tɩ basɛba kɔbga kɔbga.» Fɩtla makrɛ Azezi le yele ba yetɩ: «Ba yõ'orɩ fɩtla dɩkɛ pɩ'ɩgɔ vuge ẽ, bɩɩ ba dɩkɛ ẽ ze'ele gɔrgɔ tilum?
Ayɛɩ, ba wʋn dɩkɛ ẽ zoole la sɛla zuo.
Bɛla, bõn-sɛka n sʋgɛ, dẽnɩ tɩ a puke.
La bõn-sɛka wuu n lile wʋn lilge.
Nẽr-sɛka n wõm yetɔga wã, a selse sõŋa sõŋa.» A le yele ba yetɩ: «Mõrgɛ-ya wõm yãma n selsrɩ se'em na võorɛ.
Bõn-sɛka tɩ ya dɩkɛ makɛ bɔ nẽrba la, Nawẽnnɛ wʋn makɛ la bɛla lebse ya, le makɛ pa'asɛ.
Se'ere n soe la, sɛka n tarɩ, a wʋn bɔ ẽ pa'asɛ.
La sɛka n ka tarɩ, bõn-sɛka tɩ a tarɩ la, a wʋn to'oge ẽ.» Bõnbuuri bɩa makrɛ Azezi le yele ba yetɩ: «Nawẽnnɛ so'olʋm ãn wʋ nẽra n bʋrɛ a bõnbuuri va'am pʋam.
A sãn gĩsra mɛ bɩɩ a sãn piga mɛ, wʋntɛɛŋa la yʋ'ʋŋɔ, bõnbuuri la bulli mɛ yɛsra bɩta, tɩ a ka mina lan ɩtɩ se'em.
Tẽntõnnɔ n botɩ bõnbuuri la yɛsra ba mẽŋa, dẽŋɛ puse võorɔ, yãŋa yõgɛ pʋa, wɔm biɛ, tɩ ba bɩ.
La biɛ la sãn bɩ, kaara la sɛ'ɛrɩ ba mɛ, se'ere n soe la, bõnkɔɔla lagsgɔ paagɛ mɛ.» Sɔ'ɔrɔ biire makrɛ Azezi le yele ba yetɩ: «Tɩ wʋn dɩkɛ la bẽm makɛ la Nawẽnnɛ so'olʋm, bɩɩ tɩ wʋn yetɩ a wõn na bẽm?
A ãn wʋ sɔ'ɔrɔ biire n ãn pɩka pɩka gãnna bõnbuuri wuu n boe dũnia zuo.
La ba sãn bʋrɛ ẽ, a bɩtɩ mɛ puse wil-kãra gãnna zẽvõorɔ buuri wuu.
Tɩ niinto tãna wʋn tɛ ba tʋgrɔ a zuo a mã'asʋm pʋam.» Azezi daan dɩkɛ la magsa zozo'e n ãn wʋ bãna tɔgɛ bɔ ba, masɛ wʋ ban wʋn tã'agɛ wõm se'em na.
A ka tɔgɛ bɔ ba tɩ la sãn dagna magsa.
La a sãn yese la a karẽnbiisi la mã'a kẽnkɛrŋa, tɩ a pa'alɩ ba yɛla la wuu võorɛ.
Azezi botɩ kʋsebgo yõkɛ Daar-ẽŋa mẽŋa zaanõorɛ, tɩ Azezi yele a karẽnbiisi la yetɩ: «Tɩ dooge-ya mõgrɛ la ke bɔba.» Tɩ a karẽnbiisi la basɛ nẽr-kʋʋŋɔ la, dee sẽŋɛ ka kẽ õorŋɔ la tɩ Azezi boe mĩ na pʋam, dɩkɛ ẽ tɩ ba wɛ'ɛsa.
La õornɔ basɛba n daan mẽ boe ba zẽ'am.
Tɩ kʋseb-kãtɛ wa vugra ke'enke'em, tɩ ko-mĩ'isi wẽ'era kẽ'era õorŋɔ la pʋam deege la ba pɩrɛ ẽ.
La Azezi gã la õorŋɔ la poorʋm kʋkɛ dafeere gĩsra.
Tɩ a karẽnbiisi la nẽegɛ ẽ, soke ẽ yetɩ: «Karẽnsãama, tõma n yetɩ ki wã, la ka pakɛ fõn?» Tɩ a isge tãsɛ kʋsebgo la, dee yele ko-mĩ'isi la yetɩ: «Go'oge-ya, ãna-ya sĩm.» Tɩ kʋsebgo, la ko-mĩ'isi la go'oge ãna sĩm.
Tɩ a soke ba yetɩ: «Bẽm tɩ ya zɔta dabeem bɛla?
Bẽm tɩ ya ka bɔ Nawẽnnɛ sɩra?» Tɩ dabeem ba kẽ ba.
Tɩ ba sɔkra taaba yetɩ: «Ãne n de ẽna tɩ kʋsebgo la ko'om sakra a nõorɛ?»
Kʋlkã'arsɩ n dolɩ bʋraaga, tɩ Azezi dige ba La Azezi la a karẽnbiisi la dooge paagɛ la mõgrɛ la doone Geraza dõma tẽŋa pʋam.
Tɩ Azezi ze'ele õorŋɔ la pʋam sige.
Tɩ bʋraa tɩ kʋlkã'arga dolɩ ẽ darɛ ze'ele yɔɔrʋm sẽnna tʋ'ʋsra ẽ.
Bʋraa la daan kẽ'erɩ la yɔɔrɔ la tẽŋasʋka.
Tɩ ba daan ka le tãna wʋn ba ẽ na bãnsɩ.
Se'ere n soe la, ba daan ẽn ba la a nãma la a nu'usi la bãnsɩ, tɩ a ẽn kɔ ba basɛ.
Tɩ nẽra nẽra daan ka tãna wʋn yãŋɛ ẽ.
Wʋntɛɛŋa la yʋ'ʋŋɔ a ẽn ɛɛra la yɔɔrʋm, la tãnsɩ tẽŋasʋka kaasra tagursi, dee wẽ'era a mẽŋa la kuga pɔgna.
Tɩ a yẽ Azezi zãazãarɛ, zoe sẽŋɛ ka ka dũma tẽŋa a nẽŋam, dee tɔgɛ ke'enke'em yetɩ: «Azezi, Nawẽnnɛ n gãnnɩ wuu Dayʋa, bẽm n boe mam na fõn tẽŋasʋka?
Mam sosrɩ fʋ mɛ Nawẽnnɛ ĩyã, da nãmsɛ ma.» Azezi dẽŋɛ yele kʋlkã'arga la mɛ yetɩ a yese dee basɛ ẽ.
Bɛla n soe tɩ kʋlkã'arga la yele bɛla.
Tɩ Azezi soke ẽ yetɩ: «Fõn yʋ'ʋrɛ?» Tɩ a lerge yetɩ: «Mam yʋ'ʋrɛ de la Atʋsa, se'ere n soe la, tõma zo'oge mɛ.» Tɩ a belem Azezi yetɩ, a da dige bãma tɩ ba yese tẽŋa la pʋam.
La kurkurdõma zozo'e n daan boe tãŋa zuo ɔbra.
Tɩ kʋlkã'arsɩ la belem Azezi yetɩ: «Bɔ tɩ nõorɛ tɩ tɩ sẽŋɛ ka kẽ kurkurdõma la.» Tɩ a sakɛ ban yele se'em na.
Tɩ kʋlkã'arsɩ la basɛ bʋraa la dee sẽŋɛ ka kẽ kurkurdõma la.
Tɩ ba wuu zoe sige ka lui mõgrɛ pʋam ki.
Ba kãllɛ daan de wʋ tʋsayi.
Tɩ sɛba n daan gu'uri kurkurdõma la zoe sẽŋɛ tẽŋa pʋam, la kẽnkɛrsɩ la wuu ka yele sɛla n ẽŋɛ la.
Tɩ ba sẽŋɛ tɩ ba ka bɩsɛ lan ẽŋɛ se'em.
La ban paagɛ Azezi zẽ'am na, ba yẽ bʋraa la tɩ kʋlkã'arsɩ la daan dolɩ ẽ na n zĩ mĩ, yɛ futo, tɩ a yɛm bɔna sõŋa sõŋa.
Tɩ dabeem kẽ ba.
Tɩ sɛba n yẽ lan ẽŋɛ se'em na, tɔgɛ pa'alɛ ba bõn-sɛka n ẽŋɛ bʋraa la, la bõn-sɛka n ẽŋɛ kurkurdõma la.
Tɩ ba belem Azezi yetɩ a fõrgɛ bãma tẽŋa.
Tɩ Azezi daan kẽ'era õorŋɔ la pʋam, tɩ bʋraa la tɩ kʋlkã'arsɩ daan dolɩ ẽ na belem Azezi yetɩ, a basɛ tɩ a dɔla ẽ.
Tɩ Azezi ka sakɛ, dee yele ẽ yetɩ: «Kule ya yire ka yele fʋ yir-dõma Zuudãana n zoe fʋ ninbãalga se'em, la ẽn ẽŋɛ sɛla wuu bɔ fʋ la.» Tɩ bʋraa la sẽŋɛ Dekapɔlɩ so'olʋm ka mõola Azezi n ẽŋɛ bõn-sɛba wuu bɔ ẽŋa.
Tɩ la daan di'ige ba wuu.
Azayirusi pɔyʋa, la pɔka n kalʋm Azezi fuugo yelle Azezi daan lebe dooge la mõgrɛ la doone ke bɔba la õorŋɔ la, daan bɔna mõgrɛ la nõorʋm, tɩ nẽr-kʋʋŋɔ zozo'e lagsɛ a zẽ'am.
Tɩ Zifdõma wẽndeego nẽŋadõma nẽra ayɩla yʋ'ʋrɛ n de Azayirusi wa'am mĩ wa yẽ Azezi, ka dũma tẽŋa a nẽŋam, belem ẽ na a sũure wuu yetɩ: «Mam pɔyʋa n bẽ'erɩ deege la a ki, wa'am wa dɩkɛ fʋ nu'usi paglɛ a zuo tɩ a põsɛ da ki.» Tɩ Azezi dɔla ẽ wɛ'ɛsa, tɩ nẽr-kʋʋŋɔ dɔla ẽ mikra ẽ.
La pɔka n daan boe nẽrba la tẽŋasʋka luta sɩkẽŋa yʋʋma pia la ayi, tɩ la ka gɔ'ɔra.
A daan nãmsɛ mɛ zozo'e tɩbdõma zẽ'am, dɩkɛ ẽn tarɩ sɛla wuu sã'am, dee tɩ la ka sõna, la malɩn gãnna la bɛla.
Tɩ pɔka la daan wõm Azezi yelle, wa'am wa fɩrgɛ nẽr-kʋʋŋɔ la tẽŋasʋka paagɛ Azezi poorʋm kalʋm a fuugo.
A daan yele a pʋtẽ'erʋm yetɩ: «Mam sãn kalʋm a fuugo mã'a, mam wʋn yẽ ĩmã'asʋm.» La ẽn kalʋm fuugo la, a zɩɩm na n yesrɩ la ze'ele mɛ ka le yɛsra, tɩ a bãŋɛ a ĩyã pʋam tɩ ẽŋa yẽ ĩmã'asʋm.
La bilam mẽŋa tɩ Azezi bãŋɛ tɩ pãŋa n yese ẽŋa pʋam ẽŋɛ sɛla, tɩ a gelge soke nẽr-kʋʋŋɔ la yetɩ: «Ãn kalʋm mam fuugo?» Tɩ a karẽnbiisi la lerge ẽ yetɩ: «Fõn yẽ la nẽr-kʋʋŋɔ n mikri fõn wãna, dee sɔkra tɩ ãn kalʋm fõn.» Tɩ Azezi bɩsɛ kaagɛ tɩ a bãŋɛ nẽr-sɛka n ẽŋɛ bɛla.
Tɩ dabeem tara pɔka la, tɩ a gõgra.
La ẽn bãŋɛ sɛla n ẽŋɛ ẽ na, a wa'am mɛ wa ka dũma tẽŋa Azezi nẽŋam tɔgɛ ẽ a sɩra wuu.
Tɩ Azezi yele ẽ yetɩ: «M bia, fõn bɔ mam sɩra la n botɩ fʋ yẽ ĩmã'asʋm.
Sẽŋɛ la sũ-mã'asʋm, fʋ bã'a la basɛ ya.» La Azezi n ken bɔna mĩ tɔgra la, tɩ nẽrba ze'ele Zifdõma wẽndeego nẽŋadãana la yire wa'am wa yele ẽ yetɩ: «Fʋ pɔyʋa la ki mɛ.
Da le nãmsɛ karẽnsãama.» Tɩ Azezi wõm ban yele se'em na, dee yele Zifdõma wẽndeego nẽŋadãana la yetɩ: «Da zoe dabeem, wen bɔ mam sɩra.» La Azezi daan ka basɛ tɩ nẽra nẽra kɔlgɛ ẽ, sãn dagna Apɩyɛɛrɩ, la Azakɩ, la a yɩbga Azã mã'a.
La ban sẽŋɛ ka paagɛ Zifdõma wẽndeego nẽŋadãana yire la, tɩ Azezi yẽ nẽr-kʋʋŋɔ n voolɩ, kaasra dee fabla zozo'e.
Tɩ a kẽ yire la yele ba yetɩ: «Bẽm tɩ ya vɔɔla dee kɛlla?
Bia la ka ki, a gĩsri mɛ.» Tɩ ba la'ara ẽ.
Tɩ a botɩ nẽrba la wuu yese yẽŋa, dee doose bia la sɔ, la a ma, la a karẽnbiisi batã la kẽ bia la n boe zẽ'a na, gʋrɛ a nu'ugo dee yele ẽ yetɩ: «Talita kumi.» A võorɛ de la: «Pugla, mam yetɩ fʋ tɩ fʋ isge.» Tɩ pugla la daan darɛ isge sẽnna.
Tɩ la di'ige nẽrba la, tɩ ba zɛ yɛrɩ.
Pugla la daan tarɩ la yʋʋma pia la ayi.
Tɩ Azezi daan kã'an ba yetɩ, ba da kãn botɩ nẽra nẽra bãŋɛ bõn-ẽŋa.
Dee yetɩ, ba bɔ pugla la dia tɩ a di.
Nazarɛtɩ nẽrba ka bɔ Azezi sɩra Azezi daan basɛ tẽn-ẽŋa dee sẽŋɛ la a mẽŋa tẽŋam, tɩ a karẽnbiisi la doose ẽ.
Tɩ Zifdõma vo'osgo daarɛ tɩ a kẽ ba wẽndeem zãsna nẽrba.
Tɩ nẽrba pãɩ wõm a zãsŋɔ la, tɩ la di'ige ba, tɩ ba sɔkra taaba yetɩ: «Bʋra-ẽna yẽ zãsŋɔ ẽna la bɛ?
Ãne bɔ ẽ yɛm ẽna?
A ẽŋɛ la wãne ɩta bõn-yãlma bɛla?
Dagɩ ẽna n de dɔ-wãta la?
Dagɩ ẽna n de Amaari dayʋa, tɩ a yɩbsɩ dɛna Azakɩ, la Azoze, la Azudi, la Asimõ la?
Dagɩ a tãpa n boe tõma zẽ'am kalam wã?» Bɛla tɩ ba zagsɛ ka bɔ Azezi sɩra.
Tɩ a yele ba yetɩ: «Nawẽnnɛ nõtɔ'ɔsa yẽtɩ pẽka mɛ, sãn dagna a mẽŋa tẽŋa, la a buuri, la a yir-dõma tẽŋasʋka mã'a tɩ a ka yẽtɩ pẽka.» La a daan ka yãŋɛ tõm tõon-yãlma bilam, sãn dagna bã'adõma fẽe tɩ a daan dɩkɛ a nu'usi paglɛ ba zuto, tɩ ba yẽ ĩmã'asʋm.
La ban daan ka bɔ ẽ sɩra la, la di'ige ẽ mɛ.
Azezi tõm a karẽnbiisi pia la ayi Azezi daan kaarɩ la tẽnsɩ la n boe bilam na zãsna nẽrba, daan wi a karẽnbiisi pia la ayi la, tɩ ba wa'am a zẽ'am tɩ a tõm ba bayi bayi, dee bɔ ba pãŋa tɩ ba dige kʋlkã'arsɩ.
Dee daan yele ba yetɩ: «Da dɩkɛ-ya sɛla sɛla sore la sẽnnɛ ĩyã, dɩkɛ-ya dasaarɛ mã'a, da tara-ya dia, bɩɩ tãmpɔkɔ, bɩɩ ligri sũm sẽŋɛ.
La pire-ya tagra, dee da yɛ-ya futo bayi bayi.» A le yele ba yetɩ: «Yan sẽŋɛ ka sige yi-sɛka, kẽ'era-ya bilam ka paagɛ daar-sɛka tɩ ya wʋn yese fõrgɛ tẽŋa la.
La tẽn-sɛka nẽrba n ka to'oge ya, bɩɩ ka selse ya yetɔga, ya yese zẽ'e-ẽŋa dee pɩɩsɛ ya nãma tẽntõnnɔ basɛ mĩ.
Ya sãn ẽŋɛ bɛla, la wʋn pa'alɛ ba tɩ ba ka ẽŋɛ sõŋa.» Tɩ karẽnbiisi la sẽŋɛ ka mõola yetɩ, ba teege yɛm basɛ tõon-be'ero.
Dee dige kʋlkã'arsɩ zozo'e tɩ ba yese, dee ẽŋɛ kaam ẽŋɛ bã'adõma zozo'e zuto, tɩ ba yẽ ĩmã'asʋm.
Azã n mise nẽrba ko'om pʋam na kũm yelle Tɩ naba A'erɔdɩ wõm Azezi yelle, se'ere n soe la, Azezi yʋ'ʋrɛ daan yese la zẽ'a woo.
Tɩ nẽrba basɛba daan yɛta tɩ: «A de la Azã n daan misri nẽrba ko'om pʋam na n vo'oge, bɛla n soe tɩ a tara pãŋa tõnna tõon-yãlma.» Tɩ basɛba yetɩ: «A de la Nawẽnnɛ nõtɔ'ɔsa A'eli n leme wa'am.» Tɩ sɛba yetɩ: «A de la Nawẽnnɛ nõtɔ'ɔsa ayẽma wʋ Nawẽnnɛ nõtɔ'ɔsrɩba basɛba n daan boe la.» Tɩ naba A'erɔdɩ daan wõm bɛla, yetɩ: «A de la Azã sɛka tɩ mam daan botɩ ba wike a zuugo la n vo'oge.» Se'ere n soe la, A'erɔdɩ mẽŋa n daan botɩ ba yõkɛ Azã lʋ tarɩ ka kẽ'esɛ yʋ'a deem, a kẽema Afilipi pɔga A'erodɩadɩ ĩyã.
Se'ere n soe la, a daan fãagɛ la a kẽema pɔga di.
Tɩ Azã daan yele ẽ yetɩ, la ka masɛ tɩ a fãagɛ a kẽema pɔga di.
Tɩ A'erodɩadɩ sũure yĩige la Azã, tɩ a zɩgra tɩ a kʋ ẽ, la A'erɔdɩ ĩyã a ka tã'agɛ kʋ ẽ.
A'erɔdɩ daan zotɩ Azã mɛ, a daan mi tɩ a de la nẽr-sõŋɔ, dee dɛna pʋpeelem dãana, bɛla ĩyã tɩ a gu'ura ẽ tɩ sɛla da ẽŋɛ ẽ.
A daan sãn ẽn sɛlsra Azã yetɔga, la dãanɩ ẽ mɛ zozo'e, la baa bɛla, a ẽn sɛlsra ẽ mɛ la sũ-yẽlga.
La daarɛ ayɩla tɩ A'erɔdɩ ẽŋɛ a dɔka daarɛ kibsa, wi a tẽŋa nẽrzuto, la sʋda-kɛ'ɛndõma, la Galile nẽŋadõma.
Tɩ A'erodɩadɩ yẽ sore ẽŋɛ ẽŋa n boorɩ se'em na.
A'erodɩadɩ pɔyʋa n daan kẽ ka wa, tɩ A'erɔdɩ, la sãama la sũure ẽŋɛ yẽlʋm.
Tɩ naba la yele pugla la yetɩ: «Sose mam fõn boorɩ sɛla tɩ m bɔ fɔ.» Dee pɔɩ yetɩ: «Bõn-sɛka wuu tɩ fʋ wʋn sose mam, baa la sãn dɛna mam so'olʋm pʋsʋka, mam wʋn bɔ fɔ.» Tɩ pugla la yese ka soke a ma yetɩ: «M sose bẽm?» Tɩ a ma lerge ẽ yetɩ: «Sose Azã n mise nẽrba ko'om pʋam na zuugo.» Tɩ pugla la lebe naba la zẽ'am tɔtɔ ka yele ẽ yetɩ: «Mam boorɩ tɩ fʋ dɩkɛ la Azã n mise nẽrba ko'om pʋam na zuugo ẽŋɛ la-pɛsŋa pʋam bɔ ma lɛɛlɛ wã.» Tɩ naba la sũure sã'am halɩ, la ẽn pɔɩ nẽrba la zẽ'am na ĩyã, a ka boorɩ tɩ a mõŋɛ ẽ.
Tɩ a tõm a sʋdaaga tɔtɔ yetɩ, a sẽŋɛ ka wike Azã zuugo tarɩ wa'am.
Tɩ a yese sẽŋɛ yʋ'a deem na ka wike Azã zuugo, dɩkɛ ẽŋɛ la-pɛsŋa pʋam tarɩ wa'am wa bɔ pugla la.
Tɩ pugla la dɩkɛ zuugo la bɔ a ma.
Tɩ Azã karẽnbiisi wõm, sẽŋɛ ka dɩkɛ kũm na laagɛ.
Azezi bɔ nẽr-kʋʋŋɔ dia Azezi n tõm sɛba la leme mɛ wa lagsɛ taaba a zẽ'am tɔgɛ pa'alɛ ẽ bãma n ẽŋɛ sɛla, la bãma n zãsʋm se'em wuu.
La nẽrba zozo'e n daan sẽnnɩ mĩ dee fõrgra, tɩ Azezi la a karẽnbiisi la daan ka yẽ folle wʋn di.
Tɩ Azezi yele a karẽnbiisi la yetɩ: «Wa'am-ya tɩ tɩ yese kẽnkɛrŋa zẽ'e-sɛka tɩ nẽrba ka boe mĩ na, tɩ ya ka vo'ose fẽe.» Tɩ ba kẽ õorŋɔ wɛ'ɛsa kẽnkɛrŋa zẽ'e-sɛka tɩ nẽrba ka boe.
Tɩ nẽrba zozo'e daan yẽ ban we'esɩ la bãŋɛ ba, daan yese tẽnsɩ la wuu pʋam lagɩm sẽŋɛ tɔtɔ dẽŋɛ Azezi la a karẽnbiisi la zẽ'e-sɛka tɩ ba we'esɩ la.
Tɩ Azezi paagɛ ze'ele õorŋɔ la zuo sige, yẽ nẽr-kʋʋŋɔ la, tɩ ba ninbãalga yõkɛ ẽ, se'ere n soe la, ba ãn wʋ piisi n ka tarɩ dũnsĩina.
Tɩ a daan zãsna ba yɛla zozo'e.
Tɩ wẽnnɛ daan kẽ'era, tɩ a karẽnbiisi la sẽŋɛ ka yele ẽ yetɩ: «Kalam zẽ'a de la mõom dee tɩ wẽnnɛ kẽ'era, basɛ nẽrba la tɩ ba sẽŋɛ yiɛ, la tẽn-pɩgsɩ la ka da dia di.» Tɩ a lerge ba yetɩ: «Yãma mẽŋa bɔ ba dia tɩ ba di.» Tɩ ba soke ẽ yetɩ: «Tɩ wʋn sẽŋɛ ka da borborɩ lig-kõba kɔbsyi tarɩ wa'am wa bɔ ba tɩ ba di?» Tɩ Azezi soke ba yetɩ: «Yãma tarɩ la borborɩ balɛ?
Sẽŋɛ-ya ka bɩsɛ.» Tɩ ba sẽŋɛ ka bɩsɛ, dee leme wa yetɩ: «Tõma tarɩ la borborɩ banuu la zũma bayi.» Tɩ Azezi yele ba yetɩ, ba basɛ tɩ nẽrba la welse sill-sille zĩ'ire mõ-mã'asa la zuo.
Tɩ ba daan zĩ'ire kɔbga kɔbga, tɩ basɛba zĩ'ire pinu-nu.
Tɩ Azezi dɩkɛ borborɩ banuu, la zũma bayi la gorge bɩsɛ saazuo pʋ'ʋsɛ Nawẽnnɛ, dee fiise borborɩ la bɔ a karẽnbiisi la yetɩ, ba pʋɩ nẽrba la, dee dɩkɛ zũma bayi la fiise bɔ ba wuu.
Tɩ ba wuu di tɩgɛ.
Tɩ a karẽnbiisi la vaagɛ borbor-gito, la zũn-gito n deege pɩrɛ pɩtɔ pia la ayi.
Nẽrba la n daan di dia la, bʋraasɩ de la tʋsanuu.
Azezi sẽnnɩ ko'om zuo Bɛla poorʋm tɩ Azezi darɛ basɛ tɩ a karẽnbiisi la kẽ õorŋɔ dẽŋɛ ẽ dɔɔra mõgrɛ la doone ke bɔba, Betisayida tẽŋa bɔba.
Dee tɩ a mẽŋa weege tɩ a keese nẽrba la.
La ẽn keese ba la, a sẽŋɛ la tãŋa zuo tɩ a ka pʋ'ʋsɛ.
Tɩ wẽnnɛ kẽ tɩ õorŋɔ la bɔna ko-kãtɛ la tẽŋasʋka, dee tɩ Azezi bɔna doone ẽŋa ayɩla mã'a.
Tɩ Azezi yẽ tɩ a karẽnbiisi la n mõnnɩ õorŋɔ la nãmsrɩ mɛ zozo'e, se'ere n soe la, kʋsebgo n vugri tʋ'ʋsra ba.
Tɩ beere yɔna wiire, tɩ a sẽnna ko'om na zuo wɛ'ɛsa ba bɔba, bɔɔra tɩ a gãŋɛ ba tole.
La ban yẽ ẽn sẽnnɩ ko'om na zuo la, ba tẽ'esɛ tɩ a de la ki-isgne, tɩ ba kaasɛ tagursi.
Ba wuu yẽ ẽ mɛ, tɩ dabeem kẽ ba.
Tɩ a darɛ yele ba yetɩ: «La de la mam, keŋe-ya ya sũure, da zoe-ya dabeem!» Dee zom ba zẽ'am õorŋɔ la pʋam, tɩ kʋsebgo la go'oge.
Tɩ karẽnbiisi la palẽŋa ẽkɛ, tɩ ba zɛ yɛrɩ, se'ere n soe la, ba ka bãŋɛ borborɩ bõn-yãlma la võorɛ, ba pʋtẽ'era ka like.
Azezi botɩ bã'adõma yẽ ĩmã'asʋm Zenezarɛtɩ tẽŋam Ba pãrgɛ mõgrɛ la dooge paagɛ la Zenezarɛtɩ, ze'ele mõgrɛ la nõorʋm.
La ban daan ze'ele õorŋɔ la pʋam dooge la, tɩ nẽrba la bãŋɛ Azezi tɔtɔ.
Tɩ ba zoe kẽ so'olʋm na wuu, tɩ ba zɛ bã'adõma ba bõn-gã'ala pʋam wa'am, bãma n wõm tɩ Azezi boe zẽ'e-sɛka la.
La Azezi daan sãn ẽn sẽŋɛ zẽ'e-sɛka woo, tẽn-kãra, la tẽn-pɩgsɩ, la yiɛ n boe kẽnkɛrsɩ la, ba tarɩ la bã'adõma sẽnna gã'ata da'asɩ pʋam, dee bɛlna ẽ yetɩ, a basɛ tɩ bã'adõma la kalʋm a fuugo nõorɛ mã'a.
La sɛba wuu n daan kalʋm a fuugo la yẽ ĩmã'asʋm mɛ.
Yaabdõma zãsŋɔ, la bõn-sɛba n botɩ nẽra dɛna dẽgrɔ Farisi dõma, la lɔɔ karẽnsãandõma basɛba n ze'ele Zerizalɛm daan wa'am wa lagsɛ Azezi zẽ'am, yẽ tɩ a karẽnbiisi la basɛba diti la nu'usi n ka ãn sõŋa, la boorɩ tɩ la yetɩ ba ka peege nu'usi wʋ Zifdõma sisgo n yetɩ ba ɩta se'em na.
Farisi dõma, la Zifdõma wuu sãn ka wobse nu'usi wʋ ba yaabdõma malŋɔ la, ba ka diti.
Ba sãn ze'ele da'am wa'am, ba wʋn peege ba mẽŋa mɛ dee di.
La malŋɔ basɛba zozo'e tɩ ba ɩtɩ, la de la wama, la yɔa, la kuto laasɩ peere.
Tɩ Farisi dõma, la lɔɔ karẽnsãandõma la soke Azezi yetɩ: «Bẽm tɩ fõn karẽnbiisi la ka sakra tɩ yaabdõma malŋɔ la, dita dia la nu'usi n ka ãn sõŋa?» Tɩ Azezi lerge ba yetɩ: «A'ezayi n yʋʋn to'oge Nawẽnnɛ yetɔga la tɔgɛ ya yelle la, a tarɩ bʋʋrɔ, yãma de la pʋlibsum dõma wʋ lan gʋlsɛ se'em na.
La gʋlsɛ tɩ Nawẽnnɛ yetɩ: ‹Nẽr-bãna pẽgrɩ mam na nõorɛ yetɔga, la ba sũure la zãagɛ la mam mɛ.
Ban nã'asrɩ mam na, la de la zãŋa.
Se'ere n soe la, ba zãsnɩ la zãsŋɔ n de nẽrsaalba nõorɛ.› Ya basɛ Nawẽnnɛ nõorɛ mɛ dee dɔla nẽrsaalba malŋɔ.» Azezi le yele ba yetɩ: «Ya sɩrɩ zagsɛ Nawẽnnɛ lɔɔ mɛ, dee tɩ ya dɔla ya mẽŋa malŋɔ.
Amoyisi yʋʋn yetɩ: Nanna fʋ sɔ, la fʋ ma.
Dee le yetɩ: Nẽr-sɛka sãn tɔgɛ a sɔ bɩɩ a ma be'em, dẽnɩ tɩ ba kʋ ẽ.
La yãma yetɩ: Nẽra sãn yele a sɔ, bɩɩ a ma yetɩ: Mam n tarɩ bõn-sɛba tɩ m sõŋɛ fʋ la de la ‹Kɔrbã›, (a võorɛ de la ‹Nawẽnnɛ bõnɔ›), la ka le masɛ tɩ a ɩta sɛla bɔ'ɔra a sɔ, la a ma.
Yãma mẽŋa malŋɔ la tɩ ya zãsnɩ nẽrba la, botɩ ya basɛ tɩ Nawẽnnɛ yetɔga la dɛna la zãŋa.
La bõnɔ zozo'e n wõm na bɛla tɩ ya ɩtɩ.» La Azezi le wi la nẽr-kʋʋŋɔ, tɩ ba wa'am a zẽ'am, tɩ a yele ba yetɩ: «Yãma wuu, selse-ya mam sõŋa wõm a võorɛ.
Sɛla n ze'etɩ yẽŋa kẽ'erɩ nẽrsaala pʋʋrʋm ka tã wʋn botɩ a dɛna dẽgrɔ.
Bõn-sɛka n ze'etɩ nẽrsaala pʋam yɛsra n botɩ a dɛna dẽgrɔ.
[ Sɛka n wõm yetɔga wã, a selse sõŋa sõŋa.
]» La a daan ze'ele nẽrba la zẽ'am kẽ la deem.
Tɩ a karẽnbiisi la soke ẽ makrɛ la võorɛ.
Tɩ a yele ba yetɩ: «Yãma yɛm mẽ ka like?
Yãma ka bãŋɛ tɩ sɛla n ze'etɩ yẽŋa kẽ'era nẽrsaala pʋʋrʋm ka tã wʋn botɩ a dɛna dẽgrɔ?
Se'ere n soe la, bõn-bãma ka kẽ'erɩ sũure pʋam, ba kẽ'erɩ la pʋʋrɛ pʋam tɩ ba yẽ'era ba basra.» (Azezi n daan yele bɛla la, a boorɩ tɩ a yetɩ dia ka bɔ'ɔrɩ dẽgrɔ, nẽra tã wʋn di dia wuu mɛ.)
Dee daan le yetɩ: «La de la bõn-sɛka n ze'etɩ nẽrsaala pʋam yɛsra n botɩ a dɛna dẽgrɔ.
Se'ere n soe la, pʋtẽ'e-yooro ze'etɩ la nẽrsaala sũure pʋam botɩ a bɔɔra tɩ a ẽŋɛ be'em: yalsɩ, la nayigum, la nẽr-kʋa, la taaba pɔgba la taaba sɩrba gã'a, la nẽra n nõŋɛ bõnɔ, la pʋtʋʋlgɔ, la yɛmkẽgsɩga, la tõon-dẽgrɔ, la nẽra n ɩtɩ sũure la a tadãana bõnɔ, la pɔ'ɔrɛ yetɔga, la pa'al-m-mẽŋa, la yalm-tõoma.
Bõn-be'ero bãna wuu ze'etɩ la nẽrsaala sũure pʋam botɩ a dɛna dẽgrɔ.» Pɔka n bɔ Azezi sɩra Azezi daan ze'ele zẽ'e-ẽŋa sẽŋɛ la Tiiri so'olʋm ka kẽ yire pʋam, dee ka bɔɔra tɩ nẽra bãŋɛ tɩ ẽŋa boe bilam.
La a daan ka tã'agɛ sʋgɛ.
Tɩ pɔka ayɩla tɩ kʋlkã'arga daan dolɩ a pɔyʋa, wõm Azezi yelle, sẽŋɛ ka ka dũma tẽŋa a nẽŋam, sose ẽ yetɩ, a dige kʋlkã'arga la tɩ a yese dee basɛ a pɔyʋa la.
Pɔka la daan de la Grɛkɩ, ba dɔgɛ ẽ na Fenisi tẽŋa n boe Siiri so'olʋm pʋam.
Tɩ Azezi lerge ẽ yetɩ: «Basɛ tɩ kɔma dẽŋɛ di tɩgɛ, se'ere n soe la, la ka masɛ tɩ ba dɩkɛ kɔma dia bɔ baasɩ.» Tɩ pɔka la lerge ẽ yetɩ: «M Zuudãana, la de la sɩra, la baasɩ n boe ba dãana taablɩ tilum diti la kɔma di-zõra n luti la.» Tɩ Azezi yele ẽ yetɩ: «Fõn lerge se'em wã ĩyã, kule, tɩ kʋlkã'arga la basɛ fʋ pɔyʋa la.» Tɩ pɔka la daan lebe kule, la ẽn paagɛ yire la, a yẽ tɩ a pɔyʋa la gã la bõn-gã'ala pʋam, la kʋlkã'arga la sɩrɩ yese dee basɛ ẽ mɛ.
Azezi botɩ bʋraa n de waŋa, dee ka tãna tɔgra sõŋa, tã'agɛ tɔgra dee wõnna Azezi le ze'ele Tiiri so'olʋm doose la Sidõ, doose Dekapɔlɩ tẽnsɩ pʋam lebe Galile mõgrɛ la bɔba.
Tɩ ba tarɩ bʋraa n de waŋa, dee ka tãna tɔgra sõŋa wa'am a zẽ'am, wa belem ẽ yetɩ, a dɩkɛ a nu'ugo paglɛ waŋa la zuo.
Tɩ Azezi tarɩ ẽ nẽr-kʋʋŋɔ la pʋam yese kẽnkɛrŋa dɩkɛ a nu'ubiɛ tũm a tʋba pʋam, dee tʋbsɛ nõtõorʋm kalʋm bʋraa la zɩlɩŋa.
Dee gorge saazuo sĩ'im vo'ose fõo, dee yele bʋraa la yetɩ: «Efata», a võorɛ de la «yo'oge!» Bilam mẽŋa tɩ bʋraa la tʋba yo'oge, tɩ a zɩlɩŋa lakɛ, tɩ a tɔgra sõŋa sõŋa.
Tɩ Azezi kã'an ba yetɩ, ba da tɔgɛ bɔ nẽra nẽra.
La ẽn daan kã'an ba yetɩ, ba da tɔgɛ bɔ nẽra nẽra la, ba daan tõn tɔgra mɛ zozo'e.
Tɩ la di'ige ba zozo'e halɩ tɩ ba yɛta tɩ: «A ẽŋɛ sɛla woo la sõŋa, botɩ wansɩ wõnna, tɩ mugro tɔgra.»
Azezi le bɔ nẽr-kʋʋŋɔ dia Dabs-bãma pʋam nẽr-kʋʋŋɔ n daan le lagsɛ, tɩ dia ka bɔna tɩ ba wʋn di.
Tɩ Azezi wi a karẽnbiisi la yele ba yetɩ: «Nẽr-kʋʋŋɔ wã ninbãalga n tarɩ mam, se'ere n soe la, dabsa atã tɩ ba boe mam zẽ'am dee ka tara dia wʋn di.
Mam sãn basɛ ba tɩ ba kule ba yiɛ la kɔm, ba wʋn ka vibe mɛ sore, se'ere n soe la, basɛba ze'ele la zẽ'a n zãagɛ wa'am.» Tɩ a karẽnbiisi la lerge ẽ yetɩ: «Tɩ wʋn ẽŋɛ la wãne tã'agɛ yẽ dia tɩ la seke nẽr-bãna wuu, zẽ'e-ẽna n de mõom wã?» Tɩ Azezi soke ba yetɩ: «Yãma tarɩ la borborɩ balɛ?» Tɩ ba lerge yetɩ: «Bayopɔɩ.» Tɩ a botɩ nẽrba la zĩ'ire tẽŋa.
Dee dɩkɛ borborɩ bayopɔɩ la pʋ'ʋsɛ Nawẽnnɛ, dee fiise bɔ a karẽnbiisi la tɩ ba pʋɩ nẽrba la.
Tɩ ba pʋɩ nẽr-kʋʋŋɔ la.
La ba daan tarɩ la zũn-pɩgsɩ mẽ fẽe.
Tɩ Azezi pʋ'ʋsɛ Nawẽnnɛ zũma la ĩyã, dee botɩ a karẽnbiisi la dɩkɛ pʋɩ nẽrba la.
Tɩ nẽrba la daan di tɩgɛ.
Dee tɩ a karẽnbiisi la vaagɛ dia n weege pɩrɛ pɩtɔ bayopɔɩ.
Nẽrba la n daan di dia la, bʋraasɩ de wʋ tʋsanaasɩ.
Tɩ Azezi daan botɩ ba kule, dee tɩ ẽŋa la a karẽnbiisi la kẽ õorŋɔ sẽŋɛ Dalmanuta so'olʋm.
Farisi dõma pʋlibsum yelle Tɩ Farisi dõma daan wa'am wa wẽ'era nõke'ene la Azezi, yetɩ ba makɛ ẽ bɩsɛ, yele ẽ yetɩ, a botɩ bõn-yãlma ze'ele saazuo ẽŋɛ n pa'alɩ tɩ ẽŋa ze'ele la Nawẽnnɛ yire.
Tɩ Azezi sĩ'im vo'ose fõo, dee soke yetɩ: «Bẽm tɩ zamãana ẽna nẽrba ɛɛra bõn-yãlma?
Mam yetɩ ya la sɩra, tɩ mam kãn botɩ bõn-yãlma n pa'alɛ bɛla ẽŋɛ tɩ zamãana ẽna yẽ.» La Azezi basɛ ba mɛ dee le kẽ õorŋɔ dɔɔra mõgrɛ la doone ke bɔba.
Tɩ a karẽnbiisi la daan yĩm ka dɩkɛ borborɩ, sãn dagna borborɩ ayɩla mã'a tɩ ba tarɩ õorŋɔ la pʋam.
Tɩ Azezi kã'an ba yetɩ: «Guuse-ya ya mẽŋa la Farisi dõma, la naba A'erɔdɩ dãbɩllɛ la.» Tɩ karẽnbiisi la tɔgra la taaba yetɩ: «Tõma n ka tarɩ borborɩ la ĩyã tɩ a yele bɛla.» Tɩ Azezi daan bãŋɛ, soke ba yetɩ: «Bẽm tɩ ya tɔgra la taaba tɩ la de la yãma n ka tarɩ borborɩ la ĩyã?
Yãma ka wõm a võorɛ?
Yãma yɛm ka like?
Yãma tarɩ la nini dee ka yẽta?
Ya tarɩ la tʋba dee ka wõnna?
Yãma ka tẽrɩ?
Mam n daan fiise borborɩ banuu la bɔ bʋraasɩ tʋsanuu tɩ ba di la, borborɩ gito n deege la, pɩtɔ balɛ tɩ yãma daan vaagɛ?» Tɩ ba lerge ẽ yetɩ: «Pɩtɔ pia la ayi.» Tɩ a le soke ba yetɩ: «La mam n daan fiise borborɩ bayopɔɩ la pʋɩ bʋraasɩ tʋsanaasɩ la, yãma daan vaagɛ sɛba n deege la pɩtɔ balɛ?» Tɩ ba lerge yetɩ: «Pɩtɔ bayopɔɩ.» Tɩ a soke ba yetɩ: «Yãma nãn ka wõm a võorɛ?» Azezi botɩ fʋa nini yẽta Azezi la a karẽnbiisi la daan sẽŋɛ la Betisayida.
Tɩ ba tarɩ fʋa wa'am Azezi zẽ'am wa belem ẽ yetɩ a kalʋm ẽ.
Tɩ Azezi gʋrɛ fʋa la nu'ugo ve'ege ẽ tẽŋa la pʋam yese kẽnkɛrŋa, ka tʋbsɛ nõtõorʋm ẽŋɛ a nini, dee dɩkɛ a nu'usi paglɛ a zuo, soke ẽ yetɩ: «Fõn yẽtɩ sɛla mɛ bɩɩ?» Tɩ bʋraa la dɔ'ɔgɛ zuugo bɩsɛ, yetɩ: «Mam yẽtɩ nẽrba tɩ ba ãna wʋ tɩɩsɩ la, la ba sẽnnɩ mɛ.» Tɩ Azezi le dɩkɛ a nu'usi kalʋm fʋa la nini.
Tɩ a nini pike yɩlɩŋɛ, tɩ a yẽta sɛla woo sõŋa sõŋa.
Tɩ Azezi basɛ ẽ yetɩ a kule, a da le kẽ tẽŋa la pʋam.
Apɩyɛɛrɩ pa'alɛ Azezi n de nẽr-sɛka La Azezi la a karẽnbiisi la daan we'esɩ la tẽnsɩ n lɛm tẽŋa yʋ'ʋrɛ n de Filipi Sezaare.
La ban boe sore wɛ'ɛsa la, tɩ a soke ba yetɩ: «Nẽrba yetɩ mam de la ãne?» Tɩ ba lerge yetɩ: «Sɛba yetɩ fõn de la Azã n daan misri nẽrba ko'om pʋam na.
Tɩ basɛba yetɩ fõn de la Nawẽnnɛ nõtɔ'ɔsa A'eli.
Tɩ sɛba yetɩ fõn de la Nawẽnnɛ nõtɔ'ɔsrɩba n yʋʋn boe la nẽra ayɩla.» Tɩ a soke ba yetɩ: «La yãma yetɩ mam de la ãne?» Tɩ Apɩyɛɛrɩ lerge yetɩ: «Fõn de la Krisi tɩ Nawẽnnɛ tõm na.» Tɩ Azezi kã'an ba yetɩ, ba da tɔgɛ ẽŋa yelle bɔ nẽra nẽra.
Azezi dẽŋɛ tɔgɛ a nãmsgɔ, la a kũm yelle Tɩ Azezi yãŋa zãsna a karẽnbiisi la, yele ba yetɩ: «Dẽnɩ tɩ mam n de Nẽrsaala Dayʋa la nãmsɛ zozo'e.
Tẽŋa wã kẽma, la kãabgɔ kẽma nẽŋadõma, la lɔɔ karẽnsãandõma nifo wʋn kẽ mam mɛ, tɩ ba kʋ mam, la dabsa atã daarɛ mam wʋn vo'oge mɛ.» A daan tɔgɛ ba la vẽelga vẽelga.
Tɩ Apɩyɛɛrɩ wi ẽ yese kẽnkɛrŋa ka yele ẽ yetɩ, a da le tɔgɛ bɛla.
Tɩ Azezi gelge bɩsɛ a karẽnbiisi la, dee tãsɛ Apɩyɛɛrɩ yetɩ: «Asũtãana, sẽŋɛ lebe mam poorʋm, se'ere n soe la, fʋ tẽ'esgɔ la dagɩ Nawẽnnɛ tẽ'esgɔ, la de la nẽrsaala tẽ'esgɔ.» Dee wi nẽr-kʋʋŋɔ la, la a karẽnbiisi la a zẽ'am, yele ba yetɩ: «Nẽra sãn bɔɔra tɩ a doose mam, dẽnɩ tɩ a basɛ a mẽŋa n boorɩ se'em, dee sakɛ nãmsgɔ daarɛ woo wʋ nẽra n buke a kũm dɔ-puurŋa dɔla mam.
Nẽr-sɛka woo n boorɩ tɩ a gu a vɔm, a wʋn koŋe ẽ.
La nẽr-sɛka woo n sakɛ tɩ a koŋe a vɔm mam ĩyã, la kõ-yẽlga la ĩyã, a wʋn yẽ vɔm.
Nẽra sãn yẽ dũnia sɛla woo dee koŋe vɔm Nawẽnnɛ zẽ'am, a yõorɔ de la bẽm?
Bẽm tɩ nẽrsaala wʋn dɩkɛ teege vɔm?
Sɛla kaɩ.
Nẽr-sɛka n zoe yãnnɛ mam ĩyã, la mam yetɔga la ĩyã, zamãana ẽna wã n ka dolɩ Nawẽnnɛ la sɩra, dee dɛna tõon-be'ero dõma wã tẽŋasʋka, Nẽrsaala Dayʋa la mẽ wʋn zoe yãnnɛ na ẽ, wakat-sɛka tɩ a wʋn leme wa'am la a Sɔ Nawẽnnɛ na'am pãŋa, la a malɛkadõma la.»
La a le yele ba yetɩ: «Mam yetɩ ya la sɩra, tɩ yãma nẽr-sɛba n boe kalam wã, basɛba kãn ki, sãn dagna tɩ ba wa yẽ la Nawẽnnɛ so'olʋm n sẽm na pãŋa.» Azezi nẽŋa teere Tɩ dabsa ayoobɩ daan tole, tɩ Azezi botɩ Apɩyɛɛrɩ, la Azakɩ, la Azã mã'a doose ẽ tɩ ba sẽŋɛ kẽnkɛrŋa ka zom tãn-kãtɛ zuo.
Tɩ a nẽŋa teege ba nẽŋam.
Tɩ a futo pelge yɩlɩ yɩlɩ yẽgra halɩ, tɩ nẽra ka bɔna dũnia wã zuo tãna wʋn peege tɩ ba pelge bɛla.
Tɩ A'eli, la Amoyisi puke ba zẽ'am tɔgra la Azezi.
Tɩ Apɩyɛɛrɩ yele Azezi yetɩ: «Karẽnsãama, tõma n boe kalam wã, la ãn sõŋa mɛ.
Basɛ tɩ tɩ tĩ põnsɩ batã, bɔ fõn ayɩla, bɔ Amoyisi ayɩla, bɔ A'eli ayɩla.» A daan ka mi ẽŋa n tɔgɛ se'em, se'ere n soe la, dabeem n daan kẽ ba.
Tɩ sawatɛ wa'am wa lile ba la a mã'asʋm.
Tɩ kõa ze'ele sawatɛ la pʋam yetɩ: «Ẽna de la mam Dayʋa tɩ mam nõŋɛ.
Selse-ya a yetɔga.» Bilam mẽŋa tɩ ba bɩsɛ kaagɛ ka le yẽ nẽra, sãn dagna Azezi mã'a n boe ba zẽ'am.
Tɩ ba ze'ele tãŋa la zuo sigra, tɩ Azezi kã'an ba yetɩ: «Da tɔgɛ-ya pa'alɛ nẽra nẽra yãma n yẽ sɛla la, sãn dagna tɩ Nẽrsaala Dayʋa la wa ki mɛ, dee vo'oge.» Tɩ ba to'oge ẽn yele se'em na, dee sɔkra taaba yetɩ: «Kũm vo'ore võorɛ de la bẽm?» Tɩ ba soke Azezi yetɩ: «Bẽm tɩ lɔɔ karẽnsãandõma yetɩ, dẽnɩ tɩ A'eli dẽŋɛ wa'am, tɩ Krisi yãŋa wa'am poorʋm?» Tɩ a lerge ba yetɩ: «Asɩra, A'eli n wʋn dẽŋɛ wa'am wa malgɛ sɛla woo.
La bẽm tɩ la gʋlsɛ Nẽrsaala Dayʋa la yelle yetɩ, a wʋn nãmsɛ mɛ zozo'e dee yẽ pɔ'ɔrɛ?
La mam yetɩ ya mɛ tɩ A'eli põn wa'am mɛ, tɩ nẽrba ẽŋɛ ẽ ban boorɩ se'em, wʋ lan gʋlsɛ a yelle Nawẽnnɛ gõŋɔ pʋam se'em na.» Kʋlkã'arga n dolɩ bia, tɩ Azezi dige ẽ tɩ a yese Ban lebe ka lɛm karẽnbiisi basɛba la zẽ'am na, ba yẽ la nẽr-kʋʋŋɔ zozo'e n kaagɛ ba, tɩ lɔɔ karẽnsãandõma basɛba wẽ'era nõkɛ'ɛma la ba.
La nẽrba la n daan yẽ Azezi la, la di'ige ba mɛ, tɩ ba zoe ka pʋ'ʋsɛ ẽ.
Tɩ Azezi soke ba yetɩ: «Bẽm yelle tɩ yãma wẽ'era nõke'ene la ba?» Tɩ nẽra ayɩla ze'ele nẽr-kʋʋŋɔ la tẽŋasʋka yele yetɩ: «Karẽnsãama, mam tarɩ la m dayʋa wa'am fõn zẽ'am, kʋlkã'arga n dolɩ ẽ botɩ a dɛna muko.
La kʋlkã'arga la sãn ẽn girge ẽ, a lʋbrɩ ẽ mɛ tɩ nõtõn-fulunfuka yɛsra, tɩ a ɔbra yẽna dee gorŋe.
Bɛla tɩ mam tarɩ ẽ wa'am wa sose fʋ karẽnbiisi la yetɩ ba dige kʋlkã'arga la tɩ a yese, tɩ ba ka yãŋɛ.» Tɩ Azezi yele ba yetɩ: «Zamãan-ẽna nẽrba, ya ka bɔ'ɔrɩ mam sɩra, mam wʋn bɔna la yãma mã'agɛ m mẽŋa halɩ ka paagɛ la wakat-kãna?
Tarɩ-ya bia la wa'am.» Tɩ ba tarɩ ẽ wa'am a zẽ'am.
La kʋlkã'arga la n yẽ Azezi la, bilam mẽŋa a dãan bia la mɛ, tɩ a lui tẽŋa bilna, tɩ nõtõn-fulunfuka yɛsra a nõorʋm.
Tɩ Azezi soke bia la sɔ yetɩ: «Wakat-kãna tɩ bõn-ẽna ẽŋɛ ẽ?» Tɩ a lerge yetɩ: «A bõnbɩ'ɩlʋm.
La kʋlkã'arga la ẽn lʋbɛ ẽ na bugum, bɩɩ ko'om pʋam, bɔɔra tɩ a kʋ ẽ.
Fʋ sãn tãna wʋn ẽŋɛ sɛla, zoe tɩ ninbãalga sõŋɛ tɔ.» Tɩ Azezi lerge ẽ yetɩ: «Bẽm tɩ fʋ yetɩ, fõn sãn tãna?
Nẽr-sɛka woo n bɔ Nawẽnnɛ sɩra, a tã wʋn ẽŋɛ sɛla woo bɔ ẽ mɛ.» Bilam mẽŋa tɩ bia la sɔ tɔgɛ ke'enke'em yetɩ: «Mam bɔ sɩra, la sõŋɛ mam tɩ m bɔ sɩra pa'asɛ.» La Azezi daan yẽ tɩ nẽr-kʋʋŋɔ n zotɩ sẽna a zẽ'am, tɩ a tãsɛ kʋlkã'arga la yetɩ: «Kʋlkã'arga n botɩ nẽra dɛna muko la waŋa, mam yetɩ fʋ yese dee basɛ ẽ, da le doose ẽ.» Tɩ kʋlkã'arga la kaasɛ tagurga, dee bigse bia la ke'enke'em, dee yese.
Tɩ bia la ãna wʋ kũm na.
Tɩ nẽrba zozo'e yetɩ a ki mɛ.
Tɩ Azezi gʋrɛ a nu'ugo zẽkɛ ẽ, tɩ a isge ze'ele saazuo.
La Azezi daan kẽ la deem, ẽŋa la a karẽnbiisi la mã'a, tɩ ba soke ẽ yetɩ: «Bẽm tɩ tõma ka tã'agɛ dige kʋlkã'ar-ẽna?» Tɩ a lerge ba yetɩ: «Sãn dagna pʋ'ʋsgɔ, sɛla sɛla ka boe n tã wʋn dige kʋlkã'ar-ẽna buuri.» Azezi le tɔgɛ a kũm, la a vo'ore yelle La ba daan yese bilam doose la Galile tẽŋa tole.
La Azezi daan ka boorɩ tɩ nẽra bãŋɛ ẽŋa n boe zẽ'a.
A daan zãsʋm a karẽnbiisi la yetɩ: «Ba wʋn dɩkɛ Nẽrsaala Dayʋa la ẽŋɛ la nẽrba nu'usum, tɩ ba kʋ ẽ.
La ba sãn kʋ ẽ, dabsa atã daarɛ a wʋn vo'oge mɛ.» Tɩ ba daan ka bãŋɛ yetɔga la võorɛ, dee zɔta ka soke ẽ.
Ãne n wʋn dɛna nẽr-kãtɛ?
Tɩ ba sẽŋɛ ka paagɛ Kapɛrnaʋm kẽ deem.
Tɩ Azezi soke a karẽnbiisi la yetɩ: «Bẽm yelle tɩ yãma wẽ'erɩ nɩ nõke'ene sore zuo la?» Tɩ ba sĩna, se'ere n soe la, ba wẽ'erɩ la nõke'ene la taaba bɔɔra tɩ ba bãŋɛ sɛka n de nẽr-kãtɛ gãnna.
Tɩ Azezi zĩ'ire, wi a karẽnbiisi pia la ayi la yele ba yetɩ: «Nẽra sãn bɔɔra tɩ a dɛna nẽŋadãana, dẽnɩ tɩ a dɛna poorʋm dãana, la nẽrba wuu tõntõnna.» Azezi yele bɛla dee tarɩ la bi-pɩka wa ze'ele ba tẽŋasʋka, dɩkɛ a nu'usi kɔkɛ bia la, dee yele ba yetɩ: «Nẽra sãn to'oge bi-pɩka ẽna tadãana mam yʋ'ʋrɛ ĩyã, a to'oge la mam mẽŋa, la nẽra sãn to'oge mam mẽŋa, la dagɩ mam tɩ a to'oge, a to'oge la sɛka n tõm mam na.» Tɩ Azã yele ẽ yetɩ: «Karẽnsãama, tõma daan yẽ la bʋraa n tarɩ fõn yʋ'ʋrɛ digra kʋlkã'arsɩ, la ẽŋa n ka po dɛna tõma nẽra la ĩyã tɩ tõma gu ẽ.» Tɩ Azezi yele ba yetɩ: «Da gu-ya ẽ, se'ere n soe la, nẽra ka boe wʋn tõm tõon-yãlma la mam yʋ'ʋrɛ, dee tɩ la ẽŋɛ fẽe tɩ a le tã'agɛ tɔgɛ mam be'em.
Nẽr-sɛka n ka sisri tõma, a de la tõma nẽra.
Mam yetɩ ya la asɩra, tɩ nẽra sãn bɔ ya ko'om tɩ ya yũ, yãma n de mam n de Krisi nẽrba la ĩyã, ẽŋa dãana kãn koŋe a yɔɔrɔ.
La nẽra sãn botɩ kɔm-pɩgsɩ bãna wã n bɔ mam sɩra la ayɩla basɛ Nawẽnnɛ sore, sɩbgrɛ sɛka tɩ a wʋn yẽ la, ba sãn dɩkɛ nẽerɛ kug-kãtɛ lʋ yulse a yugla lobe ẽ basɛ ko-kãtɛ pʋam n sõɩ.
La fʋ nu'ugo sãn yetɩ a botɩ fʋ basɛ Nawẽnnɛ sore, fʋ wike ẽ basɛ, se'ere n soe la, fʋ sãn tara nu'u-yẽŋɔ dee kẽ Nawẽnnɛ yire vɔa, n sõɩ fõn wʋn tara nu'usi bayi dee kẽ bug-tẽŋa, [ zẽ'e-ẽŋa tɩ zũnzũa boe mĩ dita nẽrba ĩyã ka kiira, dee tɩ bugum na ka kĩŋra.]
La fʋ nã'arɛ sãn yetɩ a botɩ fʋ basɛ Nawẽnnɛ sore, fʋ wike ẽ basɛ, se'ere n soe la, fʋ sãn tara nã'a-yẽŋɔ dee kẽ Nawẽnnɛ yire vɔa, n sõɩ fõn wʋn tara nãma bayi dee tɩ ba dɩkɛ fʋ lobe basɛ bug-tẽŋa, [ zẽ'e-ẽŋa tɩ zũnzũa boe mĩ dita nẽrba ĩyã ka kiira, dee tɩ bugum na ka kĩŋra.]
La fʋ nifo sãn yetɩ a botɩ fʋ basɛ Nawẽnnɛ sore, fʋ kɩrgɛ ẽ basɛ, se'ere n soe la, fʋ sãn tara nin-yẽŋɔ dee kẽ Nawẽnnɛ so'olʋm, n sõɩ fõn wʋn tara nini bayi dee tɩ ba lobe fʋ basɛ bug-tẽŋa, zẽ'e-ẽŋa tɩ zũnzũa boe mĩ dita nẽrba ĩyã ka kiira, dee tɩ bugum na ka kĩŋra.
Ba wʋn dɩkɛ la bugum makɛ nẽrba wuu wʋ ban dɩkɛ yaarʋm yugse sɛla.
Yaarʋm ãn sõŋa mɛ, la yaarʋm sãn sabgɛ, ba wʋn ẽŋɛ la wãne botɩ a le ãna yẽlʋm?
Ãna-ya wʋ yaarʋm n tarɩ yẽlʋm se'em na, dee tara sũ-mã'asʋm la taaba.»
Pɔka lebsgo yelle La Azezi daan ze'ele zẽ'e-ẽŋa sẽŋɛ la Zude so'olʋm, Zʋrdẽ doone ke bɔba.
Tɩ nẽrba zozo'e le lagsɛ a zẽ'am, tɩ a zãsna ba wʋ ẽŋa n ẽn ɩta se'em na.
Tɩ Farisi dõma basɛba wa'am tɩ ba di a yɛm bɩsɛ, soke ẽ yetɩ: «Bʋraa tarɩ nõorɛ tɩ a lebse a pɔga mɛ bɩɩ?» Tɩ a lebe soke ba yetɩ: «Amoyisi yʋʋn bɔ ya nõorɛ yetɩ bẽm?» Tɩ ba lerge yetɩ: «Amoyisi yʋʋn sakɛ tɩ tɩ gʋlsɛ la pɔgdire lebsgo gõŋɔ, dee tarɩ ẽ ka lebse.» Tɩ Azezi yele ba yetɩ: «La de la ya sũure n kɛ tɩ ya ka sakɛ pa'algɔ la ĩyã tɩ Amoyisi yʋʋn gʋlsɛ nõor-ẽŋa bɔ ya.
La halɩ dũnia pĩ'iluŋo, Nawẽnnɛ n yʋʋn nãam nẽrsaalba la, a nãam la bʋraa la pɔka.
Bɛla ĩyã tɩ bʋraa wʋn basɛ a sɔ, la a ma, dee lagɩm na a pɔga.
La ba ka le dɛna bayi, ba lebge la ayɩla.
Bɛla, sɛla tɩ Nawẽnnɛ lagɩm na taaba, nẽrsaala da welge ba.» La Azezi la a karẽnbiisi la kẽ la deem, tɩ ba le soke ẽ yelle ẽŋa võorɛ.
Tɩ a yele ba yetɩ: «Bʋraa sãn lebse a pɔga dee di pɔka ayẽma, a ẽŋɛ la be'em wʋ nẽra n gã'arɩ la a tadãana pɔga.
La pɔka mẽ sãn basɛ a sɩra dee ele bʋraa ayẽma, a mẽ ẽŋɛ la be'em wʋ a gã'arɛ la bʋraa n dagɩ a sɩra.» Azezi kã kã'a-sõma bɔ kɔma Tɩ nẽrba zozo'e tarɩ kɔm-pɩgsɩ wa'am Azezi zẽ'am tɩ a dɩkɛ a nu'usi paglɛ ba zuto.
Tɩ a karẽnbiisi la zɛbɛ nẽrba la.
La Azezi n yẽ bɛla la, la ka ẽŋɛ a sũure yẽlʋm, tɩ a yele ba yetɩ: «Basɛ-ya kɔm-pɩgsɩ la tɩ ba wa'am mam zẽ'am, da gu'ura-ya ba, se'ere n soe la, Nawẽnnɛ so'olʋm de la nẽr-sɛba n ãn wʋ kɔma wã bõnɔ.
Mam yetɩ ya la sɩra, tɩ nẽr-sɛka n ka sakɛ tɩ Nawẽnnɛ sɔna ẽ wʋ bia la, a kãn kẽ Nawẽnnɛ so'olʋm pʋam.» A yele bɛla, dee to'ose kɔma la mɛ, dɩkɛ a nu'usi paglɛ ba zuto kã kã'a-sõma bɔ ba.
Bõntarsa yelle Azezi daan basɛ bilam dee le dɩkɛ la sore sẽnna.
Tɩ bʋraa zoe wa'am a zẽ'am, wa ka dũma a nẽŋam soke ẽ yetɩ: «Karẽnsãama, fõn de la nẽr-sõŋɔ, mam wʋn ẽŋɛ la wãne yẽ vɔm n ka ba'asrɩ?» Tɩ Azezi yele ẽ yetɩ: «Bẽm tɩ fõn wi'ira mam tɩ nẽr-sõŋɔ?
Nẽra ka boe n ãn sõŋa sãn dagna Nawẽnnɛ mã'a.
Fõn mi Nawẽnnɛ n bɔ nõorɛ tɩ ba ɩta se'em: ‹Da kʋ nẽra, da gã'arɛ la fʋ tadãana pɔga, da zũ, da tɔgɛ põmpɔrŋɔ kaseto, da wẽgɛ nẽra, nanna fʋ sɔ, la fʋ ma.› » Tɩ bʋraa la lerge ẽ yetɩ: «Karẽnsãama, halɩ mam bõnbɩ'ɩlʋm tɩ mam põn sakra bõn-bãma wuu.» Tɩ Azezi bɩsɛ ẽ nõŋɛ ẽ, dee yele ẽ yetɩ: «Sɛla ayɩla n deege dɛna fʋ ẽŋɛ: Sẽŋɛ ka koose fõn tarɩ sɛla la wuu dɩkɛ ligri la bɔ nasdõma, tɩ fʋ wʋn yẽ bõntarsõm Nawẽnnɛ yire, dee wa'am wa dɔla mam.» La ẽn wõm wãna la, tɩ a nẽŋa zũŋe tɩ a fõrgɛ la sũ-sã'aŋɔ, se'ere n soe la, a tarɩ la bõntarsõm zo'oge.
Tɩ Azezi bɩsɛ a karẽnbiisi la kaagɛ, dee yele ba yetɩ: «La tɔ mɛ bɔ bõntatba tɩ ba kẽ Nawẽnnɛ so'olʋm pʋam.» Tɩ a yetɔga la di'ige a karẽnbiisi la.
Tɩ Azezi le yele ba yetɩ: «M kɔma, la tɔ mɛ tɩ nẽra kẽ Nawẽnnɛ so'olʋm pʋam.
La de la nãana tɩ yʋgnɛ doose fupĩim yoko pʋam yese, gãnna bõntarsa n wʋn kẽ Nawẽnnɛ so'olʋm pʋam.» Tɩ la di'ige ba halɩ zozo'e, tɩ ba sɔkra taaba yetɩ: «La sãn dɛna bɛla, ãne n wʋn tã'agɛ yẽ fãarɛ?» Tɩ Azezi bɩsra ba dee yetɩ: «Nẽrsaala ka tã wʋn ẽŋɛ bõn-ẽna, la Nawẽnnɛ tã wʋn ẽŋɛ mɛ.
Se'ere n soe la, Nawẽnnɛ tã sɛla woo ɩta mɛ.» Tɩ Apɩyɛɛrɩ yele ẽ yetɩ: «Tõma basɛ sɛla woo mɛ dee dɔla fõn.» Tɩ Azezi yele yetɩ: «Mam yetɩ ya la sɩra, tɩ nẽr-sɛka n basɛ a yire, bɩɩ a kẽendõma, la a yɩbsɩ, bɩɩ a ma, bɩɩ a sɔ, bɩɩ a kɔma, bɩɩ a vatɔ mam ĩyã, la Nawẽnnɛ kõ-yẽlga la ĩyã, dũnia wã zuo a wʋn to'oge yiɛ, la kẽendõma, la yɩbsɩ, la madõma, la kɔma, la vatɔ nõor-kɔbga, la a wʋn yẽ nãmsgɔ.
La wakatɛ n sẽm, a wʋn yẽ vɔm n ka ba'asrɩ.
La nẽŋam dõma zozo'e wʋn lebge poorʋm dõma, tɩ poorʋm dõma lebge nẽŋam dõma.» Azezi le tɔgɛ a kũm, la a vo'ore yelle Ba daan boe la sore wɛ'ɛsa Zerizalɛm, tɩ Azezi bɔna ba nẽŋa.
Tɩ a karẽnbiisi la palẽŋa ẽgra, dee tɩ dabeem tara nẽr-sɛba n daan dolɩ ba la.
Tɩ Azezi le tarɩ a karẽnbiisi pia la ayi la sẽŋɛ ka tɔgra pa'ala ba bõn-sɛba n wʋn wa ẽŋɛ ẽŋa, yetɩ: «Ya yẽ ya, tɩ we'esɩ la Zerizalɛm, bilam tɩ ba wʋn dɩkɛ Nẽrsaala Dayʋa la ka ẽŋɛ Nawẽnnɛ kãabgɔ kẽma nẽŋadõma, la lɔɔ karẽnsãandõma nu'usum.
Tɩ ba wʋn tɔgɛ a yelle kʋ yetɩ a masɛ la kũm, dɩkɛ ẽ ẽŋɛ bu-zãŋsɩ nu'usum, tɩ ba la ẽ, dee tʋbsɛ nõtõorʋm mĩ ẽ, wẽ ẽ na ka'asa dee kʋ ẽ.
La a wʋn vo'oge dabsa atã daarɛ.» Azakɩ la Azã sosgo Tɩ Azebede kɔma Azakɩ la Azã sẽŋɛ lɛm Azezi yele ẽ yetɩ: «Karẽnsãama, tõma boorɩ la tõma n wʋn sose fõn bõn-sɛka la, fʋ ẽŋɛ bɔ tɔ.» Tɩ a soke ba yetɩ: «Yãma boorɩ tɩ m ẽŋɛ la bẽm bɔ ya?» Tɩ ba lerge ẽ yetɩ: «Fʋ sãn wa dita fʋ na'am na, botɩ tõma nẽra ayɩla zĩ'ire fʋ zʋʋgɔ, tɩ ayɩla zĩ'ire fʋ gɔbga.» Tɩ Azezi lerge ba yetɩ: «Ya ka mi yãma n sosrɩ sɛla.
Ya wʋn tã'agɛ nãmsɛ nãmsgɔ sɛka tɩ mam nãmsrɩ wã, bɩɩ ya wʋn tã'agɛ nãmsɛ wʋ mam n sakɛ tɩ m nãmsɛ se'em na halɩ ka ki?» Tɩ ba yele ẽ yetɩ: «Tɩ wʋn tã'agɛ ẽŋɛ bɛla.» Tɩ Azezi lebe yele ba yetɩ: «Asɩra, ya wʋn nãmsɛ nãmsgɔ sɛka tɩ mam nãmsrɩ wã halɩ ka ki.
La, la dagɩ mam n wʋn looge sɛka n wʋn zĩ'ire mam zʋʋgɔ bɩɩ mam gɔbga.
Nawẽnnɛ mãasʋm zẽ'e-bãma tɩ a bɔ la nẽr-sɛba tɩ a yetɩ a bɔ la.» La karẽnbiisi pia la n wõm bɛla la, ba sũure n isge la Azakɩ la Azã.
Tɩ Azezi wi ba wuu, yele ba yetɩ: «Ya mi tɩ dũnia wã na'adõma soe ba nẽrba la pãŋa, dee tɩ kɛ'ɛndõma pẽrgra nẽrba tɩ ba ɩta bãma n boorɩ se'em.
La yãma pʋam, la kãn dɛna bɛla.
Nẽr-sɛka n boe ya pʋam bɔɔra tɩ a lebge nẽr-keko, la masɛ mɛ tɩ a dɛna ya tõntõnna.
La nẽr-sɛka n boorɩ tɩ a dɛna nẽŋadãana ya pʋam, la masɛ mɛ tɩ a dɛna ya wuu yamŋa.
Se'ere n soe la, Nẽrsaala Dayʋa la ka wa'am tɩ nẽrba tõm bɔ ẽ, a wa'am tɩ a tõm mɛ bɔ, dee dɩkɛ a vɔm bɔ tɩ nẽrba zozo'e yẽ fãarɛ.» Azezi botɩ Abartime nini yẽta Azezi la a karẽnbiisi la daan sẽŋɛ ka paagɛ dɔla la Zeriko tẽŋa pʋam tɔlla, la ban daan ze'ele tẽŋa la pʋam yɛsra la, nẽr-kʋʋŋɔ n dolɩ ba.
Tɩ fʋa zẽa sore nõorʋm sɔsra, a yʋ'ʋrɛ de la Abartime, a de la Atime dayʋa.
La ẽn wõm tɩ ba tɔgrɩ tɩ la de la Azezi n ze'ele Nazarɛtɩ la, tɩ a tĩi tɔgra yetɩ: «Azezi, Adavidi yɩɩŋa, zoe m ninbãalga.» Tɩ nẽrba zozo'e tãsɛ ẽ yetɩ: «Go'oge fʋ yetɔga la.» Tɩ a malɩn tĩi tɔgɛ yetɩ: «Adavidi yɩɩŋa, zoe m ninbãalga.» Tɩ Azezi ze'ele dee yetɩ: «Wi-ya ẽ tɩ a wa'am.» Tɩ ba wi ẽ yele ẽ yetɩ: «Keŋe fʋ sũure, isge tɩ a wi'iri fo.» Tɩ a lobe a fugɔbga basɛ, dee vaa isge sẽŋɛ Azezi zẽ'am.
Tɩ Azezi soke ẽ yetɩ: «Fõn boorɩ tɩ m ẽŋɛ la bẽm bɔ fɔ?» Tɩ a yetɩ: «M Zuudãana, mam boorɩ tɩ m le yẽta mɛ.» Tɩ Azezi yele ẽ yetɩ: «Sẽŋɛ, fõn bɔ mam sɩra la ĩyã tɩ fʋ yẽ laafɛ.» Tɩ fʋa la yẽta bilam mẽŋa, dɔla Azezi sore la zuo.
Azezi kẽ'erɩ Zerizalɛm la na'am Azezi la a karẽnbiisi la daan sẽŋɛ ka yɔna la Zerizalɛm, lɛm Betɩfaazɩ la Betani, Oliivi tãŋa la zẽ'am.
Tɩ a tõm a karẽnbiisi bayi, yele ba yetɩ: «Sẽŋɛ-ya tẽn-sɛka n boe ya nẽŋa la pʋam.
Ya sãn paagɛ mĩ, ya wʋn yẽ bõn-biire tɩ ba lʋ ze'ele, tɩ nẽra nãn ka bã ẽ.
Ya lorge ẽ tarɩ wa'am.
La nẽra sãn soke ya yetɩ: ‹Wãne tɩ ya lɔrgra ẽ?›, ya lerge ẽ yetɩ: ‹Zuudãana la n boorɩ ẽ›, tɩ a wʋn basɛ tɩ ya tarɩ ẽ leme wa'am tɔtɔ.» Tɩ ba sẽŋɛ ka yẽ bõn-biire la n lʋ zanõrʋm sore nõorʋm, tɩ ba lorge ẽ.
La nẽrba basɛba n daan ze bilam soke ba yetɩ: «Wãne tɩ yãma lɔrgra bõn-biire la?» Tɩ ba lerge wʋ Azezi n yele ba se'em na, tɩ nẽrba la basɛ ba.
Tɩ ba tarɩ bõn-biire la sẽŋɛ Azezi zẽ'am, ka dɩkɛ ba futo paglɛ a zuo, tɩ Azezi bã.
Tɩ nẽrba zozo'e yɛrgɛ ba futo sore zuo, tɩ basɛba sẽŋɛ va'am ka kɔ võorɔ wa yɛrgɛ sore zuo.
Tɩ nẽr-sɛba n boe a nẽŋa, la sɛba n boe a poorʋm na daan tĩi tɔgra yetɩ: «Ozaana!
Pẽgɛ-ya nẽr-sɛka n sẽm la Zuudãana Nawẽnnɛ yʋ'ʋrɛ la.
Pẽgɛ-ya nẽr-sɛka n sẽm tɩ a di tɩ yaaba Adavidi na'am na.
Ozaana!
Nã'asɛ-ya Nawẽnnɛ n boe saazuum.» Tɩ Azezi paagɛ Zerizalɛm kẽ Wẽnde-kãtʋm na bɩsɛ sɛla woo kaagɛ.
Tɩ wẽnnɛ mã'agɛ, tɩ ẽŋa la a karẽnbiisi pia la ayi la yese sẽŋɛ Betani.
Azezi kã be'em bɔ kẽnkãŋa Tɩ beere wiige, tɩ ba ze'ele Betani lɛbra Zerizalɛm, tɩ Azezi kɔm dõnna.
Tɩ a yẽ kẽnkãŋa n ze zãazãarɛ tara võorɔ, tɩ a sẽŋɛ tɩ a ka bɩsɛ a na'an wʋn yẽ sɛla kẽnkãŋa la zuo.
La ẽn paagɛ la, a ka yẽ sɛla a zuo, a yẽ la võorɔ mã'a.
Se'ere n soe la, kẽnkãma wakatɛ daan nãn ka paagɛ.
Tɩ Azezi yele kẽnkãŋa la yetɩ: «Nẽra kãn le malɩn di fʋ biɛ.» Tɩ a karẽnbiisi la wõm.
Azezi dige nẽrba n koosrɩ lɔgrɔ Wẽnde-kãtʋm na Tɩ ba paagɛ Zerizalɛm, tɩ Azezi kẽ Wẽnde-kãtɛ la zẽnzakam digra nẽr-sɛba n koosrɩ, la sɛba n da'arɩ Wẽndeem na tɩ ba yɛsra.
Dee zã'agɛ lig-tɛɛrba taablɩdõma, la sɛba n koosrɩ na'adawɛma la kʋgsɩ lʋbɛ.
La a daan ka sakɛ tɩ nẽra zɛɛra sɛla dɔla Wẽnde-kãtɛ la zẽnzakam.
Dee daan zãsna nẽrba la yetɩ: «La gʋlsɛ Nawẽnnɛ gõŋɔ pʋam tɩ Nawẽnnɛ yetɩ: ‹Ba wʋn wi'ira mam deego la tɩ pʋ'ʋsgɔ deego buuri wuu ĩyã.› La yãma dɩkɛ ẽ ẽŋɛ la nayigba lagsgɔ zẽ'a.» Tɩ Nawẽnnɛ kãabgɔ kẽma nẽŋadõma, la lɔɔ karẽnsãandõma wõm bɛla, ɛɛra bãma n wʋn ẽŋɛ se'em kʋ ẽ, la ba zotɩ ẽ mɛ, se'ere n soe la, a zãsŋɔ la daan kẽ nẽr-kʋʋŋɔ la sũure mɛ zozo'e.
Tɩ zaanõorɛ daan mã'agɛ, tɩ Azezi la a karẽnbiisi yese tẽŋa la pʋam.
Kẽnkãŋa n kʋɩ yelle Tɩ bulika yʋ'ʋŋɔ yʋ'ʋŋɔ tɩ ba dɔla sore la, yẽ kẽnkãŋa la n kʋɩ la yẽga wuu.
Tɩ Apɩyɛɛrɩ tẽegɛ lan ẽŋɛ se'em na, yele Azezi yetɩ: «Karẽnsãama, bɩsɛ, kẽnkãŋa la tɩ fʋ kã be'em bɔ ẽ na kʋɩ mɛ.» Tɩ Azezi yele ba yetɩ: «Bɔ-ya Nawẽnnɛ sɩra.
Mam yetɩ ya la asɩra, tɩ nẽra sãn yele tãn-ẽna yetɩ: ‹Võogɛ ka lui mõgrɛ pʋam›, dee bɔ sɩra a sũure pʋam tɩ ẽŋa n yele se'em na wʋn ẽŋɛ, dee ka sẽ'ena, la wʋn sɩrɩ ẽŋɛ.
Bɛla tɩ mam yetɩ, ya sãn pʋ'ʋsra Nawẽnnɛ sɔsra sɛla, bɔ-ya Nawẽnnɛ sɩra tɩ ya to'oge ya, tɩ ya wʋn sɩrɩ to'oge.
La ya sãn bɔna mĩ pʋ'ʋsra Nawẽnnɛ, ya sãn tara yelle la nẽra, basɛ-ya ẽ taalɛ, tɩ ya Sɔ Nawẽnnɛ n boe saazuum mẽ basɛ ya tõon-be'ero taalɛ.
[ Yãma sãn ka basɛ nẽr-sɛba n ẽŋɛ ya be'em na taalɛ, ya Sɔ Nawẽnnɛ n boe saazuum mẽ kãn basɛ ya tõon-be'ero taalɛ.
]» Ãne n bɔ Azezi nõorɛ tɩ a tõnna?
Azezi la a karẽnbiisi la le sẽŋɛ la Zerizalɛm, tɩ Azezi kẽ Wẽnde-kãtʋm na ɛɛra.
Tɩ kãabgɔ kẽma nẽŋadõma, la lɔɔ karẽnsãandõma, la tẽŋa la kẽma sẽŋɛ a zẽ'am, ka soke ẽ yetɩ: «Fõn yẽ nõorɛ la bɛ ɩta bõn-bãna?
Bɩɩ ãne n bɔ fõn nõorɛ tɩ fõn ɩta bõn-bãna?» Tɩ Azezi lerge ba yetɩ: «Mam wʋn soke ya sokre ayɩla, tɩ ya sãn lerge mam, mam mẽ wʋn yele ya nõor-sɛka tɩ mam tarɩ ɩta bõn-bãna.
Azã n daan misri nẽrba ko'om pʋam na, la de la Nawẽnnɛ n tõm ẽ bɩɩ, la de la nẽrsaalba?
Lerge-ya ma.» Tɩ ba bãm na taaba yetɩ: «Tɩ sãn lerge yetɩ, la de la Nawẽnnɛ n tõm ẽ, a wʋn yetɩ, bẽm ĩyã tɩ tõma ka sakɛ ẽ?
Tɩ mẽ kãn tã'agɛ yetɩ la de la nẽrsaalba n tõm ẽ.» Ba daan zotɩ la nẽrba la, se'ere n soe la, nẽrba la wuu daan sakɛ tɩ Azã sɩrɩ de la Nawẽnnɛ nõtɔ'ɔsa.
Tɩ ba koŋe lerge ẽ yetɩ: «Tõma ka mi.» Tɩ Azezi yele ba yetɩ: «Mam mẽ kãn yele ya mam n yẽ nõorɛ zẽ'e-sɛka ɩta bõn-bãma.»
Nẽrba n bɩsrɩ va'am makrɛ Bɛla poorʋm, Azezi daan magsrɩ la magsa tɔgra bɔ'ɔra ba yetɩ: «Bʋraa ayɩla n daan kɔ a va'am sele tɩɩsɩ yʋ'ʋrɛ n de viinye, mẽ lalga kaagɛ ẽ, dee tũ boko tɩ ba wẽkra viinye la biɛ, dee mẽ de-woko tɩ ba zɔnna bɩsra a va'am na, yãŋa dɩkɛ va'am na bɔ nẽrba tɩ ba bɩsra, dee sẽŋɛ sore.
Tɩ viinye la biɛ go'osgo wakatɛ paagɛ, tɩ a tõm a tõntõnna tɩ a sẽŋɛ sɛba n bɩsrɩ va'am na zẽ'am ka to'oge a pʋrɛ wa'am wa bɔ ẽ.
Tɩ ba yõkɛ tõntõnna la wẽ, botɩ a lebe kule zãŋa.
Tɩ va'am na dãana le tõm nẽra ayɩla ba zẽ'am, tɩ ba wẽ a zuugo ãagɛ, dee yaalɛ ẽ.
Tɩ a le malɩn tõm nẽra ayɩla, tɩ ba kʋ ẽ.
Tɩ a tõm nẽrba zozo'e, tɩ ba wẽ basɛba, dee kʋ basɛba.
La nẽra ayɩla mã'a n daan deege tɩ a tãna wʋn tõm, la de la a bi-nõŋrɛ.
Tɩ a daan tõm ẽ sɛba n bɩsrɩ va'am na zẽ'am, dee tẽ'esra yetɩ: ‹Ẽna n de mam dayʋa la, ba wʋn nan ẽ.› Tɩ sɛba n bɩsrɩ va'am na yele taaba yetɩ: ‹Ẽna n wʋn wa sɔɔgɛ sɔna a sɔ bõntarsõm na, basɛ-ya tɩ tɩ kʋ ẽ, tɩ bõntarsõm na lebge tõma bõnɔ.› Tɩ ba yõkɛ ẽ kʋ, tarɩ ẽ yese va'am na kẽnkɛrŋa ka basɛ.
Bɛla, va'am na dãana yãŋa wʋn ẽŋɛ la wãne?
A wʋn wa'am wa kʋ sɛba n bɩsrɩ va'am na mɛ, dee to'oge va'am na bɔ basɛba.
Yãma põn karẽŋɛ Nawẽnnɛ gõŋɔ zẽ'e-sɛka n gʋlsɛ yetɩ: ‹Kug-sɛka tɩ tõnmẽtba zagsɛ la n lebge kugre n botɩ deego la tara pãŋa.
La de la Zuudãana Nawẽnnɛ n ẽŋɛ bõn-ẽna, tɩ la dɛna yel-di'iŋa bɔ tõma.› » Tɩ Zifdõma nẽŋadõma la daan ɛɛra tɩ ba yõkɛ Azezi, se'ere n soe la, ba mi tɩ la de la bãma ĩyã tɩ a makɛ makrɛ ẽŋa, la ba daan zotɩ la nẽrba la, tɩ ba basɛ ẽ dee fõrgɛ.
Ba soke Azezi lampo yʋa yelle Tɩ ba tõm Farisi dõma basɛba, la naba A'erɔdɩ nẽrba basɛba, tɩ ba sẽŋɛ ka soke Azezi sokre tɩ a tɔgɛ tuuge tɩ ba yẽ sore yõkɛ ẽ.
Tɩ ba wa'am wa yele ẽ yetɩ: «Karẽnsãama, tõma mi tɩ fõn de la sɩra dãana, dee ka fabla nẽrba n tɔgrɩ fõn yelle se'em na, fõn ka tũ'usri nẽrba, la fõn zãsnɩ nẽrba Nawẽnnɛ sore yɛla la sɩra.
Tõma yetɩ tɩ soke bɩsɛ, sore boe tɩ tɩ yɔ lampo bɔ Rom na-keko bɩɩ, sore ka boe?
Tɩ yɔ bɩɩ tɩ da yɔ?» Tɩ Azezi bãŋɛ tɩ ba boorɩ tɩ ba bẽrɛ ẽŋa mɛ, soke ba yetɩ: «Bẽm tɩ ya bẽta ma?
Tarɩ-ya lagfɔ wa'am tɩ m bɩsɛ.» Tɩ ba tarɩ lagfɔ la wa'am wa bɔ ẽ.
Tɩ Azezi soke ba yetɩ: «Ãne yinyisŋa, la ãne yʋ'ʋrɛ n gʋlsɛ a zuo?» Tɩ ba lerge yetɩ: «La de la Rom na-keko la.» Tɩ Azezi yele ba yetɩ: «Bɔ-ya na-keko la ẽŋa n soe bõn-sɛka, dee bɔ Nawẽnnɛ ẽn soe bõn-sɛka.» Tɩ Azezi yetɔga la di'ige ba.
Ba soke Azezi kũm vo'ore yelle Saduse dõma n yetɩ nẽra sãn ki a kãn vo'oge la, bãma nẽrba basɛba n wa'am Azezi zẽ'am wa soke ẽ yetɩ: «Karẽnsãama, Amoyisi yʋʋn gʋlsɛ bɔ tõma yetɩ: ‹Nẽra sɔbia sãn ki deege a pɔga dee ka tara bia, a di pɔkõorɛ la dɔgɛ kɔma bɔ sɛka n ki la.› La bʋraasɩ bayopɔɩ n daan boe dɛna sɔbiisi.
Tɩ pɔspɔsɩ dãana la di pɔga, ki dee ka dɔgɛ bia.
Tɩ bʋyi dãana la di pɔkõorɛ la, mẽ ki dee ka dɔgɛ bia.
Tɩ bʋtã dãana la mẽ ẽŋɛ bɛla.
La bãma bayopɔɩ la wuu lagɩm di pɔka la mɛ, ki dee ka dɔgɛ bia.
Bɛla poorʋm tɩ pɔka la mẽ ki.
Bãma bayopɔɩ wuu n lagɩm di pɔka la dee ki la, ba sãn wa vo'oge kũm vo'ore daarɛ, ãne n wʋn sɔna pɔka la?» Tɩ Azezi yele ba yetɩ: «Ya tuuge mɛ, yãma n ka mi Nawẽnnɛ gõŋɔ n yele se'em, la Nawẽnnɛ pãŋa n ãn se'em na ĩyã.
Kũm vo'ore daarɛ, bʋraasɩ ka diti pɔgba, la pɔgsɩ mẽ ka ellɩ sɩrba, ba wuu wʋn ãna wʋ malɛkadõma n boe Nawẽnnɛ yire la.
La sãn dɛna kũm vo'ore yelle, yãma nãn ka karẽŋɛ Amoyisi gõŋɔ la pʋam Nawẽnnɛ n yʋʋn ze'ele tũntuugo la pʋam tɔgɛ la ẽ se'em na?
A yʋʋn yele yetɩ: ‹Mam de la Abraham, la A'izakɩ, la Azakɔbɩ Nawẽnnɛ.› La pa'alɛ tɩ bãma wuu vɔa mɛ Nawẽnnɛ zẽ'am, se'ere n soe la, Nawẽnnɛ dagɩ sɛba n ki Nawẽnnɛ, a de la sɛba n vɔa Nawẽnnɛ.
Ya tuuge mɛ zozo'e.» Nawẽnnɛ n bɔ nõorɛ tɩ ba ɩta se'em na, bõn-kãna n gãnnɩ?
Tɩ lɔɔ karẽnsãandõma nẽra ayɩla wõm ban tɔgrɩ la taaba, dee bãŋɛ tɩ Azezi lerge Saduse dõma la sõŋa, tɩ a lɛm ẽ, soke ẽ yetɩ: «Nawẽnnɛ n bɔ nõorɛ tɩ ba ɩta se'em na wuu pʋam, bõn-kãna n gãnnɩ?» Tɩ Azezi lerge ẽ yetɩ: «Sɛka n gãnnɩ wuu n wãna: ‹Ɩsrayɛlɩ dõma, selse-ya.
Zuudãana n de tɩ Nawẽnnɛ na, de la Zuudãana ayɩla.
Nõŋɛ Nawẽnnɛ n de fʋ Zuudãana la fʋ sũure wuu, la fʋ sɩa wuu, la fʋ yɛm wuu, la fʋ pãŋa wuu.› La bʋyi dãana n wãna: ‹Nõŋɛ fʋ tadãana wʋ fõn nõŋɛ fʋ mẽŋa se'em na.› Nõorɛ ayẽma ka boe n gãnnɩ bãna.» Tɩ lɔɔ karẽnsãama la yele ẽ yetɩ: «Karẽnsãama, fõn yele se'em na ãn sõŋa, la de la sɩra, Nawẽnnɛ de la ayɩla, ayẽma ka boe sãn dagna ẽŋa mã'a.
Fʋ nõŋɛ Nawẽnnɛ la fʋ sũure wuu, la fʋ yɛm wuu, la fʋ pãŋa wuu, la fʋ nõŋɛ fʋ tadãana wʋ fõn nõŋɛ fʋ mẽŋa se'em na, ãn sõŋa mɛ gãnna kãabgɔ buuri wuu.» Tɩ Azezi yẽ ẽn lerge la yɛm na, tɩ a yele ẽ yetɩ: «Fʋ ka zãagɛ la Nawẽnnɛ so'olʋm.» Tɩ nẽra nẽra ka le saagɛ soke ẽ sokre.
Krisi de la naba Adavidi Zuudãana Azezi n daan zãsnɩ nẽrba Wẽnde-kãtʋm na, a soke ba yetɩ: «Wãne tɩ lɔɔ karẽnsãandõma yetɩ Krisi de la naba Adavidi yɩɩŋa?
Dee tɩ Nawẽnnɛ Sɩa yʋʋn botɩ Adavidi mẽŋa tɔgɛ yetɩ: ‹Zuudãana Nawẽnnɛ yele mam Zuudãana yetɩ, zĩ'ire m zʋʋgɔ bɔba halɩ tɩ m wa ẽŋɛ fʋ bɛ'ɛba la tɩ ba bɔna fʋ nãma tẽŋa.› Adavidi mẽŋa sãn wi ẽ yetɩ: ‹Zuudãana›, la wʋn ẽŋɛ la wãne tɩ a dɛna Adavidi yɩɩŋa?» Tɩ nẽr-kʋʋŋɔ la sɛlsra a yetɔga la sũ-yẽlʋm.
Azezi yele nẽrba tɩ ba da ãna wʋ lɔɔ karẽnsãandõma Azezi n zãsnɩ nẽrba la, a yele ba yetɩ: «Guuse ya mẽŋa la lɔɔ karẽnsãandõma n eerɩ kaara la fu-wogro bɔɔra tɩ nẽrba pʋ'ʋsra nã'asra ba da'asʋm, dee bɔɔra nã'asgɔ zẽ'esɩ wẽndeto pʋam, la dia zẽ'esʋm tɩ ba zẽa la.
Ba to'osrɩ la pɔkõpa n tarɩ sɛla la wuu, dee pʋ'ʋsra Nawẽnnɛ pʋ'ʋs-wogro tɩ nẽrba bɩsra ba.
Ba wʋn yẽ sɩbgrɛ gãnna wuu.» Pɔkõorɛ bɔ'a yelle Azezi daan zĩ la Wẽnde-kãtʋm ligri daka la zẽ'am dee bɩsra nẽr-kʋʋŋɔ la n sẽnnɩ ɩta ligri daka la pʋam.
Tɩ bõntatba zozo'e ɩta ligri pãɩ.
Tɩ pɔkõorɛ n de nasa wa'am wa dɩkɛ lig-kõb-pɩgsɩ bayi mã'a ẽŋɛ mĩ.
Tɩ Azezi wi a karẽnbiisi la, yele ba yetɩ: «Mam yetɩ ya la asɩra, tɩ pɔkõorɛ ẽna n de nasa la ẽŋɛ ligri daka la pʋam zo'oge gãnna ba wuu mɛ.
Se'ere n soe la, bãma wuu looge la bãma n tarɩ sɛla pãɩ la pʋam wa ẽŋɛ mĩ.
La ẽŋa n de nasa la, dɩkɛ la a dia ligri wuu wa ẽŋɛ mĩ.»
Wẽnde-kãtɛ la sã'aŋɔ, la dũnia ba'asgɔ nãmsgɔ yelle Azezi daan ze'ele la Wẽnde-kãtʋm na yɛsra, tɩ a karẽnbia ayɩla yele ẽ yetɩ: «Karẽnsãama, bɩsɛ kuga n ba ãna sõŋa tɩ ba dɩkɛ mẽ de-kãra se'em.» Tɩ Azezi yele ẽ yetɩ: «Fõn yẽ de-kãra wã, ba wʋn lʋbɛ ba wuu mɛ saam saam tɩ kugre baa ayɩla kãn weege a tadãana zuo.» La Azezi daan sẽŋɛ ka zẽa la Oliivi tãŋa zuo tɩ a nẽŋa bɩsra Wẽnde-kãtɛ la.
La Apɩyɛɛrɩ, la Azakɩ, la Azã, la A'ãndre mã'a n daan boe a zẽ'am, soke ẽ yetɩ: «Yele to, wakat-kãna tɩ bõn-ẽŋa wʋn ẽŋɛ, la bẽm n wʋn pa'alɛ tɩ wakatɛ la paagɛ mɛ tɩ bõn-bãma wuu wʋn ẽŋɛ?» Tɩ Azezi yele ba yetɩ: «Guuse-ya tɩ nẽra da pã'asɛ ya tɩ ya tuuge.
Nẽrba zozo'e n wʋn dɩkɛ mam yʋ'ʋrɛ wa'am wa pã'asra ya, tɩ ba nẽra woo yetɩ: ‹Mam n de Krisi la.› La ba wʋn botɩ nẽrba zozo'e tuuge mɛ.
Ya sãn wa wõm zɛbrɛ dãmnɛ, la zɛbrɛ yelle, da basɛ-ya tɩ dabeem kẽ ya, dẽnɩ tɩ bõn-bãma ẽŋɛ.
La, la nãn ka de dũnia ba'asgɔ.
Buuri ayɩla wʋn isge zɛbra la buuri ayẽma, tɩ so'olʋm ayɩla isge zɛbra la so'olʋm ayẽma.
La tẽŋa wʋn tĩi mĩim mɛ zẽ'esɩ zozo'e, la kɔm wʋn bɔna.
Bɛla wuu nãn de la toogo la sẽŋrɛ, la ãn wʋ pɔka virgre toogo n nãn sẽŋrɩ la.
Guuse ya mẽŋa, tɩ nẽrba wʋn tarɩ ya mɛ sẽŋɛ ka sãm ba sarɩyadia zẽ'esʋm, tɩ ba wẽ ya ba wẽndeto pʋam.
La ba wʋn tarɩ ya sẽŋɛ gɔmnadõma, la na'adõma nẽŋam mam ĩyã.
La ya wʋn tɔgɛ mam yɛla pa'alɛ ba.
La dẽnɩ tɩ Nawẽnnɛ kõ-yẽlga la dẽŋɛ mõolɛ bɔ buuri wuu, dee tɩ dũnia ba'asgɔ paagɛ.
La ba sãn wa yõgɛ ya tarɩ sẽŋɛ ka sãm sarɩyadia zẽ'am, ya da fabla yãma n wʋn tɔgɛ se'em, wakatɛ sãn wa paagɛ, tɔgɛ-ya yetɔg-sɛba tɩ Nawẽnnɛ wʋn bɔ ya la, se'ere n soe la, la dagɩ ya mẽŋa n wʋn tɔgɛ, la de la Nawẽnnɛ Sɩa n wʋn sõŋɛ ya.
Sɔbia wʋn botɩ ba yõkɛ sɔbia kʋ, tɩ sɔ mẽ wʋn ẽŋɛ a bia bɛla, la kɔma wʋn zɛbra la ba sɔdõma, la ba madõma botɩ ba kʋ ba.
Nẽrba zozo'e wʋn sise ya mam yʋ'ʋrɛ ĩyã.
La nẽr-sɛka n wʋn mõrgɛ ze'ele kãŋkãŋɛ ka paagɛ ba'asgɔ wʋn yẽ fãarɛ.
Ya wʋn wa yẽ sɛka n de bõn-be'ego n sã'anɩ sɛla woo la, tɩ a boe zẽ'e-sɛka n ka masɛ tɩ a bɔna la.» (Sɛka n karẽŋrɩ la mõrgɛ wõm a võorɛ.)
«Ya sãn yẽ bɛla, sɛba n boe Zude zoe zom tãnsɩ zuo.
La nẽr-sɛka n boe gɔsgɔ da sige bɔɔra tɩ a kẽ deem dɩkɛ sɛla.
La nẽr-sɛka n boe va'am da kãn lebe kule yire tɩ a dɩkɛ a fuugo.
Dabs-bãma, la wʋn dɛna la toogo bɔ pɔg-sɛba n tarɩ pʋa la, la sɛba n tarɩ kɔma tɩ ba mõgra la.
Sose-ya Nawẽnnɛ tɩ yel-bãma da wa dɛna ɔɔrɔ wakatɛ.
Se'ere n soe la, dabs-bãma wʋn dɛna la toogo zozo'e, tɩ ba nãn ka yẽ halɩ pĩ'iluŋo tɩ Nawẽnnɛ nãam dũnia wa paam zĩna, la toog-ẽŋa buuri kãn le malɩn wa'am.
Nawẽnnɛ sãn ka bo'oge nɩ dabs-bãma sõorɛ, nẽra ka boe nɩ n wʋn põsɛ.
La Nawẽnnɛ mẽŋa nẽrba tɩ a looge la ĩyã, tɩ a bo'oge dabs-bãma sõorɛ.
La nẽra sãn yele ya yetɩ: ‹Bɩsɛ-ya, Krisi boe la kalam›, bɩɩ ‹bɩsɛ-ya, a boe la ke›, ya da sakɛ.
Nẽrba n wʋn wa'am wa parɩm tɩ bãma n de Krisi, la nẽrba n wʋn wa'am wa parɩm tɩ bãma n de Nawẽnnɛ nõtɔ'ɔsrɩba tõm tõon-yãlma, la yel-kɩrsɩ, bɔɔra tɩ ba sãn tã'agɛ, ba botɩ nẽr-sɛba tɩ Nawẽnnɛ looge la tuuge doose ba.
Guuse ya mẽŋa, tɩ mam dẽŋɛ yele ya sɛla woo mɛ.» Azezi n de Nẽrsaala Dayʋa la lemŋo Azezi le yele yetɩ: «Toogo la dabsa poorʋm, wẽntulle wʋn sobge mɛ, tɩ wõrga kãn le nẽera a peelem.
La wõrbiɛ wʋn ze'ele saazuum lui.
La bõn-sɛba n boe saazuum wʋn mĩim mɛ.
La ba wʋn yẽ Nẽrsaala Dayʋa la n boe sawara pʋam sẽna la pãn-kãtɛ, tɩ a na'am pãŋa peelem nẽegɛ.
La a wʋn tõm a malɛkadõma mɛ tɩ ba sẽŋɛ dũnia gɔbga la zʋʋgɔ, la dapoore la zanõrɛ, ka lagsɛ nẽr-sɛba tɩ a looge la halɩ ka paagɛ dũnia tɛka wuu.» Azezi le yele ba yetɩ: «Dɩkɛ-ya makrɛ la kẽnkãŋa bãŋɛ zãsŋɔ la võorɛ.
Kẽnkãŋa wila sãn wa pusra võorɔ, ya mi tɩ sigre lɛm mɛ.
Bɛla mẽ, ya sãn wa yẽ tɩ bõn-bãma wuu ɩtɩ, ya bãŋɛ tɩ Nẽrsaala Dayʋa la lɛm mɛ, a boe la zanõrʋm.
Mam yetɩ ya la sɩra, tɩ bõn-bãna wʋn ɩta mɛ dee tɩ zamãan-ẽna yãŋa tole.
Saazuum la tẽŋa wʋn tole mɛ, la mam yetɔga kãn malɩn tole.
Nẽra nẽra ka mi daar-sɛka la wakat-sɛka tɩ Nẽrsaala Dayʋa la wʋn leme wa'am.
Baa malɛkadõma n boe Nawẽnnɛ yire, bɩɩ Dayʋa la mẽŋa ka mi, sãn dagna Sɔ Nawẽnnɛ mã'a.
Guuse ya mẽŋa sõŋa, la ya mãasʋm, se'ere n soe la, ya ka mi wakatɛ la.
La wʋn ãna wʋ bʋraa n we'esɩ sore dee dɩkɛ a yire gu'ule a tõntõnɩba, bɔ tõntõnna woo a tõonɛ, dee yele zanõr-gu'ura tɩ a gu'ura.
Bɛla ĩyã gu'ura-ya, se'ere n soe la, ya ka mi wakat-sɛka tɩ yidãana la wʋn leme wa'am.
A tã wʋn leme wa'am zaanõorɛ mɛ, bɩɩ sõnsʋa, bɩɩ nõ-rɔɔgɔ kaasga wakatɛ, bɩɩ bulika.
Guuse-ya tɩ yidãana la da wa'am wa di'ige ya, tɩ ya gĩsri mɛ.
Mam n yetɩ ya se'em na, mam yetɩ nẽrba wuu la bɛla, gu'ura-ya.»
Zifdõma nẽŋadõma eerɩ sore tɩ ba kʋ Azezi La daan deege la dabsa ayi tɩ Zɔɔg-basɛ kibsa tɩ ba obrɩ borborɩ n ka tarɩ dãbɩllɛ dabsa paagɛ.
Tɩ kãabgɔ kẽma nẽŋadõma, la lɔɔ karẽnsãandõma ɛɛra sore tɩ ba sʋgɛ yõkɛ Azezi kʋ.
Tɩ ba yele taaba yetɩ: «Tɩ da kãn ẽŋɛ-ya bɛla kibsa wã pʋam, tɩ nẽrba la wʋn gire mɛ.» Pɔka n ka'agɛ kaam ẽŋɛ Azezi zuo Azezi daan boe la Betani, Asimõ n wa dɛna kõnkonne yire, tɩ ba daan bɔna mĩ dita.
Tɩ pɔka tarɩ albatrɩ dugla n pɩrɛ la tɩdarɛ ka-sõma ligri n zo'oge tɩ ba wi'iri tɩ naarɩ, wa'am wa vuke dugla la, ka'agɛ kaam na ẽŋɛ Azezi zuugo.
Tɩ nẽrba basɛba n boe bilam na sũure sã'am, tɩ ba yele taaba yetɩ: «Bẽm tɩ pɔka la sã'am ka-sõma la wãna?
Ba tã nɩ wʋn koose ba gãŋɛ lig-kõba kɔbstã mɛ, dɩkɛ ligri la bɔ nasdõma.» Tɩ ba zɛrgɛ pɔka la.
Tɩ Azezi yele ba yetɩ: «Basɛ-ya pɔka la bãalam, bẽm tɩ ya tɔgra ẽ tɩ a sũure sã'am?
Ẽn ẽŋɛ sɛla bɔ mam na de la tõon-sõŋɔ.
Nasdõma boe la ya lɛ mɛ wakatɛ wuu, ya tã wʋn ẽŋɛ ba sõŋa mɛ yan boorɩ wakat-sɛka, la mam kãn bɔna la ya lɛ wakatɛ wuu.
Ẽŋa n tarɩ sɛla la, tɩ a ẽŋɛ.
Ẽn ka'agɛ ka-sõma la ẽŋɛ mam ĩyã la, a dẽŋɛ ẽŋɛ la ban wʋn ẽŋɛ mam se'em mam laarɛ daarɛ.
Mam yetɩ ya la asɩra, tɩ dũnia wã zẽ'e-sɛka wuu tɩ ba wʋn wa mõolɛ Nawẽnnɛ kõ-yẽlga la, ba mẽ wʋn tɔgɛ pɔka wã n ẽŋɛ mam se'em wã, tɩ ba tẽra a yelle.» Azudaasɩ eerɩ sore tɩ a pa'alɛ tɩ ba yõkɛ Azezi Tɩ Azudaasɩ Iskariyo n de Azezi karẽnbiisi pia la ayi la nẽra ayɩla sẽŋɛ kãabgɔ kẽma nẽŋadõma zẽ'am, ka yele ba tɩ ẽŋa wʋn pa'alɛ tɩ ba yõkɛ Azezi.
La ban daan wõm ẽn yele se'em na, tɩ ba sũure ẽŋɛ yẽlʋm, tɩ ba yetɩ bãma wʋn bɔ ẽ ligri.
Tɩ Azudaasɩ yãŋa ɛɛra so-sɛka tɩ a wʋn pa'alɛ tɩ ba yãŋɛ yõkɛ ẽ na.
Azezi diti Zɔɔg-basɛ kibsa la a karẽnbiisi Borborɩ n ka tarɩ dãbɩllɛ kibsa la pɔspɔsɩ daarɛ tɩ ba kʋʋrɩ pebilsi dita Zɔɔg-basɛ kibsa la n daan paagɛ.
Tɩ Azezi karẽnbiisi la soke ẽ yetɩ: «Fõn boorɩ tɩ tɩ sẽŋɛ la bɛ ka mãasʋm Zɔɔg-basɛ kibsa la tɩ fʋ di?» Tɩ Azezi tõm a karẽnbiisi bayi yele ba yetɩ: «Sẽŋɛ-ya tẽŋa la pʋam, tɩ ya wʋn tʋ'ʋsɛ bʋraaga n tʋ yoore la ko'om, ya doose ẽ sẽŋɛ yi-sɛka tɩ a wʋn kẽ la, ka yele yidãana la yetɩ: ‹Karẽnsãama la yetɩ, deego boe la bɛ, tɩ ẽŋa la a karẽnbiisi wʋn di Zɔɔg-basɛ kibsa la?› A wʋn pa'alɛ ya de-kãtɛ n boe ayẽma zuo, tɩ sɛla woo mãasʋm bɔna mĩ.
Bilam tɩ ya wʋn mãasʋm tɩ tɩ di kibsa la.» Tɩ a karẽnbiisi la yese sẽŋɛ tẽŋa la pʋam ka yẽ sɛla woo wʋ Azezi n yele ba se'em na.
Tɩ ba mãasʋm Zɔɔg-basɛ kibsa la bilam.
Tɩ wẽnnɛ daan mã'agɛ, tɩ Azezi la a karẽnbiisi pia la ayi la wa'am, wa zẽa dita, tɩ Azezi yele ba yetɩ: «Mam yetɩ ya la asɩra, tɩ ya nẽra ayɩla n diti la mam kalam n wʋn pa'alɛ tɩ ba yõkɛ mam.» Tɩ la daan sã'am ba sũure.
Tɩ ba sɔkra ẽ ayɩla ayɩla yetɩ: «La de la mam?» Tɩ a lerge ba yetɩ: «La de la ya nẽrba pia la ayi la nẽr-sɛka n wʋn yɛglɛ la mam tũm a nu'ugo laaga pʋam na.
Nẽrsaala Dayʋa la wʋn ki wʋ lan põn gʋlsɛ a yelle Nawẽnnɛ gõŋɔ pʋam se'em na.
La sɛka n yetɩ a pa'alɛ tɩ ba yõkɛ Nẽrsaala Dayʋa la wʋn yẽ toogo.
Nẽr-ẽŋa ma sãn ka dɔgɛ nɩ ẽ n sõɩ.» La ban daan diti la, tɩ Azezi dɩkɛ borborɩ pʋ'ʋsɛ Nawẽnnɛ, dee fiise bɔ a karẽnbiisi la yetɩ: «To'oge-ya di, ẽna wã de la mam ĩyã.» Dee dɩkɛ bõn-yũula pʋ'ʋsɛ Nawẽnnɛ, dee bɔ ba, tɩ ba wuu yũ.
Dee yele ba yetɩ: «Bãna wã de la mam zɩɩm n wʋn yese saagɛ nẽrba zozo'e ĩyã, pa'alɛ tɩ Nawẽnnɛ bĩŋe nõorɛ la ba.
Mam yetɩ ya la asɩra, tɩ mam kãn le yũ viinye biɛ bõn-yũula wã, halɩ tɩ la ka paagɛ daar-sɛka tɩ mam wʋn le yũ ba Nawẽnnɛ so'olʋm pʋam.» Tɩ ba yõom yõoma pẽgɛ Nawẽnnɛ, dee yese wɛ'ɛsa Oliivi tãŋam.
Azezi yetɩ Apɩyɛɛrɩ wʋn sɩ'ɩsɛ ẽŋa Tɩ Azezi yele a karẽnbiisi la yetɩ: «Yãma wuu wʋn lebe la poorʋm dee basɛ mam, se'ere n soe la, la gʋlsɛ Nawẽnnɛ gõŋɔ pʋam yetɩ: ‹Mam wʋn kʋ dũnsĩina dee tɩ piisi la wɩrgɛ.› » La Azezi le yele ba yetɩ: «La mam sãn wa vo'oge, mam wʋn dẽŋɛ ya sẽŋɛ Galile.» Tɩ Apɩyɛɛrɩ yele ẽ yetɩ: «Baa ba wuu sãn lebe poorʋm dee basɛ fõn, mam kãn basɛ fõn.» Tɩ Azezi yele ẽ yetɩ: «Mam yetɩ fʋ la sɩra, tɩ zĩna, yʋ'ʋŋɔ ẽna wã, lan dẽŋɛ nõ-rɔɔgɔ n wʋn kaasɛ nõorɛ ayi, fʋ wʋn sɩ'ɩsɛ nõorɛ atã tɩ fõn ka mi mam.» Tɩ Apɩyɛɛrɩ le tɔgɛ ke'enke'em yetɩ: «Baa la sãn dɛna tɩ mam lagɩm na fõn ki, mam kãn malɩn sɩ'ɩsɛ fõn.» Tɩ karẽnbiisi la wuu lagɩm yele bɛla.
Azezi pʋ'ʋsɛ Nawẽnnɛ Getsemane Tɩ ba paagɛ zẽ'e-sɛka yʋ'ʋrɛ n de Getsemane la.
Tɩ Azezi yele a karẽnbiisi la yetɩ: «Zĩ'ire-ya kalam dee tɩ m sẽŋɛ ka pʋ'ʋsɛ Nawẽnnɛ.» La a tarɩ la Apɩyɛɛrɩ, la Azakɩ, la Azã sẽŋɛ.
Tɩ a sũure sã'am zozo'e, tɩ la dãan ẽ.
Tɩ a yele ba yetɩ: «Sũ-sã'aŋɔ n tarɩ mam zozo'e tɩ mam ãna wʋ m yetɩ m ki mɛ na.
Weege-ya kalam gu'ura, da gĩse-ya.» La a sẽŋɛ la nẽŋa fẽe, ka võglɛ tẽŋa pʋ'ʋsɛ Nawẽnnɛ yetɩ, la sãn tãna, toogo la fõrgɛ dee basɛ ẽ.
Dee yetɩ: «M Sɔ, fõn tã sɛla woo ɩta, basɛ tɩ nãmsgɔ ẽna fõrgɛ dee basɛ ma.
La, la da kãn dɛna mam n boorɩ se'em, la dɛna fõn boorɩ se'em.» La a leme a karẽnbiisi batã la zẽ'am wa yẽ tɩ ba gĩsri mɛ, tɩ a soke Apɩyɛɛrɩ yetɩ: «Asimõ, fõn gĩsri mɛ?
Fõn ka tã wʋn gu karf-ayɩla ka gĩse?» Dee yele ba yetɩ: «Basɛ-ya gẽem dee pʋ'ʋsɛ Nawẽnnɛ tɩ yelle da paagɛ ya tɩ ya lui.
Ya sɩa la boorɩ mɛ, la ya ĩyã ka tara pãŋa.» La a daan le lebe ka pʋ'ʋsɛ Nawẽnnɛ wʋ ẽn pʋ'ʋsɛ se'em na.
Dee le leme wa yẽ tɩ ba gĩsri mɛ, se'ere n soe la, gẽem n ba tarɩ ba.
Tɩ ba ka mina ban wʋn yele ẽ se'em.
A daan le sẽŋɛ mɛ, dee leme wa'am nõorɛ atã pʋam wa soke ba yetɩ: «Ya ken vɔ'ɔsra mɛ dee gĩsra?
La ẽŋɛ ba'asɛ mɛ, wakatɛ paagɛ mɛ tɩ ba wʋn dɩkɛ Nẽrsaala Dayʋa la ẽŋɛ tõon-be'ero dõma nu'usum.
Isge-ya tɩ sẽŋɛ, tɩ sɛka n wʋn pa'alɛ tɩ ba yõkɛ mam na n wãna sẽm.» Ba yõkɛ Azezi Azezi n daan ken tɔgra la, tɩ Azudaasɩ n de a karẽnbiisi pia la ayi la nẽra ayɩla, doose la nẽr-kʋʋŋɔ sẽŋɛ paam.
La nẽr-kʋʋŋɔ la daan tarɩ la sʋkɔbrɔ, la dɔa dɔla ẽ.
La de la kãabgɔ kẽma nẽŋadõma, la lɔɔ karẽnsãandõma, la tẽŋa la kẽma n tõm ba.
La Azudaasɩ n wʋn pa'alɛ tɩ ba yõkɛ ẽ na, põn tɔgɛ mɛ pa'alɛ ba yetɩ: «Sɛka tɩ mam wʋn kɔkɛ ẽ na, ẽŋa n bɛla, yõkɛ-ya ẽ, tarɩ ẽ sõŋa fõrgɛ.» La Azudaasɩ n paam na, a sẽŋɛ lɛm na Azezi, yele ẽ yetɩ: «Karẽnsãama.» Dee kɔkɛ ẽ.
Tɩ nẽrba la paagɛ yõkɛ ẽ.
Tɩ nẽr-sɛba n daan boe mĩ na nẽra ayɩla fooge a sʋkɔbgɔ sɛ kãabgɔ kẽma nẽŋadãana tõntõnna tʋbrɛ fiige.
Tɩ Azezi soke ba yetɩ: «Yãma tarɩ la sʋkɔbrɔ, la dɔa sẽna tɩ ya yõkɛ mam wʋ mam de la fãara la?
Mam daan boe la yãma lɛ Wẽnde-kãtʋm na daarɛ woo zãsna nẽrba, tɩ ya ka yõkɛ mam.
La, la de la tɩ bõn-sɛka n gʋlsɛ Nawẽnnɛ gõŋɔ pʋam na ẽŋɛ.» Tɩ a karẽnbiisi la wuu zoe dee basɛ ẽ.
La budib-polle ayɩla n daan lobe fugɔbga mã'a dɔla Azezi.
Tɩ ba daan zɛ ẽ tɩ ba yõkɛ, tɩ a basɛ a fugɔbga la dee zoe beele fõrgɛ.
Ba tarɩ Azezi sẽŋɛ Zifdõma sarɩyaditba zẽ'am Ba daan tarɩ Azezi sẽŋɛ la kãabgɔ kẽma nẽŋadãana la yire, bilam tɩ kãabgɔ kẽma nẽŋadõma, la tẽŋa la kẽma, la lɔɔ karẽnsãandõma la wuu tigse.
Tɩ Apɩyɛɛrɩ daan bɔna poorʋm zãazãarɛ dɔla, ka paagɛ kẽ kãabgɔ kẽma nẽŋadãana la yire zẽnzakam, zẽa la tõntõnɩba ɔɔsra bugum.
La kãabgɔ kẽma nẽŋadõma, la sarɩyaditba la wuu daan eerɩ la yelle tɩ ba dõrɛ Azezi botɩ ba kʋ ẽ, la ba ka yẽ.
Tɩ nẽrba zozo'e daan parɩm bɔ Azezi, la ba yetɔga la ka doose taaba.
Tɩ nẽrba basɛba daan isge parɩm bɔ ẽ yetɩ: «Tõma wõm tɩ a yetɩ: ‹Mam wʋn wõrgɛ Wẽnde-kãtɛ la tɩ nẽrsaalba mẽ la, dee le mẽ ayẽma dabsa atã pʋam n dagɩ nẽrsaalba mẽa.› » Baa bõn-ẽŋa pʋam ba yetɔga la ka doose taaba.
Tɩ kãabgɔ kẽma nẽŋadãana la isge ze'ele ba wuu nẽŋam soke Azezi yetɩ: «Ban tɔgɛ fõn se'em na, fõn kãn lerge se'ere?» Tɩ Azezi daan sĩna ka lerge se'ere.
Tɩ kãabgɔ kẽma nẽŋadãana la le soke ẽ yetɩ: «Fõn de la Krisi, Nawẽnnɛ tɩ tõma pẽgrɩ la Dayʋa la?» Tɩ Azezi lerge yetɩ: «Ẽe, mam de la ẽŋa.
La ya wʋn yẽ Nẽrsaala Dayʋa la tɩ a zĩ Nawẽnnɛ n de pãŋa dãana la zʋʋgɔ bɔba, ya wʋn yẽ tɩ a boe sawara pʋam sẽna.» Tɩ kãabgɔ kẽma nẽŋadãana la ãasʋm a mẽŋa futo, dee yetɩ: «Tɩ le ɛɛra la bẽm kaset-dõma?
Ya wõm ẽn sã'am Nawẽnnɛ yʋ'ʋrɛ.
Yãma tẽ'esɛ la wãne?» Tɩ ba wuu yetɩ: «A masɛ la kũm.» Tɩ ba nẽrba basɛba daan sẽŋɛ tʋbsra nõtõorʋm ɩta Azezi, dɩkɛ tãnnɛ pĩ a nini, mũm kũnkũra wẽ ẽ, dee yɛta ẽ tɩ: «Bãŋɛ pa'alɛ tɔ nẽr-sɛka n wẽ fɔ?» Tɩ gu'urba la to'oge ẽ, wẽ a pɛgsɩ.
Apɩyɛɛrɩ sɩ'ɩsɛ tɩ ẽŋa ka mi Azezi La Apɩyɛɛrɩ daan ken bɔna la zẽnzakam na, tɩ kãabgɔ kẽma nẽŋadãana tõntõn-pɔka wa'am mĩ, wa yẽ Apɩyɛɛrɩ n ɔɔsrɩ bugum na, tɩ a bɩsra ẽ, dee yetɩ: «Fõn mẽ daan po bɔna la Nazarɛtɩ bʋraa Azezi lɛ.» Tɩ Apɩyɛɛrɩ sɩ'ɩsɛ yetɩ: «Mam ka mi, mam ka bãŋɛ fõn yele se'em na võorɛ.» Apɩyɛɛrɩ yele bɛla dee yese ka zɛ la zanõrʋm, tɩ nõ-rɔɔgɔ kaasɛ.
Tɩ tõntõn-pɔka la le yẽ ẽ, yele sɛba n boe mĩ na yetɩ: «Bʋra-ẽna de la Azezi nẽra ayɩla.» Tɩ Apɩyɛɛrɩ le sɩ'ɩsɛ.
Tɩ la ẽŋɛ fẽe, tɩ nẽr-sɛba n ze mĩ na le yele Apɩyɛɛrɩ yetɩ: «Asɩra, fõn de la ba nẽra ayɩla.
Fõn de la Galile nẽra.» Tɩ Apɩyɛɛrɩ pɔɩ Nawẽnnɛ yetɩ: «Mam ka mi bʋra-sɛka tɩ ya tɔgrɩ a yelle wã.» Bilam mẽŋa tɩ nõ-rɔɔgɔ le kaasɛ nõorɛ ayi pʋam.
Tɩ Apɩyɛɛrɩ tẽegɛ Azezi n daan yele ẽ yetɩ: «Lan dẽŋɛ nõ-rɔɔgɔ n wʋn kaasɛ nõorɛ ayi, fʋ wʋn sɩ'ɩsɛ nõorɛ atã tɩ fõn ka mi mam» na.
Tɩ a sũure sã'am, tɩ a kɛlla.
Ba tarɩ Azezi sẽŋɛ gɔmna Apilatɩ zẽ'am Beere n daan wiige bulika, tɩ kãabgɔ kẽma nẽŋadõma, la tẽŋa la kẽma, la lɔɔ karẽnsãandõma, bãma wuu n de sarɩyaditba la daan lagsɛ mɛ tɔgɛ kʋ, botɩ ba lʋ Azezi tarɩ ẽ sẽŋɛ Apilatɩ zẽ'am.
Tɩ Apilatɩ soke Azezi yetɩ: «Fõn de la Zifdõma naba?» Tɩ a lerge yetɩ: «La de la fõn yele se'em na.» Tɩ kãabgɔ kẽma nẽŋadõma la dõrɛ ẽ yɛla zozo'e.
Tɩ Apilatɩ le soke Azezi yetɩ: «Fõn wõm yetɔg-sɛba wuu tɩ ba tɔgɛ bɔ fʋ wã, fõn kãn lerge se'ere?» Tɩ Azezi ka le lerge se'ere, tɩ la di'ige Apilatɩ.
Ba tɔgɛ tɩ ba kʋ Azezi Zɔɔg-basɛ kibsa woo Apilatɩ daan ẽn botɩ ba yese la nẽr-sɛka tɩ nẽrba la boorɩ la yʋ'a deem basɛ.
La bʋraa ayɩla yʋ'ʋrɛ n de Abarabasɩ, ẽŋa la nẽrba basɛba n daan dãmɛ tẽŋa, kʋ nẽra tɩ ba yõgɛ ba yʋ.
Tɩ nẽr-kʋʋŋɔ la sẽŋɛ Apilatɩ zẽ'am ka sose ẽ yetɩ, a ẽŋɛ ẽŋa n ɩtɩ se'em na bɔ ba.
Tɩ a soke ba yetɩ: «Ya boorɩ tɩ m yese la Zifdõma naba la basɛ bɔ ya?» Se'ere n soe la, a bãŋɛ tɩ kãabgɔ kẽma nẽŋadõma la ẽŋɛ la sũure botɩ ba yõkɛ Azezi wa bɔ ẽ.
La kãabgɔ kẽma nẽŋadõma la daan sa'asɛ nẽr-kʋʋŋɔ la mɛ, tɩ ba sẽŋɛ ka sose Apilatɩ tɩ a yese Abarabasɩ basɛ bɔ ba.
Tɩ Apilatɩ le soke ba yetɩ: «Bɛla, sɛka tɩ ya wi'iri tɩ Zifdõma naba la, yãma boorɩ tɩ m ẽŋɛ ẽ na wãne?» Tɩ ba tɔgra ke'enke'em yetɩ: «Ka ẽ dɔ-puurŋa zuo.» Tɩ Apilatɩ soke ba yetɩ: «A ẽŋɛ la bẽm n de be'em?» Tɩ ba malɩn tɔgra ke'enke'em yetɩ: «Ka ẽ dɔ-puurŋa zuo.» La Apilatɩ daan boorɩ tɩ a ẽŋɛ tɩ nẽrba la sũure n ẽŋɛ yẽlʋm, tɩ a yese Abarabasɩ basɛ bɔ ba.
Dee botɩ ba wẽ Azezi la ka'asa, dee dɩkɛ ẽ bɔ tɩ ba ka ẽ dɔ-puurŋa zuo.
Sʋdaasɩ yaalɛ Azezi Tɩ sʋdaasɩ tarɩ Azezi kẽ gɔmna la yire zẽnzakam, dee wi sʋdaasɩ la wuu, tɩ ba lagsɛ.
Tɩ ba dɩkɛ fuugo n de gomusga yɛ Azezi, dee dɩkɛ gõ'osɩ wʋgɛ mũŋa vuge ẽ.
Dee yãŋa pʋ'ʋsra ẽ yetɩ: «Zifdõma naba, naa!» Dee dɩkɛ dasaarɛ wẽ a zuugo, tʋbsɛ nõtõorʋm mĩ ẽ, dee ka dũma tẽŋa a nẽŋam nã'asra ẽ.
Ban yaalɛ ẽ kɩ'ɩlɩm na, ba yɛɛgɛ gomusga fuugo la mɛ, dee le yɛ ẽ a futo, tarɩ ẽ yese tɩ ba sẽŋɛ ka ka dɔ-puurŋa zuo kʋ.
Ba ka Azezi dɔ-puurŋa zuo Ban daan tarɩ Azezi wɛ'ɛsa la, ba daan tʋ'ʋsɛ la bʋraaga ayɩla yʋ'ʋrɛ n de Asimõ n ze'ele Sirɛnɩ, a de la Alɛgsãndrɩ la Arufusi sɔ.
A daan ze'ele la va'am lɛmna.
Tɩ sʋdaasɩ la pẽrgɛ ẽ, tɩ a to'oge Azezi kũm dɔ-puurŋa la buke.
Ba daan tarɩ Azezi sẽŋɛ la zẽ'a tɩ ba wi'iri tɩ Golgota, a võorɛ de la zuwaŋrɛ zẽ'a.
Ba daan dɩkɛ la dãam n gaam na tɩɩm yʋ'ʋrɛ n de miiri bɔ ẽ tɩ a yũ, tɩ a zagsɛ ka yũ.
Tɩ ba daan ka ẽ dɔ-puurŋa zuo, dee dɩkɛ a futo tɩ ba pʋɩ taaba, pɔsɛ tɩ ba bãŋɛ nẽra woo n wʋn to'oge se'em.
La daan de la bulika karf-awɛɩ wakatɛ tɩ ba ka ẽ dɔ-puurŋa zuo.
Ba daan gʋlsɛ la gʋlsgɔ pa'alɛ bõn-sɛka n botɩ ba ka ẽ lablɛ dɔ-puurŋa la zuo.
Ba daan gʋlsɛ yetɩ: «Zifdõma naba.» Ba daan tarɩ la fãarba bayi wa po ka dɔ-puursi zuto, ayɩla a zʋʋgɔ bɔba, ayẽma a gɔbga bɔba.
[ La de la bɛla, tɩ Nawẽnnɛ gõŋɔ n gʋlsɛ se'em na ẽŋɛ.
La gʋlsɛ yetɩ: «Ba geele ẽ pa'asɛ la tõon-be'ero dõma pʋam.»] Tɩ nẽr-sɛba n dolɩ bilam tɔlla la lɔbra ba zuto, dee tʋʋra ẽ yetɩ: «Ẽhẽe, faa!
Dagɩ fõn yetɩ fõn wʋn wõrgɛ Wẽnde-kãtɛ la dee le mẽ ẽ dabsa atã pʋam?
Fãagɛ fʋ mẽŋa dɔ-puurŋa la zuo sige.» Tɩ kãabgɔ kẽma nẽŋadõma, la lɔɔ karẽnsãandõma la mẽ la'ara ẽ yɛta taaba yetɩ: «A daan fãagrɩ nẽrba basɛba mɛ, dee ka tãna wʋn fãagɛ a mẽŋa.
A sãn dɛna Krisi, Ɩsrayɛlɩ dõma naba la, a ze'ele dɔ-puurŋa la zuo sige nãnannɛ wã tɩ tɩ yẽ dee sakɛ.» Tɩ nẽr-sɛba tɩ ba ka dɔ-puursi zuto lɛm ẽ na mẽ tɔgɛ ẽ be'em.
Azezi kũm Wʋntɛɛŋa zuu-tẽŋasʋka n daan paagɛ, tɩ tẽŋa la wuu lebge lika halɩ ka paagɛ zaanõorɛ karf-atã.
Karf-atã la wakatɛ tɩ Azezi tɔgɛ ke'enke'em yetɩ: «Eloi, Eloi, lama sabaktani.» La võorɛ de la: «Mam Wẽnnaam, mam Wẽnnaam, bẽm n soe tɩ fõn basɛ mam?» Tɩ sɛba n ze bilam na basɛba wõm bɛla, yetɩ: «Selse-ya, a wi'iri la A'eli.» Tɩ nẽra ayẽma zoe ka dɩkɛ nẽtɩŋa lʋsɛ dã-mĩ'isgo pʋam zẽkɛ la dɔɔgɔ bɔ ẽ tɩ a yũ, dee yetɩ: «Basɛ-ya tɩ tɩ gu bɩsɛ A'eli la sãn wʋn wa sike ẽ dɔ-puurŋa la zuo.» Tɩ Azezi le kaasɛ ke'enke'em dee yãŋa ki.
Wakat-ẽŋa, tɩ fuugo la n yuli Wẽnde-kãtɛ la pʋam beŋe zẽ'e-sõŋɔ la ãagɛ pʋsʋka saazuum ka paagɛ tẽŋa.
Tɩ Rom sʋdaasɩ kɛ'ɛma daan zɛ Azezi nẽŋam yẽ ẽn ki se'em, tɩ a yetɩ: «Bʋra-ẽna wã sɩrɩ de la Nawẽnnɛ Dayʋa.» La pɔgsɩ basɛba n mẽ daan boe mĩ zɛ kẽnkɛrŋa bɩsra.
Amaari n ze'ele Magdala, la Amaari n de Azakɩ pɩka la Azoze ma, la Asalome n daan boe ba pʋam.
Azezi n daan boe Galile la, ba daan dolɩ ẽ mɛ dee sõŋra ẽ.
La pɔgsɩ basɛba zozo'e n daan lagɩm doose ẽ wa'am Zerizalɛm n boe mĩ.
Azezi laarɛ Tɩ wẽnnɛ daan bɔna mĩ kẽ'era, la daan de la beere n wʋn wiige Zifdõma vo'osgo daarɛ, tɩ ba daan bɔna mĩ mãasna.
Tɩ bʋraa ayɩla yʋ'ʋrɛ n de Azozɛfʋ, a ze'ele la Arimate, a de la sarɩyaditba la nẽra ayɩla tɩ ba nannɩ.
A mẽ daan gu'uri la Nawẽnnɛ n wʋn wa'am wa di na'am nẽrba tẽŋasʋka.
Lan daan de beere n wʋn wiige vo'osgo daarɛ la ĩyã, tɩ a kɛ'ɛm sũure sẽŋɛ Apilatɩ zẽ'am ka sose Azezi kũm na.
La Apilatɩ n wõm tɩ Azezi darɛ ki mɛ na, la di'ige ẽ mɛ.
Tɩ a botɩ ba wi sʋda-kɛ'ɛma la, tɩ a soke bãŋɛ Azezi ki yuuge mɛ?
La Apilatɩ n wõm sʋda-kɛ'ɛma la lergre la, tɩ a bɔ Azozɛfʋ sore tɩ a sike kũm na.
Tɩ Azozɛfʋ da tãnnɛ sike kũm na dɔ-puurŋa la zuo, dɩkɛ tãnnɛ la vile ẽ, tarɩ ẽ sẽŋɛ ka laagɛ yɔɔgɔ tɩ ba daan tũ tãmpĩa ĩyã, yãŋa bilge kug-kãtɛ lige yɔɔgɔ la nõorɛ.
Amaari n ze'ele Magdala, la Azoze ma Amaari daan ze mɛ bɩsra zẽ'e-sɛka tɩ ba bĩŋe ẽ na.
Azezi vo'ore Zifdõma vo'osgo daarɛ n daan tole, tɩ Amaari n ze'ele Magdala, la Azakɩ ma Amaari, la Asalome da tɩdarɛ yũuŋo n ãn sõŋa tɩ ba tarɩ sẽŋɛ ka ẽŋɛ Azezi ĩyã.
Tɩ Lasrɩ daarɛ bulika wẽnnɛ n doorɩ se'em mã'a la, tɩ ba wɛ'ɛsa yɔɔm na, dee tɔgra la taaba sore yetɩ: «Ãne n wʋn bilge kugre la yɔɔgɔ la nõorʋm bɔ tɔ?» La ban paagɛ la, ba yẽ tɩ kugre la n ba ãna kãtɛ la põn bilge mɛ gã.
Tɩ ba kẽ yɔɔgɔ la pʋam, yẽ budib-polle n yɛ fu-pɛɛlga zẽa zʋʋgɔ bɔba, tɩ ba palẽŋa ẽkɛ.
Tɩ a yele ba yetɩ: «Da basɛ-ya tɩ ya palẽŋa ẽgra, mam mi tɩ ya eerɩ la Azezi n ze'ele Nazarɛtɩ, tɩ ba ka dɔ-puurŋa zuo kʋ la.
A vo'oge mɛ, a ka boe kalam.
Bɩsɛ-ya zẽ'e-sɛka tɩ ba daan bĩŋe ẽ na n wãna.
Sẽŋɛ-ya ka yele Apɩyɛɛrɩ, la a karẽnbiisi basɛba la yetɩ: ‹A wʋn dẽŋɛ ya nẽŋa sẽŋɛ Galile.
Bilam tɩ ya wʋn yẽ ẽ, wʋ ẽn daan yele ya se'em na.› » Tɩ ba yɛm bɔɩ, tɩ ba ĩyã gõgra, tɩ ba yese yɔɔgɔ la pʋam zoe, la ba daan ka yele nẽra nẽra sɛla, se'ere n soe la, dabeem n tarɩ ba.
Azezi dɩkɛ a mẽŋa pa'alɛ nẽrba [ Azezi n daan vo'oge Lasrɩ daarɛ bulika yʋ'ʋŋɔ yʋ'ʋŋɔ la, a dẽŋɛ dɩkɛ a mẽŋa pa'alɛ la Amaari n ze'ele Magdala.
La de la ẽŋa tɩ kʋlkã'arsɩ bayopɔɩ daan dolɩ ẽ tɩ Azezi dige ba, tɩ ba yese la.
Tɩ a sẽŋɛ ka yele nẽr-sɛba n daan dolɩ Azezi la.
Ba daan zĩ la sũ-sã'aŋɔ la nintãm.
La ban daan wõm tɩ Azezi vo'oge mɛ tɩ Amaari yẽ ẽ na, ba daan ka sakɛ.
Bɛla poorʋm tɩ Azezi le teege nẽŋa ayẽma dɩkɛ a mẽŋa pa'alɛ a karẽnbiisi bayi n daan boe sore wɛ'ɛsa tẽn-pɩka ayɩla.
Tɩ ba lebe ka yele ba taaba la, tɩ ba ka sakɛ.
La bɛla poorʋm, tɩ a karẽnbiisi pia la ayɩla la daan zẽa dita, tɩ Azezi dɩkɛ a mẽŋa pa'alɛ ba.
Dee zɛbɛ ba, ban daan ka bɔ sɩra, la ba sũure n kɛ la ĩyã.
Se'ere n soe la, ba daan ka sakɛ sɛba n daan yẽ ẽ yetɩ a vo'oge mɛ na yetɔga.
A yele bɛla, dee yele ba yetɩ: «Sẽŋɛ-ya dũnia zẽ'a woo ka mõolɛ Nawẽnnɛ kõ-yẽlga la bɔ nẽrba wuu.
Sɛka woo n bɔ sɩra, botɩ ba mise ẽ ko'om pʋam, a wʋn yẽ fãarɛ.
La sɛka woo n ka bɔ sɩra, ba wʋn di a sarɩya sɩbgɛ ẽ.
La sɛba n wʋn bɔ mam sɩra la, wʋn ɩta la bõn-yãlma bãna pa'alɛ Nawẽnnɛ pãŋa: Ba wʋn dɩkɛ la mam yʋ'ʋrɛ digra kʋlkã'arsɩ, dee tɔgra yetɔg-zãŋsɩ.
La ba sãn yõgɛ bõnsɛ'ɛdõma, bɩɩ yũ yabga, la kãn ẽŋɛ ba sɛla.
La ba wʋn dɩkɛ ba nu'usi paglɛ bã'adõma zuto, tɩ ba yẽ ĩmã'asʋm.» Azezi zom Nawẽnnɛ yire Zuudãana Azezi n daan tɔgɛ la ba kɩ'ɩlɩm na, a zẽkɛ mɛ zom Nawẽnnɛ yire, ka zĩ'ire Nawẽnnɛ zʋʋgɔ.
Tɩ a karẽnbiisi la sẽŋɛ ka mõolɛ kõ-yẽlga la zẽ'esɩ wuu.
Tɩ Zuudãana la sõŋɛ ba, botɩ ba tõm tõon-yãlma pa'alɛ tɩ ba kõa la mõolgɔ de la sɩra.]
Se'ere n soe tɩ Aluki gʋlsɛ gõŋɔ la Mam sɩr-sõŋɔ Ateofili, nẽrba zozo'e n mõrgɛ gʋlsɛ yel-sɛba wuu n ẽŋɛ tõma zẽ'am na.
Ba gʋlsɛ yel-bãma wuu wʋ nẽrba basɛba n daan yẽ yɛla la wuu halɩ ba pĩ'iluŋo, dee mõolɛ kõ-yẽlga la tɔgɛ pa'alɛ tɩ tõma wõm se'em na.
Bɛla ĩyã tɩ mam mã'agɛ m mẽŋa doose yel-bãma nãma sõŋa sõŋa halɩ ba pĩ'iluŋo pʋam, tɩ mam tẽ'esɛ tɩ la ãn sõŋa tɩ m gʋlsɛ yɛla la n doose taaba se'em na bɔ fɔ.
Mam gʋlsrɩ wãna tɩ fʋ bãŋɛ mɛ tɩ yel-bãna wuu tɩ ba pa'alɛ fʋ la de la sɩra.
Azakari bia Azã tɩ ba wʋn dɔgɛ yelle Se'emwẽnʋm tɩ A'erɔdɩ daan de Zude tẽŋa naba la, bʋraa n daan boe tɩ a yʋ'ʋrɛ dɛna Azakari.
A daan de la Zifdõma kãabgɔ kẽema, a de la Abiya buuri nẽra.
Tɩ a pɔga yʋ'ʋrɛ dɛna A'elizabɛtɩ, ẽŋa mẽ daan de la kãabgɔ kẽma nẽŋadãana Aarõ buuri.
Bãma bayi daan de la nẽrba n ɩtɩ sõŋa Nawẽnnɛ nifum, dee sakra Nawẽnnɛ nõorɛ, la a lɔɔ la wuu sõŋa.
La ba daan ka tarɩ bia, se'ere n soe la, A'elizabɛtɩ daan de la kõndɔgrɛ, la bãma bayi la wuu mẽ kʋrgɛ mɛ.
La wakatɛ n daan paagɛ tɩ Abiya buuri kẽ Wẽnde-kãtɛ la pʋam tɩ ba tõm.
Tɩ Azakari mẽ kẽ tɩ a tõm.
Kãabgɔ kẽma la malŋɔ daan de la ba pɔsɛ looge nẽr-sɛka n wʋn kẽ zẽ'e-sõŋɔ pʋam yõ tɩdarɛ bɔ Nawẽnnɛ.
Tɩ ba daan pɔsɛ, tɩ la yõkɛ Azakari.
Tɩ Azakari kẽ tɩ a yõ.
La tɩdarɛ la yõ'a wakatɛ nẽr-kʋʋŋɔ la wuu boe la yẽŋa pʋ'ʋsra Nawẽnnɛ.
Tɩ Nawẽnnɛ malɛka darɛ wa'am Azakari zẽ'am wa zɛ tɩdarɛ yõ'a bĩmbĩnne na zʋʋgɔ bɔba.
La Azakari n yẽ ẽ na, a palẽŋa n ẽkɛ halɩ, tɩ dabeem kẽ ẽ.
Tɩ malɛka la yele ẽ yetɩ: «Azakari, da zoe dabeem, tɩ Nawẽnnɛ wõm fʋ pʋ'ʋsgɔ mɛ.
Fʋ pɔga A'elizabɛtɩ wʋn dɔgɛ la budibla, tɩ fʋ sɩ a yʋ'ʋrɛ tɩ Azã.
La fʋ wʋn ẽŋɛ sũ-yẽlga sɩrʋm.
La nẽrba zozo'e wʋn ẽŋɛ sũ-yẽlga bia la dɔka ĩyã.
A wʋn dɛna la nẽr-keko Zuudãana Nawẽnnɛ nifum, la a kãn yũ dãam bɩɩ bõn-yũula n bugri.
Nawẽnnɛ Sɩa wʋn bɔna la ẽ halɩ lan pɔsɛ ẽn boe a ma pʋʋrʋm, la wakatɛ wuu.
A wʋn botɩ Ɩsrayɛlɩ nẽrba zozo'e lebe sakɛ ba Zuudãana Nawẽnnɛ.
La a wʋn dẽŋɛ Zuudãana nẽŋam tara Nawẽnnɛ Sɩa pãŋa wʋ Nawẽnnɛ nõtɔ'ɔsa A'eli n daan tarɩ se'em na.
La a wʋn naagɛ sɔdõma la ba kɔma yɛla, dee wʋn botɩ nẽr-sɛba n sɩ'ɩsrɩ Nawẽnnɛ nõorɛ la tara yɛm ɩta wʋ sɛba n ɩtɩ sɛla n masɛ la.
A wʋn botɩ nẽrba mãasʋm sõŋa gu'ura tɩ Zuudãana.» Tɩ Azakari soke malɛka la yetɩ: «Bẽm n wʋn botɩ mam bãŋɛ tɩ bõn-ẽna de la sɩra?
Se'ere n soe la, mam de la bʋra-yã'aŋa dee tɩ mam pɔga mẽ kʋrgɛ.» Tɩ malɛka la lerge ẽ yetɩ: «Mam yʋ'ʋrɛ de la Agabrɩyɛlɩ, mam ze la Nawẽnnɛ nẽŋam.
Ẽŋa n tõm mam yetɩ, m wa'am yele fʋ yetɔg-yẽlga wã.
La fõn ka sakɛ mam yetɔga la ĩyã, fʋ nõorɛ n wʋn mãam.
La wakatɛ sãn paagɛ, bõn-sɛba tɩ mam yele fʋ la wʋn ẽŋɛ.
La fʋ kãn le tãna tɔgra, halɩ tɩ la paagɛ daar-sɛka tɩ bõn-bãna wʋn ẽŋɛ la.» Wakat-ẽŋa, nẽrba la daan gu'uri mɛ tɩ Azakari yese.
La ẽn daan boe zẽ'e-sõŋɔ la pʋam yuura la, ba palẽŋa n ẽkɛ.
La ẽn yãŋa wa yese la, a ka tã'agɛ tɔgɛ la nẽrba la.
A nõorʋm n mãam tɩ a tara nu'usi magra pa'ala ba.
Bɛla tɩ ba bãŋɛ tɩ a yẽ la bõn-yãlma zẽ'e-sõŋɔ la pʋam.
Dabs-sɛba tɩ Azakari daan wʋn tõm Wẽnde-kãtɛ la pʋam n ba'asɛ la, a daan lebe kule la a yire.
Dabs-bãna poorʋm, tɩ a pɔga A'elizabɛtɩ yõkɛ pʋʋrɛ bɔna yire wõr-sɩnuu.
Dee yetɩ: «Wãna de la Zuudãana Nawẽnnɛ tõoma.
Wakat-ẽna ẽŋa n yãŋa bɩsɛ mam yelle, dee yese bõn-ẽna n de nɩ yãnnɛ bɔ mam nẽrba tẽŋasʋka.» Malɛka n tɔgɛ Azezi dɔka yelle -Pugla ayɩla n daan boe Galile tẽŋa ayɩla yʋ'ʋrɛ n de Nazarɛtɩ, tɩ a yʋ'ʋrɛ dɛna Amaari.
A daan nãn ka mi bʋraa.
La bʋraa ayɩla yʋ'ʋrɛ n de Azozɛfʋ n yetɩ a di ẽ.
Azozɛfʋ de la naba Adavidi buuri nẽra.
La wakat-sɛka tɩ A'elizabɛtɩ daan tarɩ pʋʋrɛ wõr-sɩyoobɩ pʋam na, tɩ Nawẽnnɛ tõm a malɛka Agabrɩyɛlɩ tɩ a sẽŋɛ Amaari zẽ'am.
Tɩ malɛka la sẽŋɛ Amaari zẽ'am ka pʋ'ʋsɛ ẽ yetɩ: «Fʋ tõoma.
Zuudãana Nawẽnnɛ boe la fʋ mɛ, a ẽŋɛ fʋ yel-sõnnɛ mɛ.» La Amaari n daan wõm malɛka yetɔga la, a palẽŋa n ẽkɛ, tɩ a tẽ'esra malɛka la n yele se'em na võorɛ n de sɛla.
Tɩ malɛka la yele ẽ yetɩ: «Amaari, da zoe dabeem, tɩ Nawẽnnɛ ẽŋɛ fʋ yel-sõnnɛ mɛ.
Fʋ wʋn yõkɛ la pʋʋrɛ dɔgɛ budibla, sɩ a yʋ'ʋrɛ tɩ Azezi.
A wʋn dɛna la nẽr-keko.
La ba wʋn wi'ira ẽ tɩ, Nawẽnnɛ n gãnnɩ wuu Bia.
La Zuudãana Nawẽnnɛ wʋn bɔ ẽ a yaaba Adavidi na'am, tɩ a dɛna Azakɔbɩ buuri naba wakatɛ wuu, a na'am na kãn malɩn ba'asɛ.» Tɩ Amaari soke malɛka la yetɩ: «Mam ka mi bʋraa, la wʋn ẽŋɛ la wãne tɩ mam yõkɛ pʋʋrɛ?» Tɩ malɛka la lerge ẽ yetɩ: «Nawẽnnɛ n gãnnɩ sɛla wuu Sɩa wʋn sige fʋ zuo, la Nawẽnnɛ pãŋa wʋn bɔna la fɔ, bɛla bia la tɩ fʋ wʋn dɔgɛ la wʋn welge la to'ore, ba wʋn wi'ira ẽ tɩ Nawẽnnɛ Dayʋa.
Bãŋɛ tɩ fʋ sõogɔ A'elizabɛtɩ tɩ ba yetɩ a de la kõndɔgrɛ la, a tarɩ la pʋʋrɛ wõr-sɩyoobɩ n wãna.
Baa la ẽn kʋrgɛ la, a wʋn dɔgɛ la budibla.
Se'ere n soe la, sɛla sɛla ka boe tɩ Nawẽnnɛ ka tã ɩta.» Tɩ Amaari lerge yetɩ: «Mam de la Zuudãana Nawẽnnɛ tõntõn-pɔka.
Nawẽnnɛ botɩ la ẽŋɛ wʋ fõn yele se'em na.» Tɩ malɛka la fõrgɛ dee basɛ ẽ.
Amaari sẽŋɛ ka bɩsɛ A'elizabɛtɩ La dabsa bãma pʋam, tɩ Amaari isge sẽŋɛ tɔtɔ paagɛ Zude so'olʋm tẽŋa ayɩla tɩ tãnsɩ boe mĩ.
La ẽn paagɛ la, a kẽ la Azakari yire pʋ'ʋsɛ A'elizabɛtɩ.
La A'elizabɛtɩ n wõm a pʋ'ʋsgɔ la, bia la wẽrgɛ mɛ a pʋʋrʋm.
Tɩ Nawẽnnɛ Sɩa wa'am A'elizabɛtɩ zẽ'am la pãŋa, tɩ a tĩi tɔgɛ yetɩ: «Nawẽnnɛ ẽŋɛ la fõn yel-sõnnɛ gãnna pɔgsɩ la wuu.
La bia la tɩ fʋ wʋn dɔgɛ la, tarɩ yel-sõnnɛ mɛ.
Mam de la ãne tɩ mam Zuudãana ma sẽna mam zẽ'am?
Se'ere n soe la, mam wõm fõn pʋ'ʋsgɔ la, bia la n boe mam pʋʋrʋm na wẽrgɛ mɛ la sũ-yẽlga.
Fõn sakɛ tɩ Zuudãana Nawẽnnɛ yetɔga tɩ a tɔgɛ bɔ fʋ la wʋn sɩrɩ ẽŋɛ la, fʋ yẽ zu-yẽlga.» Amaari n yõom yõoma pẽgɛ Nawẽnnɛ la yelle Tɩ Amaari yele yetɩ: «Mam pẽgrɩ Zuudãana Nawẽnnɛ la m sũure wuu.
Mam tarɩ sũ-yẽlga mɛ, Nawẽnnɛ n de mam Fãagra la ĩyã, se'ere n soe la, a bɩsɛ mam n de a tõntõn-pɔg-tarma la yelle mɛ.
Bɛla lan pɔsɛ lɛɛlɛ wã wɛ'ɛsa, zamãana wuu nẽrba wʋn wi'ira mam tɩ zu-yẽlga dãana.
Se'ere n soe la, Nawẽnnɛ n tã wuu la n ẽŋɛ bõn-kãra bɔ mam.
A de la pʋpeelem dãana.
La nẽr-sɛba n zotɩ ẽ na, a zotɩ ba ninbãalga mɛ zamãana wuu.
A dɩkɛ la a nu'ugo tõm tõon-kãra, dee botɩ zẽk-m-mẽŋa dõma la zoe wɩrgɛ la ba zẽk-m-mẽŋa pʋtẽ'era la.
La sãn dɛna pãnsɩ dõma, a sikri ba mɛ ba na'am pʋam, dee zẽkra sik-m-mẽŋa dõma.
La sɛba n ka tarɩ sɛla la, a bɔ'ɔrɩ ba bõntarsõm zɔ'ɔra mɛ, dee botɩ bõntatba lebe fõrgɛ dee ka to'oge sɛla sɛla.
A tẽerɩ zɔta tõma Ɩsrayɛlɩ nẽrba n de a tõntõnɩba la ninbãalga mɛ, dee sõŋra tõma, wʋ ẽn yʋʋn bĩŋe a nõorɛ la tõma yaaba Abraham, la tõma sɔ-yaabdõma, la ba yɩɩsɩ la wuu tɩ a wʋn sõŋra tõma wakatɛ wuu se'em na.» La Amaari daan weege A'elizabɛtɩ zẽ'am ẽŋɛ wʋ wõr-sɩtã, dee yãŋa lebe kule.
Azã dɔka yelle A'elizabɛtɩ dɔka wakatɛ n daan paagɛ la, a dɔgɛ la budibla.
Tɩ a sawiiba, la a yir-dõma wõm tɩ Zuudãana Nawẽnnɛ zoe a ninbãalga zo'oge, tɩ ba wuu lagɩm ɩta sũ-yẽlga la ẽ.
Bia la dɔka dabsa anii daarɛ tɩ ba wa'am tɩ ba wã ẽ, daan bɔɔra tɩ ba sɩ a yʋ'ʋrɛ a sɔ Azakari yʋ'ʋrɛ.
La a ma ka sakɛ, yetɩ: «Ayɛɩ, a yʋ'ʋrɛ wʋn dɛna la Azã.» Tɩ ba lerge yetɩ: «Ya yir-dõma la pʋam nẽra ka boe mĩ tɩ a yʋ'ʋrɛ dɛna Azã.» Tɩ ba yɩbsɛ la nu'usi soke bia la sɔ tɩ ba bãŋɛ ẽŋa n boorɩ tɩ ba sɩ bia la yʋ'ʋrɛ se'em.
Tɩ a botɩ ba bɔ ẽ dɔ-palaka, tɩ a to'oge gʋlsɛ yetɩ: «A yʋ'ʋrɛ de la Azã.» Tɩ la di'ige nẽrba la waa wuu.
La ẽn gʋlsɛ yele bɛla la, bilam mẽŋa tɩ a zɩlɩŋa lakɛ, tɩ a tã'agɛ tɔgra pẽgra Nawẽnnɛ.
Tɩ dabeem yõkɛ sɛba n lɛm bilam na wuu.
Tɩ kõ-ẽŋa saagɛ Zude tẽn-sɛba tɩ tãnsɩ boe mĩ na wuu.
Bãma wuu n daan wõm yɛla la, ba daan tẽ'esrɩ mɛ dee sɔkra yetɩ: «Bi-ẽna yetɩ a wa ãna la wãne?» Zuudãana Nawẽnnɛ pãŋa boe la ẽ mɛ.
Azakari n to'oge Nawẽnnɛ yetɔga bɔ nẽrba la yelle Nawẽnnɛ Sɩa n wa'am bia la sɔ Azakari zẽ'am la pãŋa.
Tɩ a to'oge Nawẽnnɛ yetɔga tɔgɛ yetɩ: «Basɛ-ya tɩ pẽgɛ Nawẽnnɛ n de Ɩsrayɛlɩ Zuudãana la, se'ere n soe la, a wa'am mɛ wa bɩsɛ a nẽrba yelle, fãagɛ ba basɛ.
A bɔ tõma la Fãagra n tarɩ pãŋa n wʋn yese a tõntõnna Adavidi buuri la pʋam, wʋ ẽŋa n yʋʋn botɩ a nõtɔ'ɔsrɩba tɔgra kʋrʋm se'em na.
A yetɩ a wʋn fãagɛ tɔ tɩ bɛ'ɛba nu'usum, la nẽr-sɛba n sisri tõma la nu'usum.
Bɛla, a zoe tɩ yaabdõma ninbãalga mɛ, dee tẽegɛ ẽn yʋʋn bĩŋe a nõorɛ la ba la yelle.
Se'ere n soe la, a yʋʋn bĩŋe nõorɛ mɛ la tɩ yaaba Abraham tɩ a wʋn fãagɛ tɔ tɩ bɛ'ɛba nu'usum, dee wʋn botɩ tɩ tõm a tõoma, tɩ dabeem kana.
Dee dɔla ẽ la pʋpeelem, dee ɩta tɩ la masra ẽn boorɩ se'em ka paagɛ tɩ vɔm tɛka.
La fõn, m bia, ba wʋn wi'ira fʋ tɩ Nawẽnnɛ n gãnnɩ wuu nõtɔ'ɔsa.
Bɛla ĩyã, fõn wʋn dẽŋɛ tɩ Zuudãana la nẽŋam malgɛ sore bɔ ẽ, dee yele Nawẽnnɛ nẽrba la tɩ ba bãŋɛ tɩ a wʋn fãagɛ ba basɛ ba tõon-be'ero taalɛ.
La de la Nawẽnnɛ n zotɩ tõma ninbãalga la ĩyã tɩ a wʋn botɩ a peelem n ãn wʋ wʋntɛɛŋa n yẽkɛ bulika la, nẽegɛ bɔ nẽr-sɛba n boe lika pʋam, la nẽr-sɛba n zotɩ kũm dabeem na, dee pa'alɛ tɩ so-sɛka tɩ tɩ wʋn doose yẽ sũ-mã'asʋm.» Tɩ bia la daan bɩta, tɩ a pʋtẽ'erɛ pa'asra.
A daan boe la weem ka paagɛ daar-sɛka tɩ a wa'am Ɩsrayɛlɩ dõma la zẽ'am tɩ ba bãŋɛ ẽ.
Azezi dɔka yelle Ban daan dɔgɛ Azã la, wakat-ẽŋa tɩ na-keko A'ogisti daan bɔ nõorɛ yetɩ, ba kãalɛ a tẽŋa la wuu nẽrba.
La daan de la pɔspɔsɩ n bɛla tɩ ba kãalɛ nẽrba la, wakat-sɛka tɩ Akirinusi daan de Siiri tẽnsɩ gɔmna la.
Tɩ nẽrba wuu kule ba mẽnsɩ tẽnsʋm tɩ ba kãalɛ ba.
Tɩ Azozɛfʋ mẽ yese Nazarɛtɩ n boe Galile so'olʋm sẽŋɛ Bɛtelɛm n boe Zude so'olʋm pʋam, zẽ'e-ẽŋa tɩ ba yʋʋn dɔgɛ naba Adavidi.
Se'ere n soe tɩ a sẽŋɛ bilam na, a de la naba Adavidi buuri.
Ẽŋa la Amaari n de pɔg-sɛka n yetɩ a ele ẽ na sẽŋɛ mɛ tɩ ba kãalɛ ba, wakat-ẽŋa Amaari tarɩ la pʋʋrɛ.
La ban nãn boe Bɛtelɛm la, tɩ a dɔka daarɛ paagɛ.
Tɩ a dɔgɛ a budib-kẽema, vile ẽ na fuugo gã'arɛ dũnsi yɔnnɔ daka pʋam.
Se'ere n soe la, zẽ'a n ka boe sãama yire la pʋam tɩ ba wʋn gã'arɛ.
Dũnsĩima la malɛkadõma yelle La tẽn-ẽŋa dũnsĩima daan boe la sẽkam gu'ura ba dũnsi yʋ'ʋŋɔ.
Tɩ Nawẽnnɛ malɛka sige ba zẽ'am.
Tɩ Nawẽnnɛ na'am pãŋa peelem nẽegɛ gilge ba.
Tɩ dabeem ba kẽ ba halɩ.
Tɩ malɛka la yele ba yetɩ: «Da zoe-ya dabeem, tɩ mam tarɩ la kõ-yẽlga tɩ m yele ya, n wʋn basɛ tɩ nẽrba wuu sũure ẽŋɛ yẽlʋm.
La de la yʋ'ʋŋ-ẽna tɩ ba dɔgɛ ya Fãagra la Adavidi tẽŋa pʋam, ẽŋa n de Zuudãana Krisi la.
La bõn-ẽna n wʋn botɩ ya bãŋɛ tɩ la de la sɩra, ya wʋn yẽ bilɩa tɩ ba vile ẽ na fuugo gã'arɛ dũnsi yɔnnɔ daka pʋam.» Tɩ Nawẽnnɛ malɛkadõma kʋʋŋ-kʋʋŋɔ darɛ wa'am wa naagɛ la ayɩla la.
Tɩ ba pẽgra Nawẽnnɛ yetɩ: «Nawẽnnɛ n boe saazuum n soe pẽka, la nẽr-sɛba tɩ a nõŋɛ la tarɩ sũ-mã'asʋm dũnia zuo.» La malɛkadõma la lebe la Nawẽnnɛ yire, dee tɩ dũnsĩima la yele taaba yetɩ: «Basɛ-ya tɩ tɩ sẽŋɛ Bɛtelɛm ka bɩsɛ sɛla n ẽŋɛ tɩ Nawẽnnɛ yele tɩ la.» La ba isge mɛ tɔtɔ sẽŋɛ ka paagɛ yẽ Amaari, la Azozɛfʋ, la bilɩa la tɩ a gã dũnsi yɔnnɔ daka pʋam.
La dũnsĩima la n yẽ ẽ na, ba tɔgɛ bia la yelle wʋ malɛka la n yele ba se'em na.
Tɩ sɛba wuu n wõm dũnsĩima la n yele se'em na, la di'ige ba mɛ.
La Amaari tẽ'esrɩ yɛla wã wuu mɛ a sũure pʋam.
Dee tɩ dũnsĩima la daan lɛbra dee pẽgra Nawẽnnɛ yʋ'ʋrɛ zozo'e, se'ere n soe la, ba wõm dee yẽ malɛka la n yele ba se'em na.
Azezi yʋ'ʋrɛ sɩa yelle La dabsa anii la daarɛ n daan paagɛ, tɩ ba botɩ ba wã bia la wʋ Amoyisi gõŋɔ n pa'alɛ tɩ ba wã ba budimto se'em na.
Tɩ ba sɩ a yʋ'ʋrɛ tɩ Azezi, yʋ'ʋr-sɛka tɩ malɛka daan yele ba tɩ ba sɩ ẽ na, wakat-sɛka tɩ Amaari daan nãn ka yõkɛ a pʋʋrɛ la.
Ba tarɩ Azezi ka bɔ Nawẽnnɛ La wakatɛ la n paagɛ tɩ Amaari malgɛ a mẽŋa Nawẽnnɛ zẽ'am wʋ Amoyisi lɔɔ gõŋɔ n yele se'em na.
Tɩ Azozɛfʋ la Amaari tarɩ bia la sẽŋɛ Zerizalɛm Wẽnde-kãtʋm tɩ ba dɩkɛ ẽ bɔ Nawẽnnɛ.
Se'ere n soe la, la gʋlsɛ Nawẽnnɛ lɔɔ gõŋɔ la pʋam tɩ budib-kẽema woo wʋn dɛna la Nawẽnnɛ bõnɔ.
Ba daan sẽŋɛ tɩ ba kãabɛ la sɛla bɔ Nawẽnnɛ wʋ Nawẽnnɛ lɔɔ la n yele se'em na.
La yetɩ, ba bɔ mõom dawɛma bayi bɩɩ na'adawen-biɛ bayi.
Wakat-ẽŋa tɩ bʋraa daan boe Zerizalɛm tɩ a yʋ'ʋrɛ dɛna Asimeyõ.
A de la nẽr-sõŋɔ dee sakra Nawẽnnɛ sõŋa, dee gu'ura Ɩsrayɛlɩ Fãagra la n sẽm na.
Tɩ Nawẽnnɛ Sɩa bɔna la ẽ.
La Nawẽnnɛ Sɩa la daan põn yele ẽ tɩ a kãn ki, sãn dagna tɩ a yẽ la Krisi tɩ Zuudãana Nawẽnnɛ wʋn tõm tɩ a wa'am na.
Tɩ Nawẽnnɛ Sɩa la botɩ a sẽŋɛ Wẽnde-kãtʋm na, la wakat-ẽŋa tɩ Azezi sɔ, la a ma daan tarɩ ẽ sẽŋɛ tɩ ba ẽŋɛ Nawẽnnɛ lɔɔ n yele se'em na.
Tɩ Asimeyõ to'oge bia la a nu'usum, pʋ'ʋsɛ Nawẽnnɛ yetɩ: «Zuudãana, lɛɛlɛ wã, fõn bĩŋe nõorɛ se'em na ẽŋɛ mɛ.
Fʋ yãŋa tã basɛ mam n de fõn tõntõnna sore tɩ m basɛ dũnia dee wa'am fõn yire la sũ-mã'asʋm.
Se'ere n soe la, m nini yẽ Fãagra la tɩ fʋ tõm na, ẽŋa tɩ fʋ mãasʋm bɔ tɩ dũnia nẽrba wuu yẽ.
Ẽŋa n de peelem n wʋn botɩ la nẽegɛ bɔ buuri wuu tɩ ba bãŋɛ fõn, dee wʋn botɩ tõma Ɩsrayɛlɩ dõma n de fõn nẽrba yẽ pẽka.» La Asimeyõ n tɔgɛ bia la yɛla la, la daan di'ige bia la sɔ, la a ma mɛ.
Tɩ Asimeyõ kã kã'a-sõma bɔ ba, dee yele bia la ma Amaari tɩ Nawẽnnɛ looge bi-ẽna tɩ a botɩ Ɩsrayɛlɩ dõma zozo'e lui mɛ, dee tɩ zozo'e mẽ isge.
Ẽŋa n wʋn pa'alɛ Nawẽnnɛ tõoma, dee tɩ nẽrba zozo'e wʋn zagsɛ ẽ.
Ẽŋa n wʋn nẽegɛ pa'alɛ sɛla n sʋgɛ ba pʋtẽ'era pʋam na.
Dee yetɩ, Amaari mẽŋa wʋn yẽ sũ-sã'aŋɔ wʋ sʋ'a tɩ ba sɩɩsɛ lʋ nẽra sũure la.
Wakat-ẽŋa Nawẽnnɛ nõtɔ'ɔs-pɔka n mẽ daan boe tɩ a yʋ'ʋrɛ dɛna A'annɩ.
Tɩ a sɔ yʋ'ʋrɛ dɛna Afanuyɛlɩ, a de la Azɛɛrɩ buuri nẽra.
Ẽŋa daan de la pug-sa'arɛ dee ele sɩra paagɛ yʋʋma ayopɔɩ tɩ a sɩra la ki.
La a sɩra la n ki la, a yãŋa de la pɔkõorɛ kʋrgɛ halɩ ka paagɛ yʋʋma pinii la anaasɩ.
A daan boe la Wẽnde-kãtʋm na wakatɛ wuu, tõnna bɔ'ɔra Nawẽnnɛ wʋntɛɛŋa la yʋ'ʋŋɔ wuu ka basra, dee lʋta nõorɛ sɔsra Nawẽnnɛ.
Wakat-ẽŋa tɩ a paagɛ ba zẽ'am, pʋ'ʋsɛ Nawẽnnɛ a yel-sõnnɛ, dee tɔgra bia la yelle bɔ'ɔra sɛba wuu n gu'uri wakat-sɛka tɩ Nawẽnnɛ wʋn le fãagɛ Zerizalɛm nẽrba la basɛ.
La ban ẽŋɛ sɛla woo ba'asɛ wʋ Nawẽnnɛ lɔɔ la n yele se'em na, tɩ Azozɛfʋ la Amaari lebe kule Nazarɛtɩ n boe Galile so'olʋm na.
Tɩ bia la bɩta tara pãŋa la yɛm, dee tɩ Nawẽnnɛ yel-sõnnɛ bɔna la ẽ.
Azezi daan de la bia, dee weege Zerizalɛm Yʋʋnɛ woo Azezi sɔ, la a ma sẽnnɩ la Zerizalɛm dita Zɔɔg-basɛ kibsa.
La Azezi daan tarɩ la yʋʋma pia la ayi, dee tɩ ba sẽŋɛ kibsa la wʋ ban ẽn ɩta se'em na.
La kibsa la dabsa n ba'asɛ la, tɩ ba lebe kulla.
Dee tɩ Azezi weege Zerizalɛm, tɩ a sɔ la a ma daan ka bãŋɛ tɩ a weege ya.
Ba daan tẽ'esɛ tɩ a dolɩ la ba tẽŋa dõma, dee sẽŋɛ dabsrɛ mõonɛ sẽnnɛ.
La ban ɛ ẽ ba nẽrba la, la ba sɩrdõma zẽ'am dee ka yẽ ẽ na, ba daan lebe la Zerizalɛm ka ɛɛra ẽ.
La dabsa atã daarɛ tɩ ba yẽ ẽ Wẽnde-kãtʋm na, tɩ a zĩ la karẽnsãandõma sɛlsra, dee sɔkra ba sokrɩsɩ.
Azezi n daan tarɩ yɛm la ẽn lergrɩ se'em na, di'ige sɛba wuu n daan wõm na mɛ.
La a dɔgrɩba la n yẽ ẽ na, la ba di'ige ba mɛ.
Tɩ a ma soke ẽ yetɩ: «M bia, bẽm tɩ fʋ ẽŋɛ tɩ wãna?
Mam la fʋ sɔ ɛ fʋ mɛ halɩ la sũ-sã'aŋɔ.» Tɩ a lerge ba yetɩ: «Bẽm tɩ ya ɛɛra ma?
Yãma ka mi tɩ la masɛ mɛ tɩ mam bɔna m Sɔ yire wã bɩɩ?» Tɩ ba ka bãŋɛ Azezi yetɔga la võorɛ.
Tɩ Azezi doose ba kule Nazarɛtɩ, dee sakɛ ba nõorɛ.
Tɩ a ma tẽ'esra yel-bãma wuu a sũurum.
Tɩ Azezi bɩta, tɩ a yɛm pa'asra, tɩ Nawẽnnɛ la nẽrba nõŋɛ ẽ.
Azã mõolɩ Nawẽnnɛ yetɔga dee misra nẽrba ko'om pʋam Na-keko Atibɛɛrɩ n daan di na'am na, a yʋʋma pia la anuu yʋʋnɛ, tɩ Apõnsɩ-pilatɩ de Zude gɔmna, dee tɩ A'erɔdɩ dɛna Galile naba, tɩ a sɔbia Afilipi mẽ dɛna Itiire la Trakoniti naba.
Tɩ Alisaniyasɩ dɛna Abilɛnɩ naba.
La A'annɩ, la Akayifu de la Nawẽnnɛ kãabgɔ kẽma nẽŋadõma.
Wakat-ẽŋa tɩ Azakari bia Azã daan boe mõom tɩ Nawẽnnɛ tɔgɛ bɔ ẽ.
Bɛla tɩ Azã sẽŋɛ tẽn-sɛba n boe Zʋrdẽ kʋlaa nõorʋm la wuu ka mõola yetɩ, ba teege yɛm basɛ tõon-be'ero, tɩ ba mise ba ko'om pʋam tɩ Nawẽnnɛ basɛ ba tõon-be'ero taalɛ.
Azã n mõolɩ se'em na ẽŋɛ wʋ Nawẽnnɛ nõtɔ'ɔsa A'ezayi n yʋʋn gʋlsɛ gõŋɔ pʋam se'em na.
A yʋʋn yetɩ: «Nẽra n mõolɩ weem tɔgra ke'enke'em yetɩ: Malgɛ-ya sore sõŋa gu'ura Zuudãana, malgɛ-ya sɔa la tɩ ba tɔ tẽntẽesɩ bɔ ẽ.
Palɛ-ya bɔgsɩ la wuu, sirge-ya tãnsɩ la kũnkũma la wuu, mãalɛ-ya so-gɔlma tɩ ba tɔ tẽntẽesɩ, palɛ-ya sorɔɔrɔ bogro tɩ ba naagɛ taaba.
Bɛla nẽrsaalba wuu wʋn yẽ Nawẽnnɛ n ɩtɩ se'em fãagra nẽrba basra.» La nẽrba zozo'e n sẽŋɛ ka lagsɛ Azã zẽ'am tɩ a mise ba ko'om pʋam.
Tɩ a yele ba yetɩ: «Yãma ãn wʋ kãmpẽesɩ buuri, ãne n yele yãma yetɩ, ya tã wʋn zoe põsɛ Nawẽnnɛ sɩbgrɛ n sẽm na?
Tõm-ya tõon-sɛba n pa'alɩ tɩ ya teege yɛm basɛ tõon-be'ero.
Da kãn tẽ'esɛ-ya tɩ Abraham n de yãma yaaba la, ya wʋn põsɛ Nawẽnnɛ sɩbgrɛ mɛ.
Mam yetɩ yãma mɛ tɩ, Nawẽnnɛ tã wʋn dɩkɛ kuga wã botɩ ba lebge Abraham yɩɩsɩ.
Nẽra n põn tara lɩa a nu'usum tɩ a lʋbɛ tɩɩsɩ.
Tɩ-sɛka woo n ka wɔnnɩ biɛ sõma la, a wʋn lʋbɛ ẽ mɛ, lobge bugum pʋam tɩ bugum di ẽ.» Tɩ nẽr-kʋʋŋɔ la soke ẽ yetɩ: «Tɩ wʋn ẽŋɛ la wãne?» Tɩ Azã lerge ba yetɩ, sɛka n tarɩ futo bayi, a looge bɔ sɛka n ka tarɩ.
Tɩ sɛka n tarɩ dia, mẽ ẽŋɛ bɔ sɛka n ka tarɩ.
Tɩ lampo-tɔ'ɔsrɩba mẽ wa'am tɩ a mise ba ko'om pʋam, soke ẽ yetɩ: «Karẽnsãama, tɩ wʋn ẽŋɛ la wãne?» Tɩ a lerge ba yetɩ: «Da to'oge-ya ligri gãŋɛ ban yele ya se'em na.» Tɩ sʋdaasɩ mẽ soke ẽ yetɩ: «Dee tõma, tɩ wʋn ẽŋɛ la wãne?» Tɩ a yele ba yetɩ: «Da to'oge-ya nẽra bõnɔ la pãŋa bɩɩ dõrɛ nẽrba to'oge sɛla.
Basɛ-ya tɩ ya yɔɔrɔ la seke ya.» Tɩ nẽrba daan zɛ gu'ura tɩ Nawẽnnɛ fãagɛ ba, la ba wuu daan sokrɩ la ba mẽŋa bɔɔra tɩ ba bãŋɛ, Azã na'an dɛna Krisi tɩ ba gu'ura la bɩɩ?
La ban tẽ'esrɩ bɛla la, tɩ Azã yele ba yetɩ: «Mam misri ya la ko'om pʋam, la nẽra n boe tara pãŋa gãnna mam sẽna, la mam põn ka masɛ tɩ m pirge a tagra bɔ ẽ.
Ẽŋa n wʋn mise ya Nawẽnnɛ Sɩa, la bugum pʋam.
A wʋn welge nẽrba wʋ nẽra n zãlɩ pɩ'ɩgɔ a nu'usum tɩ a vaagɛ a si zɛɛŋa yeele ẽŋɛ a bãarɛ pʋam, dee yõ urgo la, la bugum n ka kĩŋri.» Yetɔg-bãna, la yetɔga basɛba zozo'e tɩ Azã daan dɩkɛ zãsʋm nẽrba la pa'alɛ ba Nawẽnnɛ kõ-yẽlga la.
La Azã daan zɛrgɛ naba A'erɔdɩ mɛ, se'ere n soe la, a daan fãagɛ la a kẽema pɔga yʋ'ʋrɛ n de A'erodɩadɩ di, dee tõm tõon-be'ero basɛba zozo'e pa'asɛ, tɩ Azã yele ẽ yetɩ la ka ãn sõŋa.
La A'erɔdɩ daan yõkɛ Azã ka pagɛ mɛ, bɛla A'erɔdɩ malɩn tõm la tõon-be'ero pa'asɛ.
Azezi ko'om misga Azã n daan misri nẽrba wuu ko'om pʋam na, a daan mẽ mise Azezi mɛ.
La Azezi daan pʋ'ʋsrɩ la Nawẽnnɛ, tɩ saazuum yo'oge, tɩ Nawẽnnɛ Sɩa sige a zuo, tɩ ba yẽ ẽ tɩ a wõn na na'adawenne.
Tɩ kõa ze'ele Nawẽnnɛ yire yetɩ: «Fõn de la mam Dayʋa tɩ mam nõŋɛ la m sũure wuu.
Fʋ paagɛ la mam yɛm.» Azezi yaabdõma La Azezi n daan pĩ'ilum a tõoma la, a daan tarɩ la yʋʋma pitã, tɩ nẽrba daan tẽ'esra tɩ a de la Azozɛfʋ bia.
Azozɛfʋ sɔ daan de la Aheli, tɩ Aheli sɔ dɛna Amata, tɩ Amata sɔ dɛna Alevi, tɩ Alevi sɔ dɛna Amelki, tɩ Amelki sɔ dɛna Azanayi, tɩ Azanayi sɔ dɛna Azozɛfʋ, tɩ Azozɛfʋ sɔ dɛna Amatatɩasɩ, tɩ Amatatɩasɩ sɔ dɛna Amõsɩ, tɩ Amõsɩ sɔ dɛna Anahum, tɩ Anahum sɔ dɛna A'esli, tɩ A'esli sɔ dɛna Anagayi, tɩ Anagayi sɔ dɛna Amatɩ, tɩ Amatɩ sɔ dɛna Amatatɩasɩ, tɩ Amatatɩasɩ sɔ dɛna Asemeyẽ, tɩ Asemeyẽ sɔ dɛna Azozɛkɩ, tɩ Azozɛkɩ sɔ dɛna Azoda, tɩ Azoda sɔ dɛna Azoanã, tɩ Azoanã sɔ dɛna Areza, tɩ Areza sɔ dɛna Azorobabɛlɩ, tɩ Azorobabɛlɩ sɔ dɛna Asalatɩyɛlɩ, tɩ Asalatɩyɛlɩ sɔ dɛna Aneri, tɩ Aneri sɔ dɛna Amelki, tɩ Amelki sɔ dɛna Adi, tɩ Adi sɔ dɛna Akozam, tɩ Akozam sɔ dɛna A'elmadam, tɩ A'elmadam sɔ dɛna A'eri, tɩ A'eri sɔ dɛna Azoze, tɩ Azoze sɔ dɛna A'eliezɛɛrɩ, tɩ A'eliezɛɛrɩ sɔ dɛna Azorim, tɩ Azorim sɔ dɛna Amata, tɩ Amata sɔ dɛna Alevi, tɩ Alevi sɔ dɛna Asimeyõ, tɩ Asimeyõ sɔ dɛna Azuda, tɩ Azuda sɔ dɛna Azozɛfʋ, tɩ Azozɛfʋ sɔ dɛna Azonam, tɩ Azonam sɔ dɛna A'eliakim, tɩ A'eliakim sɔ dɛna Ameleya, tɩ Ameleya sɔ dɛna Amena, tɩ Amena sɔ dɛna Amatata, tɩ Amatata sɔ dɛna Anatã, tɩ Anatã sɔ dɛna Adavidi, tɩ Adavidi sɔ dɛna Azese, tɩ Azese sɔ dɛna A'obɛɛdɩ, tɩ A'obɛɛdɩ sɔ dɛna Aboozɩ, tɩ Aboozɩ sɔ dɛna Asala, tɩ Asala sɔ dɛna Anaasõ, tɩ Anaasõ sɔ dɛna Aminadabɩ, tɩ Aminadabɩ sɔ dɛna Admẽ, tɩ Admẽ sɔ dɛna Arni, tɩ Arni sɔ dɛna A'ɛsrɔm, tɩ A'ɛsrɔm sɔ dɛna Afarɛsɩ, tɩ Afarɛsɩ sɔ dɛna Azuda, tɩ Azuda sɔ dɛna Azakɔbɩ, tɩ Azakɔbɩ sɔ dɛna A'izakɩ, tɩ A'izakɩ sɔ dɛna Abraham, tɩ Abraham sɔ dɛna Atara, tɩ Atara sɔ dɛna Anakɔɔrɩ, tɩ Anakɔɔrɩ sɔ dɛna Aseruki, tɩ Aseruki sɔ dɛna Arago, tɩ Arago sɔ dɛna Afalɛkɩ, tɩ Afalɛkɩ sɔ dɛna A'ebɛrɩ, tɩ A'ebɛrɩ sɔ dɛna Asala, tɩ Asala sɔ dɛna Akayinam, tɩ Akayinam sɔ dɛna Arfasadɩ, tɩ Arfasadɩ sɔ dɛna Asɛm, tɩ Asɛm sɔ dɛna Anoe, tɩ Anoe sɔ dɛna Alemɛkɩ, tɩ Alemɛkɩ sɔ dɛna Amatusala, tɩ Amatusala sɔ dɛna A'enõkɩ, tɩ A'enõkɩ sɔ dɛna Azarɛdɩ, tɩ Azarɛdɩ sɔ dɛna Amalelɛlɩ, tɩ Amalelɛlɩ sɔ dɛna Akayinam, tɩ Akayinam sɔ dɛna A'enõsɩ, tɩ A'enõsɩ sɔ dɛna Asetɩ, tɩ Asetɩ sɔ dɛna Adam, la Nawẽnnɛ n nãam Adam.
Asũtãana makɛ Azezi Azezi daan ze'ele la Zʋrdẽ kʋlaam lebe, tɩ Nawẽnnɛ Sɩa la kɔ'ɔn bɔna la ẽ.
La Nawẽnnɛ Sɩa la tarɩ ẽ sẽŋɛ la weem.
Bilam tɩ Asũtãana makɛ ẽ dabsa pinaasɩ.
La dabsa pinaasɩ la pʋam a ka di sɛla sɛla, tɩ a kɔm dõnna.
Bɛla tɩ Asũtãana yele ẽ yetɩ: «Fʋ sãn sɩrɩ dɛna la Nawẽnnɛ Dayʋa, fʋ yele kugre wã tɩ a lebge dia.» Tɩ Azezi lerge ẽ yetɩ: «La gʋlsɛ Nawẽnnɛ gõŋɔ pʋam yetɩ: ‹Nẽrsaala kãn vɔa dia mã'a ĩyã.› » Tɩ Asũtãana tarɩ ẽ sẽŋɛ ka zom tãŋa zuo, pa'alɛ ẽ dũnia so'olʋm wuu nif-kabsɩgɔ pʋam.
Dee yele ẽ yetɩ: «Bãna wuu de la mam n soe, bɛla mam tã wʋn bɔ nẽr-sɛka woo tɩ mam boorɩ mɛ.
Mam wʋn bɔ fɔ dũnia wã na'am la wuu, la so'olʋm bãma wuu pẽka.
Fʋ sãn ka dũma tẽŋa nã'asɛ mam, ba wuu wʋn dɛna la fõn dẽnnɛ.» Tɩ Azezi lerge ẽ yetɩ: «La gʋlsɛ Nawẽnnɛ yetɔga pʋam yetɩ: ‹Nã'asra Zuudãana Nawẽnnɛ, dee sakra ẽŋa ayɩla mã'a.› » Tɩ Asũtãana le tarɩ ẽ sẽŋɛ Zerizalɛm ka zom Wẽnde-kãtɛ la zuo yele ẽ yetɩ: «Fʋ sãn sɩrɩ dɛna la Nawẽnnɛ Dayʋa, fʋ ze'ele kalam ẽkɛ bisge tẽŋa, tɩ la gʋlsɛ yetɩ: ‹Nawẽnnɛ wʋn tõm a malɛkadõma tɩ ba gu fo.
La ba wʋn kɔkɛ fɔ la ba nu'usi tɩ fʋ kãn wẽ fʋ nã'arɛ la kugre.› » Tɩ Azezi lerge yetɩ: «Nawẽnnɛ gõŋɔ yele tɩ: ‹Da makɛ fʋ Zuudãana Nawẽnnɛ bɩsɛ.› » La Asũtãana n daan makɛ Azezi bɛla wuu zɩgɛ koŋe la, a basɛ ẽ dee gu'ura la a sãn le yẽ folle.
Azezi n pĩ'ilum a tõoma Galile tẽŋa La Azezi daan lebe Galile la Nawẽnnɛ Sɩa la pãŋa, tɩ a yʋ'ʋrɛ kɔ'ɔn saagɛ zẽ'a wuu.
La a ẽn zãsna la nẽrba Nawẽnnɛ yetɔga Zifdõma wẽndeto pʋam, tɩ ba wuu pẽgra ẽ.
Nazarɛtɩ nẽrba ka bɔ Azezi sɩra La Azezi daan sẽŋɛ la Nazarɛtɩ, ban daan uge ẽ tẽn-sɛka la.
Tɩ Zifdõma vo'osgo daarɛ tɩ a kẽ ba wẽndeem wʋ ẽŋa ẽn kẽ'era se'em na, yãŋa isge ze'ele tɩ a karẽŋɛ.
Tɩ ba dɩkɛ gõn-sɛka tɩ Nawẽnnɛ nõtɔ'ɔsa A'ezayi yʋʋn gʋlsɛ la bɔ ẽ.
Tɩ a lakɛ gõŋɔ la yẽ zẽ'e-sɛka tɩ a boorɩ la, yãŋa karẽŋɛ wʋ zẽ'a la n yele se'em na: «Zuudãana Nawẽnnɛ Sɩa n boe la mam, ẽŋa n looge mam bɔ mam pãŋa, tɩ m bʋglɛ sũ-sã'aŋɔ dõma sũure, tɩ m mõolɛ kõ-yẽlga la bɔ nasdõma, dee tõm mam tɩ m tɔgɛ bɔ yamsɩ tɩ ba wʋn yẽ yolsgo, dee tɔgɛ bɔ fɔɔsɩ tɩ ba nini wʋn pike, dee yese sɛba n boe nãmsgɔ pʋam la basɛ, dee mõolɛ tɩ wakatɛ paagɛ ya, tɩ Zuudãana wʋn ẽŋɛ nẽrba yel-sõnnɛ.» La ẽn karẽŋɛ ba'asɛ la, a lebe laglɛ gõŋɔ la mɛ bɔ sɛka n gu'uri gõnnɔ la, dee zĩ'ire.
Tɩ nẽr-sɛba wuu n boe wẽndeem na bɩsra ẽ zĩi.
Tɩ a yele ba yetɩ: «Zĩna, lɛɛlɛ wã, sɛla tɩ ba gʋlsɛ Nawẽnnɛ gõŋɔ pʋam tɩ yãma wõm wã, la ẽŋɛ wʋ lan yele se'em na.» Tɩ ba tɔgɛ pẽgɛ ẽ, la a yetɔg-sõma la tɩ a tɔgɛ la di'ige ba mɛ.
Dee tɩ ba sɔkra yetɩ, la ka de Azozɛfʋ dayʋa la n wãna?
Tɩ Azezi yele ba yetɩ: «Mam põn mina tɩ ya wʋn makɛ makrɛ ẽna bɔ mam yetɩ: ‹Tɩɩm dãana, tɩbɛ fʋ mẽŋa.› La ya wʋn ken yele mam yetɩ: ‹Bõn-sɛba tɩ fʋ daan ẽŋɛ Kapɛrnaʋm tẽŋam tɩ tõma wõm na, ẽŋɛ bɛla nõo fʋ mẽŋa tẽŋam kalam mẽ.› » Tɩ Azezi le yele ba yetɩ: «Mam yetɩ ya la sɩra, tɩ ba ka nannɩ Nawẽnnɛ nõtɔ'ɔsa baa ayɩla a mẽŋa tẽŋam.
La de la sɩra tɩ mam yetɩ ya tɩ: Pɔkõpa zozo'e yʋʋn boe Ɩsrayɛlɩ tẽŋam A'eli wakatʋm na mɛ, la saaga ka ni yʋʋma atã la wõr-sɩyoobɩ, tɩ kɔm yʋʋn ba bɔna tẽŋa la wuu pʋam.
La Nawẽnnɛ ka tõm A'eli yetɩ a sẽŋɛ pɔkõ-bãma zẽ'am.
A tõm ẽ na pɔkõorɛ n boe Sarɛpɩta n boe Sidõ so'olʋm pʋam na zẽ'am.
La kõnkɔma zozo'e yʋʋn boe Ɩsrayɛlɩ tẽŋam A'elize wakatʋm na mɛ, la baa ayɩla ka yẽ ĩmã'asʋm, la Anãamã sɛka n yese Siiri so'olʋm na mã'a n yẽ ĩmã'asʋm.» La ban wõm bɛla la, sɛba n boe wẽndeego la pʋam wuu sũure daan yĩige mɛ.
Tɩ ba isge ve'ege Azezi tẽŋa la pʋam yese.
Tẽŋa la boe la tãŋa zuo.
Tɩ ba tarɩ ẽ sẽŋɛ zẽ'e-sɛka n zãagɛ la tẽŋa la, ba daan boorɩ tɩ ba zã'agɛ ẽ basɛ mɛ tɩ a lui ki.
La Azezi kẽ la nẽr-kʋʋŋɔ la tẽŋasʋka fõrgɛ.
Bʋraaga tɩ kʋlkã'arga tarɩ ẽ Bɛla poorʋm, Azezi sẽŋɛ la Galile tẽŋa ayẽma yʋ'ʋrɛ n de Kapɛrnaʋm, tɩ Zifdõma vo'osgo daarɛ daan paagɛ, tɩ a sẽŋɛ ba wẽndeem ka zãsna nẽrba Nawẽnnɛ yetɔga.
Tɩ a zãsŋɔ la daan di'ige ba, a yetɔga la n tarɩ pãŋa la ĩyã.
Tɩ bʋraa daan bɔna wẽndeem na tɩ kʋlkã'arga tara ẽ, tɩ a tĩi kaasɛ yetɩ: «A'a!
Azezi n de Nazarɛtɩ nẽra, fõn bẽm yelle n boe la tõma?
Fõn wa'am tɩ fʋ sã'am na tõma?
Mam mi fõn de sɛka, fõn de la pʋpeelem dãana n ze'ele Nawẽnnɛ zẽ'am.» Tɩ Azezi tãsɛ kʋlkã'arga la yetɩ: «Go'oge, yese dee basɛ bʋraa la!» Tɩ kʋlkã'arga la lʋbɛ ẽ nẽrba la wuu nẽŋam, dee yese, la a ka pɔglʋm ẽ.
Tɩ ba wuu palẽŋa ẽkɛ tɩ ba yele taaba yetɩ: «Yetɔga ẽna de la bẽm?
A tarɩ la pãŋa la ke'eŋo, dee tãsra kʋlkã'arsɩ, tɩ ba yɛsra.» Tɩ Azezi yʋ'ʋrɛ saagɛ zẽ'e-bãma wuu.
Azezi botɩ nẽrba zozo'e yẽ ĩmã'asʋm Tɩ Azezi isge ba wẽndeego la pʋam yese ka kẽ Asimõ yire.
Tɩ Asimõ dɛɛm-pɔka bẽ'era, tɩ a ĩyã ba tʋlgɛ.
Tɩ ba tɔgɛ a yelle bɔ Azezi, tɩ a sẽŋɛ ka suure a zuo, dee tãsɛ bã'a la yetɩ a basɛ ẽ.
La ẽn yele la, bã'a la basɛ ẽ mɛ, tɩ a isge tɔtɔ ẽŋɛ ba sãanɔ.
Tɩ wẽnnɛ daan bɔna mĩ kẽ'era, tɩ ba tarɩ bã'adõma tɩ bã'asɩ buuri to'oto'ore tarɩ ba, sẽŋɛ Azezi zẽ'am.
Tɩ Azezi dɩkɛ a nu'usi paglɛ ba nẽra woo zuo, tɩ ba wuu yẽ ĩmã'asʋm.
La kʋlkã'arsɩ daan yesrɩ mɛ dee basra nẽrba zozo'e, dee kaasra yetɩ: «Fõn de la Nawẽnnɛ Dayʋa.» Tɩ Azezi tãsɛ ba, ka basɛ tɩ ba tɔgɛ sɛla sɛla, se'ere n soe la, ba daan bãŋɛ tɩ a de la Krisi n de Fãagra la.
Azezi mõolɩ Nawẽnnɛ kõ-yẽlga Zifdõma wẽndeto pʋam Tɩ beere wiige, tɩ Azezi yese tẽŋa la pʋam sẽŋɛ zẽ'e-sɛka tɩ nẽra ka boe mĩ.
Tɩ nẽrba zozo'e ɛɛra ẽ.
La ba daan yẽ ẽ mɛ, bɔɔra tɩ ba gu ẽ tɩ a da le yese ba zẽ'am.
La Azezi yele ba yetɩ: «Dẽnɩ tɩ mam mõolɛ kõ-yẽlga pa'alɛ Nawẽnnɛ so'olʋm n ãn se'em tẽnsɩ basɛba mẽ pʋam, la de la bɛla ĩyã tɩ Nawẽnnɛ tõm mam.» La a ẽn mõola kõ-yẽlga la Zifdõma wẽndeto pʋam mɛ.
Azezi wi a pɔspɔsɩ karẽnbiisi Daarɛ ayɩla Azezi ze la Zenezarɛtɩ mõgrɛ nõorʋm, tɩ nẽr-kʋʋŋɔ kaagɛ ẽ mikra taaba bɔɔra tɩ ba wõm Nawẽnnɛ yetɔga.
Tɩ a yẽ õornɔ bayi n ze mõgrɛ la nõorʋm, tɩ zũn-yõgrɩba sige pɛɛra ba yʋgsɩ dee basɛ.
La õorŋɔ ayɩla daan de la Asimõ bõnɔ.
Tɩ Azezi kẽ õorŋɔ la pʋam, dee yele Asimõ yetɩ: «Mõm õorŋɔ la tɩ a sẽŋɛ nẽŋa fẽe.» La Azezi n yele bɛla la, Asimõ mõm õorŋɔ la mɛ, tɩ a lebe ko'om pʋam fẽe.
Tɩ Azezi zĩ'ire õorŋɔ la pʋam pa'alɛ nẽrba la.
La ẽn pa'alɛ ba ba'asɛ la, tɩ a yele Asimõ yetɩ: «Mõm õorŋɔ la tɩ a sẽŋɛ kʋlko'om tɩ ya lobe yʋgsɩ la.» Tɩ Asimõ lerge ẽ yetɩ: «Zuudãana, tõma nãmsɛ mɛ yʋ'ʋŋɔ wã wuu dee ka yõkɛ sɛla sɛla.
La fõn yele la ĩyã, tɩ wʋn lobe tɩ yʋgsɩ la.» Tɩ ba sẽŋɛ kʋlko'om ka lobe ba yʋgsɩ la, yãŋa yõgɛ zũma ba zo'oge, tɩ ba yʋgsɩ la zɩgra la ba ãasʋm.
Tɩ ba yɩbsɛ ba taaba õorŋɔ ayɩla la pʋam yetɩ, ba wa'am sõŋɛ ba.
La ba taaba la sẽŋɛ mɛ ka sõŋɛ ba, tɩ ba pɩrɛ õornɔ bayi la wuu la zũma, halɩ tɩ ba zɩgra la ba mise.
La Asimõ yʋ'ʋrɛ ayɩla n de Apɩyɛɛrɩ n yẽ bɛla la, tɩ a ka dũma tẽŋa Azezi nẽŋam yele ẽ yetɩ: «Zuudãana, fõrgɛ mam zẽ'am, se'ere n soe la, mam de la tõon-be'ero dãana.» Se'ere n soe tɩ Apɩyɛɛrɩ yele bɛla la, ẽŋa la a taaba la n daan yẽ zũma la tɩ ba yõgɛ se'em na botɩ ba palẽŋa n ẽkɛ.
La dabeem mẽ n daan kẽ Azebede dayɔɔsɩ Azakɩ la Azã n daan ẽn dɔla la Asimõ tõnna la.
Tɩ Azezi yele Asimõ yetɩ: «Da zoe dabeem, tɩ lan sẽŋɛ zĩna wɛ'ɛsa wuu, fʋ wʋn ɛɛra la nẽrba tɩ ba dɔla mam wʋ yãma n yõgrɩ zũma se'em na.» La Azezi n yele bɛla la, ba tarɩ õornɔ la dooge mɛ yãŋa basɛ sɛla woo dee dɔla Azezi.
Azezi botɩ kõnkonne yẽ ĩmã'asʋm La Azezi daan boe la tẽŋa ayẽma pʋam, tɩ bʋraa mẽ bɔna mĩ dɛna kõnkonne, la bã'a la kẽ a ĩyã zo'oge mɛ.
Tɩ a yẽ Azezi ka ka dũma Azezi nẽŋam dɩkɛ a nẽŋa võglɛ tẽŋa sose ẽ yetɩ: «Zuudãana, fʋ sãn bɔɔra, fʋ tã wʋn basɛ tɩ m yẽ ĩmã'asʋm mɛ le ãna sõŋa.» Tɩ Azezi tẽegɛ a nu'ugo kalʋm ẽ dee yetɩ: «Mam bɔɔra, yẽ ĩmã'asʋm le ãna sõŋa.» Tɩ bã'a la basɛ ẽ bilam mẽŋa.
Tɩ Azezi yele ẽ yetɩ: «Da kãn yele nẽra nẽra, la sẽŋɛ Nawẽnnɛ kãabgɔ kẽema zẽ'am ka pa'alɛ ẽ fʋ mẽŋa tɩ a bɩsɛ, dee bɔ Nawẽnnɛ sɛla tɩ Amoyisi yʋʋn gʋlsɛ yetɩ ba bɔ la, tɩ la pa'alɛ ba tɩ fʋ sɩrɩ yẽ ĩmã'asʋm.» La bɛla wuu, Azezi yelle daan malɩn saagɛ la zẽ'esɩ zozo'e, tɩ nẽrba zozo'e lagsɛ tɩ ba selse a yetɔga la, dee tɩ a botɩ ba bã'adõma yẽ ĩmã'asʋm.
La Azezi ẽn sẽnna la zẽ'e-sɛka tɩ nẽrba ka boe la pʋ'ʋsra Nawẽnnɛ.
Azezi botɩ kɔɔrŋɔ isge sẽnna La daarɛ ayɩla tɩ Azezi bɔna mĩ pa'ala nẽrba Nawẽnnɛ yetɔga, tɩ Farisi dõma, la Nawẽnnɛ lɔɔ karẽnsãandõma n ze'ele Galile, la Zude, la Zerizalɛm mẽ zẽa mĩ sɛlsra.
Tɩ Zuudãana Nawẽnnɛ pãŋa daan bɔna la Azezi, tɩ a botɩ bã'adõma yẽ ĩmã'asʋm.
Tɩ bʋraasɩ zɛ bʋraa n de kɔɔrŋɔ gã a bõn-gã'ala pʋam wa'am.
La ba boorɩ tɩ ba tarɩ ẽ kẽ la de-sɛka tɩ Azezi boe mĩ na pʋam, ka bĩŋe ẽ Azezi nẽŋam.
La nẽrba la mike mɛ, tɩ ba ka yẽ folle tarɩ ẽ kẽ.
Bɛla ĩyã tɩ ba zɛ kɔɔrŋɔ la zom gɔsgɔ, ka lakɛ gɔsgɔ la bɔbrɛ ayɩla, doose bilam sike ẽ la a bõn-gã'ala la nẽrba la sʋkam bĩŋe ẽ Azezi nẽŋam.
Tɩ Azezi yẽ ban bɔ ẽŋa sɩra se'em na, yele kɔɔrŋɔ la yetɩ: «M sɩrɛ, fʋ tõon-be'ero taalɛ ka le bɔna fʋ zuo.» Tɩ Nawẽnnɛ lɔɔ karẽnsãandõma, la Farisi dõma la tẽ'esra yetɩ: «A tẽ'esɛ tɩ ẽŋa de la ãne tɔgra pɔ'ɔra Nawẽnnɛ.
Ãne n tã wʋn basɛ nẽra tõon-be'ero taalɛ, sãn dagna Nawẽnnɛ mã'a?» Tɩ Azezi bãŋɛ ban tẽ'esrɩ se'em na, soke ba yetɩ: «Bẽm tɩ ya tẽ'esra wãna wã?
Bẽm n de nãana gãnna, mam sãn yele kɔɔrŋɔ la yetɩ, a tõon-be'ero taalɛ ka le bɔna a zuo n de nãana, bɩɩ mam sãn yele ẽ yetɩ, a isge sẽnna n de nãana?
Bɛla m wʋn botɩ ya bãŋɛ tɩ Nẽrsaala Dayʋa la tarɩ pãŋa dũnia zuo wʋn basɛ nẽrba tõon-be'ero taalɛ.» A yele bɛla dee yele kɔɔrŋɔ la yetɩ: «Mam yetɩ fʋ tɩ fʋ isge dɩkɛ fʋ bõn-gã'ala la kule.» Bilam mẽŋa tɩ kɔɔrŋɔ la isge ba wuu nẽŋam dɩkɛ a bõn-gã'ala la kulla, dee pẽgra Nawẽnnɛ.
Tɩ nẽrba la wuu palẽŋa ẽkɛ, tɩ dabeem kẽ ba, tɩ ba pẽgra Nawẽnnɛ yetɩ: «Tɩ zĩna yẽ bõn-yãlma.» Azezi wi Alevi tɩ a dɔla ẽ Bɛla poorʋm tɩ Azezi yese sẽŋɛ ka yẽ lampo-tɔ'ɔsa yʋ'ʋrɛ n de Alevi, tɩ a zĩ lampo to'osgo deem.
Tɩ a yele ẽ yetɩ: «Isge dɔla mam.» Tɩ a isge basɛ sɛla woo dee dɔla ẽ.
Tɩ Alevi dʋgɛ dia zo'oge ẽŋɛ kibsa a yire bɔ Azezi, tɩ ẽŋa la lampo-tɔ'ɔsrɩba, la nẽrba zozo'e zẽa dita.
Tɩ Farisi dõma basɛba, la ba lɔɔ karẽnsãandõma yõnna Azezi karẽnbiisi la yetɩ: «Bẽm ĩyã tɩ yãma lagɩm na lampo-tɔ'ɔsrɩba, la tõon-be'ero dõma dita?» Tɩ Azezi lerge ba yetɩ: «Nẽr-sɛba n tarɩ ĩmã'asʋm ka eerɩ tɩba.
Sɛba n bẽ'erɩ n eerɩ tɩba.
Mam ka wa'am dũnia zuo sɛba dõma n yetɩ bãma masɛ ya la ĩyã, mam wa'am tɩ m yele la tõon-be'ero dõma tɩ ba teege yɛm basɛ tõon-be'ero.» Ba soke Azezi nõorlʋa yelle Tɩ nẽrba la yele Azezi yetɩ: «Azã karẽnbiisi, la Farisi dõma karẽnbiisi ẽn lʋta nõorɛ mɛ dee pʋ'ʋsra Nawẽnnɛ, dee tɩ fõn karẽnbiisi dita dee yũura.» Tɩ a lerge ba yetɩ: «Nẽra n di pɔka ẽŋɛ kibsa, tɩ a tadãandõma bɔna mĩ tɩ ba naagɛ la ẽ di kibsa la, yãma wʋn sakɛ tɩ ba lʋ nõorɛ mɛ dee tɩ pɔgdita la ken bɔna ba zẽ'am bɩɩ?
Ayɛɩ.
La wakatɛ wʋn wa'am tɩ ba wʋn yese pɔgdita la ba zẽ'am, wakat-ẽŋa tɩ ba yãŋa wʋn lʋ nõorɛ.» Tɩ Azezi le makɛ makrɛ bɔ ba yetɩ: «Nẽra kãn ãagɛ fu-paalɛ dɩkɛ lige fu-kɛka.
A sãn ẽŋɛ bɛla, a wʋn sã'am fu-paalɛ la mɛ, la tãn-paalɛ la kãn masɛ la fu-kɛka la.
La nẽra mẽ kãn dɩkɛ dã-paalga sũm wɔ-kɛgsɩ pʋam.
A sãn ẽŋɛ bɛla, dã-paalga la sãn kɛlla, ba wʋn botɩ wɔɔsɩ la tãsɛ mɛ.
Bɛla dãam na wʋn ka'agɛ mɛ sã'am, tɩ wɔɔsɩ la mẽ sã'am.
La masɛ tɩ ba dɩkɛ dã-paalga sũm na wɔ-paalsɩ pʋam.
La nẽra sãn yũ dã-kɛka n kele la, a ka le bɔɔra dã-paalga.
A wʋn yetɩ, dã-kɛka la n ãn sõŋa.»
Vo'osgo daarɛ yelle Zifdõma vo'osgo daarɛ ayɩla tɩ Azezi la a karẽnbiisi dɔla vatɔ pʋam tɔlla, tɩ a karẽnbiisi kɔ si wẽena ɔbra.
Tɩ Farisi dõma nẽrba basɛba yẽ ban ẽŋɛ bɛla la, yele ba yetɩ: «Bẽm tɩ yãma ẽŋɛ sɛla n sisri tõma vo'osgo daarɛ?» Tɩ Azezi lerge soke ba yetɩ: «Yãma ka karẽŋɛ Adavidi la a nẽrba la kɔm n yʋʋn dõnnɩ tɩ Adavidi ẽŋɛ se'em na?
A yʋʋn kẽ la Nawẽnnɛ deego pʋam dɩkɛ borborɩ sɛba tɩ ba bĩŋe bɔ Nawẽnnɛ na obe.
La sisri mɛ, nẽra nẽra ka obrɩ ba, sãn dagna Nawẽnnɛ kãabgɔ kẽma la mã'a.
La Adavidi yʋʋn obe borborɩ bãma mɛ, dee bɔ a nẽrba la tɩ ba obe.» La Azezi ken yele ba mɛ yetɩ: «Nẽrsaala Dayʋa la n soe vo'osgo daarɛ.» Bʋraa nu'ugo n ki, tɩ Azezi botɩ a yẽ ĩmã'asʋm Vo'osgo daarɛ ayẽma tɩ Azezi kẽ Zifdõma wẽndeem zãsna nẽrba Nawẽnnɛ yetɔga.
Tɩ bʋraa daan bɔna mĩ, tɩ a zʋʋgɔ nu'ugo ki.
Tɩ Nawẽnnɛ lɔɔ karẽnsãandõma, la Farisi dõma la daan bɩsra Azezi wʋn botɩ nẽra la yẽ ĩmã'asʋm vo'osgo daarɛ la bɩɩ, a kãn botɩ a yẽ ĩmã'asʋm.
Se'ere n soe la, ba daan eerɩ la so-sɛka tɩ ba wʋn yetɩ a sã'am bãma sisgo dõrɛ ẽ.
Tɩ Azezi bãŋɛ ba tẽ'esgɔ la, yele bʋraa la nu'ugo n ki la yetɩ: «Isge ze'ele nẽrba la tẽŋasʋka.» Tɩ a isge ze'ele.
Tɩ Azezi yele ba yetɩ: «Mam yetɩ m soke ya mɛ bɩsɛ, sore boe tɩ nẽra ẽŋɛ sõŋa vo'osgo daarɛ bɩɩ, a ẽŋɛ be'em?
Sore boe tɩ a fãagɛ nẽra vo'osgo daarɛ bɩɩ, a kʋ ẽ?» Dee bɩsɛ ba wuu kaagɛ, dee yele bʋraa la yetɩ: «Tẽegɛ fʋ nu'ugo la.» Tɩ a tẽegɛ a nu'ugo la, tɩ a nu'ugo la yãŋa tẽegɛ ãna sõŋa.
Tɩ ba sũnsõa yĩige halɩ tɩ ba bãnna ban wʋn ẽŋɛ Azezi se'em.
Azezi looge a karẽnbiisi pia la ayi La wakat-ẽŋa tɩ Azezi daan sẽŋɛ ka zom tãŋa zuo tɩ a pʋ'ʋsɛ Nawẽnnɛ, bɔna bilam pʋ'ʋsra Nawẽnnɛ yʋ'ʋŋɔ wuu.
Tɩ beere wiige, tɩ a wi a karẽnbiisi la, tɩ ba wa'am a zẽ'am.
Tɩ a looge karẽnbiisi pia la ayi bãma pʋam.
Bãma n de nẽr-sɛba tɩ a wʋn tõm na.
Ba daan de la Asimõ tɩ Azezi sɩ a yʋ'ʋrɛ tɩ Apɩyɛɛrɩ, la A'ãndre n de Apɩyɛɛrɩ yɩbga, la Azakɩ, la Azã, la Afilipi, la Abatelemi, la Amatie, la Atoma, la Azakɩ sɛka n de Alfe bia la, la Asimõ sɛka n daan de Zelɔtɩ nẽra ayɩla la, la Azudaasɩ n de Azakɩ bia la, la Azudaasɩ Iskariyo sɛka n wʋn zãm Azezi la.
La Azezi la a karẽnbiisi la ze'ele la tãŋa la zuo sige zẽ'e-sɛka n naagɛ taaba.
La a karẽnbiisi basɛba zozo'e, la nẽr-kʋʋŋɔ zozo'e n yese Zude, la Zerizalɛm, la Tiiri la Sidõ so'olʋm n boe ko-kãtɛ nõorʋm na n lagsɛ bilam.
Ba wa'am tɩ ba selse la Azezi yetɔga, dee tɩ a bɔ ba bã'adõma ĩmã'asʋm.
La nẽrba basɛba n daan boe mĩ tɩ kʋlkã'arsɩ dɔla ba, tɩ ba daan yẽ ĩmã'asʋm.
Tɩ nẽr-kʋʋŋɔ la wuu ɛɛra tɩ ba kalʋm ẽ, se'ere n soe la, pãŋa n yesrɩ a pʋam bɔ'ɔra ba wuu ĩmã'asʋm.
Zu-yẽlga la toogo yelle Tɩ Azezi gorge bɩsɛ a karẽnbiisi la yetɩ: «Yãma sɛba n de nasdõma la tarɩ zu-yẽlga, se'ere n soe la, Nawẽnnɛ so'olʋm de la ya bõnɔ.
Yãma sɛba kɔm n dõnnɩ lɛɛlɛ wã tarɩ zu-yẽlga, se'ere n soe la, ya wʋn ka di seke.
Yãma sɛba n kaasrɩ lɛɛlɛ wã tarɩ zu-yẽlga, se'ere n soe la, ya wʋn ka la'ara.
Yãma sɛba tɩ nẽrba sisri ya, dee bɔkra ya, tʋʋra ya, dee ka nanna ya wʋ ya de la tõon-be'ero dõma, mam n de Nẽrsaala Dayʋa la ĩyã la, tarɩ zu-yẽlga.
Wakat-sɛka tɩ ba ɩtɩ yãma bɛla la, ẽŋɛ-ya sũ-yẽlga sɩrʋm, se'ere n soe la, ya wʋn yẽ yɔɔrɔ zo'oge mɛ Nawẽnnɛ yire.
Bãŋɛ-ya tɩ ba yaabdõma yʋʋn ẽŋɛ Nawẽnnɛ nõtɔ'ɔsrɩba la bɛla.
La yãma sɛba n de bõntatba la wʋn yẽ toogo, yãma n põn yẽ bõn-sõma la ĩyã.
La yãma sɛba n tarɩ sɛla woo lɛɛlɛ wã tɩ la seke la, wʋn yẽ toogo, se'ere n soe la, ya wʋn ka sẽnna la kɔm.
La yãma sɛba n la'arɩ lɛɛlɛ wã wʋn yẽ toogo, se'ere n soe la, ya sũure wʋn ka sã'am tɩ ya kaasɛ.
La yãma sɛba tɩ nẽrba wuu pẽgrɩ ya la, wʋn yẽ toogo.
Bãŋɛ-ya tɩ ba yaabdõma mẽ yʋʋn pẽgrɩ nõtɔ'ɔs-sɛba n de põmpɔrndõma la bɛla.» Nõŋɛ-ya ya bɛ'ɛba Azezi le yele ba yetɩ: «La mam yetɩ yãma sɛba n selsrɩ mam wã tɩ, ya nõŋɛ ya bɛ'ɛba, la sɛba n sisri ya la, ya ɩta ba sõŋa.
La ya kã'ara kã'a-sõma bɔ'ɔra sɛba n kã be'em bɔ'ɔra ya la, dee pʋ'ʋsra Nawẽnnɛ bɔ'ɔra sɛba n ɩtɩ ya be'em na.
Nẽra sãn wẽ fʋ pɛka ayɩla, fʋ basɛ tɩ a wẽ ayẽma la pa'asɛ.
La nẽra sãn fãagɛ fʋ fu-kãtɛ, fʋ basɛ tɩ a to'oge fʋ fu-pɩka pa'asɛ.
La nẽra sãn sose fʋ sɛla, fʋ bɔ ẽ.
La nẽra sãn dɩkɛ sɛla n de fʋ bõnɔ, fʋ da yetɩ a bɔ fɔ fʋ bõnɔ na.
La yãma n boorɩ tɩ nẽrba ɩta bõn-sɛba bɔ'ɔra ya la, ya mẽ ɩta bɛla bɔ'ɔra ba.
La ya sãn nõŋɛ sɛba n nõŋɛ ya la mã'a, Nawẽnnɛ wʋn bɔ ya sɛla mɛ bɩɩ?
Baa la tõon-be'ero dõma nõŋɛ sɛba n nõŋɛ ba mɛ.
La ya sãn ɩta sɛba n ɩtɩ ya sõŋa la mã'a sõŋa, Nawẽnnɛ wʋn bɔ ya sɛla mɛ bɩɩ?
Baa la tõon-be'ero dõma ɩtɩ la bɛla.
La ya sãn pɛŋra sɛba tɩ ya tẽ'esrɩ tɩ ba wʋn yẽ lebse ya la, Nawẽnnɛ wʋn bɔ ya sɛla mɛ bɩɩ?
Baa la tõon-be'ero dõma peŋrɩ tõon-be'ero dõma mɛ dee le tɔ'ɔsra bɛla.
La, la sãn dɛna yãma, nõŋɛ-ya ya bɛ'ɛba, dee ẽŋɛ ba sõŋa.
Peŋe-ya nẽrba dee da tẽ'esra tɩ ba le bɔ ya.
Ya sãn ẽŋɛ bɛla, ya yɔɔrɔ wʋn zo'oge mɛ, la ya wʋn dɛna Nawẽnnɛ n gãnnɩ sɛla wuu kɔma, se'ere n soe la, a ɩtɩ sɛba n ka mi yel-sõnnɛ, la pʋtʋʋl-dõma sõŋa mɛ.
Zɔta-ya nẽrba ninbãalga, wʋ ya Sɔ Nawẽnnɛ n zotɩ nẽrba ninbãalga se'em na.» Da zɛrgra-ya taaba «Da tɔgra-ya nẽra yelle yetɩ a ẽŋɛ be'em, tɩ Nawẽnnɛ mẽ kãn tɔgɛ ya yelle yetɩ ya ẽŋɛ be'em.
Da zɛrgra-ya nẽrba, tɩ Nawẽnnɛ mẽ kãn zɛrgɛ ya.
Basɛ-ya taaba taalɛ, tɩ Nawẽnnɛ mẽ wʋn basɛ ya taalɛ.
Bɔ-ya ya taaba, tɩ Nawẽnnɛ mẽ wʋn bɔ ya.
Nawẽnnɛ wʋn bɔ ya zo'oge wʋ ban dɩkɛ wan-kãtɛ makɛ pɩrɛ sõŋa tɩ la saara.
Bõn-sɛka tɩ yãma dɩkɛ makɛ bɔ ya taaba la, bõn-ẽŋa tɩ Nawẽnnɛ mẽ wʋn dɩkɛ makɛ bɔ ya.» Tɩ Azezi daan makɛ makrɛ bɔ ba yetɩ: «Fʋa tã wʋn ve'ege fʋa mɛ tɩ ba wuu kãn lui boko pʋam?
Karẽnbia ka gãnnɩ a karẽnsãama, la karẽnbia sãn zãsʋm sɛla woo ba'asɛ, a ãn wʋ a karẽnsãama la.
Bẽm tɩ fʋ bɩsra sɔkɔ n boe fʋ sɔbia nifum, dee ka bɩsra dɔɔgɔ n boe fʋ mẽŋa nifum na?
Fõn ẽŋɛ la wãne yɛta fʋ sɔbia yetɩ, a basɛ tɩ fʋ yese sɔkɔ a nifum, dee ka bɩsra dɔɔgɔ n boe fʋ mẽŋa nifum?
Pʋlibsum dãana, dẽŋɛ yese dɔɔgɔ la fʋ mẽŋa nifum, dee yãŋa tã'agɛ yẽ sõŋa yese sɔkɔ la n boe fʋ sɔbia nifum na.» Tɩa woo la a biɛ «Tɩ-sõŋɔ ka wɔnnɩ biɛ be'ero.
Tɩ-be'ego mẽ ka wɔnnɩ biɛ sõma.
Ba bãŋrɩ tɩɩsɩ wuu la ba biɛ pʋam.
Gõ'osɩ kãn wɔm kẽnkãma, la kẽkɔ mẽ kãn wɔm tã'ama.
Nẽr-sõŋɔ sũure n ãn sõŋa botɩ a tɔgra la bõn-sõma, la nẽr-be'ego sũure n ka ãn sõŋa botɩ a tɔgra la bõn-be'ero.
Se'ere n soe la, bõn-sɛba n boe nẽrsaala sũurum n yesrɩ a nõorʋm.» Nawẽnnɛ yetɔga sakrɛ yelle «Bẽm ĩyã tɩ yãma wi'ira mam tɩ ‹Zuudãana, Zuudãana›, dee ka ɩta mam n yetɩ ya ɩta se'em na?
Nẽr-sɛka woo n sẽm mam zẽ'am, dee sɛlsra mam yetɔga, dee sakra ɩta mam n yele se'em na, mam wʋn pa'alɛ ya ẽŋa dãana n ãn se'em: A ãn wʋ nẽra n boorɩ tɩ a mẽ a yire, tũ paagɛ tãmpĩa, ẽebɛ a yire tãmpĩa la zuo.
Tɩ saaga ni, tɩ ko'om pɩrɛ kʋlsɩ zoe wẽ yire la, tɩ a ka lui, ẽn mẽ sõŋa la ĩyã.
La nẽr-sɛka n wõnnɩ mam yetɔga, dee ka ɩta mam n yele se'em na, ãn wʋ nẽra n mẽ a yire tẽntõnnɔ zuo, dee ka tũ ẽebɛ.
Tɩ saaga ni, tɩ ko'om pɩrɛ kʋlsɩ zoe wa wẽ yire la, tɩ a kɔ'ɔn lui saam saam.»
Azezi botɩ Rom sʋda-kɛ'ɛma tõntõnna yẽ ĩmã'asʋm Azezi tɔgɛ bɛla wuu bɔ nẽrba la ba'asɛ, dee sẽŋɛ la Kapɛrnaʋm.
Tɩ Rom sʋda-kɛ'ɛma bɔna mĩ tara a tõntõnna tɩ a nõŋɛ.
Tɩ tõntõnna la bẽ'era dee la a ki.
Tɩ sʋda-kɛ'ɛma la wõm Azezi yelle, tõm Zifdõma kẽma basɛba a zẽ'am tɩ ba sose ẽ yetɩ, a wa'am wa botɩ a tõntõnna la yẽ ĩmã'asʋm.
Tɩ ba sẽŋɛ Azezi zẽ'am ka tĩi belem ẽ yetɩ: «Bʋraa la de la nẽr-sõŋɔ.
A nõŋɛ tõma buuri mɛ, la ẽŋa n mẽ wẽndeego bɔ tõma.
Bɛla ĩyã, mõrgɛ sõŋɛ ẽ.» Tɩ Azezi dɔla ba wɛ'ɛsa ka lɛm yire la, tɩ sʋda-kɛ'ɛma la le tõm a sɩrdõma tɩ ba yele ẽ yetɩ: «Zuudãana, da nãmsɛ fʋ mẽŋa.
Mam ka narɩ tɩ fʋ wa'am mam yire, bɛla ĩyã tɩ mam tẽ'esɛ yetɩ mam mẽŋa ka narɩ tɩ m wa'am fõn zẽ'am.
Wen tɔgɛ yetɔga mã'a, tɩ m tõntõnna la wʋn yẽ ĩmã'asʋm.
Se'ere n soe la, nẽrba n soe mam, la mam mẽ soe la sʋdaasɩ basɛba.
Mam sãn yele sʋda-sɛka yetɩ: ‹Sẽŋɛ›, a we'esɩ mɛ.
La mam sãn yele ayẽma yetɩ: ‹Wa'am›, a sẽm mɛ.
Mam sãn yele m tõntõnna yetɩ: ‹Ẽŋɛ wãna›, a ɩtɩ mɛ.» Azezi n wõm bɛla la, la daan di'ige ẽ mɛ, tɩ a wẽrgɛ yele nẽr-sɛba n dolɩ ẽ na yetɩ: «Mam yetɩ yãma mɛ tɩ mam nãn ka yẽ nẽra n bɔ mam sɩra wʋ bʋra-ẽna wã, baa Ɩsrayɛlɩ buuri la pʋam mam ka yẽ.» Tɩ sʋda-kɛ'ɛma la n tõm sɛba la lebe a yire ka yẽ tɩ tõntõnna la tarɩ ĩmã'asʋm.
Azezi botɩ pɔkõorɛ bia vo'oge Bɛla poorʋm, Azezi we'esɩ la tẽŋa ayɩla yʋ'ʋrɛ n de Nayin, tɩ a karẽnbiisi, la nẽrba zozo'e dɔla ẽ.
La Azezi paagɛ tẽŋa la nõorʋm, tʋ'ʋsɛ la nẽrba n zɛɛrɩ budibla n ki wɛ'ɛsa tɩ ba ka laagɛ.
Budibla la ma de la pɔkõorɛ.
La a bia de la ẽŋa mã'a.
Tɩ tẽŋa la nẽrba zozo'e daan kɔlgɛ ẽ dɔla wɛ'ɛsa.
La Zuudãana Azezi n yẽ pɔkõorɛ la, tɩ a ninbãalga yõkɛ ẽ, tɩ a yele ẽ yetɩ: «Da kɛlla.» A yele bɛla dee sẽŋɛ paagɛ kalʋm na sãŋandɛ la, tɩ nẽr-sɛba n zɛɛrɩ kũm na ze'ele, tɩ a yele kũm na yetɩ: «Budib-polle, mam yetɩ fʋ tɩ fʋ isge.» Tɩ sɛka n ki la vo'oge isge zĩ'ire, yãŋa tɔgra.
Tɩ Azezi yele a ma la yetɩ: «Fʋ bia n bɛla.» Tɩ dabeem kẽ ba wuu, tɩ ba pẽgra Nawẽnnɛ yetɩ: «Nawẽnnɛ nõtɔ'ɔs-kãtɛ n wa'am tõma zẽ'am.» Dee le yetɩ: «Nawẽnnɛ n wa'am tɩ a sõŋɛ a nẽrba.» Tɩ yetɔga la saagɛ Zude so'olʋm, la tẽn-sɛba n lɛm na wuu, tɩ ba wõm Azezi n ẽŋɛ se'em.
Azã n mise nẽrba ko'om pʋam tõm a karẽnbiisi Azezi zẽ'am Tɩ Azã karẽnbiisi tɔgɛ bõn-bãma wuu pa'alɛ ẽ.
Tɩ Azã wi a karẽnbiisi bayi tõm ba Zuudãana Azezi zẽ'am, tɩ ba ka soke ẽ yetɩ: «Fõn de la sɛka tɩ Nawẽnnɛ yetɩ a wʋn wa'am na bɩɩ, tɩ gu'ura nẽra ayẽma?» Tɩ karẽnbiisi la sẽŋɛ ka paagɛ Azezi zẽ'am yele ẽ yetɩ: «Azã sɛka n mise nẽrba ko'om pʋam na n tõm tõma yetɩ, tɩ soke fʋ bɩsɛ, fõn de sɛka tɩ Nawẽnnɛ yʋʋn yetɩ a wʋn wa'am na bɩɩ, tɩ gu'ura nẽra ayẽma?» Wakat-ẽŋa Azezi daan botɩ bã'adõma zozo'e tɩ bã'asɩ to'oto'ore tarɩ ba, la sɛba tɩ kʋlkã'arsɩ dolɩ ba n yẽ ĩmã'asʋm, dee botɩ fɔɔsɩ zozo'e nini yẽta.
Tɩ Azezi lerge sɛba tɩ Azã tõm na yetɩ: «Sẽŋɛ-ya ka yele Azã yãma n yẽ bõn-sɛba, dee wõm se'em na wuu: Fɔɔsɩ nini yẽtɩ mɛ, tɩ kɔɔrnɔ sẽnna, tɩ kõnkɔma yẽ ĩmã'asʋm le ãna sõŋa, tɩ wansɩ wõnna, tɩ kũm vɔ'ɔra, tɩ nasdõma wõnna Nawẽnnɛ kõ-yẽlga.
La nẽr-sɛka n ka lebrɩ poorʋm mam ĩyã tarɩ zu-yẽlga.» Sɛba tɩ Azã tõm na lebe kule mɛ.
Tɩ Azezi yãŋa tɔgɛ nẽrba la Azã yelle yetɩ: «Yãma daan sẽŋɛ mõom tɩ ya ka bɩsɛ la bẽm?
Yãma sẽŋɛ ka bɩsɛ la mõogɔ tɩ kʋsebgo mĩini bɩɩ?
Ayɛɩ.
La bẽm tɩ yãma sẽŋɛ ka bɩsɛ?
Yãma sẽŋɛ ka bɩsɛ la nẽra n yɛ fu-sõma bɩɩ?
Ayɛɩ.
Nẽr-sɛba n yɛɛrɩ fu-sõma dee tarɩ bõn-sõma la, kẽ'erɩ la na'adõma yiɛ pʋam.
La yãma sẽŋɛ ka bɩsɛ la bẽm?
Ya sẽŋɛ ka bɩsɛ la Nawẽnnɛ nõtɔ'ɔsa bɩɩ?
Ẽe.
La mam yetɩ ya tɩ a de la nẽra n gãnnɩ Nawẽnnɛ nõtɔ'ɔsa.
La de la ẽŋa yelle tɩ la gʋlsɛ Nawẽnnɛ gõŋɔ pʋam tɩ Nawẽnnɛ yetɩ: ‹Mam tõntõnna n wãna tɩ mam tõm tɩ a dẽŋɛ fʋ nẽŋa malgɛ sore bɔ fɔ.› Mam yetɩ ya tɩ nẽrsaalba tɩ ba dɔgɛ la wuu pʋam, nẽra ka boe n gãnnɩ Azã, la nẽr-sɛka n de pɩka Nawẽnnɛ so'olʋm na pʋam gãnnɩ Azã mɛ.
La nẽrba la wuu, baa la lampo-tɔ'ɔsrɩba la n wõm Azã yetɔga la, ba basɛ tɩ Azã mise ba ko'om pʋam mɛ.
Bɛla pa'alɩ mɛ tɩ ba sakɛ mɛ tɩ Nawẽnnɛ n tarɩ sɩra.
La Farisi dõma, la Nawẽnnɛ lɔɔ karẽnsãandõma n zagsɛ tɩ Azã ka mise ba ko'om pʋam na, ba zagsɛ la bõn-sɛba tɩ Nawẽnnɛ yetɩ a ẽŋɛ bɔ ba la.» Tɩ Azezi le yetɩ: «Bẽm tɩ mam wʋn dɩkɛ makɛ la zamãan-ẽna wã nẽrba n ɩtɩ se'em na.
Ba ɩrgɔ wõn na bẽm?
Ba ãn wʋ kɔma n zĩ da'am wi'ira taaba yetɩ: ‹Tõma peebe wɩɩsɩ mɛ, tɩ yãma zagsɛ ka wa.
Tɩ tõma yõom kʋʋrɛ yõoma, tɩ yãma ka kɛlla.› Se'ere n soe la, Azã n misri nẽrba ko'om pʋam na wa'am mɛ wa lʋta nõorɛ, dee ka yũura dãam, tɩ ba yetɩ kʋlkã'arga n dolɩ ẽ.
Tɩ Nẽrsaala Dayʋa la wa'am wa dita dee yũura, tɩ ba yetɩ, a de la dita, la dã-yũura, la lampo-tɔ'ɔsrɩba la tõon-be'ero dõma sɩrɛ.
Nẽr-sɛba n sakrɩ Nawẽnnɛ yɛm n boorɩ se'em na n mi tɩ a tarɩ yɛm.» Azezi boe Asimõ yire Farisi nẽra ayɩla yʋ'ʋrɛ n de Asimõ n daan wi Azezi tɩ a wa'am ẽŋa yire tɩ ba di.
Tɩ Azezi sẽŋɛ yire la ka zĩ'ire bɔna mĩ tɩ a di.
La pɔka n boe tẽŋa la pʋam tõnna yalsɩ tõoma.
La pɔka la n wõm tɩ Azezi boe Farisi nẽra la yire dita la, tɩ a tarɩ albatrɩ dugla n pɩrɛ la tɩdarɛ kaam yũuŋo n ãn sõŋa wa'am Azezi zẽ'am.
Yãŋa ze'ele lɛm Azezi nãma bɔba kɛlla.
Tɩ a nintãm yɛsra tɔgra Azezi nãma zuo.
Tɩ pɔka la suure duuse Azezi nãma la, la a zomto, dee kɔkɛ a nãma la, sõogɛ ba la tɩdarɛ kaam na.
Tɩ Farisi nẽra la n wi Azezi la yẽ bɛla, tẽ'esɛ yetɩ: «Bʋra-ẽna sãn dɛna Nawẽnnɛ nõtɔ'ɔsa, a wʋn bãŋɛ nɩ pɔg-ẽna n kalʋm ẽ wã n de nẽr-sɛka, a wʋn bãŋɛ nɩ tɩ a tõnnɩ la yalsɩ tõoma.» Tɩ Azezi yele ẽ yetɩ: «Asimõ, mam tarɩ la sɛla tɩ m yele fo.» Tɩ Asimõ lerge ẽ yetɩ: «Karẽnsãama, yele!» Tɩ Azezi yele ẽ yetɩ: «Nẽra n daan boe tɩ nẽrba bayi tara a sãnnɛ.
Nẽra ayɩla sãnnɛ de la lig-kõba kɔbsnuu.
Tɩ ayẽma la mẽ sãnnɛ dɛna lig-kõba pinuu.
Tɩ ba daan ka tãna wʋn yɔ ẽ a ligri la.
Tɩ a basɛ ligri la bɔ ba.
Bãma bayi la, ãne n wʋn nõŋɛ ligri la dãana gãnna?» Tɩ Asimõ lerge ẽ yetɩ: «Mam tẽ'esɛ tɩ sɛka sãnnɛ n zo'oge la.» Tɩ Azezi yele ẽ yetɩ: «Fõn lerge se'em na de la sɩra.» Dee gelge bɩsɛ pɔka la, yele Asimõ yetɩ: «Fõn yẽ pɔka wã?
Mam n kẽ fõn yire la, fõn ka bɔ mam ko'om tɩ mam peege m nãma.
La pɔka la peege mam nãma mɛ la a nintãm, dee duuse ba la a zomto.
Fõn ka kɔkɛ mam tɩ la pa'alɛ tɩ fʋ to'oge mam sõŋa.
La mam n kẽ'em na, pɔka la kɔkɛ mam nãma mɛ ka basɛ.
La fõn ka nã'asɛ mam ẽŋɛ kaam mam zuugo, la a sõogɛ mam nãma mɛ la tɩdarɛ kaam.
Bɛla ĩyã tɩ mam yele fʋ yetɩ, Nawẽnnɛ basɛ a tõon-be'ero n zo'oge la taalɛ mɛ.
Bɛla n soe tɩ a nõŋrɛ la zo'oge.
La nẽr-sɛka tɩ Nawẽnnɛ basɛ a tõon-be'ero taalɛ fẽfẽe la, a nõŋrɛ mẽ de la fẽe.» Azezi yele bɛla, dee yele pɔka la yetɩ: «Fʋ tõon-be'ero taalɛ ka le bɔna fʋ zuo.» Tɩ sɛba n daan diti la ẽ na tɔgra la taaba sɔkra yetɩ: «A tẽ'esɛ tɩ ẽŋa de la ãne basɛ nẽrba tõon-be'ero taalɛ?» Tɩ Azezi yele pɔka la yetɩ: «Fõn bɔ mam sɩra la ĩyã n fãagɛ fɔ basɛ.
Sẽŋɛ la sũ-mã'asʋm.»
Pɔgsɩ n dolɩ Azezi Bɛla poorʋm, Azezi sẽŋɛ la tẽn-kãra, la tẽn-pɩgsɩ pʋam ka mõola Nawẽnnɛ so'olʋm kõ-yẽlga.
Tɩ a karẽnbiisi pia la ayi la dɔla ẽ.
La pɔgsɩ basɛba n mẽ daan dolɩ ẽ.
La kʋlkã'arsɩ, la bã'asɩ n daan nãmsrɩ pɔg-bãma, tɩ Azezi botɩ ba yẽ ĩmã'asʋm.
Pɔgsɩ la ayɩla yʋ'ʋrɛ de la Amaari n yese Magdala, ẽŋa tɩ kʋlkã'arsɩ bayopɔɩ daan yese dee basɛ ẽ na.
La ayẽma yʋ'ʋrɛ de la Azanɩ.
Ẽŋa de la Asuza n bɩsrɩ naba A'erɔdɩ yire yelle la pɔga.
La ayɩla yʋ'ʋrɛ de la Asuzanɩ.
Pɔg-bãna, la pɔgsɩ zozo'e n tarɩ ba mẽŋa lɔgrɔ sõŋra Azezi la a karẽnbiisi la.
Nẽra n yese tɩ a lobge a bõnbuuri makrɛ La nẽrba n ze'ele tẽnsɩ to'oto'ore sẽnna Azezi zẽ'am.
Nẽrba la n daan lagsɛ zo'oge pãɩ la, tɩ Azezi makɛ makrɛ bɔ ba yetɩ: «Kaara n daan yese tɩ a lobge a bõnbuuri.
Ẽŋa n boe mĩ lɔbgra la, tɩ bõnbuuri la basɛba lui sore zuo tɩ nẽrba nẽ ba, dee tɩ niinto mẽ wa'am wa di ba.
Tɩ basɛba lui tãmpĩa zuo bule, la mã'asrɛ n ka boe mĩ na ĩyã tɩ ba zẽkɛ ki.
Tɩ bõnbuuri basɛba lui gõ'osɩ zẽ'a, tɩ bãma la gõ'osɩ la wuu lagɩm yese, tɩ gõ'osɩ la fʋrɛ ba.
Tɩ basɛba lui zẽ'e-sõŋɔ zẽ'a yese, wɔm biɛ zo'oge paagɛ kɔbga kɔbga.» Azezi n tɔgɛ bɛla la, dee yetɩ: «Sɛka n wõm yetɔga wã, a selse sõŋa sõŋa.» Tɩ a karẽnbiisi la soke ẽ makrɛ la võorɛ.
Tɩ a lerge ba yetɩ: «Nawẽnnɛ botɩ yãma bãŋɛ a so'olʋm yelle n sʋgɛ la mɛ, la sɛba n ka boe tõma pʋam na, mam makrɩ la magsa bɔ'ɔra ba.
‹Bɛla tɩ ba wʋn bɩsra, dee ka yẽta, ba wʋn wõnna, dee ka bãŋra ba võorɛ.› Makrɛ la võorɛ n wãna: Bõnbuuri la de la Nawẽnnɛ yetɔga.
Sore la zuo tɩ bõnbuuri sɛba lui la, ãn wʋ nẽr-sɛba n wõm yetɔga la, tɩ Asũtãana wa'am wa yese yetɔga la ba sũure pʋam, botɩ ba kãn sakɛ yẽ fãarɛ.
La tãmpĩa la zuo tɩ bõnbuuri sɛba lui la, ãn wʋ nẽr-sɛba n wõm yetɔga la, dee sakɛ la sũ-yẽlga, la yetɔga la ka kẽ ba sũure pʋam sõŋa.
Ba sakɛ la wakatɛ fẽe, tɩ yelle sãn paagɛ ba, tɩ ba basɛ.
La gõ'osɩ la zẽ'a tɩ bõnbuuri sɛba lui la, ãn wʋ nẽr-sɛba n wõm Nawẽnnɛ yetɔga, tɩ ba yɛm yɔɔra la ba vɔm yelle, tɩ bõntarsõm la dũnia yẽlʋm yɛmleego botɩ ba ka tãna wʋn bɩ Nawẽnnɛ sore la pʋam.
La zẽ'e-sõŋɔ la tɩ bõnbuuri sɛba lui la, ãn wʋ nẽr-sɛba n wõm yetɔga la, dee sakra dɩkra yetɔga la ɩta ba sũure pʋam sõŋa sõŋa, mõrgɛ zɛ kãŋkãŋɛ Nawẽnnɛ sore la pʋam wʋ bõnbuuri la n wɔm biɛ se'em na.» Mõrgɛ-ya bãŋɛ yãma n selsrɩ se'em na võorɛ Azezi le yetɩ: «Nẽra ka yõ'orɩ fɩtla dɩkɛ lɔkɔ vuge ẽ, bɩɩ dɩkɛ ẽ sʋgɛ gɔrgɔ tilum.
A wʋn dɩkɛ ẽ zoole la sɛla zuo, tɩ a nẽegɛ peelem tɩ sɛba n kẽ'erɩ la yẽta.
Bõn-sɛka woo n lile la wʋn lilge mɛ, la bõn-sɛka woo n sʋgɛ wʋn wa puke mɛ tɩ nẽrba bãŋɛ.
Mõrgɛ-ya bãŋɛ yãma n selsrɩ se'em na võorɛ.
Se'ere n soe la, nẽr-sɛka n tarɩ sɛla, ba wʋn bɔ ẽ pa'asɛ, la nẽr-sɛka n ka tarɩ sɛla, bõn-sɛba fẽe tɩ a tẽ'esɛ tɩ a tara la, ba wʋn to'oge ba.» Azezi ma, la a yɩbsɩ Azezi ma, la a yɩbsɩ n daan wa'am tɩ ba yẽ ẽ.
La nẽrba zo'oge mɛ tɩ ba ka tã'agɛ paagɛ a zẽ'am.
Tɩ ba yele Azezi yetɩ: «Fʋ ma, la fʋ yɩbsɩ n boe yẽŋa bɔɔra tɩ ba yẽ fɔ.» Tɩ a lerge ba yetɩ: «Nẽr-sɛba wuu n wõnnɩ Nawẽnnɛ yetɔga, dee sakɛ ɩta lan yele se'em na, n de mam ma, la mam yɩbsɩ.» Azezi botɩ kʋsebgo yõkɛ Daarɛ ayɩla tɩ Azezi la a karẽnbiisi kẽ õorŋɔ, tɩ a yele ba yetɩ: «Basɛ-ya tɩ dooge ya mõgrɛ la ke bɔba doone.» Tɩ ba mõnna õorŋɔ la wɛ'ɛsa.
La ban mõnnɩ wɛ'ɛsa la, tɩ gẽem yõkɛ Azezi, tɩ a gĩse.
Tɩ kʋseb-kãtɛ isge ko'om na zuo vugra, tɩ ko'om kẽ'era õorŋɔ la pʋam, tɩ la lebge pakrɛ bɔ ba.
Tɩ ba paagɛ nẽegɛ Azezi, yele ẽ yetɩ: «Karẽnsãama, karẽnsãama, tõma yetɩ tɩ ki mɛ.» Tɩ a isge tãsɛ kʋsebgo, la ko-mĩ'isi tɩ ba ãna sĩm.
Tɩ kʋsebgo la ko-mĩ'isi la yõkɛ, tɩ la ãna sĩm.
Tɩ a soke a karẽnbiisi la yetɩ: «Bẽm tɩ ya ka bɔ mam sɩra?» Tɩ dabeem kẽ ba.
Tɩ ba palẽŋa ẽkɛ, tɩ ba sɔkra taaba yetɩ: «Ãne n de ẽna tã'agɛ tãsra kʋsebgo la ko'om, tɩ ba sakra a nõorɛ?» Kʋlkã'arsɩ n dolɩ bʋraaga, tɩ Azezi dige ba La ba paagɛ la Geraza dõma tẽŋa.
Mõgrɛ la boe la tẽn-ẽŋa la Galile tẽŋasʋka.
Tɩ Azezi ze'ele õorŋɔ pʋam sige.
Tɩ tẽŋa la bʋraa ayɩla tɩ kʋlkã'arsɩ dolɩ ẽ sẽnna tʋ'ʋsra ẽ.
A ka yɛɛrɩ fuugo, halɩ tɩ la yuuge, la a ka kẽ'erɩ yire, a boe la zẽ'e-sɛba tɩ yɔɔrɔ boe mĩ na.
-Nõor-faa tɩ kʋlkã'arga la ẽn girge ẽ.
Tɩ ba gu'ura ẽ, dee ba a nãma, la a nu'usi wuu la bãnsɩ.
Tɩ a kɔ'ɔra bãnsɩ la.
La kʋlkã'arga la ẽn tarɩ ẽ sẽŋɛ la mõom.
La bʋraaga la n yẽ Azezi la, a kaasɛ mɛ ka dũma tẽŋa a nẽŋam, tĩi tɔgra yetɩ: «Azezi, Nawẽnnɛ n gãnnɩ wuu Dayʋa, bẽm boe mam la fõn tẽŋasʋka?
M sosrɩ fʋ mɛ tɩ fʋ da nãmsɛ mam.» Azezi dẽŋɛ yele kʋlkã'arga la mɛ tɩ a yese dee basɛ bʋraa la, bɛla n soe tɩ kʋlkã'arga la yele bɛla.
Tɩ Azezi soke ẽ yetɩ: «Fõn yʋ'ʋrɛ?» Tɩ a lerge yetɩ: «Mam yʋ'ʋrɛ de la Atʋsa.» Se'ere n soe tɩ a yele bɛla la, kʋlkã'arsɩ la n dolɩ ẽ na zo'oge mɛ.
Tɩ kʋlkã'arsɩ la sose Azezi yetɩ, a da botɩ ba sẽŋɛ bug-tẽŋa bog-ko'ogo la pʋam.
La kurkurdõma n daan zo'oge bɔna tãŋa zuo ɔbra yɔnnɔ.
Tɩ kʋlkã'arsɩ la belem Azezi yetɩ, a bɔ ba nõorɛ tɩ ba kẽ kurkurdõma la.
Tɩ Azezi sakɛ ban yele se'em na.
Tɩ kʋlkã'arsɩ la basɛ bʋraa la, dee sẽŋɛ ka kẽ kurkurdõma la.
Tɩ ba wuu zoe sige ka lui mõgrɛ pʋam ki.
La sɛba n gu'uri kurkurdõma la n yẽ bõn-sɛka n ẽŋɛ la, ba zoe sẽŋɛ la tẽŋa pʋam, la kẽnkɛrsɩ wuu ka yele sɛla n ẽŋɛ la.
Tɩ nẽrba sẽŋɛ tɩ ba ka bɩsɛ lan ẽŋɛ se'em na.
La ban paagɛ Azezi zẽ'am na, ba yẽ bʋraa la tɩ kʋlkã'arsɩ la yese dee basɛ ẽ na, tɩ a yɛ la futo zẽa Azezi nẽŋam, dee tarɩ yɛm sõŋa sõŋa.
Tɩ dabeem kẽ ba.
Tɩ sɛba n yẽ bõn-sɛka n ẽŋɛ la, yele ba lan ẽŋɛ se'em tɩ kʋlkã'arsɩ la yese dee basɛ bʋraa la.
Tɩ Geraza tẽŋa nẽrba la wuu belem Azezi yetɩ, a fõrgɛ dee basɛ ba tẽŋa, se'ere n soe la, dabeem n ba kẽ ba.
Tɩ Azezi kẽ'era õorŋɔ la tɩ a fõrgɛ.
Tɩ bʋraa la tɩ kʋlkã'arsɩ la yese dee basɛ ẽ na, sose Azezi tɩ a basɛ tɩ a doose ẽ.
Tɩ Azezi zagsɛ, dee yele ẽ yetɩ: «Lebe kule ya yire, ka pa'alɛ bõn-sɛba wuu tɩ Nawẽnnɛ ẽŋɛ bɔ fʋ la.» Tɩ a doose tẽŋa la wuu pʋam, mõola pa'ala Azezi n ẽŋɛ bõn-sɛba wuu bɔ ẽ na.
Azayirusi pɔyʋa, la pɔka n kalʋm Azezi fuugo yelle Azezi daan lebe dooge la mõgrɛ la ke bɔba.
La nẽr-kʋʋŋɔ n põn lagsɛ bilam zɛ gu'ura ẽ.
Azezi n daan paagɛ mĩ na, ba to'oge ẽ mɛ sõŋa sõŋa.
La bʋraa ayɩla n boe mĩ tɩ a yʋ'ʋrɛ dɛna Azayirusi, a de la Zifdõma wẽndeego nẽŋadãana, wa'am wa ka dũma tẽŋa Azezi nẽŋam sose ẽ yetɩ: «Wa'am mam yire, tɩ mam pɔyʋa n tarɩ yʋʋma pia la ayi n dee la a ki.» Bʋraa la bia de la ẽŋa ayɩla mã'a.
Tɩ Azezi dɔla ẽ wɛ'ɛsa, tɩ nẽr-kʋʋŋɔ la mikra ẽ.
La pɔka n daan boe mĩ luta sɩkẽŋa yʋʋma pia la ayi tɩ la ka gɔ'ɔra.
Tɩ a daan dɩkɛ ẽn tarɩ sɛla la wuu sã'am tɩbdõma zẽ'am, la baa ayɩla ka yãŋɛ botɩ a yẽ ĩmã'asʋm.
Tɩ a paagɛ Azezi poorʋm, kalʋm Azezi fuugo nõorɛ.
La bilam mẽŋa tɩ a zɩɩm na ze'ele ka le yɛsra.
Tɩ Azezi soke yetɩ: «Ãne n kalʋm mam?» Tɩ nẽra woo sɩ'ɩsɛ.
Tɩ Apɩyɛɛrɩ yetɩ: «Zuudãana, nẽrba wã wuu n lagɩm gilge fõn mikra se'em wã tɩ fõn sɔkra?» Tɩ Azezi yetɩ: «Nẽra n kalʋm mam, se'ere n soe la, mam bãŋɛ mɛ tɩ pãŋa n yese mam zẽ'am.» La pɔka la n bãŋɛ tɩ a kãn yãŋɛ sʋgɛ la Azezi la, tɩ a gõgra wa'am wa ka dũma tẽŋa Azezi nẽŋam, yele ẽ nẽrba la wuu nẽŋam se'ere n soe tɩ ẽŋa kalʋm ẽ, la ẽŋa n yẽ ĩmã'asʋm bilam mẽŋa se'em.
Tɩ Azezi yele pɔka la yetɩ: «M bia, fõn bɔ mam sɩra la ĩyã n botɩ fʋ yẽ ĩmã'asʋm.
Sẽŋɛ la sũ-mã'asʋm.» La Azezi n nãn boe mĩ tɔgra la, tɩ nẽra ze'ele Zifdõma wẽndeego nẽŋadãana la yire wa'am wa yele ẽ yetɩ: «Fʋ pɔyʋa la ki mɛ, da le nãmsɛ karẽnsãama la.» La Azezi n wõm bɛla la, tɩ a yele Azayirusi yetɩ: «Da zoe dabeem, wen bɔ mam sɩra, tɩ fʋ pɔyʋa la wʋn yẽ ĩmã'asʋm.» Tɩ Azezi sẽŋɛ ka paagɛ a yire, la a ka botɩ nẽra nẽra doose ẽ kẽ, sãn dagna Apɩyɛɛrɩ, la Azakɩ, la Azã, la bia la sɔ, la a ma mã'a.
La nẽrba la wuu daan kellɩ mɛ fabla bia la ĩyã.
Tɩ Azezi yele ba yetɩ: «Da kaasra-ya, bia la ka ki, a gĩsri mɛ.» Tɩ ba la'ara Azezi, ban mi tɩ bia la ki mɛ na ĩyã.
Tɩ Azezi gʋrɛ bia la nu'ugo, tĩi tɔgɛ ẽ yetɩ: «Bia, isge.» Tɩ bia la vɔm leme, tɩ a isge bilam mẽŋa.
Tɩ Azezi yele ba yetɩ: «Bɔ-ya bia la dia tɩ a di.» Tɩ la daan di'ige bia la sɔ, la a ma.
Tɩ Azezi kã'an ba yetɩ, ba da yele nẽra nẽra sɛla n ẽŋɛ la.
Azezi tõm a karẽnbiisi pia la ayi tɩ ba sẽŋɛ ka mõolɛ Nawẽnnɛ yetɔga Azezi daan wi a karẽnbiisi pia la ayi la lagsɛ mɛ, bɔ ba pãŋa, la nõorɛ tɩ ba dige kʋlkã'arsɩ dee botɩ bã'adõma yẽ ĩmã'asʋm.
Dee tõm ba yetɩ ba mõolɛ Nawẽnnɛ so'olʋm yelle, dee botɩ bã'adõma yẽ ĩmã'asʋm.
La a yele ba yetɩ: «Da dɩkɛ-ya sɛla sɛla sẽŋɛ.
Da dɩkɛ-ya dasaarɛ, bɩɩ tãmpɔkɔ, bɩɩ dia, bɩɩ ligri.
Da dɩkɛ ya futo bayi bayi.
La yi-sɛka tɩ ya paagɛ tɩ ba to'oge ya, bɔna-ya yi-ẽŋa pʋam ka paagɛ daar-sɛka tɩ ya wʋn fõrgɛ tẽŋa la.
La zẽ'e-sɛka tɩ nẽrba ka to'oge ya, yese-ya tẽn-ẽŋa pʋam, dee pɩɩsɛ ya nãma tẽntõnnɔ basɛ.
Ya sãn ẽŋɛ bɛla, la wʋn pa'alɛ ba tɩ ba ka ẽŋɛ sõŋa.» Azezi n yele bɛla la, karẽnbiisi la yese mɛ sẽŋɛ tẽn-pɩgsɩ wuu pʋam ka mõola Nawẽnnɛ kõ-yẽlga, dee botɩ bã'adõma yẽta ĩmã'asʋm.
A'erɔdɩ boorɩ tɩ a bãŋɛ Azezi n de nẽr-sɛka Galile Naba A'erɔdɩ n daan wõm bõn-sɛba wuu n ɩtɩ la, a palẽŋa n ẽkɛ, se'ere n soe la, nẽrba basɛba n daan yele ẽ tɩ Azezi de la Azã sɛka n daan misri nẽrba ko'om pʋam na n vo'oge.
Tɩ nẽrba basɛba yetɩ, Nawẽnnɛ nõtɔ'ɔsa A'eli n le wa'am dũnia zuo, tɩ nẽrba basɛba yetɩ, kʋrʋm kʋrʋm Nawẽnnɛ nõtɔ'ɔsa ayẽma n vo'oge.
Tɩ A'erɔdɩ yetɩ: «Mam daan botɩ ba wike Azã zuugo mɛ, dee tɩ ãne n de ẽna wã tɩ mam wõm a yelle wãna wã?» La a daan boorɩ tɩ a yẽ Azezi mɛ.
Azezi bɔ nẽr-kʋʋŋɔ dia Azezi karẽnbiisi pia la ayi la tɩ a daan tõm na, lebe mɛ ka tɔgɛ pa'alɛ ẽ bãma n ẽŋɛ se'em na wuu.
Tɩ Azezi botɩ ba doose la ẽ yese kẽnkɛrŋa ka lɛm tẽŋa yʋ'ʋrɛ n de Betisayida.
Tɩ nẽr-kʋʋŋɔ la bãŋɛ ẽn sẽŋɛ zẽ'am na, babsɛ ẽ.
Tɩ a to'oge ba, tɔgɛ Nawẽnnɛ so'olʋm yelle bɔ ba, dee botɩ bã'adõma yẽ ĩmã'asʋm.
La wẽnnɛ n daan boe mĩ tɩ a kẽ, tɩ karẽnbiisi pia la ayi la wa'am a zẽ'am wa yele ẽ yetɩ: «Botɩ nẽrba la sẽŋɛ tẽn-pɩgsɩ, la yiɛ n lɛm na ka ɛ dia, la gã'a-zẽ'a, se'ere n soe la, tɩn boe zẽ'e-sɛka wã de la mõom.» Tɩ Azezi yele ba yetɩ: «Yãma mẽŋa bɔ ba dia tɩ ba di.» Tɩ ba lerge yetɩ: «Tõma tarɩ la borborɩ banuu, la zũma bayi mã'a, sãn dagna tɩ tɩ sẽŋɛ ka da dia wa'am wa bɔ nẽr-bãna wuu.» La bʋraasɩ n daan boe mĩ de wʋ tʋsanuu.
Tɩ Azezi yele karẽnbiisi la yetɩ: «Basɛ-ya tɩ nẽrba la welse zĩ'ire pinu-nu.» Tɩ karẽnbiisi la botɩ nẽrba la wuu zĩ'ire bɛla.
Tɩ Azezi dɩkɛ borborɩ banuu, la zũma bayi la gorge bɩsɛ saazuum pʋ'ʋsɛ Nawẽnnɛ dia la ĩyã, dee fiise borborɩ la zũma la bɔ a karẽnbiisi la tɩ ba to'oge pʋɩ nẽrba la.
Tɩ ba wuu di tɩgɛ, dee tɩ karẽnbiisi la vaagɛ bõn-gito n deege pɩrɛ pɩtɔ pia la ayi.
Apɩyɛɛrɩ yetɩ Azezi de la Krisi tɩ Nawẽnnɛ tõm Daarɛ ayɩla Azezi daan boe la kẽnkɛrŋa pʋ'ʋsra Nawẽnnɛ, tɩ a karẽnbiisi la bɔna a zẽ'am, tɩ a soke ba yetɩ: «Nẽrba yetɩ mam de la ãne?» Tɩ ba lerge yetɩ: «Nẽrba basɛba yetɩ fõn de la Azã sɛka n daan misri nẽrba ko'om pʋam na, tɩ nẽrba basɛba yetɩ, fõn de la Nawẽnnɛ nõtɔ'ɔsa A'eli, tɩ basɛba yetɩ, fõn de la kʋrʋm kʋrʋm Nawẽnnɛ nõtɔ'ɔsa ayẽma n vo'oge.» Tɩ a soke ba yetɩ: «Dee yãma yetɩ mam de la ãne?» Tɩ Apɩyɛɛrɩ lerge yetɩ: «Fõn de la Krisi tɩ Nawẽnnɛ tõm na.» Tɩ Azezi kã'an ba yetɩ, ba da yele nẽra nẽra, dee yetɩ: «Dẽnɩ tɩ mam n de Nẽrsaala Dayʋa la nãmsɛ zozo'e.
Tẽŋa wã kẽma, la kãabgɔ kẽma nẽŋadõma, la lɔɔ karẽnsãandõma nifo wʋn kẽ mam mɛ, tɩ ba kʋ mam, la dabsa atã daarɛ mam wʋn vo'oge mɛ.» Azezi doosgo yelle Azezi yele bɛla dee yele nẽrba la wuu yetɩ: «Nẽra sãn bɔɔra tɩ a doose mam, dẽnɩ tɩ a basɛ a mẽŋa n boorɩ se'em, dee sakɛ nãmsgɔ daarɛ woo wʋ nẽra n buke a kũm dɔ-puurŋa dɔla mam.
Nẽr-sɛka woo n boorɩ tɩ a gu a vɔm, a wʋn koŋe ẽ, la nẽr-sɛka n sakɛ tɩ a koŋe a vɔm mam ĩyã, a wʋn yẽ vɔm.
Nẽra sãn yẽ dũnia sɛla woo dee koŋe vɔm Nawẽnnɛ zẽ'am, a yõorɔ de la bẽm?
Nẽr-sɛka n zoe yãnnɛ mam ĩyã, la mam yetɔga la ĩyã, mam n de Nẽrsaala Dayʋa la mẽ wʋn zoe yãnnɛ la ẽ wakat-sɛka tɩ mam wʋn leme wa'am la m na'am pãŋa, la Nawẽnnɛ, la a malɛkadõma na'am pãŋa la.
Mam yetɩ ya la sɩra sɩra, tɩ yãma nẽr-sɛba n boe kalam wã basɛba kãn ki, sãn dagna tɩ ba wa yẽ la Nawẽnnɛ so'olʋm.» Azezi nẽŋa teere Yetɔg-bãma poorʋm, la daan ẽŋɛ wʋ dabsa anii, tɩ Azezi botɩ Apɩyɛɛrɩ, la Azakɩ, la Azã doose ẽ zom tãŋa zuo tɩ a ka pʋ'ʋsɛ Nawẽnnɛ.
La ẽn boe mĩ pʋ'ʋsra la, tɩ a nẽŋa teege, tɩ a futo pelge yẽgra.
Tɩ bʋraasɩ bayi darɛ zɛ tɔgra la ẽ.
Ba de la Amoyisi, la A'eli n puke ba mẽŋa nẽegɛ la Nawẽnnɛ na'am peelem tɔgra la Azezi, ẽŋa n wʋn ki Zerizalɛm se'em tɩ bõn-sɛka tɩ a wa'am tɩ a ẽŋɛ la, ẽŋɛ ba'asɛ yelle.
La gẽem n daan tarɩ Apɩyɛɛrɩ la a taaba la tɩ ba gĩse, yãŋa nẽegɛ yẽ Azezi n yẽgrɩ, tɩ nẽrba bayi la zɛ a zẽ'am.
Tɩ nẽrba bayi la daan bɔna mĩ tɩ ba fõrgɛ, tɩ Apɩyɛɛrɩ yele Azezi yetɩ: «M Zuudãana, tõma n boe kalam wã, la ãn sõŋa mɛ.
Basɛ tɩ tɩ tĩ põnsɩ batã, ayɩla bɔ fõn, ayɩla bɔ Amoyisi, la ayɩla bɔ A'eli.» A daan wen tɔgɛ mɛ, a ka mi ẽn tɔgrɩ se'em na.
La ẽn daan boe mĩ tɔgra bɛla la, tɩ sawatɛ wa'am wa lile ba la a mã'asʋm.
La sawatɛ la n lile ba la, dabeem n yõkɛ karẽnbiisi la.
Tɩ kõa ze'ele sawatɛ la pʋam yetɩ: «Ẽna de la mam Dayʋa tɩ mam looge.
Selse-ya ẽ.» La kõa la n tɔgɛ la, ba yẽ la Azezi mã'a n ze.
Tɩ ba daan sĩna wakat-ẽŋa ka yele nẽra nẽra bãma n yẽ sɛla la.
Kʋlkã'arga n tarɩ bia, tɩ Azezi botɩ a yẽ ĩmã'asʋm Tɩ beere daan wiige, tɩ Azezi la a karẽnbiisi la ze'ele tãŋa la zuo sige, tɩ nẽr-kʋʋŋɔ daan tʋ'ʋsɛ ẽ.
La bʋraa ayɩla n daan boe nẽr-kʋʋŋɔ la pʋam tĩi tɔgɛ yetɩ: «Karẽnsãama, mam belnɩ fʋ mɛ, bɩsɛ m bia wã.
A de la mam bi-yẽŋa, la kʋlkã'arga n dolɩ ẽ.
Kʋlkã'arga la sãn ẽn girge ẽ, a botɩ a kaasra mɛ, dee luta kinki'ire, tɩ nõtõorʋm yɛsra a nõorʋm.
Kʋlkã'arga la ẽn nãmsɛ ẽ zo'oge mɛ, pɔglʋm ẽ dee basɛ ẽ.
Bɛla tɩ mam belem fʋ karẽnbiisi yetɩ, ba dige ẽ tɩ a yese, tɩ ba ka yãŋɛ.» Tɩ Azezi yetɩ: «Zamãan-ẽna nẽrba, ya ka bɔ'ɔrɩ mam sɩra, la ya ka ɩtɩ sõŋa.
Mam wʋn mã'agɛ m mẽŋa la yãma yuuge paagɛ la wakat-kãna?» A yele bɛla dee yele bʋraa la yetɩ: «Tarɩ bia la wa'am.» La bia la n paarɩ Azezi zẽ'am na, tɩ kʋlkã'arga la lʋbɛ ẽ tɩ a gõgra.
Tɩ Azezi tãsɛ kʋlkã'arga la tɩ a basɛ bia la.
Tɩ kʋlkã'arga la basɛ bia la, tɩ a yẽ ĩmã'asʋm, tɩ Azezi dɩkɛ ẽ lebse a sɔ.
La nẽrba la wuu n yẽ Nawẽnnɛ pãn-kãtɛ la, la di'ige ba mɛ.
Azezi tɔgɛ a kũm yelle Nẽrba la wuu daan ken ze la yɛrɩ la bõn-sɛba wuu tɩ Azezi ẽŋɛ la.
Tɩ Azezi yele a karẽnbiisi la yetɩ: «Selse-ya yetɔg-ẽna tɩ mam yetɩ m tɔgɛ wã sõŋa: Ba wʋn yõkɛ Nẽrsaala Dayʋa la sẽŋɛ ka ẽŋɛ la nẽrsaalba nu'usum.» La ba daan ka bãŋɛ a yetɔga la võorɛ.
Yetɔga la daan sʋgɛ mɛ tɩ ba ka tã'agɛ bãŋɛ a võorɛ, dee zɔta dabeem ka soke ẽ.
Ãne n wʋn dɛna nẽr-kãtɛ Nawẽnnɛ zẽ'am?
Azezi karẽnbiisi la daan wẽ'erɩ la nõke'ene la taaba, bɔɔra tɩ ba bãŋɛ bãma pʋam nẽr-sɛka n wʋn dɛna nẽr-kãtɛ gãnna.
Tɩ Azezi bãŋɛ ban tẽ'esrɩ se'em na, yõkɛ bia ze'ele lɛm a mẽŋa, dee yetɩ: «Nẽr-sɛka woo n to'oge bi-pɩka n ãn wʋ ẽna mam yʋ'ʋrɛ ĩyã, a to'oge la mam, la sɛka n mẽ to'oge mam, a to'oge la sɛka n tõm mam na.
Nẽr-sɛka n de pɩka ya zẽ'am na, ẽŋa n de nẽr-kãtɛ.» Nẽr-sɛka n ka sisri yãma, a de la ya nẽra Tɩ Azã yele Azezi yetɩ: «Zuudãana, tõma yẽ la bʋraa n digri kʋlkã'arsɩ la fõn yʋ'ʋrɛ tɩ ba yɛsra, la ẽŋa n ka po dɛna tõma nẽra la ĩyã, tɩ tõma gu ẽ yetɩ a basɛ.» Tɩ Azezi lerge ba yetɩ: «Da gu-ya ẽ, nẽr-sɛka n ka sisri yãma, a de la ya nẽra.» Samaari tẽŋa nẽrba ka bɔ Azezi sɩra Dabs-sɛba tɩ Azezi daan wʋn zẽkɛ sẽŋɛ Nawẽnnɛ yire la n daan lɛm, tɩ a kɔ'ɔn yetɩ, dẽnɩ tɩ ẽŋa sẽŋɛ Zerizalɛm.
A daan tõm na nẽrba yetɩ ba dẽŋɛ nẽŋam.
Tɩ nẽrba la daan dẽŋɛ sẽŋɛ ka kẽ Samaari tẽn-pɩka pʋam tɩ ba mãasna sɛla woo dee gu'ura ẽ.
Tɩ tẽŋa la nẽrba zagsɛ tɩ bãma kãn to'oge ẽ, ẽn we'esɩ Zerizalɛm na ĩyã.
La a karẽnbiisi Azakɩ la Azã n bãŋɛ bɛla la, tɩ ba soke Azezi yetɩ: «Zuudãana, fõn boorɩ tɩ tɩ wi bugum tɩ ba ze'ele saazuum wa di ba mɛ bɩɩ?» Tɩ Azezi wẽrgɛ, gi ba [yetɩ: «Yãma ka mi sɩ-sɛka n tarɩ ya la.
Nẽrsaala Dayʋa la ka wa'am tɩ a sã'am nẽrba vɔm, a wa'am tɩ a fãagɛ ba mɛ.»] Tɩ ba wɛ'ɛsa tẽŋa ayẽma.
Azezi doosgo yelle Ban boe sore wɛ'ɛsa la, tɩ bʋraaga yele Azezi yetɩ: «Mam wʋn dɔla fɔ sẽnna zẽ'e-sɛba wuu tɩ fʋ wʋn sẽnna.» Tɩ Azezi lerge ẽ yetɩ: «Pɩɩna tarɩ yogro mɛ, tɩ niinto mẽ tara tʋgrɔ, la Nẽrsaala Dayʋa la ka tarɩ zẽ'a wʋn gã'arɛ vo'ose.» Dee le yele bʋraa ayẽma mẽ yetɩ: «Doose mam.» Tɩ bʋraa la lerge ẽ yetɩ: «Basɛ tɩ m sẽŋɛ ka laagɛ m sɔ dee wa'am wa dɔla fɔ.» Tɩ Azezi lerge ẽ yetɩ: «Basɛ tɩ sɛba n ka tarɩ vɔm Nawẽnnɛ zẽ'am na laagɛ ba kũm.
Dee tɩ fõn sẽŋɛ ka mõolɛ Nawẽnnɛ so'olʋm kõ-yẽlga la.» Tɩ bʋraa ayɩla yele ẽ yetɩ: «Zuudãana, mam wʋn doose fo, la basɛ tɩ m sẽŋɛ ka keese m yir-dõma.» Tɩ Azezi lerge ẽ yetɩ: «Nẽr-sɛka n gʋrɛ nii-kũure kɔɔra dee bɩsra poorʋm, ka tã wʋn tõm Nawẽnnɛ so'olʋm tõoma.»
Azezi tõm a karẽnbiisi pisyopɔɩ la ayi tɩ ba sẽŋɛ ka mõolɛ Nawẽnnɛ kõ-yẽlga Bɛla poorʋm, Azezi looge la karẽnbiisi basɛba pisyopɔɩ la ayi tɩ a tõm ba bayi bayi tɩ ba dẽŋɛ nẽŋa sẽŋɛ tẽn-sɛba, la zẽ'e-sɛba wuu tɩ ẽŋa mẽŋa wʋn sẽŋɛ la.
A yele ba yetɩ: «Va'am na bõnkɔɔla lagsgɔ zo'oge mɛ, la tõntõnɩba n wʋn lagsɛ bõnkɔɔla la pɔ'ɔrɩ mɛ.
Bɛla ĩyã sose-ya va'am na dãana tɩ a tõm tõntõnɩba pa'asɛ tɩ ba lagsɛ bõnkɔɔla la.» Dee yãŋa yele ba yetɩ: «Sẽŋɛ-ya, yãma ãn wʋ piisi tɩ mam tõm saasaadõma tẽŋasʋka.
Da dɩkɛ-ya pʋtmãanɛ, bɩɩ tãmpɔkɔ, la da dɩkɛ-ya tagra pa'asɛ, da ze'ele-ya sore bɔ nẽra gã'a.
La ya sãn yetɩ ya kẽ yire pʋam, ya dẽŋɛ pʋ'ʋsɛ yire la dõma yetɩ: ‹Nawẽnnɛ wʋn bɔ ya sũ-mã'asʋm.› Nẽra sãn bɔna mĩ bɔɔra sũ-mã'asʋm, ya sũ-mã'asʋm wʋn bɔna la ẽ.
La nẽra sãn ka bɔna mĩ bɔɔra sũ-mã'asʋm, ya sũ-mã'asʋm wʋn leme ya mẽŋa zẽ'am.
Da lɔsna-ya yiɛ, bɔna-ya yire ayɩla pʋam, yũura dee dita bõn-sɛba tɩ ba bɔ ya la, se'ere n soe la, la masɛ mɛ tɩ tõntõnna to'oge a yɔɔrɔ.
Ya sãn paagɛ tẽn-sɛka woo pʋam tɩ ba to'oge ya, di-ya bõn-sɛba tɩ ba bɔ ya la, la ya botɩ tẽn-ẽŋa bã'adõma yẽ ĩmã'asʋm, dee yele nẽrba la yetɩ: ‹Wakatɛ lɛm mɛ tɩ Nawẽnnɛ wʋn di na'am ya tẽŋasʋka.› La tẽn-sɛka woo pʋam tɩ ya kẽ tɩ ba ka to'oge ya, ya yese sore dee yele tẽŋa la nẽrba wuu yetɩ: ‹Tõma pɩɩsrɩ la ya tẽŋa tẽntõnnɔ n tabɛ tõma nãma la, tɩ la pa'alɛ tɩ ya ka ẽŋɛ sõŋa.
La bãŋɛ-ya tɩ wakatɛ lɛm mɛ tɩ Nawẽnnɛ wʋn di na'am nẽrba tẽŋasʋka.› Mam yetɩ ya mɛ tɩ sarɩyadia daarɛ, Sodom nẽrba kãn ba yẽ toogo wʋ tẽn-ẽŋa nẽrba n wʋn yẽ toogo se'em na.
Korazẽ dõma, ya wʋn yẽ toogo!
Betisayida dõma, ya wʋn yẽ toogo!
Se'ere n soe la, tõon-yãlma sɛba n tõm ya tẽnsɩ pʋam na, daan sãn tõm nɩ na Tiiri, la Sidõ tẽnsɩ pʋam, ba wʋn teege nɩ yɛm basɛ tõon-be'ero halɩ kʋrʋm kʋrʋm, yɛ bɔra futo ẽŋɛ tãmpɛglʋm ẽŋɛ ba zuto tɩ la pa'alɛ tɩ ba teege yɛm.
La sarɩyadia daarɛ, la wʋn dɛna toogo bɔ yãma gãnna Tiiri, la Sidõ dõma.
La yãma Kapɛrnaʋm dõma, yãma tẽ'esɛ tɩ ya wʋn zẽkɛ mɛ ka paagɛ saazuum bɩɩ?
Ayɛɩ, ya wʋn sige mɛ ka paagɛ bug-tẽŋa.» La Azezi le yele a karẽnbiisi la yetɩ: «Sɛka n selsrɩ ya yetɔga, a selsrɩ la mam yetɔga, la sɛka n zagsɛ ya, a zagsɛ la mam.
La sɛka n zagsɛ mam, a zagsɛ la sɛka n tõm mam na.» La karẽnbiisi pisyopɔɩ la ayi la sẽŋɛ mɛ dee leme wa'am la sũ-yẽlga wa yetɩ: «Zuudãana, baa la kʋlkã'arsɩ sakrɩ tõma nõorɛ mɛ, ban zotɩ fõn yʋ'ʋrɛ la ĩyã.» Tɩ Azezi yele ba yetɩ: «Mam yẽ la Asũtãana n ze'ele saazuum lui tẽŋa wʋ saaga n yãkɛ la.
Bãŋɛ-ya tɩ mam bɔ ya pãŋa mɛ tɩ ya nẽ bõnsɛ'ɛdõma, la nãnsɩ, dee yãŋɛ Asũtãana la a pãŋa wuu, la sɛla sɛla ka tã wʋn ẽŋɛ ya be'em.
La da ɩta-ya sũ-yẽlga kʋlkã'arsɩ n sakrɩ ya nõorɛ la ĩyã, ɩta-ya sũ-yẽlga ya yʋ'ʋra n gʋlsɛ Nawẽnnɛ yire vɔm gõŋɔ pʋam na ĩyã.» Azezi ɩtɩ sũ-yẽlga Wakat-ẽŋa tɩ Nawẽnnɛ Sɩa botɩ Azezi sũure ẽŋɛ yẽlʋm, tɩ a yetɩ: «Mam Sɔ Nawẽnnɛ n de saazuum la tẽŋa wã Zuudãana, mam pẽgrɩ fɔ, se'ere n soe la, fõn sʋgɛ bõn-bãna wã mɛ tɩ yɛm dõma la bãŋrɩba ka mina, dee pa'alɛ nẽr-sɛba n ãn wʋ kɔm-pɩgsɩ la.
Ẽe, mam Sɔ, la de la fõn boorɩ bɛla la ĩyã.» «Mam Sɔ dɩkɛ sɛla woo ẽŋɛ la mam nu'usum.
La nẽra ka mi mam n de Nawẽnnɛ Dayʋa la n de sɛka, sãn dagna mam Sɔ la, la nẽra mẽ ka mi mam Sɔ la n de se'em, sãn dagna mam n de a Dayʋa la, la sɛba tɩ mam wʋn botɩ ba bãŋɛ ẽ na.» Azezi yele bɛla dee wẽrgɛ la a karẽnbiisi la bɔba, yele bãma mã'a yetɩ: «Yãma sɛba n yẽtɩ sɛla tɩ ya yẽtɩ wã, tarɩ zu-yẽlga.
La mam yetɩ ya tɩ Nawẽnnɛ nõtɔ'ɔsrɩba, la na'adõma zozo'e yʋʋn boorɩ tɩ ba yẽ yãma n yẽ sɛla la mɛ, la ba ka yẽ, ba yʋʋn boorɩ tɩ ba wõm sɛla tɩ yãma wõm na mɛ, la ba ka wõm.» Samaari nẽra n sõŋɛ a tadãana makrɛ Tɩ lɔɔ karẽnsãama isge tɩ a di Azezi yɛm bɩsɛ, soke ẽ yetɩ: «Karẽnsãama, mam wʋn ẽŋɛ la wãne yẽ vɔm n ka ba'asrɩ?» Tɩ Azezi lerge ẽ yetɩ: «La gʋlsɛ Nawẽnnɛ lɔɔ gõŋɔ la pʋam yetɩ bẽm?
Fõn karẽŋrɩ ẽ na, a yetɩ bẽm?» Tɩ a lerge yetɩ: «La yetɩ: Nõŋɛ fʋ Zuudãana Nawẽnnɛ la fʋ sũure wuu, la fʋ sɩa wuu, la fʋ pãŋa wuu, la fʋ yɛm wuu, dee nõŋɛ fʋ tadãana wʋ fõn nõŋɛ fʋ mẽŋa se'em na.» Tɩ Azezi yele ẽ yetɩ: «Fʋ yele sõŋa.
Ẽŋɛ bɛla tɩ fʋ wʋn yẽ vɔm na.» La ẽŋa n boorɩ tɩ a bɔ a mẽŋa bʋʋrɔ la, tɩ a soke Azezi yetɩ: «Ãne n de mam tadãana?» Tɩ Azezi lerge ẽ yetɩ: «Nẽra n daan yese Zerizalɛm wɛ Zeriko, tɩ fãarba yõkɛ ẽ fã a lɔgrɔ wuu, dee wẽ ẽ tɩ a dee la a ki, tɩ ba basɛ ẽ dee fõrgɛ.
Tɩ Nawẽnnɛ kãabgɔ kẽema ayɩla dɔla so-ẽŋa tɔlla, yẽ ẽ, lɔkɛ tole dee basɛ ẽ.
Tɩ Leviti nẽra mẽ wa'am tɔlla, yẽ ẽ, bʋrgɛ tole dee basɛ ẽ.
La Samaari nẽra n mẽ daan dolɩ so-ẽŋa tɔlla yẽ ẽ, tɩ a ninbãalga yõkɛ ẽ.
Tɩ a paagɛ a zẽ'am dɩkɛ dãam peege a nõtɔ la, ẽŋɛ kaam ĩmĩ vile.
Yãŋa yõkɛ ẽ bã a bõŋa zuo, tarɩ ẽ sẽŋɛ sãama yire ka bɩsɛ a yelle.
Tɩ beere wiige tɩ a dɩkɛ lig-kõba bayi bɔ nẽr-sɛka n bɩsrɩ sãama yire yelle la, dee yele ẽ yetɩ: ‹Bɩsra a yelle, ligri la sãn pɔ'ɔgɛ, mam sãn leme, mam wʋn yɔ fɔ.› » Azezi tɔgɛ bɛla kɩ'ɩlɩm dee soke ẽ yetɩ: «Nẽrba batã wã, fõn tẽ'esɛ tɩ ãne n de nẽra la tɩ fãarba yõkɛ la tadãana?» Tɩ lɔɔ karẽnsãama la lerge yetɩ: «Sɛka n zoe a ninbãalga sõŋɛ ẽ na.» Tɩ Azezi yele ẽ yetɩ: «Sẽŋɛ mẽ ka ẽŋɛ bɛla.» Amartɩ la Amaari yelle Azezi la a karẽnbiisi daan sẽnnɩ mɛ ka kẽ tẽŋa ayɩla pʋam.
Tɩ pɔka yʋ'ʋrɛ n de Amartɩ bɔna tẽn-ẽŋa pʋam to'oge ẽ a yire.
Amartɩ tarɩ la yɩbga tɩ a yʋ'ʋrɛ dɛna Amaari.
Tɩ Amaari zẽa Zuudãana Azezi nãma bɔba sɛlsra a yetɔga.
La Amartɩ tõoma yelle n daan mõ'ogɛ a nini, tɩ a sẽŋɛ ka yele Azezi yetɩ: «Mam Zuudãana, mam yɩbga la n basɛ tɩ mam m yɩla mã'a tõnna la, fõn yetɩ bẽm?
Yele ẽ tɩ a wa'am wa sõŋɛ ma.» Tɩ Zuudãana Azezi lerge ẽ yetɩ: «Amartɩ, Amartɩ, fõn botɩ fʋ yɛm n yɔɔra la yɛla zozo'e yelle.
La bõnɔ ayɩla mã'a n de yel-kãŋkãŋɛ.
Amaari looge la bõn-sõŋɔ, la nẽra nẽra kãn tã'agɛ to'oge bõn-ẽŋa a zẽ'am.»
Azezi pa'alɛ a karẽnbiisi ba wʋn pʋ'ʋsra se'em Azezi daan boe la zẽ'a ayɩla pʋ'ʋsra Nawẽnnɛ.
La ẽn pʋ'ʋsɛ kɩ'ɩlɩm na, tɩ a karẽnbia ayɩla yele ẽ yetɩ: «Zuudãana, pa'alɛ tɔ tõma n wʋn pʋ'ʋsra Nawẽnnɛ se'em, wʋ Azã n pa'alɛ a karẽnbiisi se'em na.» Tɩ a yele ba yetɩ: «Ya sãn pʋ'ʋsra, ya yetɩ: ‹Tõma Sɔ, botɩ fʋ yʋ'ʋrɛ yẽta pẽka, wa'am wa di na'am nẽrba tẽŋasʋka, bɔ'ɔra tɔ daarɛ woo la a dia.
Basɛ tɩ tõon-be'ero taalɛ, tɩ tõma mẽ basrɩ sɛba n ẽŋɛ tõma be'em taalɛ mɛ.
Da basɛ tɩ yelle paagɛ tɔ tɩ tɩ lui.› » Dee le yele ba yetɩ: «Tẽ'esɛ-ya bɩsɛ, yãma nẽr-sɛka sãn tara sɩrɛ, tɩ a wa'am a zẽ'am yʋ'ʋŋɔ wa sose ẽ yetɩ: ‹M sɩrɛ, bɔ ma borborɩ batã, mam sɩrɛ n ze'ele sore wa'am, tɩ mam ka tara sɛla wʋn bɔ ẽ tɩ a di.› Tɩ a sɩrɛ la bɔna deem dee lerge ẽ yetɩ: ‹Da dãam mam, mam yʋ m zanõrɛ mɛ, tɩ mam la m kɔma gã, mam kãn yãŋɛ isge bɔ fɔ fõn boorɩ sɛla la.› Mam yetɩ ya mɛ tɩ, baa a sãn põn kãn isge bɔ ẽ sɛla ban de sɩtɔ la ĩyã, a wʋn isge bɔ ẽ ẽn boorɩ sɛla la mɛ, ẽn bʋlɛ ẽ na ĩyã.
Bɛla mam yetɩ ya mɛ tɩ ya sose Nawẽnnɛ, tɩ a wʋn bɔ ya, ya ɛ, tɩ ya wʋn yẽ, ya wẽ kʋlɩŋa, tɩ a wʋn yo'oge bɔ ya.
Se'ere n soe la, nẽr-sɛka woo n sosrɩ Nawẽnnɛ, a wʋn bɔ ẽ.
La nẽr-sɛka n eerɩ, wʋn yẽ.
La nẽr-sɛka n wẽ'erɩ kʋlɩŋa, ba wʋn yo'oge bɔ ẽ.
Ãne n boe yãma pʋam tɩ a bia wʋn sose ẽ zũfo, tɩ a dɩkɛ bõnsɛla bɔ ẽ?
Bɩɩ a sãn sose ẽ zelle, tɩ a dɩkɛ nãŋa bɔ ẽ?
Yãma n de tõon-be'ero dõma la sãn mina tɩ ya bɔ ya kɔma bõn-sõma, Nawẽnnɛ n de ya Sɔ n boe saazuum n ãn sõŋa la wʋn bɔ nẽr-sɛba n sosrɩ ẽ a Sɩa la gãnna.» Azezi pãŋa gãnnɩ Asũtãana La Azezi daan dige la kʋlkã'arga n tarɩ bʋraa tɩ a dɛna muko, tɩ kʋlkã'arga la daan yese, dee tɩ bʋraa la n de muko la yãŋa tã'agɛ tɔgra, tɩ la di'ige nẽrba la.
Tɩ nẽrba la basɛba yele ẽ yetɩ: «Ẽn digri kʋlkã'arsɩ la, la de la Abelzebuli n de kʋlkã'arsɩ naba la pãŋa tɩ a tarɩ digra ba.» Tɩ nẽrba basɛba bɔɔra tɩ ba makɛ ẽ bɩsɛ, yele ẽ yetɩ, a tõm tõon-yãlma n pa'alɛ tɩ a pãŋa la ze'etɩ la Nawẽnnɛ zẽ'am.
Tɩ Azezi bãŋɛ ban tẽ'esrɩ se'em na, yele ba yetɩ: «So'olʋm sɛka woo nẽrba n welge wẽrgɛ zɛbra la taaba, so'olʋm na wʋn sã'am mɛ.
La so'olʋm ẽŋa yiɛ mẽ wʋn lui mɛ.
La Asũtãana sãn welge zɛbra la a mẽŋa, a so'olʋm na kãn tã'agɛ ze'ele.
Yãma n yetɩ mam digri kʋlkã'arsɩ la Abelzebuli pãŋa la ĩyã tɩ mam yele bɛla.
Yãma n yetɩ mam digri kʋlkã'arsɩ la Abelzebuli pãŋa la, yãma nẽrba tarɩ la ãn pãŋa digri kʋlkã'arsɩ?
Bɛla, ya nẽrba la mẽŋa n wʋn pa'alɛ tɩ ya ka tarɩ bʋʋrɔ.
La de la Nawẽnnɛ pãŋa tɩ mam tarɩ digra kʋlkã'arsɩ, bɛla pa'alɛ tɩ Nawẽnnɛ wa'am mɛ wa dita na'am ya tẽŋasʋka.
Pãŋa dãana sãn mãasʋm sõŋa la a bʋdaan-lɔgrɔ gu'ura a yire, sɛla kãn ẽŋɛ a bõntarsõm.
La nẽra n tarɩ pãŋa gãnna ẽ sãn wa'am wa zɛbɛ yãŋɛ ẽ, a wʋn fãagɛ la a zɛbrɛ lɔg-sɛba tɩ a te'ege la yiɛn, dee yãŋa vaagɛ a yire lɔgrɔ la pʋɩ.
Nẽr-sɛka n ka boe la mam, sisri mam mɛ, la nẽr-sɛka n ka lagɩm na mam lagsra, a wɩrgrɩ mɛ.» Kʋlkã'arga n yese dee leme makrɛ Azezi le yetɩ: «Kʋlkã'arga sãn yese dee basɛ nẽra, a sẽŋɛ la pɔgẽntɩɩsɩ pʋam ka ɛɛra zẽ'a tɩ a vo'ose, la a sãn ɛ zẽ'a koŋe, a yetɩ mɛ tɩ: ‹Mam wʋn lebe la m yi-sɛka tɩ m yese dee basɛ la pʋam.› La a sãn lebe ka yẽ tɩ a pɩɩsɛ mɛ malgɛ ãna sõŋa, a wʋn lebe mɛ ka tarɩ kʋlkã'arsɩ bayopɔɩ n de wẽensɩ gãnna ẽŋa mẽŋa wa'am, tɩ ba kẽ lagɩm bɔna mĩ.
Bɛla, nẽr-ẽŋa toogo yãŋa wʋn gãnna a kʋrʋm toogo la mɛ.» Nẽr-sɛba n sakrɩ Nawẽnnɛ yetɔga tarɩ zu-yẽlga Azezi n tɔgɛ bɛla kɩ'ɩlɩm na, tɩ pɔka ze'ele nẽrba la tẽŋasʋka tĩi tɔgɛ yetɩ: «Pɔg-sɛka n dɔgɛ fɔ, tɩ fʋ mõgɛ a bĩ'isum na, tarɩ zu-yẽlga.» Tɩ Azezi lerge yetɩ: «Nẽr-sɛba n wõnnɩ Nawẽnnɛ yetɔga, dee sakra ɩta lan yele se'em na, n tõn tarɩ zu-yẽlga.» Nẽrba boorɩ tɩ ba yẽ la bõn-yãlma Nẽr-kʋʋŋɔ n lagsɛ Azezi zẽ'am zo'oge, tɩ a yele ba yetɩ: «Zamãan-ẽna wã nẽrba de la nẽr-bɛ'ɛsɩ.
Ba eerɩ la bõn-yãlma n wʋn pa'alɛ Nawẽnnɛ pãŋa, la ba kãn yẽ bõn-yãlma ayẽma, sãn dagna bõn-yãlma sɛka n yʋʋn ẽŋɛ Nawẽnnɛ nõtɔ'ɔsa Azonaasɩ la.
Bõn-sɛka n yʋʋn ẽŋɛ Azonaasɩ la, pa'alɛ Niniivi dõma la Nawẽnnɛ pãŋa, bɛla Nẽrsaala Dayʋa la mẽ de la sɛka n pa'alɩ zamãan-ẽna dõma Nawẽnnɛ pãŋa.
Sarɩyadia daarɛ, na-pɔka la n yʋʋn yese wẽntulle gɔbga bɔba la wʋn isge mɛ zɛrgɛ zamãan-ẽna wã dõma ba tõon-be'ero la ĩyã.
Se'ere n soe la, a yʋʋn ze'ele la zẽ'a n zãagɛ wa'am wa selse naba Asalomõ yɛm yetɔga la, la sɛka n gãnnɩ Asalomõ n boe kalam, dee tɩ yãma ka sɛlsra ẽ.
Sarɩyadia daarɛ, Niniivi dõma mẽ wʋn isge zɛrgɛ zamãan-ẽna wã dõma mɛ ba tõon-be'ero la ĩyã.
Se'ere n soe la, Azonaasɩ n yʋʋn mõolɛ Nawẽnnɛ yetɔga bɔ ba la, ba yʋʋn teege yɛm mɛ basɛ tõon-be'ero.
La sɛka n gãnnɩ Azonaasɩ n boe kalam, dee tɩ yãma ka teege yɛm.» Peelem yelle «Nẽra kãn yõ fɩtla sʋgɛ, bɩɩ dɩkɛ pɩ'ɩgɔ vuge ẽ, a wʋn dɩkɛ ẽ zoole la sɛla zuo tɩ a nẽegɛ bɔ sɛba n kẽ'erɩ la.
Fʋ nini n nẽerɩ peelem bɔ'ɔra fʋ ĩyã wʋ fɩtla la, bɛla fʋ nini sãn ãna sõŋa, fʋ ĩyã wuu tarɩ peelem mɛ.
La fʋ nini sãn ka ãna sõŋa, fʋ ĩyã wuu boe la lika pʋam.
Bɛla ĩyã, guuse tɩ bõn-sɛka n de peelem fʋ pʋam na, da dɛna lika.
La fʋ ĩyã wuu sãn tara peelem sõŋa, tɩ baa bɔbrɛ ayɩla ka tara lika, fʋ ĩyã wuu tarɩ peelem mɛ wʋ fɩtla n tarɩ peelem nẽera bɔ'ɔra nẽrba se'em na.» Azezi zɛrgɛ Farisi dõma la lɔɔ karẽnsãandõma Azezi n daan tɔgɛ kɩ'ɩlɩm na, tɩ Farisi nẽra ayɩla wi ẽ tɩ a wa'am ẽŋa yire tɩ ba di.
Tɩ a sẽŋɛ ka kẽ zĩ'ire bɔna mĩ tɩ a di.
Tɩ Farisi nẽra la yẽ tɩ Azezi ka peege nu'usi wʋ ban ɩtɩ ba sisgo se'em na, dee yetɩ a di, tɩ la di'ige ẽ.
Tɩ Zuudãana Azezi yele ẽ yetɩ: «Yãma Farisi dõma peerɩ ya wama la ya laasɩ pɔa mɛ, la yãma mẽŋa pʋam pɩrɛ la dẽgrɔ n de fãaga la pʋtʋʋlgɔ.
Ya de la geto!
La dagɩ Nawẽnnɛ n ẽŋɛ poorʋm na, n ken ẽŋɛ pʋam na?
Dɩkɛ-ya yan tarɩ sɛla la bɔ nasdõma la ya sũure wuu, tɩ sɛla woo wʋn ãna sõŋa bɔ ya.
Farisi dõma, ya wʋn yẽ toogo.
Se'ere n soe la, yãma bɔ'ɔrɩ Nawẽnnɛ zẽvõorɔ buuri wuu pia pʋrɛ mɛ, baa ba sãn ãna pɩka pɩka, la ya ka ɩtɩ sɛla n masɛ, la ya ka nõŋɛ Nawẽnnɛ.
La de la bõn-bãna tɩ ya wʋn dẽŋɛ ɩta, dee yãŋa ɩta sɛla tɩ ya ɩtɩ la pa'asɛ.
Farisi dõma, ya wʋn yẽ toogo.
Se'ere n soe la, yãma eerɩ la zẽ'esɩ nẽŋa tɩ ya zĩ'ire wẽndeto pʋam, dee bɔɔra tɩ ba nã'asra ya da'asɩ pʋam.
Ya wʋn yẽ toogo.
Se'ere n soe la, ya ãn wʋ yɔɔrɔ n naagɛ la tẽŋa tɩ nẽrba nẽera ba zuto tɔlla, dee ka mina tɩ yɔɔrɔ n boe mĩ.» Tɩ lɔɔ karẽnsãama ayɩla yele ẽ yetɩ: «Karẽnsãama, fʋ sãn tɔgra bɛla fʋ po pɔ'ɔra la tõma wuu.» Tɩ Azezi lerge yetɩ: «Yãma lɔɔ karẽnsãandõma mẽ wʋn yẽ toogo.
Se'ere n soe la, yãma n botɩ nẽrba la ɩta se'em na, ãn wʋ ze-tɩbsa tɩ ya zelgrɩ nẽrba la, la yãma mẽŋa ka boorɩ tɩ ya kalʋm ba la ya nu'ubiire.
Ya wʋn yẽ toogo.
Se'ere n soe la, yãma mẽtɩ la yɔɔrɔ bɔ'ɔra Nawẽnnɛ nõtɔ'ɔsrɩba la.
La yãma yaabdõma n yʋʋn kʋ ba.
La yãma n mẽtɩ sɛba tɩ ya yaabdõma kʋ la yɔɔrɔ la, la pa'alɛ tɩ ya sakɛ tɩ ban yʋʋn tõm se'em na ãn sõŋa mɛ.
Bɛla ĩyã tɩ Nawẽnnɛ n tarɩ yɛm na yʋʋn yetɩ: ‹Mam wʋn tõm nõtɔ'ɔsrɩba, la Tõntõnɩba bɔ ba, la ba wʋn kʋ basɛba, dee nãmsɛ basɛba.› Bɛla Nawẽnnɛ wʋn sɩbgɛ zamãan-ẽna wã dõma wʋ la de la bãma n kʋ nõtɔ'ɔsrɩba la halɩ dũnia pĩ'iluŋo, wa paam lɛɛlɛ wã, lan pɔsɛ la Abɛlɩ kʋa, halɩ wa paagɛ Azakari tɩ ba kʋ kãabgɔ bĩmbĩnne, la Nawẽnnɛ zẽ'e-sõŋɔ tẽŋasʋka la.
Mam yetɩ ya la sɩra, tɩ tõon-be'ero bãma wuu taalɛ boe la zamãan-ẽna nẽrba zuo.
Yãma lɔɔ karẽnsãandõma la wʋn yẽ toogo.
Se'ere n soe la, yãma n gu'uri nẽrba tɩ ba ka bãŋra Nawẽnnɛ sɩra.
Yãma mẽŋa ka sakrɩ Nawẽnnɛ sɩra la, dee mẽ gu'ura nẽr-sɛba n boorɩ tɩ ba sakɛ la.» La Azezi n ze'ele bilam fõrgɛ la, tɩ lɔɔ karẽnsãandõma la Farisi dõma sũure ba isge la ẽ.
Tɩ ba bɔɔra tɩ ba bẽrɛ ẽ, sɔkra ẽ sokrɩsɩ zozo'e bɔɔra tɩ a tɔgɛ tuuge tɩ ba yõkɛ ẽ.
Da dɛna-ya pʋlibsum dõma Wakat-ẽŋa nẽr-kʋʋŋɔ n lagsɛ zo'oge mikra taaba, nẽera taaba nãma, tɩ Azezi dẽŋɛ yele a karẽnbiisi la yetɩ: «Guuse ya mẽŋa la Farisi dõma pʋlibsum na n ãn wʋ dãbɩllɛ n botɩ dãam wuu kɛlla la.
Bõn-sɛka woo n lile wʋn lilge, la bõn-sɛka woo n sʋgɛ wʋn puke.
Bɛla, bõn-sɛka woo tɩ ya tɔgɛ lika pʋam, ba wʋn tɔgɛ ẽ na peelem pʋam tɩ nẽrba wuu wõm, la bõn-sɛka tɩ ya waasʋm deem na, ba wʋn zom na gɔsgɔ mõolɛ tɩ nẽrba wuu wõm.» La masɛ tɩ ya zɔta la Nawẽnnɛ «M sɩrdõma, mam yetɩ ya tɩ ya da zɔta dabeem la sɛba n kʋʋrɩ ĩyã mã'a, dee ka tãna wʋn ẽŋɛ sɛla pa'asɛ la.
Mam wʋn pa'alɛ ya lan masɛ tɩ ya zɔta sɛka.
Zɔta-ya Nawẽnnɛ n tã wʋn kʋ, dee tara pãŋa wʋn kẽ'esɛ ya bug-tẽŋa la.
Asɩra, zɔta-ya Nawẽnnɛ.
Ba ka koosrɩ mõom niinto banuu la lig-kõba bayi mã'a?
La Nawẽnnɛ ka yĩnni baa ayɩla yelle.
La baa yãma zuugo zomto, Nawẽnnɛ mi ba wuu kãllɛ mɛ.
Bɛla ĩyã, da zɔta-ya dabeem, tɩ yãma tarɩ yõorɔ gãnna niinto zozo'e mɛ.» Sɛka n sakrɩ Azezi, Nawẽnnɛ Sɩa wʋn sõŋɛ ẽ mɛ «La mam yetɩ ya tɩ nẽr-sɛka woo n ze'ele nẽrba nẽŋam yetɩ ẽŋa de la mam nẽra, mam n de Nẽrsaala Dayʋa la mẽ wʋn ze'ele Nawẽnnɛ malɛkadõma nẽŋam yetɩ a de la mam nẽra.
La nẽr-sɛka woo n sɩ'ɩsɛ nẽrba nẽŋam tɩ ẽŋa dagɩ mam nẽra, mam mẽ wʋn sɩ'ɩsɛ Nawẽnnɛ malɛkadõma nẽŋam tɩ a dagɩ mam nẽra.
La nẽr-sɛka woo n tɔgɛ Nẽrsaala Dayʋa la be'em, Nawẽnnɛ wʋn basɛ a tõon-be'ero taalɛ, la nẽr-sɛka woo n pɔ'ɔgɛ Nawẽnnɛ Sɩa, Nawẽnnɛ kãn basɛ a tõon-be'ero taalɛ.
Ba sãn yõgɛ ya sẽŋɛ ba wẽndeto pʋam, bɩɩ na'adõma nẽŋam, bɩɩ kɛ'ɛndõma nẽŋam tɩ ba di ya sarɩya, da fabla-ya yan wʋn lerge se'em, bɩɩ yan wʋn tɔgɛ se'em to'oge ya mẽŋa.
Se'ere n soe la, Nawẽnnɛ Sɩa n wʋn pa'alɛ ya wakat-ẽŋa yan wʋn tɔgɛ se'em.» Bõntarsa n ka tarɩ yɛm makrɛ Azezi n tɔgɛ kɩ'ɩlɩm na, tɩ nẽra ayɩla n boe nẽr-kʋʋŋɔ la pʋam yele ẽ yetɩ: «Karẽnsãama, yele m kẽema tɩ a dɩkɛ tõma sɔ n ki dee bõn-sɛba la, pʋɩ bɔ ma m bõnɔ.» Tɩ Azezi soke ẽ yetɩ: «Ãne n bɔ mam nõorɛ tɩ m dɛna ya sarɩyadita, bɩɩ m pʋta ya bõntarsõm bɔ'ɔra ya?» Dee yele nẽrba la wuu yetɩ: «Guusra-ya ya mẽŋa, da ɛɛra bõntarsõm zozo'e, se'ere n soe la, la dagɩ nẽra n tarɩ bõntarsõm zo'oge ĩyã tɩ a tarɩ yõvore.» A yele bɛla, dee makɛ la makrɛ bɔ ba yetɩ: «Bʋraaga n daan boe dɛna bõntarsa, tɩ a vatɔ bõnkɔɔla mãalɛ sõŋa, tɩ a tẽ'esɛ a pʋtẽ'erʋm yetɩ: ‹Zẽ'a ka boe tɩ m wʋn sũm m bõnkɔɔla la.
Bɛla ĩyã, mam wʋn ẽŋɛ la wãne?› Yãŋa yele a mẽŋa yetɩ: ‹Mam mi mam wʋn ẽŋɛ se'em.
Mam wʋn wõrɛ m bã la mɛ, malgɛ mẽ bã-kãra, sũm m bõnkɔɔla, la m sɛla woo.
Dee yele m sũurum yetɩ: M tarɩ bõntarsõm zo'oge, la wʋn seke ma paagɛ yʋʋma zozo'e.
Bɛla m wʋn vo'ose mɛ di dee yũ, dee ẽŋɛ sũ-yẽlga.› Tɩ Nawẽnnɛ yele ẽ yetɩ: ‹Gergo wã, yʋ'ʋŋ-ẽna wã m wʋn to'oge fʋ vɔm na.
La ãne n wʋn sɔna bõn-sɛba tɩ fʋ bĩŋe la?› » La Azezi le yetɩ: «La de la bɛla la nẽr-sɛka woo n lagsrɩ bõntarsõm bĩŋra a mẽŋa ĩyã, dee ka tara sɛla sɛla Nawẽnnɛ zẽ'am.» Nawẽnnɛ n bɩsrɩ tɩ yelle Bɛla poorʋm, Azezi yele a karẽnbiisi la yetɩ: «Bɛla ĩyã, mam yetɩ ya tɩ ya da fabla ya vɔm yelle, ya wʋn di sɛla, bɩɩ ya wʋn yɛ fu-sɛba la yelle.
Vɔm yelle gãnnɩ dia mɛ, tɩ ĩyã yelle mẽ gãnna futo.
Bɩsɛ-ya gõorɔ, ba ka bʋtɩ, ba ka lagsrɩ bõnkɔɔla, la ba ka tarɩ bãarɛ bɩɩ dia bĩŋre zẽ'a, la Nawẽnnɛ n bɔ'ɔrɩ ba dia.
La yãma ka tarɩ yõorɔ gãnna bõn-ẽgla zo'oge sɩra?
Ãne n boe ya pʋam n tã wʋn pa'asɛ a vɔm woglʋm fẽfẽe ẽn fablɩ la ĩyã?
La yãma sãn ka tãna wʋn ẽŋɛ bɛla n de bõn-pɩka, bẽm ĩyã tɩ yãma fabla bõn-sɛba n weege la yelle?
Bɩsɛ-ya mõ-puuro n ãn sõŋa se'em, ba ka tõnnɩ, ba mẽ ka wʋgrɩ futo.
La mam yetɩ ya mɛ tɩ, baa naba Asalomõ na'am n yʋʋn tarɩ pãŋa la, a yʋʋn ka tã'agɛ yɛ fuugo n ãn sõŋa wʋ mõ-puugo ayɩla.
La Nawẽnnɛ sãn botɩ mõorɔ n boe zĩna dee tɩ ba wʋn yõ ba bugum beere ãna sõŋa bɛla, a kãn bɩsɛ ya yelle sõŋa gãnna bɛla mɛ bɩɩ?
Bẽm tɩ yãma ka bɔ Nawẽnnɛ sɩra zo'oge?
Da basɛ-ya tɩ yan wʋn di sɛla, bɩɩ yan wʋn yũ sɛla yelle pakɛ ya.
La de la nẽr-sɛba n ka mi Nawẽnnɛ n eerɩ bõn-bãma wuu.
La yãma Sɔ Nawẽnnɛ mi tɩ yãma boorɩ bõn-bãma wuu mɛ.
Ɛ-ya Nawẽnnɛ so'olʋm na gãnna wuu, tɩ a wʋn bɔ ya bõn-bãma pa'asɛ.» Bõntarsõm n ka sã'anɩ «M nẽrba, ya ka zo'oge, la da zɔta-ya dabeem, se'ere n soe la, la paagɛ ya Sɔ Nawẽnnɛ yɛm mɛ tɩ a yetɩ a bɔ ya a so'olʋm.
Koose-ya yãma n tarɩ sɛla la dɩkɛ ligri la bɔ nasdõma.
Ya sãn ẽŋɛ bɛla, ya eerɩ la bõntarsõm n ka sã'anɩ.
Ɛ-ya bõntarsõm tɩ ba bɔna Nawẽnnɛ yire wakatɛ wuu, bilam tɩ nayigba kãn tã'agɛ zũ, tɩ bõn-mõgla mẽ kãn tã'agɛ sã'am ba.
Se'ere n soe la, ya bõntarsõm n boe zẽ'a na, ya pʋtẽ'era mẽ boe la bilam.» Mãasʋm-ya gu'ura Azezi le yetɩ: «Mãasʋm-ya lʋ ya sagãna ya sɩɩsɩ tɩ ya wʋn tã'agɛ tõm, dee yõ ya fɩtladõma, ãna wʋ nẽrba n gu'uri ba zuudãana n wʋn ze'ele pɔgdire kibsa wa'am, tɩ a sãn wa'am wa wi, tɩ ba yo'oge yaŋa tɔtɔ bɔ ẽ.
Tõntõn-sɛba tɩ ba zuudãana wʋn paam tɩ ba ze gu'ura ẽ, tarɩ zu-yẽlga.
Mam yetɩ ya la sɩra tɩ, a wʋn basɛ tɩ ba zĩ'ire, tɩ zuudãana la mẽŋa mãasʋm wa pʋɩ ba dia.
A sãn wa'am sõnsʋa, bɩɩ bewiine, wa yẽ tɩ ba ken gu'ura ẽ, ba tarɩ zu-yẽlga.
Bãŋɛ-ya tɩ yidãana sãn mina wakat-sɛka tɩ nayiga wʋn wa zũ ẽ, a wʋn gu'ura a yire mɛ kãn basɛ tɩ nayiga la kẽ zũ ẽ.
Bɛla, yãma mẽ mãasʋm zɛ sõŋa, tɩ Nẽrsaala Dayʋa la sẽm na wakat-sɛka tɩ yãma ka tẽ'esrɩ tɩ a wʋn wa'am na.» Tõntõnna masɛ mɛ tɩ a ɩta a zuudãana n boorɩ se'em na Tɩ Apɩyɛɛrɩ soke ẽ yetɩ: «Zuudãana, fõn makɛ makrɛ ẽna wã la tõma mã'a bɩɩ, nẽrba wuu?» Tɩ Zuudãana Azezi lerge ẽ yetɩ: «Ãne n de tõntõn-sõŋɔ n tarɩ yɛm?
La de la ẽŋa tɩ a zuudãana wʋn yetɩ a bɩsra a yire yelle, bɔ'ɔra a tõntõnɩba dia wʋ lan masɛ, dee sẽŋɛ sore.
Zuudãana la sãn leme wa yẽ tɩ tõntõnna la tõm wʋ ẽŋa n yele se'em na, tõntõnna la tarɩ zu-yẽlga.
Mam yetɩ ya la sɩra tɩ, a zuudãana la wʋn dɩkɛ ẽŋa n tarɩ sɛla la wuu bɔ ẽ mɛ tɩ a bɩsra.
La tõntõnna la sãn tẽ'esɛ yetɩ, ẽŋa zuudãana la yuuri mɛ ka kulna, yãŋa wẽ'era tõntõn-bʋraasɩ, la tõntõn-pɔgsɩ, dita, dee yũura bugra, a zuudãana la wʋn kulum na daar-sɛka tɩ a ka tẽ'esrɩ tɩ a wʋn wa'am, la wakat-sɛka tɩ a ka mi, wa di'ige ẽ.
La a wʋn dige ẽ mɛ botɩ a lagɩm na sɛba n ka bɔ ẽŋa sɩra la yẽ sɩbgrɛ.
Tõntõn-sɛka n mi a zuudãana n boorɩ se'em, dee ka mãasʋm bɩɩ ka tõm ẽn boorɩ se'em na, ba wʋn wẽ ẽ mɛ zozo'e.
La tõntõn-sɛka n ka mi a zuudãana n boorɩ se'em, dee ẽŋɛ sɛla n masɛ tɩ ba wẽ ẽ, ba wʋn wẽ ẽ na fẽe.
Sɛka tɩ ba bɔ ẽ zo'oge, ba mẽ wʋn soke ẽ yɛla zozo'e yelle mɛ, la sɛka tɩ ba gu'ule ẽ zo'oge, ba mẽ wʋn soke ẽ halɩ yɛla zozo'e yelle gãnna mɛ.» Nẽr-sɛba n ka dolɩ Azezi wʋn welge mɛ la sɛba n dolɩ Azezi «Mam wa'am tɩ m tʋʋrɛ la bugum dũnia wã zuo, la mam boorɩ nɩ mɛ zozo'e tɩ bugum na põn darɛ dita.
La dẽnɩ tɩ mam yẽ nãmsgɔ zozo'e wʋ mam mise la ko'om pʋam na, la a yelle la wʋn nãmsɛ mam mɛ halɩ tɩ la wa ẽŋɛ ba'asɛ.
Ya tẽ'esɛ tɩ mam wa'am tɩ m botɩ nẽrba nõorɛ n dɛna ayɩla dũnia zuo bɩɩ?
Ayɛɩ, mam yetɩ ya tɩ mam tarɩ la welgre wa'am.
La, lan pɔsɛ lɛɛlɛ wã wɛ'ɛsa, nẽrba banuu sãn bɔna yire ayɩla pʋam, nẽrba batã wʋn welge mɛ sisra nẽrba bayi la, tɩ nẽrba bayi la mẽ sisra nẽrba batã la.
La sɔ wʋn sise a dayʋa, tɩ dayʋa mẽ sise a sɔ.
La ma wʋn sise a pɔyʋa, tɩ pɔyʋa mẽ sise a ma.
La dayʋa pɔga wʋn sise a sɩra ma, tɩ sɩra ma mẽ sise a dayʋa pɔga.» Bãŋɛ-ya bõn-sɛba n ɩtɩ lɛɛlɛ wã võorɛ bɔkɛ Tɩ Azezi yele nẽr-kʋʋŋɔ la yetɩ: «Ya sãn yẽ tɩ wara sobge bɔbrɛ ayẽma, ya yetɩ mɛ tɔtɔ tɩ saaga wʋn ni mɛ, tɩ a sɩrɩ ni.
La ya sãn le yẽ tɩ kʋsebgo vugri bɔbrɛ ayẽma, ya yetɩ mɛ tɩ wɔlgɔ lɛm mɛ, tɩ wɔlgɔ wʋn sɩrɩ paagɛ.
Pʋlibsum dõma wã!
Yãma bɩsrɩ mɛ mina tẽŋa, la saazuum yɛla n ãn se'em.
La bẽm tɩ yãma ka mina bõn-sɛba n ɩtɩ lɛɛlɛ wã võorɛ bɔkɛ?» Malgɛ fʋ yɛla la Nawẽnnɛ «Bẽm tɩ ya mẽŋa ka tẽ'esɛ bãŋɛ sɛla n masɛ tɩ ya wʋn ẽŋɛ bɔkɛ?
Fʋ sãn tara yelle la nẽra, tɩ a tarɩ fʋ wɛ'ɛsa sarɩyadia zẽ'am, mõrgɛ tɩ ya mãalɛ yelle la sore, tɩ a da dɩkɛ fʋ bɔ sarɩyadita, tɩ a tɔgɛ fʋ yetɔga la dɩkɛ fʋ bɔ gu'ura, tɩ a kẽ'esɛ fɔ yʋ'a deem.
Mam yetɩ fʋ la sɩra, tɩ fʋ kãn yẽ sore yese yʋ'a deem na, halɩ tɩ fʋ wʋn wa yɔ fʋ sãnnɛ na wuu ba'asɛ.»
Teege-ya yɛm basɛ tõon-be'ero La wakat-ẽŋa nẽrba basɛba n wa'am wa tɔgɛ pa'alɛ Azezi, gɔmna Apilatɩ n daan botɩ ba kʋ Galile nẽrba basɛba wakat-sɛka tɩ ba boe mĩ kãabra bɔ'ɔra Nawẽnnɛ, tɩ ba zɩɩm yese gaam na kãabgɔ la zɩɩm.
Tɩ Azezi lerge ba yetɩ: «Yãma tẽ'esɛ tɩ Galile nẽr-bãma n daan yẽ nãmsgɔ ẽŋa la, bãma n de tõon-be'ero dõma gãnna Galile dõma basɛba la bɩɩ?
Mam yetɩ ya tɩ ayɛɩ, yãma sãn ka teege yɛm basɛ tõon-be'ero, yãma wuu mẽ wʋn sã'am na bɛla.
La nẽrba pia la anii tɩ de-tʋgma yʋʋn lui kʋ ba Silo tẽŋa la, yãma tẽ'esɛ tɩ bãma n de tõon-be'ero dõma gãnna Zerizalɛm nẽrba basɛba la bɩɩ?
Mam yetɩ ya tɩ ayɛɩ, yãma sãn ka teege yɛm basɛ tõon-be'ero, yãma wuu mẽ wʋn sã'am na bɛla.» Kẽnkãŋa n ka wɔnnɩ makrɛ Azezi le makɛ la makrɛ ẽna wã yetɩ: «Bʋraaga n tarɩ kẽnkãŋa n sele a va'am pʋam, yãŋa wa'am tɩ a bɩsɛ a sãn tara biɛ, ka yẽ sɛla sɛla.
Tɩ a yele va'am na gu'ura yetɩ: ‹Bɩsɛ, yʋʋma atã n wãna tɩ mam sẽnnɩ dee ka yẽta biɛ kẽnkãŋa wã zuo.
Sɛ ẽ basɛ, tɩ a yẽrɛ la zẽ'a.› Tɩ gu'ura la lerge ẽ yetɩ: ‹Zuudãana, basɛ ẽ yʋʋn-ẽna mã'a, tɩ mam wʋn kɔ gilge a tille, ẽŋɛ bugulgo basɛ ẽ, la yʋʋnɛ sãn kaagɛ tɩ a wɔm, la ãn sõŋa, la a sãn ken ka wɔm, fʋ yãŋa sɛ ẽ basɛ.› » Azezi botɩ pɔka yẽ ĩmã'asʋm vo'osgo daarɛ Azezi daan boe la Zifdõma wẽndeem vo'osgo daarɛ zãsna nẽrba, tɩ pɔka ayɩla bɔna mĩ tɩ kʋlkã'arga tara ẽ botɩ a dɛna kobgo paagɛ yʋʋma pia la anii, yũre ka tãna wʋn dɔ'ɔgɛ.
Tɩ Azezi yẽ pɔka la, wi ẽ yetɩ: «Pɔka, fʋ yẽ yolsgo, fʋ bã'aga la basɛ fɔ.» Dee dɩkɛ a nu'usi paglɛ pɔka la zuo, tɩ bã'aga la basɛ pɔka la bilam mẽŋa, tɩ a tã'agɛ dɔ'ɔra, yãŋa pẽgra Nawẽnnɛ.
Tɩ wẽndeego la naba sũure isge la Azezi, ẽŋa n botɩ pɔka la yẽ ĩmã'asʋm vo'osgo daarɛ la ĩyã.
Tɩ a yele nẽrba la yetɩ: «Dabsa ayoobɩ n boe tɩ ya tãna wʋn tõm.
Wa'am-ya dabs-bãma pʋam wa tɩbɛ ya mẽŋa, dee da sẽnna vo'osgo daarɛ tɩbra ya mẽŋa.» Tɩ Zuudãana Azezi lerge ẽ yetɩ: «Pʋlibsum dõma wã!
Yãma nẽra woo ka lorgrɩ a lɔlga, bɩɩ a bõŋa sẽnna yũula ko'om vo'osgo daarɛ mɛ bɩɩ?
Tɩ pɔg-ẽna wã n de Abraham yɩɩŋa tɩ Asũtãana lʋ ẽ yʋʋma pia la anii wã, la ka narɩ tɩ mam lorge ẽ vo'osgo daarɛ?» La ẽŋa n yele bɛla la, tɩ yãnnɛ yõkɛ a bɛ'ɛba la wuu, tɩ nẽr-kʋʋŋɔ la wuu sũure ẽŋɛ yẽlʋm la a tõon-yãlma sɛba wuu tɩ a ẽŋɛ la.
Nawẽnnɛ so'olʋm wõn na bẽm?
Tɩ Azezi yele ba yetɩ: «Nawẽnnɛ so'olʋm wõn na bẽm?
La mam wʋn dɩkɛ la bẽm makɛ la ẽ?
A ãn wʋ sɔ'ɔrɔ biire tɩ nẽra bʋrɛ a va'am pʋam, tɩ a bɩ lebge tɩ-kãtɛ.
Tɩ niinto sẽnna tɛ'ɛra ba tʋgrɔ a wila zuo.» La a le yetɩ: «Mam wʋn le dɩkɛ la bẽm makɛ la Nawẽnnɛ so'olʋm?
A ãn wʋ dãbɩllɛ tɩ pɔka dɩkɛ gaam na borborɩ zom la-kãra batã wẽ, tɩ dãbɩllɛ la botɩ ba wuu uke.» Nẽrba n wʋn ẽŋɛ se'em kẽ Nawẽnnɛ so'olʋm Azezi daan we'esɩ la Zerizalɛm dɔla tẽn-kãra la tẽn-pɩgsɩ pʋam zãsna nẽrba.
Tɩ nẽra soke ẽ yetɩ: «Zuudãana, nẽrba fẽe mã'a n wʋn yẽ fãarɛ bɩɩ?» Tɩ a lerge ba yetɩ: «Nargɛ-ya pãŋa doose zanõrɛ n ãn mika kẽ Nawẽnnɛ so'olʋm pʋam, tɩ mam yetɩ ya mɛ tɩ nẽrba zozo'e wʋn wa ɛɛra mɛ tɩ ba kẽ, la ba kãn yãŋɛ.
La wakatɛ sãn paagɛ, yidãana wʋn isge yʋ yaŋa la mɛ, la ya sãn weege yẽŋa, ya wʋn wẽ'era mɛ kɔkɔ yetɩ: ‹Zuudãana, yo'oge tɩ tɩ kẽ.› La a wʋn lerge ya yetɩ: ‹Mam ka mi yãma n ze'ele zẽ'a.› La ya wʋn yele ẽ yetɩ: ‹Dagɩ tõma la fõn n daan lagɩm dita, dee yũura, tɩ fʋ sẽnna tõma tẽŋam zãsna nẽrba?› La a wʋn le lerge ya yetɩ: ‹Mam ka mi yãma n ze'ele zẽ'a, fõrgɛ ya mam zẽ'am, yãma de la tõon-be'ero dõma.› La ya wʋn ka yẽ Abraham, la A'izakɩ, la Azakɔbɩ, la Nawẽnnɛ nõtɔ'ɔsrɩba wuu, tɩ ba boe Nawẽnnɛ so'olʋm pʋam, la yãma wʋn weege la yẽŋa kɛlla dee dɩkɛ ya nu'usi gɩ nõorʋm.
La nẽrba wʋn yese dapɔ-bɔba, la zanõ-bɔba, la zʋʋgɔ bɔba, la gɔbga bɔba wa'am wa zĩ'ire Nawẽnnɛ so'olʋm pʋam di.
Bãŋɛ-ya tɩ nẽrba basɛba n de poorʋm dõma wʋn lebge nẽŋam dõma, tɩ basɛba n mẽ de nẽŋam dõma wʋn wa lebge poorʋm dõma.» Azezi sũure sã'am mɛ Zerizalɛm dõma ĩyã La wakat-ẽŋa tɩ Farisi dõma basɛba sẽŋɛ ka yele Azezi yetɩ: «Basɛ kalam dee sẽŋɛ zẽ'a ayẽma, tɩ Naba A'erɔdɩ eerɩ fʋ mɛ tɩ a kʋ.» Tɩ a lerge ba yetɩ: «Sẽŋɛ-ya ka yele yɛm be'ero dãana la yetɩ: ‹Zĩna la beesã, mam wʋn dige kʋlkã'arsɩ mɛ tɩ ba yese, dee botɩ bã'adõma yẽ ĩmã'asʋm, la dabsa atã daarɛ tɩ mam wʋn ba'asɛ m tõoma la wuu.› La dẽnɩ tɩ mam sẽŋɛ m sẽnnɛ na zĩna, la beesã, la dabsa atã daarɛ, se'ere n soe la, la ka masɛ tɩ Nawẽnnɛ nõtɔ'ɔsa ki zẽ'a ayẽma, sãn dagna Zerizalɛm pʋam.
Zerizalɛm nẽrba, Zerizalɛm nẽrba, yãma kʋʋrɩ la Nawẽnnɛ nõtɔ'ɔsrɩba, dee lɔbra sɛba tɩ Nawẽnnɛ tõm ba ya zẽ'am la kuga kʋʋra.
Nõorɛ faa tɩ mam boorɩ tɩ m lagsɛ ya wʋ nõ-yã'aŋa n lagsrɩ a kɔma ũna a kempagsɩ pʋam se'em na, tɩ ya ka bɔɔra.
Bɛla, Nawẽnnɛ wʋn basɛ ya tẽŋa bɔ ya, tɩ a lebge daboto.
Mam yetɩ ya tɩ ya kãn le yẽ mam, halɩ tɩ ya wʋn wa yetɩ: ‹Pẽgɛ-ya sɛka n sẽm na Zuudãana Nawẽnnɛ yʋ'ʋrɛ la.› »
Azezi botɩ bʋraaga yẽ ĩmã'asʋm vo'osgo daarɛ Vo'osgo daarɛ ayɩla tɩ Azezi daan sẽŋɛ Farisi dõma naba ayɩla yire tɩ ba di.
Tɩ nẽrba la n boe mĩ na bɩsra ẽn wʋn ẽŋɛ se'em.
La bʋraaga ayɩla n boe mĩ tɩ ĩ-fʋʋsŋɔ bã'aga tara ẽ, tɩ a zɛ Azezi nẽŋam.
Tɩ Azezi soke lɔɔ karẽnsãandõma, la Farisi dõma la yetɩ: «Sore boe tɩ nẽra botɩ nẽrba yẽ ĩmã'asʋm vo'osgo daarɛ bɩɩ, sore ka boe?» Tɩ ba sĩna.
Tɩ Azezi botɩ bʋraaga la yẽ ĩmã'asʋm, basɛ ẽ tɩ a kule.
Dee soke ba yetɩ: «Ãne n boe yãma pʋam tɩ a dayʋa, bɩɩ a lɔlga wʋn lui lʋa pʋam vo'osgo daarɛ tɩ a kãn zoe tɔtɔ sẽŋɛ ka yaagɛ ẽ?» Tɩ ba makɛ tɩ ba lerge ẽ koŋe.
Dɛna-ya sik-m-mẽŋa dõma Tɩ Azezi yẽ nẽr-sɛba tɩ ba wi tɩ ba wa'am wa di la n loosrɩ zẽ'e-sõma zĩ'ita, tɩ a makɛ makrɛ yele ba yetɩ: «Nẽra sãn ẽŋɛ pɔgdire kibsa wi fo, da kãn sẽŋɛ ka zĩ'ire zẽ'e-sõŋɔ, tã tɩ a mẽ wi la nẽra n gãnnɩ fõn.
Tɩ sɛka n wi ya wuu la, da wa'am wa yele fʋ yetɩ: ‹Isge, dee tɩ ẽna zĩ'ire.› Tɩ fʋ yãŋa isge sẽŋɛ ka zĩ'ire poorʋm poorʋm la yãnnɛ.
Nẽra sãn wi fo, sẽŋɛ ka zĩ'ire poorʋm, tɩ sɛka n wi fʋ la sãn wa'am yẽ fɔ, a wʋn yetɩ: ‹M sɩrɛ, wa'am wa zĩ'ire nẽŋam.› Bɛla tɩ fʋ wʋn yẽ nã'asgɔ nẽr-sɛba tɩ fʋ zĩ la ba la zẽ'am.
Nẽr-sɛka woo n zẽkrɩ a mẽŋa, Nawẽnnɛ wʋn sike ẽ, la nẽr-sɛka n sikri a mẽŋa, Nawẽnnɛ wʋn zẽkɛ ẽ.» La Azezi yele sɛka n wi ẽ na yetɩ: «Fʋ sãn yetɩ fʋ ẽŋɛ dia wʋntɛɛŋa, bɩɩ yʋ'ʋŋɔ wi nẽrba tɩ ba wa'am wa di, da wi'ira fʋ sɩrdõma, bɩɩ fʋ sɔbiisi, bɩɩ fʋ nẽrba, bɩɩ fʋ sawiiba n de bõntatba, se'ere n soe la, ba mẽ wʋn wa ẽŋɛ bɛla daar-sɛka mɛ wi fo lebse bɛla sãnnɛ.
Fʋ sãn yetɩ fʋ ẽŋɛ dia wi nẽrba tɩ ba wa'am di, wi nasdõma, la kɔɔrnɔ, la wɔbsɩ, la fɔɔsɩ.
Fʋ sãn ẽŋɛ bɛla, fʋ wʋn tara zu-yẽlga, se'ere n soe la, ba kãn yãŋɛ ẽŋɛ lebse fo.
Bɛla, wakat-sɛka tɩ Nawẽnnɛ wʋn botɩ nẽr-sɛba n ẽŋɛ sɛla n masɛ a yɛm na vo'oge la, fʋ wʋn yẽ yɔɔrɔ.» Kibs-kãtɛ makrɛ La nẽrba la n lagsɛ zẽa dia zẽ'a la Azezi la, ba wõm ẽn yele se'em na mɛ, tɩ nẽra ayɩla yele ẽ yetɩ: «Nẽr-sɛka woo n wʋn po di dia Nawẽnnɛ so'olʋm pʋam na tarɩ zu-yẽlga.» Tɩ Azezi makɛ makrɛ bɔ ẽ yetɩ: «Bʋraa ayɩla n daan boe, ẽŋɛ dia zozo'e, wi nẽrba zozo'e tɩ ba wa'am wa di.
Tɩ dia la wakatɛ paagɛ, tɩ a tõm a tõntõnna yetɩ, a sẽŋɛ ka yele nẽrba la tɩ ẽŋa yetɩ: ‹Wa'am-ya tɩ mam mãasʋm ba'asɛ mɛ gu'ura ya.› Tɩ ba nẽra woo yɛta lan pakɛ ẽŋa se'em, tɩ ẽŋa sɔsra sugri.
Pɔspɔsɩ dãana la yele ẽ yetɩ: ‹Mam da la va'am, tɩ m sẽŋɛ ka bɩsɛ lan ãn se'em, bɛla tɩ mam sɔsra ẽ sugri.› Tɩ ayɩla yetɩ: ‹Mam da la nii-kɔɔrsɩ pia bɔɔra tɩ m makɛ ba bayi bayi kɔ bɩsɛ, bɛla tɩ mam sɔsra ẽ sugri.› Tɩ ayẽma mẽ yetɩ: ‹Mam di la pɔg-sãana, bɛla tɩ mam kãn yãŋɛ wa'am.› Tɩ tõntõnna la lebe ka tɔgɛ bɛla bɔ a zuudãana la.
Tɩ a zuudãana la sũure yĩige, tɩ a yele a tõntõnna la yetɩ: ‹Yese tɔtɔ sẽŋɛ tẽŋa la sorɔɔrɔ zuto ka tarɩ nasdõma, la kɔɔrnɔ, la fɔɔsɩ, la wɔbsɩ wa'am tɩ ba di.› Tɩ tõntõnna la sẽŋɛ ka ẽŋɛ a zuudãana la n yele se'em na, dee yele ẽ yetɩ: ‹M zuudãana, fõn yetɩ mam ẽŋɛ se'em na, mam ẽŋɛ mɛ, la zẽ'a ken dee mɛ.› Tɩ zuudãana la le yele a tõntõnna la yetɩ: ‹Yese tẽŋa la pʋam sẽŋɛ sorɔ-pɩgsɩ la wuu zuo, ka mõrgɛ tarɩ nẽrba la wa'am tɩ ba kẽ tɩ mam yire pɩrɛ.› La mam yetɩ yãma mɛ tɩ nẽr-sɛba tɩ mam dẽŋɛ yele ba tɩ ba wa'am, tɩ ba zagsɛ la, ba nẽra nẽra kãn le malɩn di mam dia la.» Azezi karẽnbia n masɛ tɩ a ẽŋɛ se'em Azezi daan sẽnnɩ mɛ, tɩ nẽr-kʋʋŋɔ dɔla ẽ, tɩ a gelge yele ba yetɩ: «Nẽra sãn yetɩ a doose mam dee ka nõŋɛ mam gãnna a sɔ, la a ma, la a pɔga, la a kɔma, la a sɔbiisi, la a tãpa, bɩɩ a sãn ka nõŋɛ mam gãnna a mẽŋa vɔm, a kãn tã'agɛ dɛna mam karẽnbia.
La sɛka woo n ka sakɛ nãmsgɔ wʋ nẽra n zɛɛrɩ a kũm dɔ-puurŋa dɔla mam, a kãn tã'agɛ dɛna mam karẽnbia.
Ya mi tɩ nẽra sãn bɔna ya pʋam bɔɔra tɩ a mẽ de-tʋgma, a wʋn dẽŋɛ zĩ'ire mɛ geele bɩsɛ, ẽn tarɩ se'em na wʋn seke tɩ a yãŋɛ mẽ ba'asɛ, bɩɩ la kãn seke?
La sãn dagna bɛla, a sãn ẽebɛ ẽbrɛ dee ka yãŋɛ mẽ ba'asɛ, sɛba wuu n yẽ bɛla la wʋn la ẽ mɛ yetɩ: ‹Nẽr-ẽna ẽebɛ la deego, dee ka yãŋɛ mẽ ba'asɛ.› Bɩɩ naba sãn wɛ'ɛsa tɩ a zɛbɛ la a na-tadãana, dẽnɩ tɩ a dẽŋɛ tẽ'esɛ bɩsɛ, ẽŋa n tarɩ nẽrba tʋspia la, a wʋn tã'agɛ zɛbɛ la na-sɛka n tarɩ nẽrba tʋspisyi, bɩɩ a kãn tã'agɛ?
La a sãn bãŋɛ tɩ a kãn tã'agɛ, naba ayẽma la n ken zãagɛ la, a wʋn dẽŋɛ tõm na a tõntõnɩba tɩ ba sẽŋɛ naba la zẽ'am ka soke ẽ bɩsɛ, bãma wʋn ẽŋɛ la wãne tɩ zɛbrɛ la ba'asɛ.
Bɛla mẽ, yãma nẽr-sɛka woo n ka basrɩ bõn-sɛba wuu tɩ a tarɩ la, ka tã wʋn dɛna mam karẽnbia.
Yaarʋm ãn sõŋa mɛ, la a sãn sabgɛ, ba wʋn ẽŋɛ la wãne botɩ a le ãna yẽlʋm?
A ka le tara yõorɔ la tẽŋa, la a ka tã wʋn dɛna bugulgo mẽ, ba lobrɩ ẽ basra mɛ.
Sɛka n wõm yetɔga wã, a selse sõŋa sõŋa.»
Pesgo, la lagfɔ n bɔɩ makrɛ Lampo-tɔ'ɔsrɩba, la tõon-be'ero dõma zozo'e n daan sẽŋɛ Azezi zẽ'am tɩ ba selse a yetɔga.
Tɩ Farisi dõma, la lɔɔ karẽnsãandõma la yõnna yetɩ: «Bʋra-ẽna wã to'orɩ la tõon-be'ero dõma, dee dita la ba.» Tɩ Azezi makɛ makrɛ wã soke ba yetɩ: «Bʋra-kãna n boe ya pʋam tara piisi kɔbga, tɩ ayɩla sãn bɔɩ, tɩ a kãn lagsɛ piisi piswɛɩ la awɛɩ la basɛ dũnsẽkam, dee sẽŋɛ ka ɛ ayẽma n bɔɩ la halɩ yãŋa yẽ ẽ?
La a sãn yẽ ẽ, a wʋn yõkɛ ẽ mɛ buke la sũ-yẽlga.
La a sãn kule yire, a wʋn wi a sɩrdõma, la a sawiiba mɛ yele ba yetɩ: ‹Naagɛ-ya la mam tɩ tɩ ẽŋɛ sũ-yẽlga, se'ere n soe la, mam yẽ m pesgo la n bɔɩ la mɛ.› Bɛla mam yetɩ ya tɩ tõon-be'ero dãana ayɩla sãn teege yɛm basɛ tõon-be'ero, sũ-yẽlga boe Nawẽnnɛ yire pʋam la bɛla gãnna nẽr-sõma piswɛɩ la awɛɩ n ka eerɩ tɩ ba teege yɛm.
Bɩɩ, pɔg-kãna n boe wʋn tara lig-kõba pia, tɩ ayɩla sãn bɔɩ, tɩ a kãn yõ fɩtla pɩɩsɛ deego la ɛ lagfɔ la sõŋa halɩ wa yẽ ẽ?
La a sãn yẽ ẽ, a wʋn wi a sɩrdõma, la a sawiiba mɛ yele ba yetɩ: ‹Naagɛ-ya la mam tɩ tɩ ẽŋɛ sũ-yẽlga, se'ere n soe la, mam yẽ m lagfɔ la n bɔɩ la mɛ.› Bɛla mam yetɩ ya tɩ tõon-be'ero dãana ayɩla sãn teege yɛm basɛ tõon-be'ero, sũ-yẽlga boe Nawẽnnɛ malɛkadõma zẽ'am na bɛla.» Budibla n basɛ a sɔ yire, la a kẽema makrɛ Tɩ Azezi le yele ba yetɩ: «Bʋraa n daan boe tara a dayɔɔsɩ bayi.
Tɩ yɩbga la yele a sɔ yetɩ: ‹M sɔ, pʋɩ fʋ bõntarsõm na bɔ mam m bõnɔ.› Tɩ a sɔ pʋɩ a bõntarsõm na bɔ ba.
Tɩ la ẽŋɛ dabsa fẽe, tɩ yɩbga la lagsɛ a bõntarsõm na wuu yese sẽŋɛ tẽŋa n zãagɛ, ka tõm tõon-yooro sã'am ẽn tarɩ sɛla la wuu.
La ẽn sã'am a bõntarsõm na wuu ba'asɛ la, kɔm kãtɛ n wa'am tẽŋa la pʋam, tɩ a ka le tara sɛla wʋn di.
Tɩ a sẽŋɛ tẽŋa la nẽra ayɩla zẽ'am tɩ a dɩkɛ ẽ tɩ a tõnna.
Tɩ nẽra la dɩkɛ ẽ botɩ a sẽŋɛ mõom ka gu'ura a kurkurdõma.
Tɩ a kɔm dõnna tɩ a bɔɔra tɩ a di kurkuri dia.
Tɩ nẽra nẽra ka bɔ ẽ.
Tɩ a tẽ'esɛ a sũurum yetɩ: ‹Mam sɔ tarɩ tõntõnɩba zo'oge mɛ tɩ ba dita tɩgra dee basra, dee tɩ mam bɔna kalam kiira la kɔm.› Yãŋa yetɩ: ‹Mam wʋn lebe kule la m sɔ yire ka yele ẽ yetɩ, mam tõm na Nawẽnnɛ la fõn be'em, mam ka le masɛ tɩ ba wi mam tɩ fʋ bia.
Ɩta mam wʋ fʋ tõntõnɩba la ayɩla.› Dee isge kulla a sɔ yire.
La ẽn nãn boe zãazãarɛ la, tɩ a sɔ la yẽ ẽ, tɩ a ninbãalga yõkɛ ẽ, tɩ a zoe tʋ'ʋsɛ kɔkɛ ẽ, mõbgɛ ẽ.
Tɩ bia la yele ẽ yetɩ: ‹M sɔ, mam tõm na Nawẽnnɛ la fõn be'em.
Mam ka masɛ tɩ ba le wi'ira mam tɩ fʋ bia.› Tɩ a sɔ la yele a tõntõnɩba yetɩ: ‹Sẽŋɛ-ya tɔtɔ ka tarɩ fu-sɛka n ãn sõŋa gãnna la wa'am wa yɛ ẽ, dee dɩkɛ nutʋa pire a nu'ubiire, dee dɩkɛ tagra pire ẽ.
La ya yõkɛ lɔl-polle n nõbɛ wa'am wa kʋ tɩ tɩ ẽŋɛ dia di, dee ẽŋɛ sũ-yẽlga.
Se'ere n soe la, mam bia wã daan wõn na a ki mɛ, dee le vo'oge.
A daan bɔɩ mɛ, tɩ tɩ le yẽ ẽ.› Tɩ ba yãŋa ɩta sũ-yẽlga.
Wakat-ẽŋa tɩ a dayɔ-kẽema la boe la va'am.
La ẽn lebe kulna wa lɛm yire la, a wõm na duursi tɩ ba wẽ'erɩ wa'ara.
Tɩ a wi a sɔ tõntõnna ayɩla soke ẽ yetɩ: ‹Bẽm n ẽŋɛ?› Tɩ tõntõnna la lerge ẽ yetɩ: ‹Fʋ yɩbga la n wa'am, tɩ fʋ sɔ kʋ lɔl-polle n nõbɛ, ẽŋa n yẽ fʋ yɩbga la tɩ a tarɩ ĩmã'asʋm na ĩyã.› Tɩ kẽema la sũure yĩige halɩ.
Tɩ a zagsɛ tɩ ẽŋa kãn kẽ yire.
Tɩ a sɔ yese belem ẽ yetɩ, a wa'am wa kẽ.
Tɩ a lerge a sɔ la yetɩ: ‹Bɩsɛ, yʋʋma zozo'e tɩ mam tõnnɩ fʋ tõoma, dee ka zagsɛ fʋ nõorɛ baa daarɛ ayɩla, la fõn ka bɔ mam bulla baa daarɛ ayɩla tɩ m kʋ tɩ mam la m sɩrdõma ẽŋɛ sũ-yẽlga.
La fʋ bi-ẽna wã n dɩkɛ fʋ bõntarsõm sẽŋɛ ka tõm yalsɩ tõoma sã'am ba wuu dee kulum wã, fʋ kʋ la lɔl-polle bɔ ẽ.› Tɩ a sɔ lerge ẽ yetɩ: ‹M bia, fõn boe la mam zẽ'am daarɛ woo.
La mam n tarɩ sɛla wuu la de la fõn bõnɔ.
La, la masɛ mɛ tɩ tɩ ẽŋɛ sũ-yẽlga sɩrʋm, se'ere n soe la, fʋ yɩbga wã daan wõn na a ki mɛ, dee le vo'oge.
A daan bɔɩ mɛ.
Tɩ tɩ le yẽ ẽ.› »
Tõntõnna n de yɛm dãana makrɛ Tɩ Azezi le yele a karẽnbiisi la yetɩ: «Bʋraaga n daan boe dɛna bõntarsa, tara tõntõnna tɩ a bɩsra a yire yelle.
Tɩ ba wa'am wa yele bõntarsa la yetɩ, tõntõnna la sã'anɩ a bõntarsõm na mɛ.
Tɩ zuudãana la wi a tõntõnna la yetɩ: ‹Bẽm tɩ ba tɔgra fõn yelle tɩ mam wõnna wãna?
Geele pa'alɛ ma fõn ẽŋɛ mam bõntarsõm na se'em.
Fʋ kãn le bɩsra mam yire yelle.› Tɩ tõntõnna la yele a mẽŋa yetɩ: ‹Mam zuudãana la yetɩ a dige mam a tõoma la pʋam mɛ, mam wʋn ẽŋɛ la wãne?
Kʋa?
Mam ka tarɩ pãŋa wʋn kɔ.
La yãnnɛ n wʋn tara mam la sosgo.
Mam mi mam wʋn ẽŋɛ se'em, tɩ a sãn wa dige ma, m tara sɩrdõma n wʋn to'oge mam ba yiɛ sõŋa.› Tɩ a wi a zuudãana sãnditba ayɩla ayɩla, soke pɔspɔsɩ dãana la yetɩ: ‹Fõn tarɩ mam zuudãana sãnnɛ la wãne?› Tɩ a lerge yetɩ: ‹Mam tarɩ a sãnnɛ na kaam dugl-kãra kɔbga.› Tɩ a yele ẽ yetɩ: ‹To'oge fʋ sãnnɛ gõŋɔ tɔtɔ zĩ'ire gʋlsɛ yetɩ, kaam dugl-kãra pinuu.› Dee soke ayẽma yetɩ: ‹Fõn tarɩ mam zuudãana sãnnɛ na wãne?› Tɩ a lerge yetɩ: ‹Mam tarɩ a sãnnɛ na mui bɔra kɔbga.› Tɩ a yele ẽ yetɩ: ‹To'oge fʋ sãnnɛ gõŋɔ gʋlsɛ yetɩ pinii.› Baa la tõntõnna wã ɩrgɔ n ka doose sore la, a zuudãana pẽgɛ ẽ mɛ, ẽn tõm na yɛm na ĩyã.
Dũni-ẽna wã dõma tarɩ la yɛm tõnna la taaba gãnna nẽr-sɛba n bãŋɛ Nawẽnnɛ peelem.
Bɛla ĩyã, mam yetɩ ya tɩ ya dɩkɛ dũnia bõntarsõm yõgɛ sɩrdõma, tɩ dũnia bõntarsõm na sãn wa ba'asɛ, ba wʋn to'oge ya tɩ ya bɔna Nawẽnnɛ yire wakatɛ n ka ba'asrɩ.» Bõntarsõm sɩra sɩra «Nẽr-sɛka woo n de sɩra dãana bõn-pɩgsɩ pʋam, mẽ de la sɩra dãana bõn-kãra pʋam.
La sɛka n ka de sɩra dãana bõn-pɩgsɩ pʋam, mẽ ka de sɩra dãana bõn-kãra pʋam.
Bɛla, ya sãn ka dɛna sɩra dõma dũnia wã bõntarsõm pʋam, ãne n wʋn dɩkɛ bõntarsõm sɩra sɩra gu'ule ya?
La ya sãn ka dɛna sɩra dõma la bõn-sɛba n dagɩ ya mẽŋa bõnɔ, ãne n wʋn dɩkɛ bõnɔ bɔ ya tɩ la dɛna ya mẽŋa bõnɔ?
Tõntõnna ka tã wʋn sakɛ zuudãandõma bayi.
A wʋn sise ayɩla mɛ, dee nõŋɛ ayɩla, bɩɩ a wʋn nanna ayɩla la mɛ, dee pɔ'ɔra ayɩla la.
Bɛla, yãma ka tã wʋn sakɛ Nawẽnnɛ n de ya Zuudãana, dee botɩ bõntarsõm mẽ dɛna ya zuudãana.» Nawẽnnɛ lɔɔ, la a so'olʋm yelle Farisi dõma n nõŋɛ ligri la n wõm bɛla la, ba la'arɩ Azezi mɛ.
Tɩ Azezi yele ba yetɩ: «Yãma pa'alɩ ya mẽŋa nẽrba nẽŋam wʋ ya de la nẽr-sõma.
La Nawẽnnɛ mi ya pʋtẽ'era n ãn se'em mɛ.
Bõn-sɛka tɩ nẽrsaalba pẽgrɩ la, de la bõn-dẽgrɔ Nawẽnnɛ zẽ'am.
Amoyisi lɔɔ, la Nawẽnnɛ nõtɔ'ɔsrɩba n yʋʋn pa'alɩ nẽrba ban wʋn ãna se'em, ka paagɛ wakat-sɛka tɩ Azã wa'am na.
Lan pɔsɛ Azã n misri nẽrba ko'om pʋam na, ba mõolɛ Nawẽnnɛ so'olʋm kõ-yẽlga mɛ, tɩ nẽra woo nargra pãŋa tɩ a kẽ.
La, la de la nãana tɩ saazuum la dũnia tole gãnna tɩ Nawẽnnɛ lɔɔ la bõn-pɩka ayɩla bɔɩ.
Nẽr-sɛka woo n basɛ a pɔga, dee le di pɔka ayẽma, a ẽŋɛ la be'em wʋ nẽra n gã'arɩ la a tadãana pɔga, la sɛka woo n di pɔka tɩ a sɩra basɛ mẽ ẽŋɛ la be'em.» Bõntarsa, la nasa Alazaarɩ makrɛ Tɩ Azezi yetɩ: «Bõntarsa n daan boe, yɛɛra futo n ba ãna sõŋa, dee tara sɛla woo daarɛ woo tɩ la seke.
Tɩ nasa ayɩla mẽ daan bɔna, tɩ a yʋ'ʋrɛ dɛna Alazaarɩ, tɩ a ĩyã wuu tara nõtɔ.
A daan ẽn gã la bõntarsa la zanõrʋm, bɔɔra tɩ a di bõntarsa la n diti tɩ di-zõra luta la.
Tɩ baasɩ sẽnna lɛɛla a nõtɔ la.
Tɩ Alazaarɩ wa ki.
Tɩ Nawẽnnɛ malɛkadõma tarɩ ẽ sẽŋɛ Nawẽnnɛ yire Abraham zẽ'am.
Tɩ bõntarsa la mẽ wa ki, tɩ ba laagɛ ẽ.
Tɩ bõntarsa la daan bɔna bug-tẽŋa nãmsra, yãŋa gorge yẽ Abraham halɩ zẽ'a n zãagɛ, tɩ Alazaarɩ zẽa a sakʋkɔ.
Tɩ bõntarsa la wi Abraham yetɩ: ‹M sɔ Abraham, zoe m ninbãalga, dee tõm Alazaarɩ tɩ a dɩkɛ a nu'ubiire tẽ'egɛ ko'om mã'alɛ m zɩlɩŋa, se'ere n soe la, mam boe la bugum pʋam nãmsra.› Tɩ Abraham yele ẽ yetɩ: ‹M bia, tẽegɛ tɩ fõn daan boe dũnia zuo wakat-sɛka la, fõn daan tarɩ bõn-sõma mɛ, dee tɩ Alazaarɩ yẽta toogo.
La lɛɛlɛ wã, a sũure mã'agɛ mɛ, dee tɩ fõn yãŋa nãmsra.
La bõn-sɛka n pa'asɛ, bog-ko'ogo n beŋe tõma la yãma, tɩ nẽra sãn bɔɔra tɩ a ze'ele kalam sẽŋɛ yãma zẽ'am, a kãn tã'agɛ.
La nẽra mẽ sãn bɔɔra tɩ a ze'ele yãma zẽ'am wa'am tõma zẽ'am, a kãn tã'agɛ.› Tɩ a lerge Abraham yetɩ: ‹M sɔ Abraham, la sãn dɛna bɛla, mam sosrɩ fʋ mɛ tɩ fʋ tõm Alazaarɩ tɩ a sẽŋɛ mam sɔ yire, tɩ mam tarɩ la sɔbiisi banuu, a sẽŋɛ ka kã'an ba, tɩ ba mẽ da wa'am nãmsgɔ zẽ'a wã.› Tɩ Abraham yele ẽ yetɩ: ‹Ba tarɩ Amoyisi la Nawẽnnɛ nõtɔ'ɔsrɩba n gʋlsɛ gõn-sɛba la mɛ.
La masɛ tɩ ba sakɛ la gõn-bãma yetɔga.› Tɩ a lerge ẽ yetɩ: ‹M sɔ, ayɛɩ, nẽra sãn vo'oge lebe sẽŋɛ ba zẽ'am, ba wʋn teege yɛm basɛ tõon-be'ero.› Tɩ Abraham lerge ẽ yetɩ: ‹Ba sãn kãn sakɛ Amoyisi, la Nawẽnnɛ nõtɔ'ɔsrɩba la nõorɛ, baa nẽra n ki sãn vo'oge lebe, ba kãn sakɛ.› »
Tɩ da botɩ nẽra basɛ Nawẽnnɛ sore, la tɩ basɛ taaba tõon-be'ero taalɛ Tɩ Azezi yele a karẽnbiisi la yetɩ: «La ka tã tɩ bõn-sɛba n pã'asrɩ nẽrba tɩ ba basra Nawẽnnɛ sore la ka wa'am.
La nẽr-sɛka n wʋn botɩ bõn-bãma wa'am na wʋn yẽ toogo.
Ba sãn dɩkɛ nẽerɛ kug-kãtɛ lʋ yulse a yugla lobe ẽ basɛ ko-kãtɛ pʋam, n sõɩ ẽŋa n wʋn botɩ bi-pɩka ayɩla basɛ Nawẽnnɛ sore.
Guuse-ya ya mẽŋa.
Fʋ sɔbia sãn tõm be'em, fʋ kã'an ẽ.
La a sãn teege yɛm basɛ tõon-be'ero la, fʋ basɛ ẽ taalɛ.
La a sãn ẽŋɛ fʋ be'em nõorɛ ayopɔɩ daarɛ ayɩla, dee leme fʋ zẽ'am nõorɛ ayopɔɩ wa yetɩ: ‹Mam tõm na be'em, bɔ mam sugri›, dẽnɩ tɩ fʋ basɛ ẽ taalɛ.» Tɩ bɔ Azezi sɩra Tɩ Zuudãana Azezi karẽnbiisi pia la ayi la yele ẽ yetɩ: «Botɩ tɩ bɔ fɔ sɩra zo'oge.» Tɩ Zuudãana la yele ba yetɩ: «Ya sãn bɔ mam sɩra fẽe wʋ sɔ'ɔrɔ biire la, ya tã wʋn yele kẽnkãŋa wã tɩ a võogɛ sẽŋɛ ka sele mõgrɛ pʋam ke, la a wʋn sakɛ ya nõorɛ mɛ.» Tõntõnna masɛ mɛ tɩ a tõm a tõonɛ «Tẽ'esɛ-ya bɩsɛ, nẽra sãn bɔna yãma pʋam tara tõntõnna tɩ a kɔɔra, bɩɩ gu'ura a dũnsi, tɩ tõntõnna la sãn ze'ele va'am wa'am, a wʋn yele ẽ mɛ yetɩ, wa'am wa di bɩɩ?
Ayɛɩ, a wʋn yele ẽ yetɩ: ‹Dʋgɛ m dia, dee teege fuugo yɛ, tarɩ dia la wa'am wa bɔ ma tɩ m di.
M sãn di dee yũ ba'asɛ, tɩ fʋ mẽ yãŋa di dee yũ.› La zuudãana la n yele tõntõnna la tɩ a ẽŋɛ se'em, tɩ a ẽŋɛ la, zuudãana la kãn pʋ'ʋsɛ ẽ.
Bɛla mẽ, ya sãn ẽŋɛ sɛla woo tɩ Nawẽnnɛ yele ya tɩ ya ẽŋɛ la, ya yetɩ: ‹Tõma wen dɛna la tõntõnɩba, tõma ka narɩ pʋ'ʋsgɔ, se'ere n soe la, la de la tɩ tõoma, la masɛ mɛ tɩ tɩ tõm.› » Azezi botɩ kõnkɔma pia yẽ ĩmã'asʋm Azezi daan boe la sore wɛ'ɛsa Zerizalɛm dɔla Samaari la Galile tẽŋasʋka, paagɛ tẽŋa ayɩla pʋam, tɩ kõnkɔma pia tʋ'ʋsra ẽ, ze'ele kẽnkɛrŋa kaasra yetɩ: «Zuudãana Azezi, zoe tɩ ninbãalga.» La ẽn yẽ ba la, tɩ a yele ba yetɩ: «Sẽŋɛ-ya kãabgɔ kẽma la zẽ'am tɩ ba ka bɩsɛ ya ĩyã la n ãn se'em.» La ban sẽnnɩ wɛ'ɛsa la, tɩ bã'asɩ la basɛ ba, tɩ ba ãna sõŋa.
La ba nẽra ayɩla n yẽ tɩ a kõnkɔm na basɛ ẽ na, tɩ a lɛbra Azezi zẽ'am dee tɔgra ke'enke'em pẽgra Nawẽnnɛ, sẽŋɛ ka ka dũma dɩkɛ a nẽŋa võglɛ tẽŋa Azezi nẽŋam pʋ'ʋsɛ ẽ.
A daan de la Samaari nẽra.
Tɩ Azezi yetɩ: «La dagɩ bãma pia n yẽ ĩmã'asʋm?
Tɩ bawɛɩ la bɔna la bɛ?
Bẽm tɩ ẽna n de sãana la mã'a n leme wa'am tɩ a pʋ'ʋsɛ Nawẽnnɛ a yel-sõnnɛ?» Dee yele ẽ yetɩ: «Fõn bɔ mam sɩra la n botɩ fʋ yẽ fãarɛ, isge sẽŋɛ.» Nawẽnnɛ n diti na'am se'em Farisi dõma soke Azezi mɛ tɩ ba bãŋɛ wakat-sɛka tɩ Nawẽnnɛ wʋn di na'am nẽrba sʋkam.
Tɩ a lerge ba yetɩ: «Nawẽnnɛ sãn wa dita na'am, la ka de sɛla tɩ nẽrba tã wʋn yẽ la nini.
La nẽra kãn yetɩ: ‹Bɩsɛ-ya, a boe la kalam›, bɩɩ ‹a boe la ke›.
Bãŋɛ-ya tɩ Nawẽnnɛ boe la ya tẽŋasʋka dita na'am.» La Azezi yele a karẽnbiisi la yetɩ: «Wakatɛ sẽm mɛ tɩ ya wʋn bɔɔra tɩ ya yẽ Nẽrsaala Dayʋa la, baa la sãn dɛna daarɛ ayɩla, la ya kãn yẽ ẽ.
La nẽrba wʋn yele ya yetɩ: ‹Bɩsɛ-ya, a boe la ke›, bɩɩ ‹bɩsɛ-ya, a boe la kalam.› Da kãn sẽŋɛ-ya, da doose-ya ba.
Se'ere n soe la, daar-sɛka tɩ Nẽrsaala Dayʋa la wʋn leme na, la wʋn ãna wʋ saaga n ẽn yãkɛ saazuum tɩ la nẽegɛ zẽ'a wuu se'em na.
La, lan dẽŋɛ tɩ bõn-bãma wʋn ẽŋɛ, dẽnɩ tɩ a nãmsɛ zozo'e tɩ zamãan-ẽna wã dõma zagsɛ ẽ.
Wakat-sɛka tɩ Nẽrsaala Dayʋa la wʋn leme wa'am na, la wʋn ãna wʋ Anoe wakatɛ tɩ la yʋʋn ãn se'em na.
Nẽrba yʋʋn diti mɛ, dee yũura, tɩ bʋraasɩ dita pɔgba, tɩ pɔgsɩ mẽ ɛlla sɩrba, tɩ la wa paagɛ daar-sɛka tɩ Anoe kẽ õorŋ-kãtɛ la pʋam, dee tɩ ko'om yãŋa wa'am wa pɩrɛ zẽ'a wuu libe nẽrba wuu tɩ ba ki.
La mẽ wʋn ãna wʋ Alotɩ wakatɛ n yʋʋn ãn se'em na.
Ba yʋʋn diti mɛ, dee yũura, dee da'ara, dee kɔɔsra, dee bʋta, dee mẽta, ka paagɛ daar-sɛka tɩ Alotɩ fõrgɛ Sodom tẽŋa la, dee tɩ bugum n diti kidibre ze'ele saazuum lui tẽŋa kʋ ba wuu.
Nẽrsaala Dayʋa la lemŋo daarɛ la mẽ wʋn di'ige ba la bɛla.
Daar-ẽŋa, nẽr-sɛka n boe gɔsgɔ dee tɩ a lɔgrɔ bɔna deego pʋam, a da sige bɔɔra tɩ a ze'ele dɩkɛ ba zoe.
La nẽr-sɛka n boe a va'am, da lebe kule.
Tẽegɛ-ya lan yʋʋn ẽŋɛ Alotɩ pɔga se'em na.
Nẽr-sɛka woo n boorɩ tɩ a gu a vɔm, a wʋn koŋe ẽ, la nẽr-sɛka n sakɛ tɩ a koŋe a vɔm, a wʋn yẽ ẽ.
Mam yetɩ ya tɩ nẽrba bayi sãn gã sõŋɔ ayɩla pʋam yʋ'ʋŋɔ, ba wʋn dɩkɛ ayɩla, dee basɛ ayẽma.
La pɔgsɩ bayi sãn bɔna nẽerʋm nẽena, ba wʋn dɩkɛ ayɩla, dee basɛ ayẽma.
[Bʋraasɩ bayi sãn bɔna va'am, ba wʋn dɩkɛ ayɩla, dee basɛ ayẽma.
]» Tɩ karẽnbiisi la soke Azezi yetɩ: «Zuudãana, bõn-ẽna wʋn ẽŋɛ la bɛ?» Tɩ a lerge yetɩ: «Zẽ'e-sɛka tɩ bõn-kɩ'ɩsɩ boe la, zẽ'e-ẽŋa tɩ zõa lagsrɩ taaba.»
Pɔkõorɛ, la sarɩyadita makrɛ Tɩ Azezi makɛ makrɛ pa'alɛ ba tɩ ba sɔsra Nawẽnnɛ wakatɛ wuu da basɛ, yele ba yetɩ: «Sarɩyadita n daan boe tẽŋa ayɩla ka zɔta Nawẽnnɛ, dee ka nanna nẽrba.
Tɩ pɔkõorɛ mẽ bɔna tẽŋa la pʋam sẽnna a zẽ'am wakatɛ wuu yɛta ẽ tɩ: ‹Sõŋɛ ma tɩ m yẽ bʋʋrɔ m bɛ zẽ'am.› La pɔkõorɛ la sẽŋɛ ka sose ẽ na nõor-faa, tɩ sarɩyadita la ka sõŋɛ ẽ.
La pɔkõorɛ la ẽn ken sẽnna sɔsra ẽ na, sarɩyadita la wa yele a pʋtẽ'erʋm mɛ yetɩ: ‹Baa mam ka zotɩ Nawẽnnɛ, dee ka nanna nẽrba la, pɔkõ-ẽna n sẽnnɩ dãana mam se'em wã, mam wʋn isge mɛ sõŋɛ ẽ.
La sãn dagna bɛla, a wʋn sẽnna mɛ nãmsra mam, a kãn basɛ.› » Tɩ Zuudãana Azezi le yetɩ: «Bɩsɛ-ya sarɩyadita la n de nẽr-be'ego la n yele se'em.
La sãn dɛna bɛla, Nawẽnnɛ kãn sõŋɛ nẽr-sɛba tɩ a looge la n sosrɩ ẽ wʋntɛɛŋa la yʋ'ʋŋɔ la, bɔ ba bʋʋrɔ gãnna bɛla?
A wʋn yuuge mɛ dee sõŋɛ ba bɩɩ?
Mam yetɩ ya mɛ tɩ a wʋn wa sõŋɛ ba mɛ tɔtɔ.
La Nẽrsaala Dayʋa la sãn wa leme dũnia zuo, a wʋn yẽ nẽrba n bɔ ẽ sɩra mɛ bɩɩ?» Farisi nẽra, la lampo-tɔ'ɔsa makrɛ Azezi le makɛ la makrɛ ayẽma bɔ nẽr-sɛba n tẽ'esrɩ tɩ bãma de la nẽr-sõma nẽ'esra nẽrba basɛba la, yetɩ: «Bʋraasɩ bayi n sẽŋɛ Wẽnde-kãtʋm na tɩ ba ka pʋ'ʋsɛ Nawẽnnɛ, ayɩla de la Farisi nẽra, tɩ ayẽma dɛna lampo-tɔ'ɔsa.
Tɩ Farisi nẽra la zɛ saazuo pʋ'ʋsra a sũurum yetɩ: ‹Nawẽnnɛ, mam pʋ'ʋsrɩ fʋ, mam n ka wõn na nẽrba basɛba la n ãn se'em na, n de nayigba, bɩɩ nẽr-be'ero, bɩɩ nẽrba n tõnnɩ yalsɩ, la mam n ka wõn na lampo-tɔ'ɔs-ẽna wã la ĩyã.
Dabsa ayopɔɩ woo pʋam, mam lʋtɩ nõorɛ la bʋyi, la bõn-sɛba wuu tɩ mam yẽtɩ la, pia pʋam woo mam loorɩ ayɩla bɔ'ɔra fõn mɛ.› La lampo-tɔ'ɔsa la ze'ele la kẽnkɛrŋa põn ka gorge a nẽŋa saazuum, dee wẽ nupʋ'ʋgɔ yetɩ: ‹Nawẽnnɛ, zoe m ninbãalga, mam de la tõon-be'ero dãana.› » Azezi yele bɛla dee yetɩ: «Mam yetɩ ya mɛ tɩ bʋra-ẽna wã n kule la, a yelle masɛ mɛ Nawẽnnɛ zẽ'am, dee tɩ Farisi nẽra la yelle ka masɛ.
Se'ere n soe la, nẽr-sɛka woo n zẽkrɩ a mẽŋa, Nawẽnnɛ wʋn sike ẽ mɛ, la nẽr-sɛka n sikri a mẽŋa, Nawẽnnɛ wʋn zẽkɛ ẽ.» Tɩ ãna wʋ kɔm-pɩgsɩ tɩ tɩ tã'agɛ kẽ Nawẽnnɛ so'olʋm Nẽrba basɛba n daan tarɩ kɔm-pɩgsɩ wa'am Azezi zẽ'am tɩ a dɩkɛ a nu'usi paglɛ ba zuto.
La a karẽnbiisi la n yẽ bɛla la, ba zɛbɛ nẽrba la mɛ.
Tɩ Azezi wi a karẽnbiisi la yele ba yetɩ: «Basɛ-ya kɔma la tɩ ba wa'am mam zẽ'am, da gu'ura-ya ba, se'ere n soe la, Nawẽnnɛ so'olʋm de la nẽr-sɛba n ãn wʋ kɔma wã bõnɔ.
Mam yetɩ ya la sɩra, tɩ nẽr-sɛka woo n ka sakɛ tɩ Nawẽnnɛ sɔna ẽ wʋ bia la, a kãn kẽ Nawẽnnɛ so'olʋm pʋam.» Bõntarsa yelle Zifdõma nẽrzuo ayɩla n daan soke Azezi yetɩ: «Karẽnsãama, fõn de la nẽr-sõŋɔ, mam wʋn ẽŋɛ la wãne yẽ vɔm n ka ba'asrɩ?» Tɩ Azezi yele ẽ yetɩ: «Bẽm tɩ fõn wi mam tɩ nẽr-sõŋɔ?
Nẽra ka boe n ãn sõŋa, sãn dagna Nawẽnnɛ mã'a.
Fõn mi Nawẽnnɛ n bɔ nõorɛ tɩ ba ɩta se'em na: ‹Da gã'arɛ la fʋ tadãana pɔga, da kʋ nẽra, da zũ, da tɔgɛ põmpɔrŋɔ kaseto, nanna fʋ sɔ la fʋ ma.› » Tɩ a lerge yetɩ: «Halɩ mam bõnbɩ'ɩlʋm tɩ mam põn sakra bõn-bãma wuu.» Azezi n wõm ẽn yele bɛla la, tɩ a yele ẽ yetɩ: «Sɛla ayɩla n deege dɛna fʋ ẽŋɛ: Koose fõn tarɩ sɛla la wuu dɩkɛ ligri la pʋɩ nasdõma, tɩ fʋ wʋn yẽ bõntarsõm Nawẽnnɛ yire, dee wa'am wa dɔla mam.» La bʋraa la n wõm bɛla la, tɩ a sũure ba sã'am, se'ere n soe la, a daan ba dɛna la bõntarsa.
Azezi n yẽ tɩ a sũure sã'am bɛla la, tɩ a yetɩ: «La tɔ mɛ bɔ bõntatba tɩ ba kẽ Nawẽnnɛ so'olʋm pʋam.
La de la nãana tɩ yʋgnɛ doose fupĩim yoko pʋam yese, gãnna bõntarsa n wʋn kẽ Nawẽnnɛ so'olʋm pʋam.» Tɩ sɛba n wõm bɛla la yele yetɩ: «La sãn dɛna bɛla, ãne n wʋn tã'agɛ yẽ fãarɛ?» Tɩ a yele ba yetɩ: «Bõn-sɛka tɩ nẽrsaalba ka tã wʋn ẽŋɛ la, Nawẽnnɛ tã wʋn ẽŋɛ mɛ.» Tɩ Apɩyɛɛrɩ yele ẽ yetɩ: «Tõma basɛ tõma n tarɩ sɛla mɛ dee dɔla fõn.» Tɩ Azezi yele ba yetɩ: «Mam yetɩ ya la sɩra, tɩ nẽr-sɛka n basɛ a yire, bɩɩ a pɔga, bɩɩ a sɔbiisi, bɩɩ a sɔ la a ma, bɩɩ a kɔma, Nawẽnnɛ so'olʋm na ĩyã, a wʋn to'oge zo'oge gãnna ẽn basɛ sɛla la dũnia wã zuo, dee wʋn yẽ vɔm n ka ba'asrɩ wakat-sɛka n sẽm na.» Azezi le tɔgɛ a kũm, la a vo'ore yelle Azezi daan tarɩ a karẽnbiisi pia la ayi la mɛ yese kẽnkɛrŋa, ka yele ba yetɩ: «Ya yẽ ya, tɩ we'esɩ la Zerizalɛm, la bõn-sɛba wuu tɩ Nawẽnnɛ nõtɔ'ɔsrɩba yʋʋn gʋlsɛ Nawẽnnɛ gõŋɔ pʋam Nẽrsaala Dayʋa la yelle la, wʋn sɩrɩ ẽŋɛ mɛ.
Ba wʋn yõkɛ ẽ mɛ ka ẽŋɛ bu-zãŋsɩ nu'usum, tɩ ba la ẽ, yaalɛ ẽ, tʋbsɛ nõtõorʋm mĩ ẽ, wẽ ẽ na ka'asa, dee kʋ ẽ.
La dabsa atã daarɛ a wʋn vo'oge.» La ba ka bãŋɛ ẽn yele se'em na võorɛ baa fẽe, yetɔga la daan sʋgɛ mɛ, tɩ ba ka tã'agɛ bãŋɛ yetɔga la võorɛ n boorɩ tɩ la yele se'em.
Azezi botɩ fʋa yẽta Azezi daan we'esɩ ka lɛm na Zeriko, tɩ fʋa zẽa sore kẽnkɛrŋa sɔsra, wõm nẽr-kʋʋŋɔ la n tollɩ la dãmnɛ, soke yetɩ: «Bẽm ẽŋɛ?» Tɩ ba yele ẽ yetɩ: «Azezi n de Nazarɛtɩ nẽra la n tollɩ.» Tɩ a tĩi tɔgra yetɩ: «Adavidi yɩɩŋa Azezi, zoe m ninbãalga.» Tɩ nẽr-sɛba n boe a nẽŋam na tãsɛ ẽ yetɩ a sĩna.
Tɩ a malɩn tĩi tɔgɛ yetɩ: «Adavidi yɩɩŋa, zoe m ninbãalga.» Tɩ Azezi ze'ele, yetɩ ba tarɩ ẽ wa'am.
La ẽn lɛm Azezi la, tɩ Azezi soke ẽ yetɩ: «Fõn boorɩ tɩ m ẽŋɛ la bẽm bɔ fɔ?» Tɩ a lerge ẽ yetɩ: «Zuudãana, mam boorɩ tɩ m le yẽta mɛ.» Tɩ Azezi yele ẽ yetɩ: «Le yẽta, fõn bɔ mam sɩra la ĩyã n botɩ fʋ yẽ laafɛ.» Bilam mẽŋa tɩ a le yẽta dɔla Azezi pẽgra Nawẽnnɛ.
Tɩ nẽrba la wuu n yẽ bɛla la, mẽ nã'asra Nawẽnnɛ.
Azezi la Azase yelle Azezi daan dolɩ la Zeriko tẽŋa pʋam tɔlla, tɩ bʋraa bɔna mĩ tɩ a yʋ'ʋrɛ dɛna Azase.
A de la lampo-tɔ'ɔsrɩba naba, dee dɛna bõntarsa.
A daan boorɩ tɩ a bãŋɛ la Azezi n de nẽr-sɛka.
A de la nẽr-gɩlga, la nẽrba la n zo'oge la ĩyã, a ka tã wʋn yẽ Azezi.
Tɩ a zoe tole nẽŋam sẽŋɛ Azezi n we zẽ'am bɔba la ka zom kẽnkãŋa tɩ a bɩsɛ Azezi.
Tɩ Azezi sẽŋɛ ka paagɛ zẽ'e-ẽŋa, gorge bɩsɛ kẽnkãŋa la zuo yẽ ẽ, yele ẽ yetɩ: «Azase, sige tɔtɔ, se'ere n soe la, dẽnɩ tɩ mam gã'arɛ fõn yire zĩna.» Tɩ Azase sige tɔtɔ, to'oge ẽ sẽŋɛ a yire la sũ-yẽlga.
La nẽrba la n yẽ bɛla la, ba wuu yõnnɩ mɛ yetɩ: «A sẽŋɛ ka kẽ tɩ a bɔna la tõon-be'ero dãana la yire.» Tɩ Azase zɛ Azezi nẽŋam, yele ẽ yetɩ: «M Zuudãana, mam wʋn dɩkɛ m bõntarsõm pʋsʋka pʋɩ bɔ nasdõma.
La mam sãn pã'asɛ nẽrba to'oge ba sɛla, mam wʋn lebse bɔ ba nõor-anaasɩ.» Tɩ Azezi yele ẽ yetɩ: «Zĩna yi-ẽna dõma yẽ fãarɛ, se'ere n soe la, ẽna mẽ sɩrɩ de la Abraham yɩɩŋa.
Nẽrsaala Dayʋa la wa'am dũnia zuo tɩ a ɛ la nẽr-sɛba n bɔɩ la, fãagɛ ba.» Nabia, la a tõntõnɩba makrɛ Nẽrba la n daan selsrɩ Azezi yetɔga la, tɩ a makɛ makrɛ bɔ ba, se'ere n soe la, a daan lɛm na Zerizalɛm, tɩ nẽrba la tẽ'esra tɩ wakat-ẽŋa tɩ ba wʋn yẽ tɩ Nawẽnnɛ diti na'am ba tẽŋasʋka.
Bɛla tɩ a makɛ bɔ ba yetɩ: «Nabia n yʋʋn yetɩ a sẽŋɛ tẽŋa n zãagɛ ka di na'am leme wa'am.
Ẽn yʋʋn yetɩ a sẽŋɛ la, a wi la a tõntõnɩba pia bɔ ba sãlma lag-kõbrɛ ayɩla ayɩla, yele ba yetɩ: ‹Dɩkɛ-ya ligri la lɛɛbra, tɩ m sẽŋɛ dee leme wa'am.› La a so'olʋm na nẽrba nifo kẽ ẽ mɛ, tɩ ẽn fõrgɛ la, tɩ ba tõm tõntõnɩba tɩ ba babsɛ ẽ ka yetɩ, bãma ka boorɩ tɩ a dɛna bãma naba.
La baa la bɛla a di na'am na mɛ, lebe kule ka basɛ tɩ ba wi tõntõn-sɛba tɩ a daan bɔ ba ligri la, tɩ ba wa'am tɩ a soke ba bãŋɛ, nẽra woo n leebe yẽ yõorɔ se'em.
Tɩ pɔspɔsɩ dãana la yele ẽ yetɩ: ‹M zuudãana, mam dɩkɛ fʋ sãlma lag-kõbrɛ la leebe yẽ la yõorɔ sãlma lig-kõba pia pa'asɛ.› Tɩ a yele ẽ yetɩ: ‹Fʋ ẽŋɛ sõŋa, fʋ de la tõntõn-sõŋɔ!
Fõn ẽŋɛ sɩra la bõnɔ fẽe la ĩyã, fʋ wʋn sɔna tẽnsɩ pia bɩsra.› Tɩ bʋyi dãana la mẽ wa'am wa yele ẽ yetɩ: ‹M zuudãana, mam dɩkɛ fʋ sãlma lagfɔ la leebe yẽ la yõorɔ sãlma lig-kõba banuu pa'asɛ.› Tɩ a yele ẽ mẽ yetɩ: ‹Fõn wʋn sɔna tẽnsɩ banuu bɩsra.› Tɩ ayẽma mẽ wa'am wa yetɩ: ‹M zuudãana, fʋ lagfɔ la n wãna, mam vile ẽ na tãnnɛ sʋgɛ, mam zotɩ fõn mɛ, se'ere n soe la, fõn de la nẽra yelle n tɔɩ.
Fõn to'orɩ la bõn-sɛba tɩ fʋ mẽŋa ka tõm na yõorɔ, dee lagsra bõnkɔɔl-sɛba tɩ fõn ka bʋrɛ.› Tɩ a yele ẽ yetɩ: ‹Fʋ de la tõntõn-be'ego, mam wʋn dɩkɛ la fʋ nõorɛ yetɔga la di fʋ sarɩya.
Fõn mi tɩ mam de la nẽra yelle n tɔɩ, tɔ'ɔra bõn-sɛba tɩ mam ka tõm na yõorɔ, dee lagsra bõnkɔɔl-sɛba tɩ mam ka bʋrɛ la, bẽm ĩyã tɩ fʋ ka tarɩ m ligri la ka bĩŋe bãnkɩ pʋam, tɩ m sãn leme wa'am tɩ m to'oge m ligri la, la yõorɔ?› Dee yele sɛba n boe bilam na yetɩ: ‹To'oge-ya lagfɔ la bɔ sɛka n tarɩ ligri pia la.› Tɩ ba yele ẽ yetɩ: ‹Zuudãana, a põn tarɩ la ligri pia.› Tɩ a lerge ba yetɩ: ‹Mam yetɩ ya tɩ sɛka woo n tarɩ, a wʋn to'oge pa'asɛ.
La sɛka woo n ka tarɩ, a wʋn koŋe sɛla fẽe tɩ a tarɩ la.
La sãn dɛna mam bɛ'ɛba la n ka boorɩ tɩ mam di na'am na, tarɩ-ya ba wa'am wa kʋ ba mam nẽŋam.› » Azezi kẽ'erɩ Zerizalɛm la na'am La Azezi n daan tɔgɛ bɛla ba'asɛ la, a tole la nẽrba la nẽŋa tɩ ba wɛ'ɛsa Zerizalɛm.
La ẽn daan sẽŋɛ ka lɛm Betɩfaazɩ, la Betani n boe Oliivi tãŋa zẽ'am na, a tõm na a karẽnbiisi bayi yetɩ: «Sẽŋɛ-ya tẽn-sɛka n boe nẽŋa la pʋam.
Ya sãn paagɛ mĩ, ya wʋn yẽ bõn-biire tɩ ba lʋ ze'ele, tɩ nẽra nẽra nãn ka bã ẽ.
Ya lorge ẽ tarɩ wa'am.
La nẽra sãn soke ya yetɩ: ‹Wãne tɩ ya lɔrgra ẽ?›, ya lerge yetɩ: ‹Zuudãana la n boorɩ ẽ.› » La ẽŋa n tõm sɛba la sẽŋɛ ka paagɛ, yẽ sɛla woo wʋ ẽn yele ba se'em na.
Tɩ ba lorge bõn-biire la, tɩ bõŋa la dõma soke ba yetɩ: «Bẽm tɩ ya lɔrgra bõŋa la?» Tɩ ba lerge ba yetɩ: «Zuudãana la n boorɩ ẽ.» Tɩ ba tarɩ bõŋa la sẽŋɛ Azezi zẽ'am, ka dɩkɛ ba futo paglɛ a zuo, tɩ Azezi bã.
La ẽn daan we la, nẽrba la yɛrgɛ la ba futo sore la zuo.
Ẽn daan lɛm Zerizalɛm na, a dolɩ la Oliivi tãŋa sore la sigra, tɩ nẽr-kʋʋŋɔ la wuu n de a karẽnbiisi la ɩta sũ-yẽlga zẽkɛ ba kõosɩ pẽgra Nawẽnnɛ ke'enke'em, a tõon-yãlma tɩ ba yẽ la ĩyã, yɛta tɩ: «Pẽgɛ-ya na-sɛka n sẽm na Zuudãana Nawẽnnɛ yʋ'ʋrɛ la.
Sũ-mã'asʋm boe la Nawẽnnɛ yire, nã'asɛ-ya Nawẽnnɛ n boe saazuum.» La Farisi dõma basɛba n boe nẽrba la pʋam yele Azezi yetɩ: «Karẽnsãama, tãsɛ fʋ karẽnbiisi la tɩ ba sĩna.» Tɩ a lerge ba yetɩ: «Mam yetɩ ya mɛ tɩ ba sãn sĩna, kuga wʋn kaasɛ tagurga.» Azezi kellɩ Zerizalɛm nẽrba ĩyã Azezi n daan lɛm Zerizalɛm yẽ tẽŋa la, a kellɩ mɛ tẽŋa la nẽrba ĩyã, yetɩ: «Ya sãn mi ni zĩna wã bõn-sɛka n wʋn bɔ ya sũ-mã'asʋm, la wʋn ãn nɩ sõŋa!
La, la sʋgɛ mɛ, tɩ ya nini ka yẽta ẽ.
La wakatɛ sẽm mɛ, tɩ ya bɛ'ɛba wʋn wa'am wa mẽ lalga gilge ya tẽŋa wã wuu gu, tɩ ya nẽrba kãn tã'agɛ yese.
Ba wʋn sã'am tẽŋa la wuu mɛ, dee kʋ yãma sɛba wuu n boe a pʋam na.
Ba wʋn sã'am ẽ saam saam mɛ, tɩ kugre kãn weege a tadãana zuo.
Bõn-bãna n wʋn ẽŋɛ la, de la yan ka bãŋɛ wakat-sɛka tɩ Nawẽnnɛ wa'am tɩ a fãagɛ ya la ĩyã.» Azezi dige leebdõma Wẽnde-kãtʋm na Azezi n tɔgɛ bɛla ba'asɛ la, a kẽ la Wẽnde-kãtɛ la zẽnzakam digra sɛba n koosrɩ la tɩ ba yɛsra, dee yele ba yetɩ: «La gʋlsɛ Nawẽnnɛ gõŋɔ pʋam tɩ Nawẽnnɛ yetɩ: ‹Mam deego wã wʋn dɛna la pʋ'ʋsgɔ deego.› La yãma dɩkɛ ẽ ẽŋɛ la nayigba lagsgɔ zẽ'a.» La daarɛ woo a boe la Wẽnde-kãtʋm na zãsna nẽrba Nawẽnnɛ yetɔga.
Tɩ kãabgɔ kẽma nẽŋadõma, la lɔɔ karẽnsãandõma, la tẽŋa la nẽrzuto daan ɛɛra sore tɩ ba kʋ ẽ.
La ba ka mi ba wʋn ẽŋɛ se'em, se'ere n soe la, nẽrba la wuu daan ãn na sɛlɩ sɛlsra a yetɔga la.
Ãne n bɔ Azezi nõorɛ tɩ a tõnna?
Daarɛ ayɩla Azezi boe la Wẽnde-kãtʋm na zãsna nẽrba, dee mõola kõ-yẽlga la bɔ'ɔra ba.
Tɩ kãabgɔ kẽma nẽŋadõma, la lɔɔ karẽnsãandõma, la tẽŋa la kẽma wa'am wa yele ẽ yetɩ: «Yele to, fõn yẽ nõorɛ la bɛ ɩta bõn-bãna, bɩɩ ãne n bɔ fõn nõorɛ tɩ fõn ɩta?» Tɩ a lerge ba yetɩ: «Mam mẽ wʋn soke ya sokre ayɩla tɩ ya lerge ma: Azã n daan misri nẽrba ko'om pʋam na, la de la Nawẽnnɛ n tõm ẽ bɩɩ, la de la nẽrsaalba?» Tɩ ba bãm na taaba yetɩ: «Tɩ sãn yetɩ la de la Nawẽnnɛ n tõm ẽ, a wʋn yetɩ, bẽm ĩyã tɩ tõma ka sakɛ ẽ?
La tɩ sãn yetɩ la de la nẽrsaalba, nẽrba la wuu wʋn lobe tɩ la kuga kʋ, se'ere n soe la, nẽrba la sakɛ tɩ Azã daan de la Nawẽnnɛ nõtɔ'ɔsa.» Tɩ ba koŋe lerge ẽ yetɩ: «Tõma ka mi sɛka n tõm ẽ.» Tɩ Azezi yele ba yetɩ: «Bɛla, mam mẽ kãn yele ya mam n yẽ nõorɛ la zẽ'e-sɛka ɩta bõn-bãna wã.» Nẽrba n bɩsrɩ va'am makrɛ Tɩ Azezi makɛ makrɛ ẽna bɔ nẽrba la yetɩ: «Bʋraaga n daan kɔ a va'am sele tɩɩsɩ yʋ'ʋrɛ n de viinye, dɩkɛ va'am na bɔ nẽrba tɩ ba bɩsra, dee sẽŋɛ tẽŋa n zãagɛ ka yuuge.
Tɩ viinye la biɛ go'osgo wakatɛ paagɛ, tɩ a tõm a tõntõnna tɩ a sẽŋɛ sɛba n bɩsrɩ va'am na zẽ'am ka to'oge a pʋrɛ wa'am wa bɔ ẽ.
Tɩ sɛba n bɩsrɩ va'am na wẽ ẽ, dee botɩ a lebe kule zãŋa.
Tɩ a le tõm a tõntõnna ayɩla ba zẽ'am, tɩ ba wẽ ẽ, dee yaalɛ ẽ, botɩ a mẽ lebe kule zãŋa.
Tɩ a le malɩn tõm ayɩla bʋtã pʋam, tɩ ba wẽ ẽ pɔglʋm, dee dige ẽ va'am na pʋam.
Tɩ va'am na dãana la tẽ'esɛ yetɩ: ‹Mam wʋn ẽŋɛ la wãne?
M yãŋa wʋn tõm na m mẽŋa bi-nõŋrɛ, tã tɩ ba wʋn nã'asɛ ẽŋa.› La sɛba n bɩsrɩ va'am na n yẽ va'am na dãana mẽŋa dayʋa la, tɩ ba bãm na taaba yetɩ: ‹Ẽna n wʋn wa sɔɔgɛ sɔna a sɔ bõntarsõm na, basɛ-ya tɩ tɩ kʋ ẽ tɩ bõntarsõm na lebge tõma bõnɔ.› Tɩ ba yõkɛ ẽ ve'ege yese va'am na kẽnkɛrŋa ka kʋ ẽ.
Bɛla, va'am na dãana yãŋa wʋn ẽŋɛ nẽr-bãna la wãne?
A wʋn wa'am wa kʋ nẽrba la mɛ, dee to'oge va'am na bɔ nẽrba basɛba tɩ ba bɩsra.» La nẽrba la n wõm bɛla la, ba yetɩ: «La kãn ẽŋɛ bɛla baa fẽfẽe.» Tɩ Azezi bɩsra ba, dee yetɩ: «La bɛla võorɛ de la bẽm tɩ ba gʋlsɛ Nawẽnnɛ gõŋɔ pʋam yetɩ: ‹Kug-sɛka tɩ tõnmẽtba zagsɛ la, lebge la kugre n botɩ deego la tara pãŋa›?
La nẽr-sɛka n lui kug-ẽŋa zuo, a wʋn kɔ kɔ mɛ, la kugre la sãn lui nẽr-sɛka zuo, a wʋn mẽrgɛ ẽ mɛ.» Tɩ lɔɔ karẽnsãandõma, la kãabgɔ kẽma nẽŋadõma la ɛɛra sore wakat-ẽŋa tɩ ba yõkɛ ẽ, se'ere n soe la, ba bãŋɛ mɛ tɩ la de la bãma ĩyã tɩ a makɛ makrɛ la.
La ba zotɩ la nẽrba la.
Lampo yʋa yelle Tɩ lɔɔ karẽnsãandõma, la kãabgɔ kẽma nẽŋadõma la pigra Azezi.
Bɛla tɩ ba tõm nẽrba n ãn wʋ ba de la nẽr-sõma la tɩ ba sẽŋɛ ka bẽrɛ Azezi la yetɔga, tɩ a sãn tɔgɛ tuuge, tɩ ba yẽ sore yõkɛ ẽ sẽŋɛ ka ẽŋɛ gɔmna n soe nõorɛ nu'usum.
Tɩ nẽrba la sẽŋɛ ka soke Azezi yetɩ: «Karẽnsãama, tõma mi tɩ fõn tɔgrɩ se'em na, la fõn zãsnɩ se'em na masɛ mɛ, la fõn ka tũ'usri nẽrba, dee zãsna nẽrba Nawẽnnɛ sore yɛla sɩra sɩra.
Bɛla, lɔɔ la bɔ sore tɩ tɩ yɔ lampo bɔ Rom na-keko bɩɩ, a ka bɔ sore?» Tɩ a bãŋɛ ba yɛmkẽgsɩga la, yele ba yetɩ: «Tarɩ-ya lagfɔ ayɩla wa'am.» Tɩ ba tarɩ wa'am.
Tɩ a soke ba yetɩ: «Ãne yinyisŋa, la ãne yʋ'ʋrɛ n gʋlsɛ a zuo?» Tɩ ba lerge yetɩ: «La de la Rom na-keko la.» Tɩ Azezi yele ba yetɩ: «Bɔ-ya na-keko la ẽŋa n soe bõn-sɛka, dee mẽ bɔ Nawẽnnɛ ẽŋa n soe bõn-sɛka.» Azezi n daan tɔgɛ se'em nẽrba la nẽŋam na, ba ka tã'agɛ yõkɛ ẽ, a lergre la di'ige ba mɛ, tɩ ba sĩna.
Kũm vo'ore yelle Saduse dõma n daan yetɩ nẽra sãn ki a kãn vo'oge la, bãma nẽrba basɛba n wa'am Azezi zẽ'am wa soke ẽ yetɩ: «Karẽnsãama, Amoyisi yʋʋn gʋlsɛ yetɩ: ‹Sɛka sɔbia sãn tara pɔga, ki dee tɩ a ka tara bia, a di a pɔkõorɛ la dɔgɛ kɔma bɔ sɛka n ki la.› La bʋraasɩ bayopɔɩ n daan boe dɛna sɔbiisi, tɩ pɔspɔsɩ dãana la di pɔga tɩ a ka dɔgɛ, dee tɩ a ki, tɩ bʋyi dãana la mẽ di pɔkõorɛ la ki, dee tɩ a ka dɔgɛ.
Tɩ bʋtã dãana la mẽ ẽŋɛ bɛla.
La bãma bayopɔɩ la wuu lagɩm di pɔkõorɛ la mɛ ki, tɩ ba nẽra nẽra ka dɔgɛ bia.
Bɛla poorʋm tɩ pɔka la mẽ ki.
Bɛla, bãma bayopɔɩ la wuu n di pɔka la, ba sãn wa vo'oge kũm vo'ore daarɛ, ãne n wʋn sɔna pɔka la?» Tɩ Azezi lerge ba yetɩ: «Dũni-ẽna nẽrba diti pɔgsɩ mɛ dee ɛlla sɩrba, la nẽr-sɛba tɩ Nawẽnnɛ bɩsɛ tɩ ba masɛ tɩ ba vo'oge kẽ dũnia sɛka n sẽm pʋam na ka diti pɔgba, la ba ka ellɩ sɩrba.
La ba ka tã wʋn le ki, se'ere n soe la, ba ãn wʋ malɛkadõma la.
Ba de la Nawẽnnɛ kɔma, ban vo'oge dee basɛ kũm na ĩyã.
La Amoyisi yʋʋn põn pa'alɛ tɩ nẽr-sɛba n ki la wʋn vo'oge mɛ, zẽ'e-sɛka n tɔgrɩ tũntuugo n diti bugum yelle la, Amoyisi yetɩ Zuudãana Nawẽnnɛ n de Abraham, la A'izakɩ, la Azakɔbɩ Nawẽnnɛ.
Bɛla pa'alɛ tɩ bãma vɔa mɛ, se'ere n soe la, Zuudãana Nawẽnnɛ dagɩ sɛba n ki Nawẽnnɛ, a de la nẽr-sɛba n vɔa Nawẽnnɛ.
Nawẽnnɛ zẽ'am nẽrba la wuu vɔa mɛ, baa la sɛba n ki la.» Tɩ lɔɔ karẽnsãandõma basɛba lerge ẽ yetɩ: «Karẽnsãama, fʋ tɔgɛ sõŋa.» La ba daan ka le saagɛ soke ẽ sɛla sɛla.
Krisi de la naba Adavidi Zuudãana Tɩ Azezi yele ba yetɩ: «Wãne tɩ ba yetɩ Krisi de la Adavidi yɩɩŋa?
Dee tɩ Adavidi yʋʋn põn dẽŋɛ yele yõoma gõŋɔ pʋam yetɩ: ‹Zuudãana Nawẽnnɛ yele mam Zuudãana yetɩ, zĩ'ire m zʋʋgɔ bɔba, halɩ tɩ m ẽŋɛ fʋ bɛ'ɛba la tɩ ba bɔna fʋ nãma tẽŋa.› La Adavidi mẽŋa sãn wi ẽ yetɩ ‹Zuudãana›, la wʋn ẽŋɛ la wãne tɩ a dɛna Adavidi yɩɩŋa?» Azezi yele a karẽnbiisi tɩ ba guuse da ãna wʋ lɔɔ karẽnsãandõma La nẽrba la wuu n selsrɩ Azezi la, tɩ a yele a karẽnbiisi la yetɩ: «Guuse ya mẽŋa la lɔɔ karẽnsãandõma n eerɩ gilgra la fu-wogro, bɔɔra tɩ nẽrba pʋ'ʋsra nã'asra ba da'asʋm, dee bɔɔra nã'asgɔ zẽ'esɩ wẽndeto pʋam, la dia zẽ'esʋm tɩ ba zẽa la.
Ba to'osrɩ la sɛla wuu tɩ pɔkõpa tarɩ, dee pʋ'ʋsra Nawẽnnɛ pʋ'ʋs-wogro tɩ nẽrba bɩsra ba.
Ba wʋn yẽ sɩbgrɛ gãnna wuu.»
Pɔkõorɛ bɔ'a yelle Azezi daan boe la Wẽnde-kãtʋm na, bɩsɛ yẽ bõntatba n tarɩ ba bɔ'a ɩta ligri daka pʋam, dee yẽ pɔkõorɛ n de nasa n ẽŋɛ lig-kõb-pɩgsɩ bayi mã'a.
Tɩ Azezi yetɩ: «Mam yetɩ ya la sɩra, tɩ pɔkõorɛ ẽna n de nasa la ẽŋɛ zo'oge gãnna ba wuu mɛ.
Bãma wuu looge la bõntarsõm sɛba tɩ ba tarɩ zo'oge la pʋam wa'am wa ẽŋɛ mĩ.
La ẽŋa n de nasa la, dɩkɛ la a dia ligri wuu wa ẽŋɛ mĩ.» Dũnia ba'asgɔ nãmsgɔ, la Zerizalɛm sã'aŋɔ yelle La nẽrba basɛba n daan tɔgɛ Wẽnde-kãtɛ la yelle yetɩ, ba dɩkɛ la kug-sõma mẽ ẽ, dee dɩkɛ bɔ'a tɩ ba bɔ Nawẽnnɛ malgɛ ẽ, tɩ a ãna sõŋa sõŋa.
Tɩ Azezi yele ba yetɩ: «Wakatɛ sẽm mɛ tɩ ba wʋn lʋbɛ bõn-sɛba tɩ ya yẽtɩ wã wuu saam saam, tɩ kugre baa ayɩla kãn weege a tadãana zuo.» Tɩ ba soke ẽ yetɩ: «Karẽnsãama, bõn-bãna wʋn ẽŋɛ la dabʋrɛ?
La bẽm wʋn pa'alɛ tõma tɩ tɩ bãŋɛ tɩ bõn-bãna wʋn ẽŋɛ?» Tɩ Azezi lerge ba yetɩ: «Guuse-ya tɩ nẽra da pã'asɛ ya tɩ ya tuuge.
Nẽrba zozo'e n wʋn dɩkɛ mam yʋ'ʋrɛ wa'am wa pã'asra ya, tɩ ba nẽra woo yetɩ: ‹Mam n de Krisi›, bɩɩ ba wʋn yetɩ: ‹Wakatɛ lɛm mɛ.› Da doose-ya nẽr-bãma.
La ya sãn wõm zɛbrɛ, la tẽn-dãmŋɔ yɛla, da basɛ-ya tɩ dabeem yõkɛ ya, dẽnɩ tɩ bõn-bãma dẽŋɛ ẽŋɛ, la, la nãn ka de dũnia ba'asgɔ.» Dee yele ba yetɩ: «Buuri ayɩla wʋn isge zɛbra la buuri ayẽma, tɩ so'olʋm ayɩla dõma isge zɛbra la so'olʋm ayẽma, la tẽŋa wʋn tĩi mĩim mɛ, la kɔm, la bã'a-loŋrɩsɩ n wʋn wa'am zẽ'esɩ zozo'e, la yel-kãra n kẽ'esrɩ nẽrba dabeem, la bõn-yãlma n wʋn ẽŋɛ saazuum.
La, lan dẽŋɛ bõn-bãna wã n wʋn ẽŋɛ, ba wʋn yõgɛ ya mɛ, nãmsɛ ya, tarɩ ya sẽŋɛ ka sãm ba wẽndetʋm sarɩyaditba zẽ'am, tɩ ba yʋ ya, la ba wʋn botɩ ya ze'ele na'adõma, la gɔmnadõma nẽŋam mam yʋ'ʋrɛ ĩyã.
La wʋn doose la bɛla tɩ ya yẽ folle tɔgɛ mam yelle pa'alɛ ba.
Bɛla, ẽŋɛ ya sũurum tɩ la dagɩ ya fabla yan wʋn lerge se'em po'oge ya mẽŋa.
Mam mẽŋa wʋn bɔ ya yɛm tɩ ya tɔgɛ tɩ ya bɛ'ɛba kãn yãŋɛ lerge sɩ'ɩsɛ ya yetɔga.
Baa la ya sɔdõma, la ya madõma, la ya sɔbiisi, la ya sɩrdõma wʋn yõgɛ ya sẽŋɛ ka bɔ, tɩ ba kʋ ya nẽrba basɛba.
Nẽrba wuu wʋn sise ya mam ĩyã.
La ya zomto baa ayɩla kãn bɔɩ.
Ya sãn ze'ele kãŋkãŋɛ, ya wʋn yẽ vɔm Nawẽnnɛ zẽ'am.
Ya sãn wa yẽ tɩ sʋdaasɩ gilgri Zerizalɛm, ya bãŋɛ tɩ a sã'aŋɔ lɛm mɛ.
Bɛla, nẽr-sɛba n boe Zude tẽŋa zoe zom tãnsɩ zuto, tɩ nẽr-sɛba n boe Zerizalɛm pʋam na yese zoe, la sɛba n boe vatʋm na da kẽ tẽŋa pʋam.
Dabsa bãma de la tõon-be'ero sɩbgrɛ dabsa tɩ bõn-sɛba wuu n gʋlsɛ Nawẽnnɛ gõŋɔ pʋam na wʋn ẽŋɛ.
Wakat-ẽŋa, la wʋn dɛna la toogo bɔ pɔg-sɛba n tarɩ pʋa, la sɛba n tarɩ bilɛɛsɩ tɩ ba mõgra la.
Se'ere n soe la, nãmsgɔ kãtɛ n wʋn wa'am tẽŋa wã pʋam, la Nawẽnnɛ sũure wʋn yĩige mɛ la tẽŋa wã nẽrba.
Ba wʋn kʋ basɛba mɛ la sʋkɔbrɔ, la ba wʋn yõgɛ basɛba mɛ tarɩ sẽŋɛ bu-zãŋsɩ tẽnsʋm ka ẽŋɛ yamsɩ.
Bu-zãŋsɩ wʋn sã'am Zerizalɛm mɛ, halɩ tɩ ba wakatɛ wʋn wa ba'asɛ.» Azezi n de Nẽrsaala Dayʋa la lemŋo «Bõn-yãlma n wʋn ẽŋɛ wẽntulle, la wõrga, la wõrbiɛ pʋam.
La dũnia nẽrba buuri wuu wʋn fabla mɛ zɛ yɛrɩ, ko-kãtɛ ko-mĩ'isi n wʋn tĩi wẽ'era ɩta voole la ĩyã.
La nẽrba wʋn tẽ'esra la bõn-sɛka n wʋn ẽŋɛ dũnia wuu zuo la, tɩ dabeem wʋn botɩ ba palẽŋa ẽkɛ tɩ ba yɛm bɔɩ, se'ere n soe la, bõn-sɛba n boe saazuum wʋn mĩim mɛ.
Wakat-ẽŋa ba wʋn yẽ tɩ Nẽrsaala Dayʋa la boe wara pʋam sẽna la pãn-kãtɛ, tɩ a na'am pãŋa peelem nẽegɛ.
La ya sãn yẽ tɩ bõn-bãna pɔsɛ ɩta, gorge-ya bɩsɛ saazuum, tɩ ya fãarɛ lɛm mɛ.» Azezi makɛ la makrɛ bɔ ba yetɩ: «Bɩsɛ-ya kẽnkãŋa, la tɩɩsɩ wuu.
Ya sãn yẽ tɩ ba võorɔ pusra, ya mẽŋa mi tɩ sigre lɛm mɛ.
Bɛla mẽ, ya sãn yẽ tɩ bõn-bãna ɩta, ya bãŋɛ tɩ wakatɛ lɛm mɛ tɩ Nawẽnnɛ wʋn di na'am nẽrba tẽŋasʋka.
Mam yetɩ ya la sɩra, tɩ bõn-bãna wʋn ɩta mɛ dee tɩ zamãan-ẽna yãŋa tole.
Saazuum la tẽŋa wʋn tole mɛ, la mam yetɔga la kãn malɩn tole.
Guuse ya mẽŋa tɩ ya yɛm da yɔɔra la di tɩgɛ, la dã-yũure, la dũni-ẽna vɔm yɛla, tɩ Nẽrsaala Dayʋa la lemŋo daarɛ da wa di'ige ya wʋ bẽrgɔ la.
Se'ere n soe la, daarɛ ẽŋa wʋn wa di'ige nẽrba wuu n boe tẽn-gõŋɔ wã zuo mɛ.
Bɛla, da gĩsra-ya, pʋ'ʋsra-ya Nawẽnnɛ wakatɛ wuu, tɩ ya wʋn yẽ pãŋa tã'agɛ põsɛ bõn-sɛba wuu n wʋn wa ẽŋɛ la, dee tã'agɛ ze'ele Nẽrsaala Dayʋa la nẽŋam.» Azezi daan ẽn zãsna la nẽrba Wẽnde-kãtʋm na wʋntɛɛŋa, tɩ yʋ'ʋŋɔ tɩ a ẽn yese tẽŋa la pʋam sẽŋɛ ka gã'arɛ Oliivi tãŋa la zuo.
La nẽrba wuu lagsrɩ la a zẽ'am Wẽnde-kãtʋm na bulika yʋ'ʋŋɔ yʋ'ʋŋɔ sɛlsra a yetɔga.
Azudaasɩ boorɩ tɩ a botɩ Zifdõma nẽŋadõma yõkɛ Azezi Borborɩ n ka tarɩ dãbɩllɛ kibsa yʋ'ʋrɛ n de Zɔɔg-basɛ la daan dee la fẽe la a paagɛ.
Tɩ kãabgɔ kẽma nẽŋadõma, la lɔɔ karẽnsãandõma la ɛɛra bãma n wʋn ẽŋɛ se'em kʋ Azezi, dee zɔta nẽrba la dabeem.
Tɩ Asũtãana kẽ Azudaasɩ tɩ ba wi'iri Iskariyo n de Azezi karẽnbiisi pia la ayi la nẽra ayɩla sũurum.
Tɩ a sẽŋɛ kãabgɔ kẽma nẽŋadõma, la Wẽnde-kãtɛ la gu'urba nẽŋadõma zẽ'am, ka yele ba ẽŋa n wʋn ẽŋɛ se'em botɩ ba yõkɛ Azezi.
Tɩ ba sũure ẽŋɛ yẽlʋm, tɩ ba yetɩ bãma wʋn bɔ ẽ ligri, tɩ Azudaasɩ sakɛ, ɛɛra sore tɩ a botɩ ba yõkɛ Azezi tɩ nẽr-kʋʋŋɔ la da bãŋɛ.
Azezi diti Zɔɔg-basɛ kibsa la a karẽnbiisi Borborɩ n ka tarɩ dãbɩllɛ kibsa la daarɛ tɩ ba kʋʋrɩ pebilsi dita Zɔɔg-basɛ kibsa la n daan paagɛ.
Tɩ Azezi tõm Apɩyɛɛrɩ la Azã yetɩ: «Sẽŋɛ-ya ka mãasʋm kibsa la dia tɩ tɩ wa'am wa di.» Tɩ ba soke ẽ yetɩ: «Bɛ tɩ tɩ wʋn sẽŋɛ ka mãasʋm?» Tɩ Azezi yele ba yetɩ: «Selse-ya, ya sãn ka kẽ'era tẽŋa la pʋam, ya wʋn tʋ'ʋsɛ bʋraaga n tʋ yoore la ko'om, ya doose ẽ kẽ yi-sɛka tɩ a wʋn kẽ la pʋam.
La ya sãn kẽ, ya yele yidãana la yetɩ: ‹Karẽnsãama la yetɩ, de-sɛka tɩ ẽŋa la a karẽnbiisi la wʋn di Zɔɔg-basɛ kibsa la boe la bɛ?› A wʋn pa'alɛ ya de-kãtɛ n boe ayẽma zuo, tɩ lɔgrɔ wuu bɔna mĩ.
Mãasʋm-ya bilam gu'ura to.» Tɩ ba sẽŋɛ ka yẽ sɛla woo wʋ Azezi n yele ba se'em na, tɩ ba mãasʋm Zɔɔg-basɛ kibsa la.
Tɩ wakatɛ la paagɛ, tɩ Azezi zĩ'ire la a karẽnbiisi pia la ayi la tɩ ba di.
Tɩ a yele ba yetɩ: «Mam ba bɔɔra mɛ la m sũure wuu tɩ mam na yãma di Zɔɔg-basɛ kibs-ẽna wã dee tɩ m yãŋa nãmsɛ.
La mam yetɩ ya mɛ tɩ, mam kãn le di Zɔɔg-basɛ kibsa halɩ tɩ a võorɛ wa ẽŋɛ ba'asɛ Nawẽnnɛ so'olʋm pʋam.» Dee dɩkɛ bõn-yũula pʋ'ʋsɛ Nawẽnnɛ, dee yetɩ: «To'oge-ya bãna wã pʋɩ taaba yũ.
La mam yetɩ ya mɛ tɩ lɛɛlɛ wã kɔ'ɔn wɛ'ɛsa wuu, mam kãn le yũ viinye biɛ bõn-yũula wã halɩ ka paagɛ wakat-sɛka tɩ Nawẽnnɛ wʋn wa'am wa dita na'am nẽrba tẽŋasʋka.» Dee dɩkɛ borborɩ pʋ'ʋsɛ Nawẽnnɛ, dee fiise bɔ ba yetɩ: «Ẽna de la mam ĩyã tɩ mam dɩkɛ bɔ yãma ĩyã.
Ɩta-ya wãna tẽra mam yelle.» La ban di kɩ'ɩlɩm na, a dɩkɛ la bõn-yũula yetɩ: «Bõn-yũul-bãna pa'alɩ tɩ Nawẽnnɛ bĩŋe la nõor-paalga, mam zɩɩm n wʋn yese saagɛ bɔ yãma la ĩyã.
La bɩsɛ-ya, sɛka n yetɩ a botɩ ba yõkɛ mam na lagɩm na mam kalam dita.
Nẽrsaala Dayʋa la wʋn ki wʋ Nawẽnnɛ n boorɩ tɩ la ẽŋɛ se'em na.
La nẽr-sɛka n wʋn botɩ ba yõkɛ ẽ na wʋn yẽ toogo.» Tɩ karẽnbiisi la sɔkra taaba tɩ ba bãŋɛ nẽr-sɛka n de ẽ bãma pʋam n yetɩ a ẽŋɛ bɛla.
Ãne n gãnnɩ?
Karẽnbiisi la daan wẽ'erɩ la nõke'ene bɔɔra tɩ ba bãŋɛ bãma pʋam nẽr-sɛka n masɛ tɩ a dɛna nẽr-keko gãnna.
Tɩ Azezi yele ba yetɩ: «Dũni-ẽna na'adõma soe nẽrba la pãŋa, la sɛba n tarɩ ke'eŋo la botɩ nẽrba wi'ira ba tɩ: ‹Sõm-ɩtba›.
La yãma pʋam, la kãn dɛna bɛla.
Sɛka n de nẽr-keko yãma pʋam, a ãna wʋ bõn-pɩka la, la sɛka n de nẽŋadãana ãna wʋ tõntõnna.
La ãne n de nẽr-keko gãnna, sɛka n zĩ dita la bɩɩ, sɛka n tõnnɩ bɔ'ɔra ẽ na?
La dagɩ sɛka n zĩ dita la?
La mam boe ya pʋam wʋ tõntõnna la.
Yãma de la nẽrba n mõrgɛ weege bɔna la mam, yel-sɛba n paagɛ mam na pʋam.
Bɛla mam wʋn bɔ ya so'olʋm, wʋ mam Sɔ Nawẽnnɛ n bɔ mam so'olʋm se'em na, tɩ ya wʋn wa zĩ'ire mam so'olʋm pʋam dita dee yũura la mam, dee zĩ'ire na'am bĩmbĩna zuto di Ɩsrayɛlɩ dõma buuri pia la ayi la sarɩya.» Azezi yetɩ Apɩyɛɛrɩ wʋn sɩ'ɩsɛ ẽŋa La Azezi yele Asimõ-pɩyɛɛrɩ yetɩ: «Asimõ, Asimõ, bãŋɛ tɩ Asũtãana sose la sore tɩ a makɛ ya bɩsɛ, wʋ nẽra n yeele si yɛsra urgo la.
La mam pʋ'ʋsɛ Nawẽnnɛ mɛ bɔ fɔ, tɩ fõn bɔ mam sɩra la, fʋ da basɛ.
La fʋ sãn wa leme wa dɔla mam, fʋ bɔ fʋ sɔbiisi la bʋraanɛ tɩ ba ze'ele kãŋkãŋɛ.» Tɩ Apɩyɛɛrɩ lerge ẽ yetɩ: «Zuudãana, mam sakɛ mɛ tɩ m kẽ yʋ'a deem la fõn, bɩɩ m ki la fõn.» Tɩ Azezi yele ẽ yetɩ: «Apɩyɛɛrɩ, mam yetɩ fʋ mɛ tɩ yʋ'ʋŋɔ ẽna wã, fʋ wʋn sɩ'ɩsɛ la nõorɛ atã tɩ fõn ka mi mam, dee tɩ nõ-rɔɔgɔ kaasɛ.» Azezi yele a karẽnbiisi tɩ ba mãasʋm tɩ nãmsgɔ n wʋn wa'am La Azezi soke a karẽnbiisi la yetɩ: «Mam n daan tõm yãma tɩ ya sẽŋɛ ka mõolɛ Nawẽnnɛ yetɔga, tɩ yãma ka dɩkɛ pʋtmãanɛ, la tãmpɔkɔ, la tagra la, sɛla daan pɔ'ɔgɛ ya mɛ bɩɩ?» Tɩ ba lerge yetɩ: «Ayɛɩ.» Tɩ a yele ba yetɩ: «Lɛɛlɛ wã, la ka le dɛna bɛla.
Sɛka n tarɩ pʋtmãanɛ, a dɩkɛ, la sɛka n mẽ tarɩ tãmpɔkɔ, a dɩkɛ.
La sɛka n ka tarɩ sʋkɔbgɔ, a koose a fuugo da sʋkɔbgɔ.
Se'ere n soe la, la gʋlsɛ Nawẽnnɛ gõŋɔ pʋam yetɩ: ‹Ba dɩkɛ ẽ naagɛ la tõon-be'ero dõma›.
Mam yetɩ ya tɩ la de la mam tɩ bõn-ẽŋa wʋn ẽŋɛ.
Asɩra, bõn-sɛka n gʋlsɛ tɔgra mam yelle la, yãŋa wʋn ẽŋɛ mɛ.» Tɩ ba yetɩ: «Zuudãana, bɩsɛ sʋkɔbrɔ bayi n wãna.» Tɩ a yele ba yetɩ: «Basɛ-ya tɩ la seke ya.» Azezi pʋ'ʋsɛ Nawẽnnɛ Oliivi tãŋam Tɩ Azezi yese sẽŋɛ Oliivi tãŋam wʋ ẽŋa ẽn ɩta se'em na, tɩ a karẽnbiisi la doose ẽ.
La ẽn paagɛ mĩ na, a yele ba yetɩ: «Pʋ'ʋsɛ-ya Nawẽnnɛ tɩ yelle da paagɛ ya tɩ ya lui.» Dee basɛ ba sẽŋɛ zãagɛ fẽe masɛ wʋ nẽra n wʋn lobe kugre se'em, ka ka dũma tẽŋa pʋ'ʋsra Nawẽnnɛ yetɩ: «M Sɔ, fʋ sãn bɔɔra, basɛ tɩ nãmsgɔ ẽna tole dee basɛ ma.
La, da kãn ẽŋɛ mam n boorɩ se'em, ẽŋɛ fõn boorɩ se'em.» [ Tɩ malɛka ze'ele saazuum wa'am wa pa'asɛ ẽ pãŋa.
Tɩ Azezi sũure ba sã'am halɩ, tɩ a malɩn tĩi pʋ'ʋsra tɩ a mõrgrɛ tɔgra tẽŋa wʋ zɩɩm na.]
Ẽn daan pʋ'ʋsɛ kɩ'ɩlɩm na, a lebe ka paagɛ a karẽnbiisi la zẽ'am, tɩ ba gĩsri mɛ, ba sũure n sã'am ĩyã, tɩ a soke ba yetɩ: «Bẽm tɩ yãma gĩsra?
Isge-ya pʋ'ʋsɛ Nawẽnnɛ tɩ yelle da paagɛ ya tɩ ya lui.» Ba yõkɛ Azezi Azezi n daan ken tɔgra la, tɩ nẽrba zozo'e sẽnna paana.
Tɩ Azudaasɩ n de a karẽnbiisi pia la ayi la nẽra ayɩla bɔna ba nẽŋa, sẽŋɛ lɛm Azezi tɩ a kɔkɛ ẽ, pʋ'ʋsɛ ẽ.
Tɩ Azezi yele ẽ yetɩ: «Azudaasɩ, fõn yetɩ fʋ kɔkɛ Nẽrsaala Dayʋa la mɛ botɩ ba yõkɛ ẽ?» Tɩ a karẽnbiisi la n ze a zẽ'a, yẽ lan yetɩ la ẽŋɛ se'em na yetɩ: «Zuudãana, tɩ dɩkɛ tɩ sʋkɔbrɔ la zɛbɛ bɩɩ?» Tɩ ba nẽra ayɩla dɩkɛ a sʋkɔbgɔ sɛ kãabgɔ kẽma nẽŋadãana tõntõnna zʋʋgɔ tʋbrɛ fiige.
Tɩ Azezi yetɩ: «Basɛ-ya bɛla.» Dee kalʋm bʋraaga la tʋbrɛ la, tɩ a lebe tablɛ.
Dee yele kãabgɔ kẽma nẽŋadõma, la Wẽnde-kãtɛ la gu'urba nẽŋadõma, la kẽma n yetɩ ba yõkɛ ẽ na yetɩ: «Yãma tarɩ la sʋkɔbrɔ, la dasa sẽna tɩ ya yõkɛ mam wʋ mam de la fãara la?
Mam daan boe la ya lɛ mɛ Wẽnde-kãtʋm na daarɛ woo, tɩ ya ka yõkɛ mam.
La wakat-ẽna wã ya tã wʋn ẽŋɛ yan boorɩ se'em, se'ere n soe la, la de la lika pãŋa dãana wakatɛ.» Apɩyɛɛrɩ sɩ'ɩsɛ tɩ ẽŋa ka mi Azezi La ba yõkɛ Azezi mɛ tarɩ ẽ sẽŋɛ ka kẽ kãabgɔ kẽma nẽŋadãana yire, tɩ Apɩyɛɛrɩ bɔna zãazãarɛ li'isra dɔla.
La ba tʋʋrɛ la bugum yire la zẽnzaka tẽŋasʋka lagsɛ zẽa, tɩ Apɩyɛɛrɩ mẽ lagɩm na ba zẽa.
Tɩ tõntõn-pɔka ayɩla yẽ Apɩyɛɛrɩ n zĩ bugum na zẽ'am, bɩsra ẽ zĩi dee yetɩ: «Bʋra-ẽna mẽ dolɩ la Azezi.» Tɩ Apɩyɛɛrɩ sɩ'ɩsɛ yetɩ: «Pɔka, mam ka mi ẽ.» Tɩ la le ẽŋɛ fẽe, tɩ nẽra ayẽma le yẽ ẽ yetɩ: «Fõn mẽ de la ba nẽra ayɩla.» Tɩ Apɩyɛɛrɩ yetɩ: «Bʋraaga, mam dagɩ ba nẽra.» Tɩ la le ẽŋɛ fẽe masɛ wʋ karf-ayɩla, tɩ nẽra ayɩla le yetɩ: «Asɩra, bʋra-ẽna ẽn dɔla ẽ mɛ, a mẽ de la Galile nẽra.» Tɩ Apɩyɛɛrɩ yetɩ: «Bʋraaga, mam ka bãŋɛ fõn tɔgɛ se'em na võorɛ.» La ẽn ken bɔna mĩ tɔgra la, tɩ nõ-rɔɔgɔ kɔ'ɔn kaasɛ.
Tɩ Zuudãana la gelge bɩsɛ Apɩyɛɛrɩ.
Tɩ Apɩyɛɛrɩ tẽegɛ Zuudãana n yele ẽ yetɩ: «Fʋ wʋn sɩ'ɩsɛ mam nõorɛ atã mɛ zĩna, dee tɩ nõ-rɔɔgɔ kaasɛ la.» Tɩ Apɩyɛɛrɩ yese yẽŋa ka kɛlla la sũ-sã'aŋɔ zozo'e.
Ba la Azezi mɛ, dee wẽ ẽ Bʋra-sɛba n gu'uri Azezi la daan la ẽ mɛ, dee wẽ ẽ, dɩkɛ fuugo vile a nẽŋa wẽ ẽ, dee yele ẽ yetɩ: «Bãŋɛ pa'alɛ tɔ sɛka n wẽ fɔ.» La ba tʋ ẽ na tʋʋrɛ basɛba zozo'e pa'asɛ.
Ba tarɩ Azezi sẽŋɛ Zifdõma sarɩyaditba zẽ'am La beere n daan wiige, tɩ Zifdõma kẽma, la kãabgɔ kẽma nẽŋadõma, la lɔɔ karẽnsãandõma wuu lagsɛ tɩ ba tarɩ Azezi sẽŋɛ ba sarɩyadia zẽ'am, dee yele ẽ yetɩ: «Fʋ sãn sɩrɩ dɛna la Krisi tɩ Nawẽnnɛ bĩŋe nõorɛ tɩ a wʋn wa'am na, fʋ yele to.» Tɩ a lerge ba yetɩ: «Mam sãn yele ya, ya kãn sakɛ, la mam sãn soke ya sokre, ya mẽ kãn lerge mam.
La lɛɛlɛ wã kɔ'ɔn wɛ'ɛsa wuu, Nẽrsaala Dayʋa la wʋn zĩ'ire Nawẽnnɛ n de pãn-kãtɛ dãana la zʋʋgɔ.» Tɩ ba wuu soke ẽ yetɩ: «Bɛla fõn sɩrɩ de la Nawẽnnɛ Dayʋa?» Tɩ a lerge ba yetɩ: «Yãma n yele se'em na, mam de la bɛla.» Tɩ ba yetɩ: «Tɩ le ɛɛra la bẽm kaset-dõma?
Tõma mẽŋa wõm a nõorɛ yetɔga mɛ.»
Ba tarɩ Azezi sẽŋɛ gɔmna Apilatɩ zẽ'am Tɩ ba wuu tarɩ Azezi sẽŋɛ Apilatɩ zẽ'am ka dõrɛ ẽ yetɩ: «Tõma yẽ bʋra-ẽna tɩ a boe mĩ dãmna la tɩ tẽŋa wã dee yetɩ ba da yɔɔra lampo bɔ'ɔra Rom na-keko, dee ken yetɩ ẽŋa de la Krisi, ẽŋa de la naba.» Tɩ Apilatɩ soke ẽ yetɩ: «Fõn de la Zifdõma naba?» Tɩ Azezi lerge ẽ yetɩ: «La de la fõn yele se'em na.» Tɩ Apilatɩ yele kãabgɔ kẽma nẽŋadõma la, la nẽr-kʋʋŋɔ la yetɩ: «Mam ka yẽ bʋraaga wã yel-sɛka n wʋn botɩ tɩ di a sarɩya.» Tɩ ba sĩna dee bʋla yetɩ: «A zãsŋɔ la tɩ a pɔsɛ zãsʋm Galile la Zude wa paam kalam na, tarɩ la dãmŋɔ sẽna nẽrba pʋam.» Ba tarɩ Azezi sẽŋɛ A'erɔdɩ zẽ'am Apilatɩ n wõm bɛla la, a soke mɛ tɩ a bãŋɛ, bʋra-ẽna sãn dɛna Galile nẽra.
La ẽn bãŋɛ tɩ a ze'ele la Galile n de naba A'erɔdɩ so'olʋm pʋam na, tɩ a botɩ ba tarɩ ẽ sẽŋɛ ka bɔ naba A'erɔdɩ.
A'erɔdɩ mẽ daan boe la Zerizalɛm wakat-ẽŋa.
La A'erɔdɩ n yẽ Azezi la, a sũure ẽŋɛ yẽlʋm mɛ halɩ, se'ere n soe la, a wõm Azezi yelle tɩ la yuuge mɛ, tɩ a bɔɔra tɩ a yẽ ẽ.
A tarɩ pʋtẽ'erɛ tɩ a wʋn tõm na tõon-yãlma tɩ a yẽ.
A'erɔdɩ daan soke Azezi la sokrɩsɩ zozo'e, tɩ a ka lerge ẽ.
Tɩ kãabgɔ kẽma nẽŋadõma, la lɔɔ karẽnsãandõma n boe mĩ na dõrɛ ẽ zozo'e yetɩ, a tõm na be'em.
Tɩ A'erɔdɩ la a sʋdaasɩ yaalɛ ẽ, dɩkɛ fu-sõŋɔ yɛ ẽ, tɩ ba la ẽ, dee tarɩ ẽ lebe ka bɔ Apilatɩ.
Daar-ẽŋa, A'erɔdɩ la Apilatɩ n de bɛ'ɛba la taaba la, lebge la sɩtɔ.
Apilatɩ di Azezi sarɩya tɩ ba kʋ ẽ Tɩ Apilatɩ wi kãabgɔ kẽma nẽŋadõma, la tẽŋa la kẽma, la nẽrba wuu yele ba yetɩ: «Yãma tarɩ bʋra-ẽna wa'am wa bɔ mam yetɩ a tarɩ la dãmŋɔ sẽna nẽrba pʋam.
La mam n soke ẽ yãma nẽŋam kalam wã, mam ka yẽ a yel-sɛka n botɩ yãma dõrɛ ẽ na.
La A'erɔdɩ mẽ ka yẽ a yelle, bɛla tɩ a tarɩ ẽ leme wa'am wa bɔ tõma.
Bʋraaga wã ka tõm be'em n masɛ tɩ ba kʋ ẽ.
Mam wʋn botɩ ba wẽ ẽ mɛ la ka'asa dee basɛ ẽ tɩ a fõrgɛ.» [ Zɔɔg-basɛ kibsa wakatɛ woo dẽnɩ tɩ Apilatɩ yese sɛba n boe yʋ'a deem nẽra ayɩla basɛ.]
Tɩ ba wuu kɔ'ɔn lagɩm tãsra yetɩ: «Kʋ bʋra-ẽna, dee yese Abarabasɩ bɔ tɔ.» Abarabasɩ daan dãmɛ na tẽŋa, kʋ nẽra, tɩ ba yõkɛ ẽ yʋ.
Tɩ Apilatɩ le tɔgra la nẽr-kʋʋŋɔ la bɔɔra tɩ a basɛ Azezi.
Tɩ ba zagsɛ, dee kaasra yetɩ: «Ka ẽ dɔ-puurŋa zuo, ka ẽ dɔ-puurŋa zuo.» Tɩ Apilatɩ le yele ba nõor-atã pʋam yetɩ: «Bẽm be'em tɩ a tõm?
Mam ka yẽ yel-sɛka tɩ a tõm tɩ la masɛ tɩ ba kʋ ẽ.
Mam wʋn botɩ ba wẽ ẽ na ka'asa dee basɛ ẽ.» Tɩ ba ken kaasra ke'enke'em yetɩ: «Ka ẽ dɔ-puurŋa zuo.» Tɩ ba kaasga la zo'oge gãŋɛ.
Tɩ Apilatɩ sakɛ ẽŋɛ ban boorɩ se'em na, yese bʋra-sɛka n daan dãmɛ tẽŋa kʋ nẽra la basɛ, ẽŋa tɩ nẽrba la boorɩ tɩ a basɛ, dee dɩkɛ Azezi bɔ sʋdaasɩ tɩ ba ẽŋɛ ẽ nẽrba la n boorɩ se'em na.
Ba ka Azezi dɔ-puurŋa zuo Ban tarɩ Azezi wɛ'ɛsa la, ba tʋ'ʋsɛ la Sirɛnɩ tẽŋa bʋraaga yʋ'ʋrɛ n de Asimõ n ze'ele va'am lɛmna, tɩ ba yõkɛ ẽ botɩ a to'oge dɔ-puurŋa la buke dɔla Azezi poore.
La nẽr-kʋʋŋɔ n dolɩ ẽ, tɩ pɔgsɩ kɛlla fabla wẽ'era nupʋ'ʋrɔ a ĩyã.
Tɩ Azezi wẽrgɛ ba bɔba yele ba yetɩ: «Zerizalɛm pɔgsɩ, da kɛlla-ya mam ĩyã, kɛlla-ya ya mẽŋa la ya kɔma ĩyã.
Se'ere n soe la, dabsa sẽna tɩ ba wʋn yetɩ: ‹Pɔg-kõndɔgrɩba, la sɛba n ka dɔgɛ, sɛba tɩ kɔma ka mõgɛ ba bĩ'isum tarɩ zu-yẽlga.› La nẽrba wʋn wa yele tãnsɩ tɩ ba lui dĩ ba, dee yele kũnkũma yetɩ, ba lile ba.
Se'ere n soe la, ba sãn ɩta dɔ-mã'asa wãna, la wʋn ẽŋɛ dɔ-kɛ'ɛsɩ la wãne?» La ba tarɩ la tõon-be'ero dõma bayi sẽŋɛ tɩ ba lagɩm ba la Azezi kʋ.
La ba paagɛ la zẽ'a tɩ ba wi'iri tɩ Zuwaŋrɛ, bilam tɩ ba ka Azezi dɔ-puurŋa zuo, dee ka tõon-be'ero dõma bayi la dɔ-puursi zuto, ayɩla a zʋʋgɔ bɔba, ayɩla a gɔbga bɔba.
Tɩ Azezi yetɩ: «M Sɔ, basɛ ba tõon-be'ero taalɛ, tɩ ba ka mi ban ɩtɩ sɛla.» Tɩ ba dɩkɛ a futo tɩ ba pʋɩ taaba, pɔsɛ tɩ ba bãŋɛ nẽra woo n wʋn to'oge fu-sɛka.
La nẽrba la ze la bilam bɩsra ẽ, tɩ Zifdõma kẽma la la'ara ẽ yetɩ: «A fãagɛ nẽrba basɛba mɛ, a sãn sɩrɩ dɛna la Krisi tɩ Nawẽnnɛ looge la, a fãagɛ a mẽŋa.» Tɩ sʋdaasɩ la mẽ la'ara ẽ, lɛm dɩkɛ dã-mĩ'isgo bɔ ẽ yetɩ: «Fʋ sãn dɛna Zifdõma naba, fãagɛ fʋ mẽŋa.» La ba gʋlsɛ la gʋlsgɔ lablɛ a zuum yetɩ: «Ẽna wã de la Zifdõma naba la.» Tɩ tõon-be'ero dõma la n boe dɔ-puursi zuto la ayɩla tʋ Azezi yetɩ: «Dagɩ fõn de Krisi la?
Fãagɛ fʋ mẽŋa dee fãagɛ tõma.» Tɩ ayẽma la tãsɛ a tadãana la yetɩ: «Fõn ka zotɩ Nawẽnnɛ?
Ba wʋn kʋ tõma wuu mɛ.
La sãn dɛna tõma, tõma n tõm tõon-be'ero la, la masɛ mɛ tɩ ba kʋ tõma, la nẽr-ẽna wã ka ẽŋɛ sɛla n de be'em.» Dee yele Azezi yetɩ: «Fʋ sãn wa dita fʋ na'am na, fʋ tẽegɛ m yelle.» Tɩ Azezi yele ẽ yetɩ: «Mam yetɩ fʋ la sɩra, tɩ zĩna nõo fʋ wʋn bɔna la mam Nawẽnnɛ yire.» Azezi kũm -La daan de wʋ wʋntɛɛŋa zuu-tẽŋasʋka, tɩ tẽŋa la wuu lebge lika, tɩ wʋntɛɛŋa ka le yẽkɛ halɩ ka paagɛ zaanõorɛ karf-atã.
Tɩ fuugo la n yuli Wẽnde-kãtɛ la pʋam beŋe zẽ'e-sõŋɔ la ãagɛ pʋsʋka.
Tɩ Azezi tɔgɛ ke'enke'em yetɩ: «M Sɔ, mam basrɩ m sɩa la fõn nu'usum.» A yele la bɛla dee ki.
Tɩ Rom sʋdaasɩ kɛ'ɛma yẽ lan ẽŋɛ se'em na, nã'asra Nawẽnnɛ yetɩ: «Asɩra, bʋraaga wã de la nẽr-sõŋɔ.» La nẽr-kʋʋŋɔ la wuu n wa'am tɩ ba bɩsɛ lan wʋn ẽŋɛ se'em na, yẽ lan ẽŋɛ se'em na mɛ.
Tɩ ba lebe kulla, dee wẽ'era nupʋ'ʋrɔ.
La nẽr-sɛba wuu n mi Azezi, la pɔg-sɛba n doose ẽ halɩ Galile wa'am na, ze la kẽnkɛrŋa bɩsra lan ɩtɩ se'em na.
Azezi laarɛ Bʋraaga ayɩla yʋ'ʋrɛ n daan de Azozɛfʋ.
A de la Arimate tẽŋa nẽra, dee dɛna Zifdõma sarɩyaditba nẽra ayɩla.
A de la nẽr-sõŋɔ tɩ a ɩrgɔ wuu masɛ, la a daan gu'uri mɛ tɩ Nawẽnnɛ wa'am wa di na'am nẽrba tẽŋasʋka.
La ba sarɩyaditba la n daan looge yɛm tɩ ba ẽŋɛ se'em na, a daan ka sakɛ.
Azezi n ki la, ẽŋa n sẽŋɛ Apilatɩ zẽ'am ka sose Azezi kũm na, tɩ Apilatɩ sakɛ.
Tɩ a sike kũm na vile ẽ na tãnnɛ tarɩ ka bĩŋe yɔɔgɔ tɩ ba tũ tãmpĩa ĩyã nãn ka laagɛ nẽra mĩ pʋam.
La de la daar-ẽŋa tɩ Zifdõma mãasnɩ ba vo'osgo daarɛ.
Wẽnnɛ sãn kẽ tɩ ba vo'osgo daarɛ wʋn pɔsɛ.
Tɩ pɔg-sɛba n doose Azezi Galile wa'am na, doose Azozɛfʋ sẽŋɛ ka yẽ yɔɔgɔ la, dee yẽ ban bĩŋe Azezi kũm na se'em, dee lebe kule ka mãasʋm tɩdarɛ kaam buuri to'oto'ore tɩ ba tarɩ wa ẽŋɛ kũm na.
La vo'osgo daarɛ la ba vo'ose wʋ Amoyisi lɔɔ la n bɔ nõorɛ se'em na.
Azezi vo'ore Lasrɩ daarɛ bulika yʋ'ʋŋɔ yʋ'ʋŋɔ tɩ pɔgsɩ la isge dɩkɛ kaam na tɩ ba mãasʋm na tarɩ sẽŋɛ yɔɔm na.
Ban paagɛ la, ba yẽ tɩ kugre la tɩ ba dɩkɛ lige yɔɔgɔ nõorɛ la bilge mɛ gã kẽnkɛrŋa.
Tɩ ba kẽ yɔɔgɔ la pʋam bɩsɛ ka yẽ Zuudãana Azezi kũm na.
Tɩ ba zɛ yɛrɩ, bilam mẽŋa tɩ ba yẽ bʋraasɩ bayi n ze lɛm ba, yɛ futo tɩ ba yẽgra.
Tɩ pɔgsɩ la palẽŋa ẽkɛ, tɩ ba suure ba zuto tẽŋa.
Tɩ bʋraasɩ la soke ba yetɩ: «Bẽm tɩ yãma ɛɛra nẽr-sɛka n vɔɩ sɛba n ki zẽ'am?
A ka boe kalam.
A vo'oge mɛ.
Tẽegɛ-ya ẽŋa n daan nãn boe Galile dee yele ya se'em na, a yetɩ, ba wʋn yõkɛ Nẽrsaala Dayʋa la mɛ tarɩ ka bɔ tõon-be'ero dõma, tɩ ba ka ẽ dɔ-puurŋa zuo, la dabsa atã daarɛ, a wʋn vo'oge mɛ.» Tɩ ba yãŋa tẽegɛ a yetɔga la, ze'ele yɔɔm na lebe kule ka yele a karẽnbiisi pia la ayɩla la, la nẽrba basɛba la wuu lan ẽŋɛ se'em na wuu.
Ba daan de la Amaari n ze'ele Magdala, la Azanɩ, la Azakɩ ma Amaari, la pɔgsɩ basɛba, bãma n daan tɔgɛ yel-bãna bɔ Azezi karẽnbiisi pia la ayɩla la.
La ba daan tẽ'esɛ tɩ pɔgsɩ la n yele ba se'em na ka tarɩ võorɛ, tɩ ba ka sakɛ tɩ la de sɩra.
La Apɩyɛɛrɩ isge mɛ zoe sẽŋɛ yɔɔm na ka veese bɩsɛ, yẽ tãna la mã'a, lebe kule ka zɛ yɛrɩ bõn-sɛba n ẽŋɛ la ĩyã.
Karẽnbiisi tʋ'ʋsɛ Azezi Emayusi sore zuo Daar-ẽŋa mẽŋa tɩ Azezi karẽnbiisi bayi wɛ'ɛsa tẽŋa ayɩla yʋ'ʋrɛ n de Emayusi.
Bilam na Zerizalɛm zãagɛ masɛ wʋ kilomẽtrɩ pia la ayɩla.
Ba daan tɔgrɩ la taaba bõn-sɛba wuu n ẽŋɛ la yelle.
La ban daan sõsrɩ la taaba la, tɩ Azezi lɛm ba, tɩ ba lagɩm sẽnna.
La ba yɛm lige mɛ, tɩ ba ka bãŋɛ ẽ.
Tɩ a soke ba yetɩ: «Bẽm yelle tɩ yãma sẽnna dee tɔgra la taaba?» Tɩ ba ze'ele zũŋe ba nẽnsɩ.
Tɩ ba nẽra ayɩla yʋ'ʋrɛ n de Akleopasɩ soke ẽ yetɩ: «Fõn mã'a n boe Zerizalɛm ka bãŋɛ bõn-sɛka n ẽŋɛ dabsa wã pʋam?» Tɩ a soke ba yetɩ: «Bẽm ẽŋɛ?» Tɩ ba yele ẽ yetɩ: «Azezi n ze'ele Nazarɛtɩ la, a de la Nawẽnnɛ nõtɔ'ɔsa n tarɩ pãŋa a tõoma la a yetɔga pʋam, Nawẽnnɛ la nẽrba wuu nifum.
Tɩ tõma kãabgɔ kẽma nẽŋadõma, la tẽŋa la kẽma botɩ ba yõkɛ ẽ, di a sarɩya yetɩ ba kʋ ẽ, tɩ ba ka ẽ dɔ-puurŋa zuo, tɩ a ki.
La tõma daan tarɩ pʋtẽ'erɛ tɩ la de la ẽŋa n wʋn fãagɛ Ɩsrayɛlɩ dõma la.
La zĩna de la dabsa atã n wãna tɩ yel-ẽna wã ẽŋɛ.
La tõma pɔgsɩ basɛba n botɩ tõma palẽŋa ẽkɛ.
Ba isge la bulika yʋ'ʋŋɔ yʋ'ʋŋɔ sẽŋɛ yɔɔm na, leme wa yele tõma yetɩ bãma ka yẽ kũm na, bãma yẽ la malɛkadõma, tɩ ba yele bãma yetɩ a vo'oge mɛ.
Tɩ tõma nẽrba basɛba mẽ sẽŋɛ yɔɔm na, ka yẽ tɩ la sɩrɩ ãn wʋ pɔgsɩ la n yele se'em na.
La ba ka yẽ Azezi.» Tɩ Azezi yele ba yetɩ: «Yɛm-ka-like dõma, bẽm tɩ ya ka bɔ Nawẽnnɛ nõtɔ'ɔsrɩba n yʋʋn yele se'em na wuu sɩra tɔtɔ?
La ka masɛ nɩ tɩ Krisi nãmsɛ la bõn-bãna wuu, dee yãŋa di a na'am na?» Tɩ a yãŋa pa'alɛ ba bõn-sɛba wuu n gʋlsɛ tɔgra ẽŋa yelle Nawẽnnɛ gõnnɔ la pʋam, a pɔsɛ pa'alɛ la Amoyisi, la Nawẽnnɛ nõtɔ'ɔsrɩba la wuu n gʋlsɛ la võorɛ n de se'em.
La ban daan sẽŋɛ ka lɛm tẽn-sɛka tɩ ba we la, a ẽŋɛ wʋ a boorɩ tɩ a tole mɛ na.
Tɩ ba sose ẽ yetɩ: «Doose tõma kẽ gã'arɛ, se'ere n soe la, wẽnnɛ kẽ mɛ, zẽ'a boe mĩ sɔbra mɛ.» Tɩ a sakɛ doose ba kẽ.
La ba daan zĩ'ire mɛ tɩ ba di, tɩ Azezi dɩkɛ borborɩ pʋ'ʋsɛ Nawẽnnɛ, dee fiise bɔ ba.
Tɩ ba yɛm yãŋa like, tɩ ba bãŋɛ ẽŋa n de nẽr-sɛka.
Tɩ a bɔɩ ba nẽŋam bilam mẽŋa.
Tɩ ba yɛta taaba yetɩ: «Ẽŋa n tɔgɛ yetɔga la pa'alɛ tõma, dee tɔgra yel-sɛba n boe Nawẽnnɛ gõŋɔ pʋam pa'ala tõma sore zuo la, tõma sũure ka ẽŋɛ yẽlʋm zo'oge sɩra?» Tɩ ba isge wakat-ẽŋa lebe Zerizalɛm ka yẽ a karẽnbiisi pia la ayɩla la, la sɛba n boe ba zẽ'am na tɩ ba lagsɛ taaba mɛ.
Tɩ ba yele ba yetɩ: «Tɩ Zuudãana la sɩrɩ vo'oge mɛ, Asimõ yẽ ẽ mɛ.» Tɩ nẽrba bayi la mẽ yele ba bõn-sɛba n ẽŋɛ sore la zuo, la ẽŋa n fiisri borborɩ la, bãma n bãŋɛ ẽ se'em.
Azezi puke a mẽŋa pa'alɛ a karẽnbiisi Ban boe mĩ tɔgra bɛla la, tɩ Azezi darɛ wa'am wa zɛ ba tẽŋasʋka, yele ba yetɩ: «Sũ-mã'asʋm bɔna la ya.» Tɩ dabeem yõkɛ ba, tɩ ba palẽŋa ẽkɛ, tɩ ba tẽ'esɛ tɩ bãma yẽ la ki-isgne.
Tɩ a yele ba yetɩ: «Bẽm tɩ ya palẽŋa ẽkɛ, tɩ ya tẽ'esra pʋtẽ'era bʋyi bʋyi?
Bɩsɛ-ya mam nu'usi, la mam nãma, la de la mam.
Sa'abɛ-ya mam bɩsɛ, ki-isgne ka tarɩ nẽnnɔ, la kõba, wʋ yãma n yẽ mam n tarɩ se'em wã.» A tɔgɛ bɛla dee pa'alɛ ba la a nu'usi, la a nãma.
Ba sũure n ãn yẽlʋm dee tɩ la di'ige ba, tɩ ba ken ka bɔ sɩra, tɩ a soke ba yetɩ: «Yãma tarɩ sɛla wʋn di kalam mɛ bɩɩ?» Tɩ ba dɩkɛ zũn-sẽ'enɛ bɔ ẽ.
Tɩ a to'oge obe ba nifum bilam.
Bɛla poorʋm, a yele ba yetɩ: «Mam n daan ken bɔna la yãma la, mam n yele ya bõn-sɛba la n wãna.
Mam daan yele ya yetɩ: Dẽnɩ tɩ bõn-sɛba wuu n gʋlsɛ mam yelle Amoyisi lɔɔ gõnnɔ pʋam, la Nawẽnnɛ nõtɔ'ɔsrɩba gõnnɔ pʋam, la yõoma gõnnɔ pʋam na ẽŋɛ.» Tɩ Azezi like ba yɛm tɩ ba bãŋɛ bõn-sɛba n boe Nawẽnnɛ gõnnɔ pʋam na võorɛ, yele ba yetɩ: «La gʋlsɛ yetɩ, Krisi la wʋn nãmsɛ mɛ ki, la dabsa atã daarɛ a wʋn vo'oge mɛ.
Ẽŋa yʋ'ʋrɛ ĩyã tɩ ba wʋn pɔsɛ Zerizalɛm mõolɛ bɔ buuri wuu yetɩ, ba teege yɛm basɛ tõon-be'ero, tɩ Nawẽnnɛ wʋn basɛ ba tõon-be'ero taalɛ.
Yãma n de bõn-bãma wuu kaset-dõma wʋn pa'alɛ nẽrba wuu.
La mam wʋn tõm sɛka tɩ mam Sɔ daan bĩŋe nõorɛ bɔ ya la, tɩ a wa'am wa bɔna la ya.
Bɔna-ya Zerizalɛm gu'ura halɩ tɩ a ze'ele saazuum wa'am wa bɔ ya pãŋa.» Azezi zom Nawẽnnɛ yire Bɛla poorʋm, Azezi tarɩ ba mɛ tẽŋa la pʋam yese sẽŋɛ ka lɛm Betani, zẽkɛ a nu'usi saazuum kã kã'a-sõma bɔ ba.
Ẽŋa n boe mĩ kã'ara kã'a-sõma bɔ'ɔra ba la, a basɛ ba mɛ dee zom Nawẽnnɛ yire.
Tɩ karẽnbiisi la ka dũma tẽŋa nã'asɛ ẽ, dee lebe Zerizalɛm la sũ-yẽlga zozo'e.
Ba daan boe la Wẽnde-kãtʋm na daarɛ woo pẽgra Nawẽnnɛ.
Nawẽnnɛ Dayʋa Azezi-krisi n de Yetɔga n bɔ'ɔrɩ nẽrsaalba vɔm Pĩ'iluŋo wakatɛ, Yetɔga la põn bɔna mɛ.
La Yetɔga la yʋʋn boe la Nawẽnnɛ zẽ'am.
Ẽŋa la Nawẽnnɛ de la bʋyɩla.
A põn bɔna la Nawẽnnɛ zẽ'am pĩ'iluŋo wakatɛ.
Nawẽnnɛ la ẽŋa n yʋʋn nãam sɛla woo.
Sɛla sɛla ka boe tɩ Nawẽnnɛ la ẽŋa ka nãam.
Ẽŋa n de vɔm dãana.
La de la ẽŋa n botɩ nẽrsaalba yẽta peelem.
Peelem na nẽegɛ lika pʋam mɛ, la lika ka yãŋɛ kĩŋe ẽ.
Nawẽnnɛ daan tõm na nẽra ayɩla, a yʋ'ʋrɛ de la Azã.
A wa'am tɩ a tɔgɛ la peelem na yelle pa'alɛ nẽrba tɩ ba wuu wʋn tã'agɛ bɔ ẽ sɩra.
Azã mẽŋa dagɩ peelem na, la a wa'am tɩ a tɔgɛ la sɛka n de peelem na yelle pa'alɛ nẽrba.
Sɛka n de peelem sɩra sɩra la, ze'ele la Nawẽnnɛ zẽ'am wa'am dũnia zuo.
Ẽŋa n nẽegɛ tɩ nẽrsaalba wuu yẽta peelem.
Sɛka n de peelem na daan wa bɔna la dũnia zuo.
Nawẽnnɛ la ẽŋa n yʋʋn nãam dũnia.
Baa la bɛla, nẽrsaalba ka boorɩ tɩ ba bãŋɛ ẽ.
A daan wa'am na a mẽŋa tẽŋa pʋam, la a nẽrba la ka to'oge ẽ.
La sɛba wuu n to'oge ẽ bɔ ẽ sɩra la, a bɔ ba nõorɛ mɛ tɩ ba lebge Nawẽnnɛ kɔma.
Ba ka lebge Nawẽnnɛ kɔma wʋ nẽrsaalba n dɔgrɩ se'em na, la ka de ĩyã n boorɩ se'em, bɩɩ nẽrsaala n boorɩ se'em.
La de la Nawẽnnɛ mẽŋa n botɩ ba lebge a kɔma.
Sɛka n de Yetɔga la daan lebge la nẽrsaala, kẽ'era tõma tẽŋasʋka.
Tõma yẽ a na'am pãŋa mɛ, na'am pãŋa n de Nawẽnnɛ Bi-yẽŋa n ze'ele a Sɔ zẽ'am na'am pãŋa.
La Nawẽnnɛ yel-sõnnɛ, la a sɩra wuu boe la a zẽ'am.
La de la ẽŋa yelle tɩ Azã daan tɔgɛ ke'enke'em yetɩ: «Ẽna n de sɛka tɩ mam põn tɔgɛ a yelle yetɩ, nẽra ayẽma n boe mam poorʋm sẽna, ẽŋa gãnnɩ mam mɛ, se'ere n soe la, a dẽŋɛ mam mɛ bɔna.» Ẽŋa n botɩ tõma wuu yẽta yel-sõnnɛ woo yel-sõnnɛ, ẽn ba tara Nawẽnnɛ yel-sõnnɛ na ĩyã.
Nawẽnnɛ bɔ a lɔɔ la Amoyisi, tɩ a bɔ tõma.
La, la sãn dɛna Nawẽnnɛ yel-sõnnɛ, la a sɩra la, la doose la Azezi-krisi tɩ a bɔ tõma.
Nẽra nẽra nãn ka yẽ Nawẽnnɛ.
La de la Nawẽnnɛ Bi-yẽŋa la n boe la ẽ lɛ n botɩ tõma bãŋɛ ẽ, ẽŋa la Nawẽnnɛ de la bʋyɩla.
Azã bɔ Azezi kaseto Azã n daan bɔ kaseto se'em n wãna: Zifdõma nẽŋadõma sɛba n kẽ'erɩ Zerizalɛm na daan tõm na ba kãabgɔ kẽma, la Leviti dõma tɩ ba sẽŋɛ Azã zẽ'am, ka soke ẽ yetɩ: «Fõn de la ãne?» Tɩ Azã tɔgɛ ba vẽelga yetɩ: «Mam dagɩ Krisi tɩ Nawẽnnɛ tõm na.» Tɩ ba le soke ẽ yetɩ: «Fõn de la ãne?
Fõn de la A'eli bɩɩ?» Tɩ a lerge ba yetɩ: «Mam dagɩ A'eli.» Tɩ ba le soke ẽ yetɩ: «Fõn de la Nawẽnnɛ nõtɔ'ɔsa la n yetɩ a wa'am na bɩɩ?» Tɩ a yetɩ: «Ayɛɩ.» Tɩ ba le soke ẽ yetɩ: «Bɛla fõn de la ãne?
Tɩ tɩ tarɩ fõn lerge se'em na, sẽŋɛ ka tɔgɛ pa'alɛ sɛba n tõm tõma la.
Fõn mẽŋa yetɩ fõn de la ãne?» Ban soke ẽ bɛla la, tɩ Azã lerge ba yetɩ: «Mam de la sɛka n mõolɛ weem tɔgra ke'enke'em yetɩ: ‹Malgɛ-ya sore tɩ a dɛna tẽntẽa bɔ Zuudãana la› », wʋ Nawẽnnɛ nõtɔ'ɔsa A'ezayi n yʋʋn põn yele se'em na.
Nẽr-sɛba n daan sẽŋɛ Azã zẽ'am na, Farisi dõma n daan tõm ba.
Tɩ ba daan soke ẽ yetɩ: «Fõn sãn dagna Krisi la, bɩɩ A'eli, bɩɩ Nawẽnnɛ nõtɔ'ɔsa la, bẽm tɩ fõn misra nẽrba ko'om pʋam?» Tɩ Azã lerge ba yetɩ: «La sãn dɛna mam, mam misri ya la ko'om pʋam, la nẽra ayɩla n boe ya tẽŋasʋka tɩ ya ka mina ẽ.
Ẽŋa wa bɔna la mam poorʋm, la mam ka masɛ tɩ m pirge a tagra.» Bõn-bãna wuu daan ẽŋɛ la Betani, Zʋrdẽ kʋlaa la doone, zẽ'e-sɛka tɩ Azã daan misri nẽrba ko'om pʋam na.
Azã pa'alɛ tɩ Azezi n de Nawẽnnɛ Pebila Tɩ beere wiige, tɩ Azã yẽ Azezi n sẽm a zẽ'am.
Tɩ a yetɩ: «Bɩsɛ-ya, ẽna n de Nawẽnnɛ Pebila n yesrɩ nẽrsaalba tõon-be'ero basra.
La de la ẽŋa yelle tɩ mam daan yele yetɩ: ‹Nẽra n wa bɔna mam poorʋm dɛna nẽr-keko gãnna mam na, se'ere n soe la, a dẽŋɛ mam mɛ bɔna.› Mam daan ka mi ẽn de sɛka, la mam wa'am wa misra la nẽrba ko'om pʋam, tɩ m botɩ Ɩsrayɛlɩ dõma bãŋɛ ẽ.» Azã le tɔgɛ yetɩ: «Mam yẽ tɩ Nawẽnnɛ Sɩa n ze'ele Nawẽnnɛ yire sigra ãna wʋ na'adawenne, wa zoole a zuo.
La mam daan ka mi ẽ, la Nawẽnnɛ n tõm mam tɩ m mise nẽrba ko'om pʋam na, yele mam tɩ: ‹Fʋ sãn wa yẽ Nawẽnnɛ Sɩa n sige zoole sɛka zuo la, la de la ẽŋa n misri nẽrba Nawẽnnɛ Sɩa la pʋam.› La mam yẽ ẽ mɛ, bɔ kaseto yetɩ, ẽŋa n de Nawẽnnɛ Dayʋa la.» Azezi pɔspɔsɩ karẽnbiisi Tɩ beere wiige, tɩ Azã daan le zɛ bilam la a karẽnbiisi bayi, yẽ Azezi n sẽnnɩ, tɩ a yetɩ: «Nawẽnnɛ Pebila la n wãna.» Tɩ a karẽnbiisi bayi la wõm ẽn yele se'em na, isge dɔla Azezi.
Tɩ Azezi gelge yẽ ban dolɩ ẽ, soke ba yetɩ: «Yãma eerɩ la bẽm?» Tɩ ba soke ẽ yetɩ: «Rabi, fõn kẽ'erɩ la bɛ?» (Rabi võorɛ de la karẽnsãama.)
Tɩ Azezi lerge ba yetɩ: «Wa'am-ya tɩ ya wʋn yẽ.» Tɩ ba doose sẽŋɛ ka yẽ ẽn kẽ'erɩ zẽ'a na, daan weege bɔna a zẽ'am daar-ẽŋa, la daan de wʋ wẽngɛlŋa karf-anaasɩ.
Nẽrba bayi la n wõm Azã n tɔgɛ Azezi yelle se'em doose ẽ na, ayɩla yʋ'ʋrɛ de la A'ãndre, a de la Asimõ-pɩyɛɛrɩ yɩbga.
Tɩ A'ãndre dẽŋɛ sẽŋɛ ka yẽ a kẽema Asimõ-pɩyɛɛrɩ, yele ẽ yetɩ: «Tõma yẽ Mesi la.
La boorɩ tɩ la yetɩ Krisi.» (A võorɛ de la sɛka tɩ Nawẽnnɛ looge.)
Tɩ a daan tarɩ Asimõ sẽŋɛ Azezi zẽ'am, tɩ Azezi bɩsɛ ẽ, dee yetɩ: «Fõn de la Azã bia Asimõ.
Ba wʋn wi'ira fʋ tɩ Asefasɩ, bɩɩ Apɩyɛɛrɩ.» (A võorɛ de la tãmpĩa.)
Azezi wi Afilipi, la Anatanayɛlɩ Tɩ beere wiige, tɩ Azezi bɔɔra tɩ a sẽŋɛ Galile, yẽ Afilipi yele ẽ yetɩ: «Dɔla mam.» Afilipi ze'ele la Betisayida tẽŋa, A'ãndre la Apɩyɛɛrɩ mẽ ze'ele la bilam.
Tɩ Afilipi sẽŋɛ ka yẽ Anatanayɛlɩ, yele ẽ yetɩ: «Tõma yẽ sɛka tɩ Amoyisi yʋʋn gʋlsɛ a yelle lɔɔ gõnnɔ pʋam, tɩ a yelle ken gʋlsɛ Nawẽnnɛ nõtɔ'ɔsrɩba gõnnɔ pʋam na.
A de la Azezi n ze'ele Nazarɛtɩ tẽŋa, Azozɛfʋ dayʋa.» Tɩ Anatanayɛlɩ yele ẽ yetɩ: «Bõn-sõŋɔ tã wʋn ze'ele Nazarɛtɩ?» Tɩ Afilipi lerge ẽ yetɩ: «Yi wa'am wa bɩsɛ.» Tɩ Azezi yẽ Anatanayɛlɩ n sẽm a zẽ'am, tɩ a tɔgɛ a yelle yetɩ: «Ẽna de la Ɩsrayɛlɩ nẽra sɩra sɩra n ka tarɩ yelle.» Tɩ Anatanayɛlɩ yele ẽ yetɩ: «Fõn ẽŋɛ la wãne mina mam?» Tɩ Azezi lerge ẽ yetɩ: «Fõn boe kẽnkãŋa la tẽŋa, lan dẽŋɛ Afilipi n wʋn wi fʋ la, mam yẽ fʋ mɛ.» Tɩ Anatanayɛlɩ lerge ẽ yetɩ: «Karẽnsãama, fõn de la Nawẽnnɛ Dayʋa, la Ɩsrayɛlɩ dõma naba.» Tɩ Azezi yele ẽ yetɩ: «Mam n yele fõn tɩ mam yẽ fõn boe kẽnkãŋa tẽŋa la ĩyã, tɩ fʋ bɔ mam sɩra?
Fʋ wʋn yẽ bõn-kãra n gãnnɩ bõn-bãna.» Dee yele ẽ yetɩ: «Mam yetɩ ya la sɩra, tɩ ya wʋn yẽ Nawẽnnɛ yire n yo'oge, tɩ Nawẽnnɛ malɛkadõma zɔnna dee sigra Nẽrsaala Dayʋa la zuo.»
Pɔgdire kibsa n boe Kana tẽŋa La dabsa atã daarɛ, pɔgdire kibsa n daan boe Kana, Galile so'olʋm pʋam.
Tɩ Azezi ma daan bɔna mĩ.
Tɩ ba mẽ wi Azezi la a karẽnbiisi, tɩ ba wa'am kibsa la.
Tɩ dãam daan pɔ'ɔgɛ, tɩ Azezi ma yele ẽ yetɩ: «Dãam na pɔ'ɔgɛ mɛ.» Tɩ Azezi lerge ẽ yetɩ: «M ma, dagɩ fõn wʋn yele mam, mam n wʋn ẽŋɛ se'em.
Mam wakatɛ nãn ka paagɛ.» Tɩ Azezi ma la yele tõntõnɩba la yetɩ: «Ẽŋa n yetɩ ya ẽŋɛ se'em wuu, ya ẽŋɛ.» La kuga dʋgrɔ bayoobɩ n daan boe mĩ tɩ Zifdõma daan tara pɛɛra ba mẽŋa wʋ ba sisgo n yetɩ ba ɩta se'em na.
Ko'om lɩtrɩ pinii bɩɩ kɔbga n daan pɩtɩ dʋkɔ ayɩla.
Tɩ Azezi yele ba yetɩ: «Ãgɛ-ya ko'om pɩrɛ dʋgrɔ la.» Tɩ ba ãgɛ pɩrɛ ba.
Tɩ Azezi yele ba yetɩ: «Kãbgɛ-ya tarɩ ka bɔ sɛka n bɩsrɩ dia yelle la.» Tɩ ba kãbgɛ tarɩ ka bɔ ẽ.
La sɛka n bɩsrɩ dia la yelle la n leme ko'om na, ba lebge la dãam, tɩ a ka mina ban ze'ele zẽ'a.
La tõntõnɩba la n ãgɛ ko'om na mi mɛ.
Tɩ sɛka n bɩsrɩ dia la yelle la wi pɔgdita la, yele ẽ yetɩ: «Nẽra woo ẽn dẽŋɛ bɔ la dã-sõma, tɩ ba sãn wa yũ tɩgɛ, tɩ ba yãŋa bɔ'ɔra dã-sɛba n ka ba ãna sõŋa la.
La fõn dɩkɛ la dã-sõma ze'ele bɔ'ɔra poorʋm.» Ẽna n de Azezi pɔspɔsɩ tõon-yãlma tɩ a ẽŋɛ.
A ẽŋɛ ẽ na Kana Galile so'olʋm pʋam, pa'alɛ a na'am pãŋa, tɩ a karẽnbiisi la bɔ ẽ sɩra.
Bɛla poorʋm, ẽŋa la a ma, la a yɩbsɩ, la a karẽnbiisi la sẽŋɛ la Kapɛrnaʋm.
Ba kẽ bilam na dabsa fẽe.
Azezi dige leebdõma Wẽnde-kãtʋm La Zifdõma Zɔɔg-basɛ kibsa daarɛ n daan lɛm, tɩ Azezi sẽŋɛ Zerizalɛm, ka kẽ Wẽnde-kãtɛ la zẽnzakam yẽ nẽrba n koosrɩ niigi, la piisi, la na'adawɛma, la lig-tɛɛrba n zĩ mĩ.
Tɩ a dɩkɛ mĩ'isi ẽŋɛ ka'asrɛ dige ba, la niigi, la piisi la wuu Wẽnde-kãtɛ la zẽnzakam tɩ ba yese, dee zã'agɛ lig-tɛɛrba la taablɩdõma lʋbɛ, tɩ ba ligri la ka'asɛ.
Dee yele sɛba n koosrɩ na'adawɛma la yetɩ: «Tarɩ-ya ba yese.
Da dɩkɛ-ya mam Sɔ deego la ẽŋɛ leebgo zẽ'a.» Tɩ a karẽnbiisi la tẽegɛ tɩ la gʋlsɛ yetɩ: «Nawẽnnɛ, fõn deego la nõŋlʋm tɩ mam tarɩ la, wʋn di mam wʋ bugum na.» Tɩ Zifdõma nẽŋadõma soke ẽ yetɩ: «Tõon-yãlma kãna tɩ fõn wʋn ẽŋɛ pa'alɛ tõma tɩ fõn tarɩ nõorɛ tɩ fʋ ẽŋɛ wãna?» Tɩ Azezi lerge ba yetɩ: «Sã'am-ya Wẽnde-kãtɛ wã, tɩ mam wʋn le mẽ ẽ dabsa atã pʋam.» Tɩ ba lerge ẽ yetɩ: «Ba dɩkɛ la yʋʋma pinaasɩ la ayoobɩ mẽ Wẽnde-ẽna wã, tɩ fõn yetɩ, fõn wʋn mẽ ẽ dabsa atã pʋam?» La Azezi n tɔgrɩ Wẽndeego yelle la, la de la a mẽŋa ĩyã yelle tɩ a tɔgrɩ.
La Azezi n daan wa ki dee vo'oge la, tɩ a karẽnbiisi la tẽegɛ tɩ a daan yele la wãna, tɩ ba bɔ Nawẽnnɛ gõŋɔ yetɔga, la Azezi n daan yele se'em na sɩra.
Azezi mi nẽrsaala woo tagsgɔ La Azezi n daan boe Zerizalɛm Zɔɔg-basɛ kibsa la, nẽrba zozo'e n daan yẽ tɩ a tõnnɩ tõon-yãlma, tɩ ba bɔ ẽ sɩra.
La Azezi daan ka dɩkɛ a sũure wuu pa'alɛ ba, se'ere n soe la, a mi ba wuu mɛ.
A ka eerɩ tɩ nẽra tɔgɛ nẽrsaalba yelle bɔ ẽ, se'ere n soe la, a mi bõn-sɛka n boe nẽrsaalba sũure pʋam mɛ.
Azezi la Anikodɛm Bʋraa ayɩla n daan boe Farisi dõma pʋam tɩ a yʋ'ʋrɛ dɛna Anikodɛm.
A daan de la Zifdõma nẽŋadãana.
Bʋra-ẽŋa daan wa'am na Azezi zẽ'am yʋ'ʋŋɔ wa yele ẽ yetɩ: «Karẽnsãama, tõma mi tɩ Nawẽnnɛ n tõm fõn tɩ fʋ dɛna karẽnsãama, se'ere n soe la, nẽra ka tã wʋn ẽŋɛ bõn-yãlma wʋ fõn ɩtɩ se'em wã wuu, sãn dagna Nawẽnnɛ n boe la a dãana.» Tɩ Azezi lerge ẽ yetɩ: «Mam yetɩ fʋ la sɩra sɩra, tɩ nẽra sãn ka yẽ dɔg-paalga, a ka tã wʋn yẽ Nawẽnnɛ so'olʋm.» Tɩ Anikodɛm soke ẽ yetɩ: «Nẽra n kʋrgɛ wʋn ẽŋɛ la wãne tɩ ba le tã'agɛ dɔgɛ ẽ paalga?
A wʋn le tã'agɛ mɛ kẽ a ma pʋʋrʋm tɩ ba le dɔgɛ ẽ bɩɩ?» Tɩ Azezi lerge ẽ yetɩ: «Mam yetɩ fʋ la sɩra sɩra, tɩ nẽra sãn ka dɔgɛ la ko'om, la Nawẽnnɛ Sɩa, a ka tã wʋn kẽ Nawẽnnɛ so'olʋm pʋam.
Nẽrsaala n dɔgɛ sɛka la de la nẽrsaala, la Nawẽnnɛ Sɩa n dɔgɛ sɛka la tarɩ la Nawẽnnɛ Sɩa vɔm.
Da basɛ tɩ la di'ige fo, mam n yetɩ: Dẽnɩ tɩ ba le dɔgɛ ya la ĩyã.
Kʋsebgo vugri la ẽn boorɩ zẽ'a, tɩ fʋ wõnna a dãmnɛ, dee ka mina ẽn ze'ele zẽ'a sẽna, la ẽn we'esɩ zẽ'a.
Nawẽnnɛ Sɩa n dɔgɛ sɛka la ãna bɛla.» Tɩ Anikodɛm le soke ẽ yetɩ: «Bõn-ẽŋa wʋn ẽŋɛ la wãne ẽŋɛ?» Tɩ Azezi lerge ẽ yetɩ: «Fõn de Ɩsrayɛlɩ karẽnsãam-kɛ'ɛma dee ken ka mina bõn-ẽna?
Mam yetɩ fʋ la sɩra sɩra, tɩ tõma tɔgrɩ la sɛla tɩ tõma mi, dee yɛta sɛla tɩ tõma yẽ.
La ya ka sakɛ tõma yetɔga la.
Mam sãn tɔgɛ dũnia wã yɛla pa'alɛ ya, tɩ ya ka sakɛ, mam sãn tɔgɛ Nawẽnnɛ yire yɛla pa'alɛ ya, ya wʋn ẽŋɛ la wãne sakɛ?
Nẽra nẽra nãn ka zom Nawẽnnɛ yire, sãn dagna Nẽrsaala Dayʋa la n ze'ele Nawẽnnɛ yire sige.
Wʋ Amoyisi n yʋʋn zẽkɛ bõnsɛla dɔɔgɔ zuo weego pʋam se'em na, dẽnɩ tɩ ba zẽkɛ Nẽrsaala Dayʋa la mẽ bɛla.
Tɩ nẽr-sɛka woo n bɔ ẽ sɩra wʋn tara vɔm n ka ba'asrɩ.» Nawẽnnɛ nõŋɛ nẽrsaalba mɛ halɩ, tɩ a tõm a Bi-yẽŋa dũnia zuo, tɩ nẽr-sɛka woo n bɔ ẽ sɩra kãn sã'am, la a wʋn yẽ vɔm n ka ba'asrɩ.
Nawẽnnɛ ka tõm a Dayʋa la dũnia tɩ a di nẽrba sarɩya sɩbgɛ ba, a tõm ẽ tɩ a fãagɛ ba mɛ basɛ.
La sɛka n bɔ ẽ sɩra, ba kãn di a sarɩya.
La sɛka n ka bɔ ẽ sɩra la, a põn koŋe bʋʋrɔ mɛ, ẽn ka bɔ Nawẽnnɛ Bi-yẽŋa la sɩra la ĩyã.
Bõn-ẽna n de sarɩyadia la: Peelem wa'am dũnia pʋam mɛ, la nẽrsaalba nõŋɛ la lika gãnna peelem na, ba tõoma n de tõon-be'ero la ĩyã.
Nẽr-sɛka woo n tõnnɩ tõon-be'ero sisri peelem mɛ, a ka sẽm peelem pʋam, a zotɩ mɛ tɩ a tõoma la wʋn puke.
La nẽr-sɛka woo n tõnnɩ sɩra sẽm na peelem zẽ'am, tɩ a tõoma la pa'alɛ tɩ a sakrɩ la Nawẽnnɛ.
Azã tɔgɛ Azezi yelle Bɛla poorʋm, Azezi la a karẽnbiisi sẽŋɛ la Zude so'olʋm ka bɔna bilam misra nẽrba ko'om pʋam.
Tɩ Azã mẽ daan bɔna Enõ tẽŋa n lɛm Salim tẽŋa la misri nẽrba ko'om pʋam, se'ere n soe la, ko'om n daan boe mĩ zo'oge.
Tɩ nẽrba sẽnna, tɩ a misra ba.
Wakat-ẽŋa ba daan nãn ka kẽ'esɛ Azã yʋ'a deem.
Tɩ Azã karẽnbiisi basɛba, la Zifdõma nẽra daan wẽ'era nõke'ene, Zifdõma sisgo n yetɩ ba pɛɛra ba mẽŋa malgra la yelle.
Tɩ ba sẽŋɛ Azã zẽ'am ka yele ẽ yetɩ: «Karẽnsãama, sɛka n daan boe la fõn Zʋrdẽ doone ke bɔba la, sɛka tɩ fõn daan tɔgɛ a yelle la, ẽn wãna n misri nẽrba ko'om pʋam, tɩ nẽrba wuu sẽnna a zẽ'am.» Tɩ Azã lerge ba yetɩ: «Nẽra ka tã wʋn to'oge sɛla tɩ la sãn dagna Nawẽnnɛ n bɔ ẽ.
Yãma mẽŋa tã wʋn bɔ kaseto mɛ tɩ mam yetɩ: ‹Dagɩ mam n de Krisi la.
La, ba tõm mam mɛ tɩ m dẽŋɛ a nẽŋa wa'am.› La ãn wʋ nẽra n di pɔga: Pɔgdita la n soe pɔka la, la pɔgdita la sɩrɛ n ze dee sɛlsra a yetɔga la, a tarɩ sũ-yẽlga mɛ zozo'e.
Bɛla mam tarɩ sũ-yẽlga mɛ zozo'e.
Dẽnɩ tɩ ẽŋa lebge kãtɛ dee tɩ mam lebge pɩka.
Sɛka n yese saazuum wa'am n gãnnɩ wuu, la sɛka n yese dũnia de la dũnia nẽra, la a tɔgrɩ la dũnia yelle.
Sɛka n yese Nawẽnnɛ yire wa'am na n gãnnɩ wuu, la a tɔgrɩ la ẽn wõm dee yẽ sɛla la, la nẽra nẽra ka to'oge a yetɔga la.
Nẽr-sɛka n to'oge a yetɔga la sakɛ mɛ tɩ Nawẽnnɛ de la sɩra dãana.
Se'ere n soe la, sɛka tɩ Nawẽnnɛ tõm na tɔgrɩ la Nawẽnnɛ yetɔga, Nawẽnnɛ n bɔ ẽ a Sɩa pãŋa zozo'e la ĩyã.
Sɔ Nawẽnnɛ nõŋɛ a Dayʋa la mɛ, tɩ a dɩkɛ sɛla woo ẽŋɛ a nu'usum.
Sɛka n bɔ a Dayʋa la sɩra tarɩ la vɔm n ka ba'asrɩ.
La sɛka n ka sakɛ a Dayʋa la kãn yẽ vɔm n ka ba'asrɩ, la Nawẽnnɛ sũ-isgre boe a dãana zuo.»
Azezi tɔgrɩ la Samaari pɔka Azezi daan bãŋɛ mɛ tɩ Farisi dõma wõm tɩ ẽŋa yẽtɩ karẽnbiisi gãnna, dee misri ba ko'om pʋam gãnna Azã.
La, la daan dagɩ Azezi mẽŋa n misri ba ko'om pʋam, la de la a karẽnbiisi la.
La Azezi n daan bãŋɛ ban tɔgrɩ se'em na, tɩ a ze'ele Zude so'olʋm lɛbra Galile.
La daan de la a doose Samaari so'olʋm pʋam tole.
Tɩ a daan sẽŋɛ ka paagɛ Samaari tẽŋa yʋ'ʋrɛ n de Sisaarɩ n lɛm va-sɛka tɩ Azakɔbɩ yʋʋn bɔ a bia Azozɛfʋ la.
Azakɔbɩ lʋa n daan boe bilam, tɩ Azezi sẽŋɛ targɛ zĩ'ire lʋa la nõorʋm.
La daan de wʋ wʋntɛɛŋa zuu-tẽŋasʋka.
Tɩ Samaari pɔka wa'am tɩ a ãkɛ ko'om.
Tɩ Azezi yele ẽ yetɩ: «Ẽŋɛ ko'om bɔ ma tɩ m yũ.» (Dee tɩ a karẽnbiisi la daan sẽŋɛ tẽŋa pʋam tɩ ba ka da dia.)
Tɩ pɔka la soke ẽ yetɩ: «Bẽm tɩ fõn dɛna Zifu sɔsra mam n de Samaari pɔka yetɩ, m bɔ fʋ ko'om tɩ fʋ yũ?» Se'ere n soe la, Zifdõma la Samaari dõma daan nẽ'esrɩ la taaba.
Tɩ Azezi yele ẽ yetɩ: «Fʋ sãn mina Nawẽnnɛ n bɔ'ɔrɩ sɛla, la sɛka n yetɩ fʋ tɩ ‹bɔ ma ko'om tɩ m yũ› la, fʋ wʋn sose nɩ ẽ, la a wʋn bɔ fɔ ko'om n bɔ'ɔrɩ vɔm.» Tɩ pɔka la lerge yetɩ: «M Zuudãana, fõn ka tarɩ lʋwannɛ, dee tɩ lʋa la kɔ, fõn wʋn yẽ vɔm ko-bãma la bɛ?
Tõma yaaba Azakɔbɩ n bɔ tõma lʋa la, ẽŋa la a kɔma, la a dũnsi yũ lʋa la ko'om mɛ.
Fõn tẽ'esɛ tɩ fõn gãnnɩ tõma yaaba la bɩɩ?» Tɩ Azezi lerge ẽ yetɩ: «Sɛka woo n yũ lɔ-ẽna ko'om na, koyũuro wʋn le tarɩ ẽ.
La sɛka n wʋn yũ ko-sɛba tɩ mam wʋn bɔ ẽ na, koyũuro kãn le malɩn tarɩ ẽ.
La ko-sɛba tɩ mam wʋn bɔ ẽ na wʋn lebge wʋ bulga, bulla a pʋam bɔ'ɔra ẽ vɔm n ka ba'asrɩ.» Tɩ pɔka la lerge ẽ yetɩ: «M Zuudãana, bɔ ma ko-sɛba tɩ m wʋn yũ tɩ koyũuro kãn le tara mam na, tɩ m da le wa'am kalam wa ãkɛ ko'om.» Tɩ Azezi yele ẽ yetɩ: «Sẽŋɛ ka wi fʋ sɩra tɩ ya wa'am.» Tɩ pɔka la lerge ẽ yetɩ: «Mam ka tarɩ sɩra.» Tɩ Azezi yele ẽ yetɩ: «Fʋ tarɩ bʋʋrɔ, fõn yetɩ fõn ka tarɩ sɩra la.
Fʋ ele la sɩrba banuu, la fõn boe la sɛka lɛɛlɛ wã dagɩ fʋ sɩra, bɛla fʋ tɔgɛ la asɩra.» Tɩ pɔka la yele Azezi yetɩ: «M Zuudãana, lɛɛlɛ wã mam bãŋɛ tɩ fõn de la Nawẽnnɛ nõtɔ'ɔsa.
Tõma yaabdõma yʋʋn pʋ'ʋsrɩ Nawẽnnɛ na tãn-ẽna zuo.
Tɩ yãma Zifdõma yetɩ, dẽnɩ tɩ nẽrba pʋ'ʋsra Nawẽnnɛ Zerizalɛm.» Tɩ Azezi yele ẽ yetɩ: «Pɔka, bɔ mam yetɔga wã sɩra tɩ wakatɛ n sẽm tɩ ya kãn pʋ'ʋsɛ Nawẽnnɛ n de tɩ Sɔ la tãn-ẽna zuo, bɩɩ Zerizalɛm.
Yãma Samaari dõma pʋ'ʋsrɩ la sɛka tɩ ya ka mi.
La tõma Zifdõma pʋ'ʋsrɩ la sɛka tɩ tõma mi, se'ere n soe la, fãarɛ ze'ele la Zifdõma zẽ'am.
La wakatɛ sẽna, la a paam mɛ, tɩ sɛba n pʋ'ʋsrɩ Nawẽnnɛ sɩra sɩra la, wʋn pʋ'ʋsɛ ẽ la a Sɩa pãŋa, la sɩra.
Tɩ Sɔ Nawẽnnɛ n boorɩ tɩ ba pʋ'ʋsra ẽ se'em n bɛla.
Nawẽnnɛ de la Sɩa, dẽnɩ tɩ sɛba n pʋ'ʋsrɩ ẽ na, pʋ'ʋsra ẽ la a Sɩa pãŋa, la sɩra.» Tɩ pɔka la lerge ẽ yetɩ: «Mam mi tɩ Mesi la sẽm mɛ, sɛka tɩ Nawẽnnɛ looge, tɩ ba wi'ira tɩ Krisi la.
Ẽŋa sãn wa'am, a wʋn pa'alɛ tɔ sɛla woo.» Tɩ Azezi yele ẽ yetɩ: «Mam n de ẽŋa n tɔgrɩ la fõn wã.» Bɛla mã'a tɩ a karẽnbiisi la wa'am, tɩ la di'ige ba, ẽn tɔgrɩ la pɔka la.
La baa bɛla, nẽra nẽra ka soke ẽ yetɩ: «Fõn boorɩ la bẽm?» bɩɩ: «Fõn tɔgrɩ la pɔka la tɩ bẽm?» Tɩ pɔka la basɛ a yoore la, dee sẽŋɛ tẽŋa pʋam ka yele nẽrba yetɩ: «Wa'am-ya wa bɩsɛ bʋraa n yele mam sɛla wuu tɩ mam ẽŋɛ.
A nõo kãn dɛna la Krisi la?» Tɩ ba yese tẽŋa la pʋam sẽŋɛ a zẽ'am.
Wakat-ẽŋa tɩ a karẽnbiisi la mõrgra ẽ yetɩ: «Karẽnsãama, di wɛ!» Tɩ Azezi yele ba yetɩ: «Mam tarɩ la dia dita tɩ yãma ka mina.» Tɩ a karẽnbiisi la daan sɔkra taaba yetɩ: «Nẽra n tarɩ dia wa'am wa bɔ ẽ bɩɩ?» Tɩ Azezi yele ba yetɩ: «Mam dia de la m ẽŋɛ sɛka n tõm mam na n boorɩ se'em, dee tõm a tõonɛ na ba'asɛ.
Yãma yetɩ: ‹La deege la wõr-sɩnaasɩ tɩ bõnkɔɔla lagsgɔ paagɛ.› La mam yetɩ ya mɛ tɩ ya gorge bɩsɛ vatɔ la, ba bɩ mɛ paagɛ lagsgɔ.
Sɛka n lagsrɩ la põn tara la yɔɔrɔ.
Lagsgɔ la de la nẽrba tɩ a lagsrɩ tɩ ba tara vɔm n ka ba'asrɩ.
Bɛla tɩ sɛka n bʋrɛ, la sɛka n lagsɛ la lagɩm ɩta sũ-yẽlga.
Yetɔg-ẽna wã de la sɩra: ‹Ayẽma n bʋtɩ, tɩ ayẽma lagsra›.
Mam tõm ya tɩ ya sẽŋɛ ka lagsɛ la nẽrba, wʋ va'am tɩ yãma ka tõm dee lagsra a bõnkɔɔla.
La de la nẽrba basɛba n tõm tɩ yãma po dita tõonɛ na yõorɔ.» Samaari tẽn-ẽŋa nẽrba zozo'e bɔ Azezi sɩra mɛ, pɔka la n yele ba yetɩ: «A yele mam na sɛla wuu tɩ mam ẽŋɛ» la ĩyã.
Bɛla tɩ Samaari dõma la wa'am Azezi zẽ'am wa sose ẽ yetɩ, a bɔna bãma zẽ'am.
Tɩ a bɔna ba zẽ'am dabsa ayi.
Tɩ nẽrba zozo'e daan le bɔ ẽ sɩra pa'asɛ, a yetɔga la ĩyã.
La ba daan yele pɔka la yetɩ: «La ka le dɛna fõn yele la ĩyã tɩ tõma bɔ ẽ sɩra.
Tõma mẽŋa wõm a yetɔga mɛ, la tõma mi tɩ ẽna sɩrɩ de la dũnia Fãagra la.» Azezi botɩ naba tõntõn-kɛ'ɛma bia yẽ ĩmã'asʋm La dabsa ayi la poorʋm, Azezi yese bilam sẽŋɛ la Galile.
Azezi mẽŋa daan yetɩ: «Ba ka nannɩ Nawẽnnɛ nõtɔ'ɔsa a mẽŋa tẽŋa.» La ẽn paagɛ Galile la, ba to'oge ẽ mɛ sõŋa sõŋa, se'ere n soe la, ba mẽŋa daan sẽŋɛ Zerizalɛm Zɔɔg-basɛ kibsa la wakatɛ ka yẽ ẽn ẽŋɛ se'em na wuu mɛ.
La Azezi daan le sẽŋɛ la Kana n boe Galile so'olʋm na, zẽ'e-sɛka tɩ a daan botɩ ko'om lebge dãam na.
La naba tõntõn-kɛ'ɛma n daan boe Kapɛrnaʋm tɩ a dayʋa bẽ'era.
Tɩ a wõm tɩ Azezi ze'ele la Zude wa'am Galile, tɩ a sẽŋɛ a zẽ'am ka sose ẽ yetɩ, ẽŋa bia n boe mĩ tɩ a ki, a wa'am wa botɩ a yẽ ĩmã'asʋm.
Tɩ Azezi yele ẽ yetɩ: «Ya sãn ka yẽ bõn-yãlma, la yel-kɩrsɩ, ya ka bɔ'ɔrɩ mam sɩra.» Tɩ naba tõntõn-kɛ'ɛma la yele ẽ yetɩ: «M Zuudãana, wa'am tɔtɔ tɩ m bia la nãn ka ki.» Tɩ Azezi yele ẽ yetɩ: «Sẽŋɛ, fʋ bia la yeege mɛ.» Tɩ bʋraa la daan bɔ Azezi yetɔga la sɩra, kulla.
La ẽn boe sore kulla la, tɩ a tõntõnɩba tʋ'ʋsɛ ẽ, yele ẽ yetɩ: «Fʋ bia la yeege mɛ.» Tɩ a soke ba tɩ: «Wakat-kãna tɩ la sõɩ?» Tɩ ba lerge ẽ yetɩ: «Zaam wʋntɛɛŋa karf-ayɩla tɩ a ɔɔrɔ la basɛ ẽ.» Tɩ a sɔ la bãŋɛ tɩ la de la wakat-ẽŋa tɩ Azezi yele ẽŋa tɩ a bia la yeege mɛ na.
Tɩ ẽŋa la a yir-dõma wuu bɔ Azezi sɩra.
Ẽna de la bõn-yãlma bʋyi dãana tɩ Azezi ẽŋɛ Galile, ẽn daan ze'ele Zude lebe Galile la.
Azezi botɩ kɔɔrŋɔ yẽ ĩmã'asʋm Bɛla poorʋm, Azezi sẽŋɛ la Zerizalɛm tɩ a ka di Zifdõma kibsa.
La kʋlga n daan boe Zerizalɛm tɩ a yʋ'ʋrɛ la Ebre yetɔga dɛna Betɛsda, a lɛm na piisi zanõrɛ, tɩ põnsɩ banuu bɔna mĩ.
Tɩ bã'adõma zozo'e daan gã põnsɩ la tẽŋa, fɔɔsɩ la wɔbsɩ, la kɔɔrnɔ.
[Ba daan gu'ura la ko'om na sãn wa dãmɛ.
Se'ere n soe la, Nawẽnnɛ malɛka n daan sigri kʋlga la pʋam wakat-wakatɛ dãmna ko'om na.
La malɛka la sãn dãmɛ ko'om na, nẽr-sɛka n dẽŋɛ sige ko'om na pʋam, a yẽtɩ ĩmã'asʋm mɛ, baa bã'a-sɛka n tarɩ ẽ.]
La bʋraa ayɩla n daan boe mĩ tɩ bã'a tara ẽ yʋʋma pitã la anii.
Tɩ Azezi yẽ ẽ gãɩ, bãŋɛ tɩ a bẽ yuuge mɛ, yele ẽ yetɩ: «Fʋ boorɩ tɩ fʋ yẽ ĩmã'asʋm?» Tɩ bã'ara la lerge ẽ yetɩ: «Zuudãana, mam ka tara nẽra tɩ ko'om na sãn wa dãmɛ tɩ a wʋn yõkɛ mam basɛ kʋlga la pʋam.
Mam sãn yetɩ m sige, ayẽma n dẽŋɛ mam sige.» Tɩ Azezi yele ẽ yetɩ: «Isge, dɩkɛ fʋ bõn-gã'ala sẽŋɛ.» Bilam zẽ'am tɩ bʋraa la daan yẽ ĩmã'asʋm, dɩkɛ a bõn-gã'ala sẽnna.
La daar-ẽŋa daan de la Zifdõma vo'osgo daarɛ.
Bɛla tɩ Zifdõma nẽŋadõma yele bʋraa la n yẽ ĩmã'asʋm na yetɩ: «La de la vo'osgo daarɛ, la sisri mɛ tɩ fʋ tʋ bõn-gã'ala.» Tɩ a lerge ba yetɩ: «Sɛka n botɩ mam yẽ ĩmã'asʋm na, yele mam tɩ m dɩkɛ m bõn-gã'ala sẽŋɛ.» Tɩ ba soke ẽ yetɩ: «Nẽr-kãna n yele fõn yetɩ, fʋ dɩkɛ fʋ bõn-gã'ala sẽŋɛ?» Tɩ sɛka n yẽ ĩmã'asʋm na ka mina ẽn de sɛka, se'ere n soe la, Azezi daan kẽ la nẽr-kʋʋŋɔ n boe bilam na pʋam fõrgɛ.
Bɛla poorʋm tɩ Azezi yẽ bʋraa la Wẽnde-kãtʋm na, yele ẽ yetɩ: «Bɩsɛ, fʋ yẽ ĩmã'asʋm.
Da le tõm tõon-be'ero, tɩ sɛla n de be'em gãnna bɛla da paagɛ fɔ.» Tɩ bʋraa la sẽŋɛ ka yele Zifdõma nẽŋadõma la, tɩ nẽr-sɛka n botɩ ẽŋa yẽ ĩmã'asʋm na de la Azezi.
Tɩ ba daan ɛɛra tɩ ba nãmsɛ Azezi, ẽn botɩ kɔɔrŋɔ yẽ ĩmã'asʋm vo'osgo daarɛ la ĩyã.
Nawẽnnɛ Dayʋa Azezi tarɩ a Sɔ nõorɛ mɛ Tɩ Azezi yele ba yetɩ: «Mam Sɔ tõnnɩ mɛ wa paam nãnannɛ wã, tɩ mam mẽ tõnna.» Tɩ Zifdõma nẽŋadõma daan malɩn ɛɛra tɩ ba kʋ ẽ, la dagɩ ẽn sã'am vo'osgo daarɛ sisgo la mã'a ĩyã, la de la ẽn ken wi'ira Nawẽnnɛ tɩ ẽŋa Sɔ, ɩta a mẽŋa wʋ Nawẽnnɛ na ĩyã.
Tɩ Azezi yele ba yetɩ: «Mam yetɩ ya la sɩra sɩra, tɩ Dayʋa la ka tã ɩta sɛla sɛla la a mẽŋa nõorɛ.
A ɩtɩ la ẽn yẽ tɩ a Sɔ ɩtɩ se'em na.
Sɔ la n ɩtɩ se'em na, a Dayʋa la mẽ ɩtɩ la bɛla mẽŋa.
Se'ere n soe la, Sɔ la nõŋɛ a Dayʋa la mɛ, pa'alɛ ẽ sɛla wuu tɩ ẽŋa mẽŋa ɩtɩ, la a wʋn pa'alɛ ẽ na tõon-kãra n gãnnɩ bãna wã tɩ la di'ige ya.
La wʋ Sɔ la n vo'orɩ kũm bɔ'ɔra ba vɔm na, Dayʋa la mẽ bɔ'ɔra sɛba tɩ a boorɩ vɔm na bɛla.
La Sɔ la ka diti nẽra nẽra sarɩya, a basɛ sarɩyadia la wuu bɔ la a Dayʋa la, tɩ nẽrba wuu wʋn nã'asra Dayʋa la, wʋ ba nã'asrɩ a Sɔ la se'em na.
La sɛka n ka nã'asrɩ Dayʋa la, a ka nã'asrɩ Sɔ la n tõm ẽ na.
Mam yetɩ ya la sɩra sɩra, tɩ sɛka n selse mam yetɔga dee bɔ sɛka n tõm mam na sɩra, a tarɩ la vɔm n ka ba'asrɩ.
La ba kãn di a sarɩya.
La a yese la kũm pʋam tara vɔm n ka ba'asrɩ.
Mam yetɩ ya la sɩra sɩra, tɩ wakatɛ sẽm mɛ, la a paam mɛ, tɩ sɛba n ka tarɩ vɔm na wʋn wõm Nawẽnnɛ Dayʋa la kõa, la sɛba n wõm na wʋn vɔa.
Se'ere n soe la, Sɔ Nawẽnnɛ n tarɩ vɔm a mẽŋa bɔ'ɔra se'em na, a bɔ a Dayʋa la mẽ vɔm na bɛla, tɩ a tara bɔ'ɔra.
La a bɔ ẽ nõorɛ mɛ tɩ a dita sarɩya, ẽn de Nẽrsaala Dayʋa la ĩyã.
Da basɛ-ya tɩ mam n tɔgɛ se'em na di'ige ya, se'ere n soe la, wakatɛ sẽm mɛ tɩ sɛba wuu n boe yɔɔm wʋn wõm a kõa, vo'oge ze'ele yɔɔrɔ pʋam yese.
Tɩ sɛba n ẽŋɛ sõŋa yẽ vɔm Nawẽnnɛ zẽ'am, la sɛba n ẽŋɛ be'em, a wʋn di ba sarɩya.
Mam ka tã wʋn ẽŋɛ sɛla sɛla la m mẽŋa nõorɛ.
Mam diti sarɩya wʋ mam n wõm se'em Nawẽnnɛ zẽ'am na.
La mam sarɩyadia masɛ mɛ.
Se'ere n soe la, mam ka eerɩ tɩ m ẽŋɛ mam mẽŋa n boorɩ se'em, la de la sɛka n tõm mam na n boorɩ se'em.
Mam sãn bɔ m mẽŋa kaseto, a kãn dɛna kaseto asɩra.
La nẽra ayẽma n boe bɔ'ɔra mam kaseto, la mam mi tɩ a kaseto la tɩ a bɔ'ɔrɩ mam yelle la de la sɩra.
La yãma tõm nẽra mɛ Azã zẽ'am, tɩ a tɔgɛ sɩra kaseto bɔ ya.
Sãn dɛna mam, mam kaseto ka ze'etɩ nẽrsaala zẽ'am, la mam yele bɛla tɩ ya tã'agɛ yẽ la fãarɛ.
Azã daan ãn wʋ fɩtla n laŋɛ nẽegɛ, la yãma daan sakɛ mɛ tɩ ya ẽŋɛ sũ-yẽlga wakatɛ fẽe mã'a la a peelem na.
La mam tarɩ kaseto mɛ gãnna Azã dẽnnɛ na.
La de la tõon-sɛba tɩ mam Sɔ bɔ mam tɩ m tõm na, tõon-bãma tɩ mam tõnnɩ na n bɔ'ɔrɩ mam kaseto pa'ala tɩ mam Sɔ Nawẽnnɛ n tõm mam.
La mam Sɔ la n tõm mam na bɔ'ɔrɩ mam kaseto mɛ.
Yãma nãn ka wõm a kõa, la ya nãn ka yẽ ẽ.
La a yetɔga la ka boe ya sũure pʋam, bɛla n soe tɩ ya ka bɔ sɛka tɩ a tõm na sɩra.
Yan eerɩ tɩ ya bãŋɛ Nawẽnnɛ gõŋɔ yetɔga la võorɛ la, ya tẽ'esɛ tɩ ya wʋn yẽ la vɔm n ka ba'asrɩ a pʋam.
La de la gõn-ẽŋa n tɔgrɩ mam yelle.
La ya ka boorɩ tɩ ya wa'am mam zẽ'am wa yẽ vɔm na.
Mam ka eerɩ nã'asgɔ nẽrsaalba zẽ'am.
La mam mi ya, mam mi tɩ ya ka nõŋɛ Nawẽnnɛ.
Mam wa'am na m Sɔ yʋ'ʋrɛ, tɩ ya ka to'oge mam.
La ayẽma sãn wa'am na a mẽŋa yʋ'ʋrɛ, ẽŋa tɩ ya to'orɩ.
Yãma to'osrɩ la pẽka taaba zẽ'am, dee ka ɛɛra pẽka n ze'etɩ Nawẽnnɛ ayɩla mã'a zẽ'am.
Yãma wʋn ẽŋɛ la wãne bɔ mam sɩra?
Da tẽ'esɛ-ya tɩ mam n wʋn yetɩ ya ka tarɩ bʋʋrɔ mam Sɔ la zẽ'am, la de la Amoyisi n wʋn yetɩ ya ka tarɩ bʋʋrɔ, ẽŋa tɩ ya te'ege.
Ya sãn bɔ nɩ Amoyisi sɩra, ya wʋn bɔ mam mẽ sɩra mɛ, se'ere n soe la, a gʋlsɛ mam yelle mɛ.
La ya sãn ka bɔ ẽŋa n gʋlsɛ bõn-sɛba la sɩra, ya wʋn ẽŋɛ la wãne bɔ mam yetɔga la sɩra?»
Azezi bɔ nẽr-kʋʋŋɔ dia Bɛla poorʋm, Azezi daan sẽŋɛ la Galile mõgrɛ tɩ ba ken wi'ira tɩ Tiberiadɩ mõgrɛ la doone.
Tɩ nẽr-kʋʋŋɔ doose ẽ, ban yẽ tɩ a tõnnɩ tõon-yãlma botɩ bã'adõma yẽta ĩmã'asʋm na ĩyã.
Tɩ Azezi la a karẽnbiisi zom tãŋa zuo ka zẽa.
La Zifdõma kibsa n de Zɔɔg-basɛ la daan lɛm mɛ.
Tɩ Azezi zẽkɛ zuugo yẽ nẽr-kʋʋŋɔ n sẽm a zẽ'am, tɩ a soke Afilipi yetɩ: «Tɩ wʋn yẽ dia la bɛ da bɔ nẽr-bãna wã tɩ ba di?» A daan yele wãna tɩ a di la a yɛm bɩsɛ, bẽm ĩyã, a mẽŋa daan põn mina ẽŋa n wʋn ẽŋɛ se'em mɛ.
Tɩ Afilipi lerge ẽ yetɩ: «Baa tɩ sãn da dia lig-kõba kɔbsyi, la ka tã wʋn seke tɩ nẽra woo to'oge fẽfẽe.» Tɩ Azezi karẽnbia ayɩla yʋ'ʋrɛ n de A'ãndre n de Asimõ-pɩyɛɛrɩ yɩbga yele ẽ yetɩ: «Budibla n boe kalam tara borborɩ banuu, la zũn-pɩgsɩ bayi.
La bãna de la bẽm, tɩ tɩ wʋn dɩkɛ bɔ nẽrba n zo'oge wãna?» Tɩ Azezi yetɩ: «Basɛ-ya tɩ nẽrba la zĩ'ire.» La mõogɔ n daan boe zẽ'e-ẽŋa zo'oge.
Tɩ ba zĩ'ire, la bʋraasɩ kãllɛ daan de wʋ tʋsanuu.
Tɩ Azezi to'oge borborɩ la pʋ'ʋsɛ Nawẽnnɛ, dee pʋɩ bɔ nẽrba la n zĩ la, la a daan ken ẽŋɛ zũma la mẽ na bɛla.
Tɩ nẽra woo to'oge ẽn boorɩ se'em di tɩgɛ.
La ban daan di tɩgɛ la, tɩ Azezi yele a karẽnbiisi la yetɩ: «Lagsɛ-ya borbor-gito la n deege la, tɩ sɛla da sã'am.» Tɩ ba lagsɛ borborɩ banuu la tɩ ba di deege la gito, tɩ ba pɩrɛ pɩtɔ pia la ayi.
Nẽrba la n yẽ Azezi n ẽŋɛ bõn-yãlma la, tɩ ba yetɩ: «Ẽna wã sɩrɩ de la Nawẽnnɛ nõtɔ'ɔsa la tɩ ba yetɩ a sẽm dũnia zuo la.» La Azezi daan bãŋɛ mɛ tɩ ba boorɩ tɩ ba pẽrgɛ ẽŋa mɛ tɩ a di na'am, tɩ a lebe sẽŋɛ tãŋa la zuo ẽŋa ayɩla mã'a.
Azezi sẽnnɩ ko'om zuo Tɩ zaanõorɛ daan paagɛ, tɩ Azezi karẽnbiisi la sige mõgrʋm, ka kẽ õorŋɔ pãrgra ko'om na wɛ'ɛsa Kapɛrnaʋm, mõgrɛ la ke bɔba.
Tɩ wẽnnɛ daan sobe, dee tɩ Azezi nãn ka sẽŋɛ ba zẽ'am.
Tɩ kʋseb-kãtɛ vugra tɩ ko'om na wẽ'era ke'enke'em.
Tɩ ba sẽŋɛ masɛ wʋ kilomẽtrɩ anuu bɩɩ kilomẽtrɩ ayoobɩ, yẽ tɩ Azezi sẽnnɩ ko'om na zuo lɛnna õorŋɔ la, tɩ dabeem yõkɛ ba.
Tɩ Azezi yele ba yetɩ: «La de la mam.
Da zoe-ya dabeem.» Tɩ ba bɔɔra tɩ a kẽ õorŋɔ la pʋam.
Tɩ õorŋɔ la darɛ paagɛ zẽ'e-sɛka tɩ ba we'esɩ la.
Azezi de la dia n bɔ'ɔrɩ vɔm Tɩ beere daan wiige, tɩ nẽr-sɛba n weege mõgrɛ la doone ke bɔba la bãŋɛ tɩ õorŋɔ ayɩla mã'a n zaam boe.
La ba yẽ tɩ Azezi ka kẽ õorŋɔ la pʋam la a karẽnbiisi la, a karẽnbiisi la mã'a n fõrgɛ.
Tɩ õornɔ basɛba ze'ele Tiberiadɩ wa'am wa lɛm zẽ'e-sɛka tɩ Zuudãana Azezi daan pʋ'ʋsɛ Nawẽnnɛ dia la ĩyã, dee tɩ ba di la.
La nẽr-kʋʋŋɔ la n yẽ tɩ Azezi, la a karẽnbiisi la ka boe zẽ'e-ẽŋa la, tɩ ba kẽ õornɔ sẽŋɛ Kapɛrnaʋm tɩ ba ka ɛ ẽ.
La ba daan sẽŋɛ ka yẽ Azezi la mõgrɛ la doone ke bɔba, soke ẽ yetɩ: «Karẽnsãama, wãne mã'a tɩ fõn wa'am kalam?» Tɩ a lerge ba yetɩ: «Mam yetɩ ya la sɩra sɩra, tɩ yan eerɩ mam na, dagɩ tɩ ya bãŋɛ la mam bõn-yãlma la võorɛ, la de la yan di tɩgɛ la ĩyã.
Da tõnna-ya dia n wʋn sã'am ĩyã, tõnna-ya di-sɛba n bɔ'ɔrɩ vɔm n ka ba'asrɩ ĩyã, Nẽrsaala Dayʋa n wʋn bɔ ya vɔm ẽŋa.
Se'ere n soe la, la de la ẽŋa tɩ Nawẽnnɛ n de Sɔ la bɔ ẽ a nõorɛ.» Tɩ ba soke Azezi yetɩ: «Tɩ wʋn ẽŋɛ la wãne tõm tõon-sɛba tɩ Nawẽnnɛ boorɩ?» Tɩ Azezi lerge ba yetɩ: «Tõon-sɛka tɩ Nawẽnnɛ boorɩ tɩ ya tõm, de la ya sakɛ sɛka tɩ a tõm na.» Tɩ ba yele ẽ yetɩ: «Tõon-yãlma kãna tɩ fõn wʋn ẽŋɛ tɩ tõma yẽ, bɔ fʋ sɩra?
Tõon-kãna tɩ fõn wʋn tõm?
Tɩ yaabdõma yʋʋn di la dia tɩ ba wi'iri tɩ mannɩ weem, wʋ lan gʋlsɛ se'em na, a yʋʋn bɔ ba la dia n ze'ele Nawẽnnɛ yire, tɩ ba di.» Tɩ Azezi lerge ba yetɩ: «Mam yetɩ ya la asɩra, tɩ la dagɩ Amoyisi n yʋʋn bɔ ya dia n ze'ele Nawẽnnɛ yire la, la de la mam Sɔ Nawẽnnɛ n bɔ'ɔrɩ ya dia sɩra sɩra n ze'ele Nawẽnnɛ yire.
Dia sɩra sɩra tɩ Nawẽnnɛ bɔ ya la, de la sɛka n ze'ele Nawẽnnɛ yire sige dũnia bɔ'ɔra nẽrba vɔm na.» Tɩ ba yele ẽ yetɩ: «Zuudãana, bɔ'ɔra tɔ di-ẽŋa daarɛ woo.» Tɩ Azezi lerge ba yetɩ: «Mam n de dia n bɔ'ɔrɩ vɔm na.
Nẽr-sɛka woo n sẽm mam zẽ'am, kɔm kãn malɩn yõkɛ ẽ, la sɛka n bɔ mam sɩra, koyũuro kãn malɩn tara ẽ.
La mam yele yãma mɛ, tɩ ya yẽ mam mɛ, la ya ka bɔ mam sɩra.
Sɛba wuu tɩ mam Sɔ Nawẽnnɛ bɔ'ɔrɩ mam, sẽm mam zẽ'am mɛ.
La sɛka n sẽm mam zẽ'am, mam kãn dige nẽra baa ayɩla basɛ.
Se'ere n soe la, mam ka ze'ele Nawẽnnɛ yire sigum tɩ m ẽŋɛ mam n boorɩ se'em, mam sigum tɩ m tõm na sɛka n tõm mam na n boorɩ se'em.
La sɛka n tõm mam na n boorɩ se'em de la m da botɩ nẽr-sɛba wuu tɩ a bɔ mam na baa ayɩla sã'am, la de la m vo'oge ba wuu dũnia ba'asgɔ daarɛ.
Mam Sɔ la n tõm mam na n boorɩ se'em de la sɛka woo n yẽ a Dayʋa la, dee bɔ ẽ sɩra wʋn yẽ vɔm n ka ba'asrɩ.
Mam wʋn vo'oge ẽ dũnia ba'asgɔ daarɛ.» Tɩ Zifdõma yõnna Azezi, ẽn yetɩ, ẽŋa n de dia n ze'ele Nawẽnnɛ yire sigum na ĩyã.
Tɩ ba daan yɛta taaba yetɩ: «Bʋra-ẽna dagɩ Azozɛfʋ bia Azezi, sɛka tɩ tõma mi a sɔ, la a ma la?
La bẽm tɩ a yetɩ, ẽŋa ze'ele la Nawẽnnɛ yire?» Tɩ Azezi yele ba yetɩ: «Da yõnna-ya.
Nẽra ka tã wʋn wa'am mam zẽ'am tɩ la sãn dagna mam Sɔ n tõm mam na n tarɩ ẽ wa'am.
La mam n wʋn vo'oge ẽ dũnia ba'asgɔ daarɛ.
La gʋlsɛ Nawẽnnɛ nõtɔ'ɔsrɩba gõnnɔ pʋam yetɩ: ‹Nawẽnnɛ n wʋn pa'alɛ ba wuu.› La sɛka woo n selse mam Sɔ la, dee to'oge a pa'algɔ la, sẽm mam zẽ'am mɛ.
Nẽra nãn ka yẽ Sɔ Nawẽnnɛ, sãn dagna sɛka n ze'ele a zẽ'am na mã'a n yẽ ẽ.
Mam yetɩ ya la asɩra, tɩ sɛka n bɔ mam sɩra tarɩ la vɔm n ka ba'asrɩ.
Mam n de dia n bɔ'ɔrɩ vɔm na.
Yãma yaabdõma yʋʋn di mannɩ mɛ weego pʋam, la ba ki mɛ.
La di-sɛka n ze'ele Nawẽnnɛ yire sigum na, de la dia tɩ nẽr-sɛka n di kãn ki.
Mam n de di-sɛka n bɔ'ɔrɩ vɔm n ze'ele Nawẽnnɛ yire sigum, tɩ nẽra sãn di di-ẽna, a wʋn vɔa wakatɛ wuu.
La di-sɛka tɩ mam wʋn bɔ dũnia dõma tɩ ba yẽ vɔm na, de la mam ĩyã.» Tɩ Zifdõma la wẽ'era nõke'ene la taaba yetɩ: «Nẽr-ẽna wã wʋn ẽŋɛ la wãne bɔ tõma a ĩyã tɩ tõma di?» Tɩ Azezi yele ba yetɩ: «Mam yetɩ ya la sɩra sɩra, tɩ ya sãn ka di Nẽrsaala Dayʋa la ĩyã, la ya sãn ka yũ a zɩɩm, ya ka tarɩ vɔm na ya pʋam.
Sɛka n diti mam ĩyã dee yũura mam zɩɩm tarɩ la vɔm n ka ba'asrɩ, la mam wʋn vo'oge ẽ dũnia ba'asgɔ daarɛ.
Se'ere n soe la, mam ĩyã de la dia mẽŋa mẽŋa, la mam zɩɩm de la bõn-yũula mẽŋa mẽŋa.
Sɛka n diti mam ĩyã, dee yũura mam zɩɩm boe la mam mɛ, tɩ mam bɔna la ẽ.
Mam Sɔ n tõm mam na, de la vɔm dãana, ẽŋa ĩyã tɩ mam tara vɔm, bɛla, sɛka n diti mam ĩyã mẽ wʋn vɔa mam ĩyã.
Ẽna de la dia n ze'ele Nawẽnnɛ yire sigum, a ka ãn wʋ di-sɛka tɩ ya yaabdõma yʋʋn di ki la.
Sɛka n di di-ẽna wʋn vɔa wakatɛ wuu.» Azezi n daan zãsnɩ nẽrba Kapɛrnaʋm wẽndeego la pʋam na, tɩ a tɔgɛ yetɔg-bãna.
La a karẽnbiisi basɛba zozo'e n daan wõm bɛla la, tɩ ba yele taaba yetɩ: «Yetɔg-ẽna to'ore tɔ mɛ, ãne n wʋn tã'agɛ sakɛ yetɔg-ẽna wã?» Tɩ Azezi bãŋɛ tɩ a karẽnbiisi la yõnnɩ mɛ bõn-ẽna yelle, tɩ a yele ba yetɩ: «Bõn-ẽna botɩ yãma lɛbra la poorʋm kãn le doose mam?
La ya sãn yẽ tɩ Nẽrsaala Dayʋa la zonnɩ ẽn daan boe zẽ'a na, ya wʋn ẽŋɛ la wãne?
La de la Nawẽnnɛ Sɩa n bɔ'ɔrɩ vɔm na, nẽrsaala ka tã wʋn ẽŋɛ sɛla sɛla.
Yetɔg-sɛba tɩ mam tɔgɛ bɔ ya la, ze'ele la Nawẽnnɛ Sɩa zẽ'am bɔ'ɔra vɔm.
La basɛba n boe ya tẽŋasʋka ka bɔ mam sɩra.» Se'ere n soe tɩ Azezi yele bɛla la, a daan dẽŋɛ bãŋɛ mɛ halɩ pɔspɔsɩ sɛba n kãn bɔ ẽŋa sɩra, la sɛka n wʋn pa'alɛ tɩ ba yõkɛ ẽŋa.
Tɩ a le yele ba yetɩ: «Bɛla n soe tɩ mam yetɩ, nẽra ka tã wʋn wa'am mam zẽ'am, tɩ la sãn dagna mam Sɔ la n bɔ ẽ sore.» Azezi n tɔgɛ bɛla la poorʋm, a karẽnbiisi la zozo'e basɛ ẽ mɛ dee fõrgɛ ka le doose ẽ.
Tɩ Azezi soke a karẽnbiisi pia la ayi la yetɩ: «Yãma mẽ boorɩ tɩ ya basɛ mam dee fõrgɛ mɛ bɩɩ?» Tɩ Asimõ-pɩyɛɛrɩ lerge ẽ yetɩ: «Zuudãana, tõma wʋn basɛ fõn dee sẽŋɛ la ãn zẽ'am?
Fõn tarɩ la yetɔga n bɔ'ɔrɩ vɔm n ka ba'asrɩ.
La tõma bɔ sɩra mɛ dee bãŋɛ tɩ fõn de la Pʋpeelem Dãana tɩ Nawẽnnɛ tõm.» Tɩ Azezi lerge ba yetɩ: «Mam n looge yãma pia la ayi la.
La ya nẽra ayɩla de la Asũtãana nẽra.» A daan tɔgrɩ la Asimõ bia Azudaasɩ Iskariyo yelle.
Se'ere n soe la, ẽŋa n daan de a karẽnbiisi pia la ayi la nẽra ayɩla n wʋn wa pa'alɛ tɩ ba yõkɛ ẽ.
Azezi yɩbsɩ ka bɔ ẽ sɩra Bɛla poorʋm, Azezi daan gilgri la Galile, a ka boorɩ tɩ a gilge Zude, Zifdõma nẽŋadõma n eerɩ ẽ tɩ ba kʋ la ĩyã.
Tɩ Zifdõma põnsɩ kibsa daan lɛm, tɩ Azezi yɩbsɩ yele ẽ yetɩ: «Basɛ kalam dee sẽŋɛ Zude tɩ fʋ karẽnbiisi mẽ yẽ fʋ tõoma la tɩ fʋ tõnnɩ na.
Se'ere n soe la, nẽra sãn bɔɔra tɩ nẽrba bãŋɛ ẽ, a ka sʋgrɩ a tõoma.
Fõn tõnnɩ tõon-bãna wã, botɩ nẽrba wuu bãŋɛ fɔ.» La a yɩbsɩ la daan ka bɔ ẽ sɩra.
Tɩ Azezi yele ba yetɩ: «Mam wakatɛ nãn ka paagɛ, la wakatɛ woo ãn sõŋa mɛ bɔ yãma.
Dũnia dõma kãn tã'agɛ sise yãma, la ba sisri mam mɛ, mam n tɔgrɩ pa'ala tɩ ba tõoma de la be'em na ĩyã.
Yãma sẽŋɛ kibsa la, tɩ mam nãn kãn sẽŋɛ, se'ere n soe la, mam wakatɛ nãn ka paagɛ.» A yele ba bɛla dee weege la Galile.
Azezi boe la põnsɩ kibsa La a yɩbsɩ la n daan sẽŋɛ kibsa la, a mẽ sẽŋɛ mɛ, la a ka botɩ nẽrba yẽ ẽ.
Tɩ Zifdõma nẽŋadõma ɛɛra ẽ kibsa la pʋam, sɔkra yetɩ: «A boe la bɛ?» Tɩ nẽrba waasna tɔgra a yelle nẽr-kʋʋŋɔ la pʋam zozo'e, tɩ sɛba yetɩ: «A de la nẽr-sõŋɔ», tɩ basɛba yetɩ: «Ayɛɩ, a pã'asrɩ la nẽrba.» La nẽra nẽra daan ka saagɛ tɔgɛ a yelle nẽrba la zẽ'am, ban zotɩ Zifdõma nẽŋadõma la ĩyã.
La kibsa la daan paagɛ la pʋsʋka, tɩ Azezi kẽ Wẽnde-kãtʋm na zãsna nẽrba.
Tɩ la di'ige Zifdõma, tɩ ba yetɩ: «Bʋra-ẽna ẽŋɛ la wãne mina Nawẽnnɛ gõŋɔ sõŋa, dee ka yẽ zãsŋɔ?» Tɩ Azezi yele ba yetɩ: «Mam zãsŋɔ la ka ze'ele mam mẽŋa zẽ'am, la ze'ele la sɛka n tõm mam na zẽ'am.
Nẽra sãn bɔɔra tɩ a ẽŋɛ Nawẽnnɛ n boorɩ se'em, a wʋn bãŋɛ zãsŋɔ la sãn ze'ele la Nawẽnnɛ zẽ'am, bɩɩ mam sãn tɔgra la mam mẽŋa pãŋa.
Nẽr-sɛka n tɔgrɩ la a mẽŋa pãŋa, eerɩ la a mẽŋa pẽka.
La nẽr-sɛka n eerɩ sɛka n tõm ẽ na pẽka, ẽŋa de la sɩra dãana, la sɛla n ka masɛ ka boe a pʋam.
Amoyisi n bɔ ya lɔɔ la, dagɩ bɛla?
La ya nẽra nẽra ka ɩtɩ lɔɔ la n yele se'em na.
Bẽm tɩ ya ɛɛra mam tɩ ya kʋ?» Tɩ nẽr-kʋʋŋɔ la lerge ẽ yetɩ: «Kʋlkã'arga n dolɩ fo!
Ãn eerɩ fʋ tɩ a kʋ?» Tɩ Azezi lerge ba yetɩ: «Mam daan tõm tõon-yãlma ayɩla mɛ, tɩ la di'ige ya.
Amoyisi n yʋʋn bɔ ya nõorɛ yetɩ, ya wãta ya budimto.
La, la dagɩ Amoyisi n pɔsɛ ẽŋɛ bɛla, la de la tɩ sɔ-yaabdõma.
La yãma wãtɩ mɛ baa vo'osgo daarɛ.
Yãma sãn wãta ya budimto vo'osgo daarɛ tɩ la ka sã'am Amoyisi lɔɔ la, bẽm tɩ yãma sũnsõa yĩige la mam, mam n daan botɩ bʋraa la yẽ ĩmã'asʋm vo'osgo daarɛ la ĩyã.
Da kãn dɩkɛ-ya nini n yẽ se'em mõŋɛ nẽra bʋʋrɔ, bɔ-ya bʋʋrɔ wʋ lan masɛ se'em na.» Tɩ Zerizalɛm nẽrba basɛba soke yetɩ: «Dagɩ bʋra-ẽna tɩ ba eerɩ tɩ ba kʋ la?
Bɩsɛ-ya, a tɔgrɩ la nẽr-kʋʋŋɔ pʋam, dee tɩ ba ka yele ẽ se'ere.
Nẽŋadõma la na'an bãŋɛ mɛ tɩ a de la Krisi tɩ Nawẽnnɛ tõm na bɩɩ?
Tõma mi bʋra-ẽna n ze'ele zẽ'a, la Krisi la sãn wa sẽna, nẽra kãn bãŋɛ ẽn ze'ele zẽ'a.» Bɛla tɩ a Azezi daan tɔgɛ ke'enke'em ẽn zãsnɩ nẽrba Wẽnde-kãtʋm na yetɩ: «Ya tẽ'esɛ tɩ ya mi mam mɛ dee bãŋɛ mam n ze'ele zẽ'a, la mam ka wa'am na m mẽŋa nõorɛ.
La sɛka n tõm mam na de la sɩra dãana, yãma ka mi ẽ.
La mam nõo mi ẽ, se'ere n soe la, mam ze'ele la ẽŋa zẽ'am, ẽŋa n tõm mam.» Tɩ ba ɛɛra sore tɩ ba yõkɛ ẽ, la nẽra nẽra ka kalʋm ẽ, se'ere n soe la, a wakatɛ daan nãn ka paagɛ.
La nẽr-kʋʋŋɔ la nẽrba zozo'e daan bɔ ẽ sɩra mɛ, dee yɛta tɩ: «Krisi la sãn wa wa'am, a kãn yãŋɛ ẽŋɛ bõn-yãlma gãnna bʋra-ẽna n ẽŋɛ wã.» Farisi dõma tõm nẽrba tɩ ba yõkɛ Azezi Tɩ Farisi dõma wõm nẽrba la n waasnɩ Azezi yelle, tɩ bãma la Nawẽnnɛ kãabgɔ kẽma nẽŋadõma tõm gu'urba tɩ ba ka yõkɛ Azezi.
Tɩ Azezi yele yetɩ: «Mam wʋn ken bɔna la ya la wakatɛ fẽe, dee lebe sɛka n tõm mam na zẽ'am.
Ya wʋn ɛɛra mam, la ya kãn yẽ mam, la mam n boe zẽ'a na, ya kãn tã'agɛ wa'am bilam.» Bɛla tɩ Zifdõma yele taaba yetɩ: «Bʋra-ẽna wʋn wa sẽŋɛ la bɛ tɩ tõma kãn yẽ ẽ?
A yetɩ a sẽŋɛ la Zifdõma n wɩrgɛ bɔna Grɛkɩdõma tẽŋasʋka la zẽ'am, ka zãsʋm Grɛkɩdõma bɩɩ?
Yetɔg-ẽna wã võorɛ de la bẽm tɩ a yetɩ: ‹Ya wʋn ɛɛra mam, la ya kãn yẽ mam, la mam n boe zẽ'a na, ya kãn tã'agɛ wa'am bilam?› » Nawẽnnɛ Sɩa n bɔ'ɔrɩ vɔm La kibsa la ba'asgɔ daarɛ n de a dabs-kãtɛ daarɛ, tɩ Azezi daan isge ze'ele tɔgra ke'enke'em yetɩ: «Koyũuro sãn tara nẽr-sɛka, a wa'am mam zẽ'am wa yũ.
Nẽr-sɛka n bɔ mam sɩra, ko'om n bɔ'ɔrɩ vɔm wʋn bulla a pʋam, wʋ Nawẽnnɛ gõŋɔ n yele se'em na.» Azezi n yele bɛla la, la de la Nawẽnnɛ Sɩa tɩ sɛba n bɔ'ɔrɩ ẽ sɩra la wʋn wa to'oge.
Se'ere n soe la, Nawẽnnɛ daan nãn ka bɔ a Sɩa la, Azezi n daan nãn ka yẽ a na'am pãŋa la ĩyã.
Nẽrba la welse mɛ Azezi ĩyã Nẽr-kʋʋŋɔ la n wõm yetɔg-bãna la, tɩ basɛba yetɩ: «Ẽna sɩrɩ de la Nawẽnnɛ nõtɔ'ɔsa la.» Tɩ basɛba yetɩ: «Ẽna de la Krisi la.» Tɩ basɛba daan yetɩ: «Krisi la wʋn ze'ele la Galile bɩɩ?
Nawẽnnɛ gõŋɔ la yele tɩ Krisi la wʋn dɛna la naba Adavidi yɩɩŋa, a wʋn ze'ele la Bɛtelɛm, tẽn-sɛka tɩ Adavidi yʋʋn boe la.» Bɛla tɩ welgre wa'am nẽrba la pʋam Azezi ĩyã.
Tɩ ba nẽrba basɛba daan bɔɔra tɩ ba yõkɛ ẽ, la nẽra nẽra ka kalʋm ẽ.
La gu'urba la tɩ kãabgɔ kẽma nẽŋadõma, la Farisi dõma la tõm na lebe ba zẽ'am mɛ, tɩ ba soke ba yetɩ: «Bẽm tɩ ya ka yõkɛ ẽ wa'am?» Tɩ ba lerge yetɩ: «Nẽra nãn ka tɔgɛ wʋ bʋra-ẽna wã.» Tɩ Farisi dõma la soke ba yetɩ: «A pã'asɛ yãma mẽ yãŋɛ mɛ?
Tõma nẽŋadõma nẽra ayɩla, bɩɩ Farisi nẽra bɔ ẽ sɩra mɛ bɩɩ?
La de la nẽr-kʋʋŋɔ la n ka mi lɔɔ la, ba wʋn yẽ la kã'a-be'ero.» Tɩ Anikodɛm n de ba nẽra ayɩla n daan sẽŋɛ ka yẽ Azezi la, yele ba yetɩ: «Tõma lɔɔ la bɔ sore tɩ tɩ mõŋɛ nẽra bʋʋrɔ, dee ka selse ẽ bãŋɛ ẽŋa n ẽŋɛ sɛla?» Tɩ ba lebse yele ẽ yetɩ: «Fõn mẽ de la Galile nẽra bɩɩ?
Ɛ bɩsɛ, fʋ wʋn bãŋɛ tɩ Nawẽnnɛ nõtɔ'ɔsa ka ze'etɩ Galile.» [ Tɩ nẽra woo daan kule a yire.
Pɔka n ẽŋɛ yalsɩ La Azezi sẽŋɛ la Oliivi tãŋa zuo.
Tɩ beere wiige bulika yʋ'ʋŋɔ yʋ'ʋŋɔ, tɩ a le lebe Wẽnde-kãtʋm na, tɩ nẽrba wuu daan sẽŋɛ a zẽ'am, tɩ a zẽa zãsna ba.
Tɩ lɔɔ karẽnsãandõma, la Farisi dõma tarɩ pɔka tɩ ba kuke tɩ a boe mĩ ɩta yalsɩ wa'am wa botɩ a ze'ele nẽrba la tẽŋasʋka, dee yele Azezi yetɩ: «Karẽnsãama, tõma kuke la pɔka wã tɩ a boe mĩ ɩta yalsɩ.
Amoyisi bɔ tõma nõorɛ lɔɔ gõŋɔ la pʋam yetɩ, pɔka sãn ẽŋɛ wãna, tɩ lobe ẽ na kuga kʋ.
La fõn yetɩ bo?» Ba yele bɛla tɩ ba di la a yɛm bɩsɛ, tã'agɛ dõrɛ ẽ.
Tɩ Azezi suure tara a nu'ubiire gʋlsra tẽŋa.
Tɩ ba ken sɔkra ẽ, tɩ a dɔ'ɔgɛ yele ba yetɩ: «Sɛka n boe yãma tẽŋasʋka ka tõm tõon-be'ego, a dẽŋɛ dɩkɛ kugre lobe ẽ.» Dee le suure gʋlsra tẽŋa.
La ban wõm bɛla la, bõnkɛgsɩ n dẽŋɛ yese ayɩla ayɩla, tɩ ba wuu yese, dee basɛ Azezi mã'a la pɔka la, tɩ a zɛ a nẽŋam.
Tɩ Azezi dɔ'ɔgɛ soke ẽ yetɩ: «Pɔka, sɛba n yõkɛ fʋ wa'am na bɛɛ?
Nẽra nẽra ka di fʋ sarɩya sɩbgɛ fɔ?» Tɩ pɔka la lerge Azezi yetɩ: «Ayɛɩ, Zuudãana.» Tɩ Azezi yele ẽ yetɩ: «Mam mẽ kãn di fʋ sarɩya.
Sẽŋɛ, la da le tõm tõon-be'ero.»] Azezi de la dũnia peelem Tɩ Azezi le tɔgɛ la nẽrba la yetɩ: «Mam de la dũnia peelem.
Nẽr-sɛka n dolɩ mam, a kãn malɩn sẽnna lika pʋam, a wʋn yẽ peelem n bɔ'ɔrɩ vɔm.» Tɩ Farisi dõma yele ẽ yetɩ: «Fõn mẽŋa n bɔ'ɔrɩ fʋ mẽŋa kaseto, la dagɩ kaseto asɩra.» Tɩ Azezi lerge ba yetɩ: «Baa mam sãn bɔ'ɔra m mẽŋa kaseto, mam kaseto de la sɩra.
Se'ere n soe la, mam mi mam n ze'ele zẽ'a wa'am, la mam n we'esɩ zẽ'a.
La yãma ka mi mam n ze'ele zẽ'a, la mam n we'esɩ zẽ'a.
Yãma diti sarɩya la nẽrsaala n boorɩ se'em.
La mam ka diti nẽra nẽra sarɩya.
La baa mam sãn dita sarɩya, mam sarɩyadia de la sɩra, se'ere n soe la, mam ka de m yɩla.
La de la mam, la mam Sɔ n tõm mam na.
La yãma lɔɔ la pʋam la gʋlsɛ yetɩ: ‹Nẽrba bayi kaseto de la sɩra.› Mam mẽŋa n bɔ'ɔrɩ m mẽŋa kaseto, la mam Sɔ la n tõm mam na mẽ bɔ'ɔrɩ mam kaseto mɛ.» Tɩ ba soke ẽ yetɩ: «Fõn Sɔ la boe la bɛ?» Tɩ Azezi lerge ba yetɩ: «Yãma ka mi mam, la ya ka mi mam Sɔ la.
Ya sãn mi ni mam, ya wʋn mi ni mam Sɔ la mẽ.» Azezi n daan zãsnɩ nẽrba Wẽnde-kãtʋm na ligri lagsgɔ dagsɩ zẽ'am na, tɩ a tɔgɛ yetɔg-bãna.
La nẽra nẽra ka yõkɛ ẽ, a wakatɛ n nãn ka paagɛ la ĩyã.
Azezi pa'alɛ ẽŋa n de sɛka Tɩ Azezi le yele ba yetɩ: «Mam wʋn fõrgɛ mɛ, la ya wʋn ɛ mam koŋe, la ya wʋn ki la ya tõon-be'ero la pʋam.
Mam n we'esɩ zẽ'a na, ya kãn tã'agɛ wa'am bilam.» Tɩ Zifdõma sɔkra taaba yetɩ: «Ẽn yetɩ: ‹Mam n we'esɩ zẽ'a na, ya kãn tã'agɛ wa'am bilam› na, a yetɩ a kʋ la a mẽŋa bɩɩ?» Tɩ Azezi yele ba yetɩ: «Yãma ze'ele la tẽŋa, la mam ze'ele la saazuum wa'am.
Yãma de la dũnia wã nẽrba, la mam dagɩ dũnia wã nẽra.
Bɛla ĩyã tɩ mam yetɩ, ya wʋn ki la ya tõon-be'ero la pʋam.
Se'ere n soe la, ya sãn ka bɔ sɩra tɩ mam de la sɛka tɩ mam de la, ya wʋn ki la ya tõon-be'ero la pʋam.» Tɩ ba soke ẽ yetɩ: «Fõn de la ãne?» Tɩ a lerge ba yetɩ: «Mam de la sɛka tɩ mam yetɩ ya halɩ pɔspɔsɩ la.
Mam tarɩ nɩ yɛla zozo'e mɛ n wʋn tɔgɛ yãma yelle, dee di ya sarɩya.
La sɛka n tõm mam na de la sɩra dãana, la sɛla tɩ mam wõm a zẽ'am n bɛla tɩ mam tɔgrɩ bɔ'ɔra dũnia dõma.» La ba ka bãŋɛ tɩ a tɔgrɩ ba la a Sɔ Nawẽnnɛ yelle.
Bɛla tɩ Azezi yele ba yetɩ: «Ya sãn wa zẽkɛ Nẽrsaala Dayʋa la, ya wʋn bãŋɛ tɩ mam de la sɛka tɩ mam de la.
La ya wʋn bãŋɛ tɩ mam ka ɩtɩ sɛla sɛla la m mẽŋa nõorɛ, mam Sɔ Nawẽnnɛ n pa'alɛ mam se'em na mã'a tɩ mam tɔgrɩ.
La sɛka n tõm mam na boe la mam mɛ, a ka basɛ mam m yɩla, se'ere n soe la, mam ɩtɩ la sɛla n ãn a sũure yẽlʋm daarɛ woo.» Ẽn tɔgɛ bɛla la, tɩ nẽrba zozo'e bɔ ẽ sɩra.
Sɩra wʋn to'oge ya basɛ Tɩ Azezi yele Zifdõma sɛba n daan bɔ ẽ sɩra la yetɩ: «Ya sãn sakra mam yetɔga la ka basɛ, ya sɩrɩ de la mam karẽnbiisi.
La ya wʋn bãŋɛ sɩra, la sɩra la wʋn to'oge ya basɛ.» Tɩ nẽrba la lerge ẽ yetɩ: «Tõma de la Abraham yɩɩsɩ, tõma ka de nẽra nẽra yamsɩ.
La wãne tɩ fõn yetɩ, tɩ wʋn to'oge tɩ mẽŋa?» Tɩ Azezi lerge ba yetɩ: «Mam yetɩ ya la sɩra sɩra, tɩ nẽr-sɛka woo n tõnnɩ tõon-be'ero de la tõon-be'ero yamŋa.
Yamŋa dagɩ yire la nẽra wakatɛ wuu, la yire la dayʋa de la yire la nẽra wakatɛ wuu.
Bɛla ĩyã, Nawẽnnɛ Dayʋa la sãn to'oge ya basɛ, ya sɩrɩ to'oge ya mẽŋa.
Mam mi tɩ ya de la Abraham yɩɩsɩ.
La yãma eerɩ mam mɛ tɩ ya kʋ, yãma n ka to'orɩ mam yetɔga la ĩyã.
Mam tɔgrɩ la sɛla tɩ mam yẽ m Sɔ zẽ'am na.
La yãma mẽ ɩtɩ la sɛla tɩ ya wõm ya sɔ zẽ'am na.» Tɩ ba lerge ẽ yetɩ: «Abraham n de tõma sɔ.» Tɩ Azezi yele ba yetɩ: «Ya sãn de nɩ na Abraham kɔma, ya wʋn tõm nɩ wʋ Abraham n tõm se'em na.
La yãma eerɩ mam mɛ lɛɛlɛ wã tɩ ya kʋ, mam n tɔgɛ yãma sɩra la tɩ mam wõm Nawẽnnɛ zẽ'am na ĩyã.
Abraham ka ẽŋɛ bɛla.
Ya tõnnɩ na ya sɔ n tõnnɩ se'em na.» Tɩ ba yele ẽ yetɩ: «Tõma dagɩ tãmpĩiba.
Tõma tarɩ la sɔ ayɩla, n de Nawẽnnɛ.» Tɩ Azezi yele ba yetɩ: «Nawẽnnɛ sãn de nɩ ya sɔ, ya wʋn nõŋɛ nɩ mam, se'ere n soe la, mam ze'ele la Nawẽnnɛ zẽ'am wa'am.
Mam ka wa'am m mẽŋa, ẽŋa n tõm mam.
Bẽm tɩ yãma ka wõnna mam yetɔga la võorɛ?
La de la yãma n ka boorɩ tɩ ya sakɛ mam yetɔga la ĩyã.
Ya sɔ de la Asũtãana, la ya boorɩ tɩ ya ẽŋɛ la ya sɔ la n boorɩ se'em na.
A de la nẽr-kʋʋra halɩ pĩ'iluŋo.
A ka boe sɩra pʋam, sɩra n ka boe a pʋam na ĩyã.
A sãn parna, ẽn ãn se'em n bɛla, se'ere n soe la, a de la põmpɔrma, la põmpɔrŋɔ wuu sɔ.
La, mam n tɔgrɩ sɩra la ĩyã tɩ ya ka bɔ'ɔra mam sɩra.
Yãma nẽr-kãna n tã wʋn pa'alɛ tɩ mam tõm tõon-be'ego?
La mam n tɔgrɩ sɩra la, bẽm tɩ ya ka bɔ'ɔra mam sɩra?
Sɛka n de Nawẽnnɛ nẽra selsrɩ la Nawẽnnɛ yetɔga.
La yãma n dagɩ Nawẽnnɛ nẽrba la ĩyã, bɛla tɩ ya ka sɛlsra.» Tɩ Zifdõma la yele ẽ yetɩ: «Tõma tarɩ bʋʋrɔ tɩ tõma yetɩ, fʋ de la Samaari nẽra, kʋlkã'arga n dolɩ fo.» Tɩ Azezi lerge ba yetɩ: «Kʋlkã'arga ka dolɩ mam, mam nã'asrɩ la m Sɔ, la yãma ka sakɛ tɩ ya nã'asra mam.
Mam ka eerɩ m mẽŋa nã'asgɔ.
Nẽra ayɩla n boe n eerɩ mam nã'asgɔ, dee dita sarɩya.
Mam yetɩ ya la sɩra sɩra, tɩ nẽra sãn sakɛ mam yetɔga, a kãn malɩn ki.» Tɩ Zifdõma yele ẽ yetɩ: «Nãnannɛ wã tõma bãŋɛ mɛ tɩ kʋlkã'arga n sɩrɩ dolɩ fo.
Abraham la Nawẽnnɛ nõtɔ'ɔsrɩba la ki mɛ.
Tɩ fõn yetɩ, nẽra sãn sakɛ fõn yetɔga, a kãn malɩn ki.
Fõn gãnnɩ tõma yaaba Abraham n ki la mɛ bɩɩ?
Nawẽnnɛ nõtɔ'ɔsrɩba la mẽ ki mɛ.
Fõn tẽ'esɛ tɩ fõn de la ãne?» Tɩ Azezi lerge ba yetɩ: «Mam sãn nã'asra m mẽŋa, mam nã'asgɔ la de la zãŋa.
La de la mam Sɔ la n nã'asrɩ mam, sɛka tɩ ya wi'iri ya Nawẽnnɛ na.
La yãma ka mi ẽ.
La mam nõo mi ẽ.
Mam sãn yetɩ, mam ka mi ẽ, mam wʋn dɛna la põmpɔrma wʋ yãma la.
La mam mi ẽ mɛ, dee sakra a yetɔga.
Ya sɔ Abraham yʋʋn ẽŋɛ la sũ-yẽlga sɩrʋm tɩ a wʋn wa yẽ mam daarɛ la, la a yẽ mɛ, ẽŋɛ sũ-yẽlga.» Tɩ Zifdõma la yele Azezi yetɩ: «Fõn nãn ka paagɛ yʋʋma pinuu mẽŋa dee yẽ Abraham?» Tɩ Azezi yele ba yetɩ: «Mam yetɩ ya la sɩra sɩra, tɩ Abraham n yʋʋn nãn ka boe la, mam boe mɛ.» Tɩ ba pĩ'ise kuga tɩ ba lobe ẽ.
Tɩ Azezi li'ise Wẽnde-kãtʋm na yese.
Azezi botɩ fʋa yẽta La Azezi daan sẽnnɩ tɔlla mɛ, yẽ bʋraa tɩ ba dɔgɛ ẽ tɩ a dɛna fʋa.
Tɩ a karẽnbiisi soke ẽ yetɩ: «Karẽnsãama, nẽr-kãna n tõm tõon-be'ero?
Bʋraa wã bɩɩ a sɔ bɩɩ a ma n tõm tõon-be'ero, tɩ ba dɔgɛ ẽ tɩ a dɛna fʋa?» Tɩ Azezi lerge yetɩ: «La dagɩ bʋraa wã bɩɩ a sɔ bɩɩ a ma tõon-be'ero ĩyã, tɩ a dɛna fʋa.
La de la Nawẽnnɛ n yetɩ a tõm na ẽ pa'alɛ a tõoma.
Dẽnɩ tɩ tõma tõm sɛka n tõm mam na tõoma, la nãn ken dɛna wʋntɛɛŋa wã.
Yʋ'ʋŋɔ sẽm mɛ tɩ nẽra kãn le tã'agɛ tõm.
Mam n nãn boe dũnia pʋam wã, mam de la dũnia peelem.» A yele bɛla dee tʋbsɛ la nõtõorʋm tẽŋa bũn tẽntõnnɔ bɩ fʋa la nini, dee yele ẽ yetɩ: «Sẽŋɛ ka wire fʋ nẽŋa Silowe kʋlgam.» (Silowe võorɛ de la «sɛka tɩ ba tõm».)
Tɩ a sẽŋɛ ka wire a nẽŋa, dee lɛbra, tɩ a nini na yẽta.
Tɩ a sawiiba, la sɛba n mi ẽ kʋrʋm tɩ a sosrɩ mɛ na yetɩ: «Dagɩ ẽna n daan zĩ sɔsra la?» Tɩ sɛba yetɩ: «La de la ẽŋa.» Tɩ basɛba yetɩ: «Ayɛɩ, a wõn na ẽŋa dee la dagɩ ẽ.» Tɩ a mẽŋa yetɩ: «La de la mam.» Tɩ ba soke ẽ yetɩ: «La ẽŋɛ la wãne tɩ fõn nini na yãŋa yẽta?» Tɩ a lerge ba yetɩ: «Bʋraa la yʋ'ʋrɛ n de Azezi la n bũn tẽntõnnɔ bɩ mam nini, dee yele mam tɩ m sẽŋɛ Silowe kʋlgam ka wire.
Tɩ mam sẽŋɛ ka wire, yãŋa yẽta.» Tɩ ba soke ẽ yetɩ: «A boe la bɛ?» Tɩ a lerge yetɩ: «Mam ka mi.» Farisi dõma soke fʋa lan ẽŋɛ se'em tɩ ẽŋa yẽta Tɩ ba tarɩ sɛka n daan de fʋa la sẽŋɛ Farisi dõma zẽ'am.
La Azezi n daan bũn tẽntõnnɔ bɩ fʋa la nini daar-sɛka tɩ a yẽta la, daan de la Zifdõma vo'osgo daarɛ.
Tɩ Farisi dõma la mẽ le soke ẽ yetɩ: «La ẽŋɛ la wãne tɩ fõn yẽta?» Tɩ a lerge ba yetɩ: «A bũn na tẽntõnnɔ bɩ mam nini, tɩ mam wire, yãŋa yẽta.» Tɩ Farisi dõma basɛba yetɩ: «Nẽr-ẽna wã ka ze'ele Nawẽnnɛ zẽ'am wa'am, se'ere n soe la, a ka sakrɩ vo'osgo daarɛ sisgo.» Tɩ basɛba yetɩ: «Nẽra n de tõon-be'ero dãana wʋn ẽŋɛ la wãne tõm tõon-yãlma wãna?» Tɩ welgre kẽ Farisi dõma la tẽŋasʋka.
Tɩ ba le soke bʋraa la yetɩ: «Fõn wʋn yele a yelle tɩ bẽm, ẽn basɛ tɩ fõn nini yẽta la?» Tɩ a lerge ba yetɩ: «A de la Nawẽnnɛ nõtɔ'ɔsa.» Tɩ Zifdõma nẽŋadõma la ka bɔɔra tɩ ba sakɛ tɩ a daan de la fʋa dee yãŋa yẽta, tɩ ba wi a sɔ la a ma, soke ba yetɩ: «Ẽna de la yãma dayʋa la tɩ yãma yetɩ yãma dɔgɛ ẽ tɩ a dɛna la fʋa la?
La ẽŋɛ la wãne tɩ a yãŋa yẽta?» Tɩ a sɔ la a ma lerge yetɩ: «Tõma mi tɩ a de la tõma dayʋa, la tõma daan dɔgɛ ẽ tɩ a dɛna la fʋa.
La tõma ka mi lan ẽŋɛ se'em tɩ a yãŋa yẽta, bɩɩ sɛka n botɩ a nini na yẽta.
Soke-ya ẽ, tɩ a ka le dɛna bia, a mẽŋa wʋn tɔgɛ.» A sɔ la a ma la n zotɩ Zifdõma nẽŋadõma la ĩyã tɩ ba yele bɛla.
Zifdõma nẽŋadõma la daan dẽŋɛ tɔgɛ kʋ mɛ yetɩ, nẽra sãn sakɛ tɩ Azezi de la Krisi, bãma wʋn yese ẽ mɛ ba wẽndeego la pʋam.
Bɛla n soe tɩ a sɔ la a ma la yetɩ: «Soke-ya ẽ tɩ a ka de bia.» Tɩ ba le wi bʋra-sɛka n daan de fʋa la nõorɛ ayi pʋam, yele ẽ yetɩ: «Tɔgɛ sɩra Nawẽnnɛ ĩyã.
Tõma mi tɩ bʋra-ẽna de la tõon-be'ero dãana.» Tɩ a lerge yetɩ: «A sãn dɛna tõon-be'ero dãana, bɩɩ a dagɩ tõon-be'ero dãana, mam ka mi.
Mam n mi sɛla de la, mam daan de la fʋa, la lɛɛlɛ wã mam yẽtɩ mɛ.» Tɩ ba soke ẽ yetɩ: «A ẽŋɛ fõn na bẽm?
A ẽŋɛ la wãne botɩ fõn yẽta?» Tɩ a lerge ba yetɩ: «Mam põn dẽŋɛ yele ya mɛ, tɩ ya ka selse, bẽm tɩ ya le bɔɔra tɩ ya wõm?
Yãma mẽ boorɩ tɩ ya lebge la a karẽnbiisi bɩɩ?» Tɩ ba tʋ ẽ, dee yetɩ: «Fõn de a karẽnbia, tõma de la Amoyisi karẽnbiisi.
Tõma mi tɩ Nawẽnnɛ yʋʋn tɔgɛ bɔ la Amoyisi, la ẽna, tõma ka mi ẽn ze'ele zẽ'e-sɛka.» Tɩ bʋraa la yele ba yetɩ: «Ẽna de la yel-di'iŋa, yãma ka mi ẽn ze'ele zẽ'a, la ẽŋa n botɩ mam nini yẽta.
Tõma mi tɩ Nawẽnnɛ ka selsrɩ tõon-be'ero dõma sosgo, la nẽra sãn pʋ'ʋsra ẽ, dee ɩta ẽn boorɩ se'em, a selsrɩ la ẽŋa dãana sosgo.
Halɩ pĩ'iluŋo, ba nãn ka wõm tɩ nẽra botɩ nẽra tɩ ba dɔgɛ ẽ tɩ a dɛna fʋa nini yẽta.
Bʋra-ẽna sãn ka ze'ele nɩ Nawẽnnɛ zẽ'am, a kãn yãŋɛ nɩ ẽŋɛ sɛla sɛla.» Tɩ ba lerge ẽ yetɩ: «Ba dɔgɛ fõn na tõon-be'ero pʋam, tɩ fõn yetɩ fʋ pa'alɛ tõma?» Tɩ ba dige ẽ ba wẽndeem na.
Sɛba n mi dee ka bɔɔra tɩ ba sakɛ ãn wʋ fɔɔsɩ la Tɩ Azezi wõm tɩ ba dige ẽ mɛ, yãŋa wa yẽ ẽ, soke ẽ yetɩ: «Fõn bɔ Nẽrsaala Dayʋa la sɩra mɛ?» Tɩ a lerge yetɩ: «Zuudãana, Nẽrsaala Dayʋa la de la ãne?
Yele ma tɩ m bɔ ẽ sɩra.» Tɩ Azezi yele ẽ yetɩ: «Fʋ yẽ ẽ mɛ, ẽŋa n tɔgrɩ la fʋ lɛ wã.» Tɩ bʋraa la yetɩ: «Zuudãana, mam bɔ fʋ sɩra mɛ», dee ka dũma Azezi nẽŋam.
Tɩ Azezi yele yetɩ: «Mam wa'am dũnia wã zuo tɩ welgre n bɔna, tɩ fɔɔsɩ yẽta, dee tɩ sɛba n yẽtɩ la lebge fɔɔsɩ.» Tɩ Farisi dõma sɛba n daan boe mĩ na n wõm bɛla la, soke ẽ yetɩ: «Tõma mẽ de la fɔɔsɩ bɩɩ?» Tɩ Azezi lerge ba yetɩ: «Ya sãn de nɩ fɔɔsɩ, ya tõon-be'ero taalɛ ka boe ya zuo.
La lɛɛlɛ wã, yãma yetɩ yãma yẽtɩ mɛ, bɛla tɩ ya tõon-be'ero taalɛ bɔna ya zuo.»
Dũnsĩina la a piisi makrɛ La Azezi daan yetɩ: «Mam yetɩ ya la sɩra sɩra, tɩ nẽr-sɛka n ka dolɩ zanõrɛ kẽ'era piisi denne pʋam, dee dɔla lalga kẽ'era, ẽŋa de la nayiga la fãara.
La nẽr-sɛka n dolɩ zanõrɛ la kẽ'era, ẽŋa n de piisi la dũnsĩina.
La zanõrɛ la gu'ura yo'orɩ mɛ bɔ'ɔra ẽŋa.
Tɩ piisi la mina a kõa, tɩ a wi'ira ẽn soe sɛba la yʋ'ʋra, botɩ ba dɔla ẽ yɛsra.
La a sãn tarɩ a piisi la wuu yese, a tollɩ la ba nẽŋa sẽnna, tɩ ba dɔla ẽ, ban mi a kõa la ĩyã.
La ba kãn malɩn doose sãana, ba wʋn zoe mɛ fõrgɛ dee basɛ ẽ, ban ka mi a kõa la ĩyã.» Azezi makɛ la makrɛ ẽna wã bɔ ba, la ba ka bãŋɛ ẽn tɔgɛ se'em bɔ ba la võorɛ.
Azezi n de zanõrɛ Tɩ Azezi le yele ba yetɩ: «Mam yetɩ ya la sɩra sɩra, tɩ mam n de piisi denne na zanõrɛ.
Sɛba wuu n dẽŋɛ mam wa'am na de la nayigba la fãarba, la piisi la ka selse ba.
Mam n de zanõrɛ la.
La nẽr-sɛka n dolɩ mam zẽ'am kẽ'era, a wʋn yẽ fãarɛ.
La a wʋn kẽ'era dee yɛsra, yẽta a dia.
Nayiga sẽm tɩ a zũ mɛ, la a kʋ, la a sã'am mã'a, la mam wa'am tɩ nẽrba n yẽ vɔm sõŋa sõŋa.» Azezi n de dũnsĩin-sõŋɔ Tɩ Azezi le yele ba yetɩ: «Mam n de dũnsĩin-sõŋɔ.
Dũnsĩin-sõŋɔ sakɛ kũm mɛ a piisi ĩyã.
La nẽra n tõnnɩ tɩ ba yɔɔra ẽ, tɩ a ka sɔna piisi la, a ka bɩsrɩ ba sõŋa, la a sãn yẽ saasaa n sẽm, a basrɩ piisi la mɛ dee zɔta.
La saasaa la wʋn yõgɛ piisi la mɛ, botɩ ba wɩrgɛ.
Se'ere n soe la, a tõnnɩ tɔ'ɔra la yɔɔrɔ, a ka fablɩ piisi la yelle.
Mam n de dũnsĩin-sõŋɔ la, la mam mi m piisi la mɛ, tɩ ba mẽ mina mam, wʋ mam Sɔ Nawẽnnɛ n mi mam, tɩ mam mẽ mina ẽ se'em na.
Mam sakɛ kũm mɛ m piisi la ĩyã.
La mam tarɩ piisi basɛba mɛ n ka boe denne wã pʋam.
Dẽnɩ tɩ mam tarɩ ba wa'am, tɩ ba wõm mam kõa, lagɩm na bãna tɩ ba dɛna ayɩla, tɩ dũnsĩina ayɩla bɩsra ba.
Mam Sɔ nõŋɛ mam mɛ, mam n dɩkɛ m vɔm bɔ'ɔra nẽrsaalba, dee wʋn le to'oge ẽ na ĩyã.
Nẽra nẽra ka to'orɩ mam vɔm.
Mam mẽŋa n wʋn dɩkɛ ẽ bɔ.
Mam tarɩ pãŋa mɛ wʋn dɩkɛ m vɔm bɔ, dee tara pãŋa wʋn le to'oge ẽ.
Mam Sɔ n bɔ mam nõorɛ tɩ m ẽŋɛ se'em n bɛla.» Yetɔg-bãna ĩyã tɩ welgre daan le wa'am Zifdõma la tẽŋasʋka.
Tɩ basɛba zozo'e yetɩ: «Kʋlkã'arga n dolɩ ẽ, a de la zɔlgɔ, bẽm tɩ ya sɛlsra ẽ?» Tɩ basɛba yetɩ: «Yetɔg-bãna wã dagɩ kʋlkã'arga n dolɩ nẽra yetɔga.
Kʋlkã'arga tã wʋn botɩ fʋa nini yẽta?» Azezi la Nawẽnnɛ de la ayɩla Wakat-ẽŋa Zifdõma Wẽnde-kãtɛ la malgrɛ tẽerɛ kibsa n daan boe Zerizalɛm.
La daan de la ɔɔrɔ wakatɛ.
Tɩ Azezi sẽŋɛ Wẽnde-kãtʋm na ka gilgra zẽ'e-sɛka tɩ ba wi'iri tɩ Asalomõ võnana la.
Tɩ Zifdõma lagsɛ gilge ẽ, yele ẽ yetɩ: «Fõn wʋn basɛ tɩ tõma sẽ'ena ka paagɛ la dabʋrɛ?
Fʋ sãn dɛna la Krisi la, sɛka tɩ Nawẽnnɛ tõm na, fʋ yele to sɩra sɩra.» Tɩ Azezi lerge ba yetɩ: «Mam põn yele ya mɛ, tɩ ya ka bɔ mam sɩra.
Tõon-sɛba tɩ mam tõnnɩ na m Sɔ yʋ'ʋrɛ la, pa'alɩ mam n de sɛka mɛ.
La yãma ka bɔ mam sɩra, yãma n dagɩ mam piisi la ĩyã.
Mam piisi la wõnnɩ mam kõa mɛ, mam mi ba mɛ, la ba dolɩ mam mɛ.
Mam bɔ'ɔrɩ ba la vɔm n ka ba'asrɩ, tɩ ba kãn malɩn sã'am, la nẽra ka tã wʋn fãagɛ ba mam nu'usum.
Mam Sɔ la n bɔ mam bãma la, a gãnnɩ sɛla woo mɛ, nẽra ka tã wʋn fãagɛ ba mam Sɔ la nu'usum.
Mam, la mam Sɔ la de la ayɩla.» Tɩ Zifdõma le pĩ'ise kuga tɩ ba lobe ẽ kʋ.
Tɩ Azezi yele ba yetɩ: «Mam Sɔ botɩ mam tõm tõon-sõma zozo'e mɛ pa'alɛ ya.
Tõon-sõma bãma pʋam, tõon-kãna ĩyã tɩ ya bɔɔra tɩ ya lobe mam na kuga?» Tɩ Zifdõma la lerge ẽ yetɩ: «La dagɩ tõon-sõma yelle tɩ tõma bɔɔra tɩ tɩ lobe fʋ la kuga kʋ, la de la Nawẽnnɛ yʋ'ʋr-sã'aŋɔ la ĩyã, fõn de nẽrsaala dee ẽŋɛ fʋ mẽŋa tɩ fõn de la Nawẽnnɛ na ĩyã.» Tɩ Azezi yele ba yetɩ: «La gʋlsɛ ya lɔɔ gõŋɔ la pʋam tɩ Nawẽnnɛ yetɩ: ‹Ya de la wẽna.› Tɩ mi tɩ Nawẽnnɛ gõŋɔ yetɔga la de la sɩra, la a ka tã wʋn sã'am.
A wi'iri sɛba tɩ a tɔgɛ yetɔga bɔ ba la tɩ wẽna.
La mam tɩ Nawẽnnɛ looge tõm dũnia zuo wã, yãma yele mam tɩ m sã'anɩ la Nawẽnnɛ yʋ'ʋrɛ, mam n yele tɩ mam de la Nawẽnnɛ Dayʋa la ĩyã?
Mam sãn ka tõnna m Sɔ tõoma, ya da bɔ mam sɩra.
La mam sãn tõnna a tõoma, baa ya sãn ka bɔ mam sɩra, ya bɔ m tõoma la sɩra, tɩ ya tã'agɛ bãŋɛ, la ya sakɛ sɩra tɩ mam Sɔ la boe la mam lɛ mɛ, tɩ mam mẽ bɔna la ẽ.» Tɩ ba le zɩgra tɩ ba yõkɛ ẽ, tɩ a põsɛ.
La ẽn põsɛ la, a le dooge la Zʋrdẽ kʋlaa la doone, zẽ'e-sɛka tɩ Azã daan pɔsɛ bɔna mĩ misri nẽrba ko'om pʋam na, ka bɔna bilam.
Tɩ nẽrba zozo'e daan sẽŋɛ a zẽ'am.
Ba daan tɔgrɩ yetɩ: «Azã ka tõm tõon-yãlma baa ayɩla, la Azã n daan tɔgɛ bʋra-ẽna yelle se'em wuu la de la sɩra.» La nẽrba zozo'e bɔ ẽ sɩra mɛ bilam.
Alazaarɩ vo'ore Bʋraa ayɩla n daan boe Betani tɩ a yʋ'ʋrɛ dɛna Alazaarɩ, tɩ bã'a yõkɛ ẽ.
A tãpa Amaari la a Amartɩ daan kẽ'erɩ la tẽn-ẽŋa pʋam.
La de la Amaari ẽŋa n daan ka'agɛ tɩdarɛ kaam ẽŋɛ Azezi nãma, dɩkɛ a zomto duuse ba la.
Ẽŋa tã n de Alazaarɩ n bẽ'erɩ la.
Tɩ a tãpa la daan tõm tɩ ba ka yele Azezi yetɩ: «Zuudãana, fʋ sɩrɛ la bẽ'erɩ mɛ.» La Azezi n wõm bɛla la, tɩ a yetɩ: «Bã'a-ẽna ba'asgɔ kãn dɛna kũm.
La de la tɩ Nawẽnnɛ yʋ'ʋrɛ yẽ zẽkrɛ, la tɩ Nawẽnnɛ Dayʋa la yʋ'ʋrɛ wʋn zẽkɛ bõn-ẽŋa pʋam.» La Azezi daan nõŋɛ Amartɩ la a yɩbga, la Alazaarɩ mɛ.
La ẽn wõm tɩ Alazaarɩ bẽ'erɩ mɛ na, a ken weege ẽn daan boe zẽ'e-sɛka la dabsa ayi.
Bɛla poorʋm tɩ a yele a karẽnbiisi la yetɩ: «Tɩ lebe-ya Zude.» Tɩ a karẽnbiisi la yele ẽ yetɩ: «Karẽnsãama, lɛɛlɛ wã tɩ Zifdõma daan eerɩ fõn tɩ ba lobe la kuga kʋ.
Dee tɩ fõn le yetɩ fʋ lebe bilam?» Tɩ Azezi yele ba yetɩ: «Bulika tɩ la ka paagɛ zaanõorɛ, la de la karf-pia la ayi tɩ wʋntɛɛŋa boe.
Nẽra sãn sẽnna wʋntɛɛŋa, a ka wẽ'erɩ a nãma, se'ere n soe la, dũnia peelem boe mɛ, tɩ a yẽta.
La nẽra sãn sẽnna yʋ'ʋŋɔ, a wẽ'erɩ a nãma mɛ, se'ere n soe la, peelem ka boe tɩ a yẽta.» Azezi yele bɛla dee yele ba yetɩ: «Tɩ sɩrɛ Alazaarɩ gĩsri mɛ, la mam wʋn sẽŋɛ ka nẽegɛ ẽ.» Tɩ a karẽnbiisi la yele ẽ yetɩ: «Zuudãana, a sãn gĩsra, a wʋn yẽ ĩmã'asʋm.» Azezi tɔgɛ ba la Alazaarɩ kũm yelle.
La ba tẽ'esɛ tɩ a tɔgrɩ la gẽem yelle.
Bɛla tɩ Azezi tɔgɛ ba vẽelga yetɩ: «Alazaarɩ ki mɛ.
La mam n daan ka boe mĩ na, mam ɩtɩ sũ-yẽlga mɛ yãma ĩyã, tɩ ya wʋn bɔ mam sɩra.
Tɩ sẽŋɛ-ya a zẽ'am.» Tɩ Atoma (sɛka tɩ ba wi'iri tɩ «Lɩɩba» la) yele a karẽnbi-taaba yetɩ: «Tɩ mẽ sẽŋɛ-ya tɩ tɩ ka lagɩm ki.» Azezi n daan paagɛ la, tɩ ban laagɛ Alazaarɩ de la dabsa anaasɩ.
La Betani daan lɛm Zerizalɛm masɛ wʋ kilomẽtrɩ atã.
Tɩ Zifdõma zozo'e wa'am tɩ ba pʋ'ʋsɛ Amartɩ, la Amaari ba tã la kũm.
La Amartɩ n wõm tɩ Azezi sẽm mɛ na, a daan yese mɛ tʋ'ʋsɛ ẽ.
Dee tɩ Amaari weege zẽa yire.
Tɩ Amartɩ yele Azezi yetɩ: «Zuudãana, fõn daan sãn boe nɩ kalam, mam tã wã kãn ki.
La lɛɛlɛ wã, mam ken mina tɩ bõn-sɛka woo tɩ fõn wʋn sose Nawẽnnɛ, a wʋn bɔ fɔ.» Tɩ Azezi yele ẽ yetɩ: «Fʋ tã la wʋn vo'oge basɛ kũm.» Tɩ Amartɩ lerge ẽ yetɩ: «Mam mi tɩ a wʋn vo'oge dũnia ba'asgɔ daarɛ, tɩ kũm wuu wʋn vo'oge la.» Tɩ Azezi yele ẽ yetɩ: «Mam n de kũm vo'ore dãana, la vɔm dãana.
Sɛka n bɔ mam sɩra, baa a sãn ki, a wʋn vo'oge.
La sɛka woo n vɔa dee bɔ mam sɩra, kũm kãn tã'agɛ ẽ wakatɛ wuu.
Fõn bɔ bõn-ẽna sɩra?» Tɩ Amartɩ lerge ẽ yetɩ: «Ẽe, Zuudãana, mam bɔ sɩra tɩ fõn de la Krisi, Nawẽnnɛ Dayʋa la n sẽm dũnia zuo la.» La ẽn yele bɛla la, a fõrgɛ mɛ, sẽŋɛ ka wi a yɩbga Amaari, sʋgɛ yele ẽ yetɩ: «Karẽnsãama wa'am mɛ, dee wi'ira fõn.» La Amaari n wõm bɛla la, a isge mɛ tɔtɔ wɛ'ɛsa a zẽ'am.
La Azezi daan nãn ka paagɛ tẽŋa la pʋam, a ken bɔna la Amartɩ n daan tʋ'ʋsɛ ẽ zẽ'e-sɛka la.
Tɩ Zifdõma sɛba n wa'am wa pʋ'ʋsɛ kũm na, dee bɔna la Amaari lɛ yire la pʋam na, yẽ tɩ a isge tɔtɔ yɛsra, tɩ ba tẽ'esra tɩ a we'esɩ la yɔɔm tɩ a ka kaasɛ, tɩ ba dɔla ẽ.
La Amaari n paagɛ Azezi n boe zẽ'e-sɛka la, yẽ ẽ na, a yigle mɛ a nẽŋam, yele ẽ yetɩ: «M Zuudãana, fõn daan sãn boe nɩ kalam, mam tã wã kãn ki.» La Azezi n daan yẽ tɩ a kellɩ mɛ, la Zifdõma la n dolɩ ẽ na mẽ kellɩ mɛ na, tɩ a sũure sã'am halɩ, tɩ la dãam ẽ zozo'e, tɩ a soke ba yetɩ: «Yãma laagɛ ẽ na bɛ?» Tɩ ba yele ẽ yetɩ: «Zuudãana, wa'am wa bɩsɛ.» Tɩ Azezi kɛlla.
Tɩ Zifdõma la n yẽ bɛla la, yetɩ: «Bɩsɛ-ya ẽn nõŋɛ ẽ se'em.» Tɩ basɛba yele yetɩ: «Dagɩ bʋra-ẽna n daan botɩ fʋa la nini yẽta la, a ka tã wʋn basɛ nɩ tɩ ẽna mẽ da ki?» Tɩ Azezi sũure le sã'am halɩ, tɩ a wɛ'ɛsa yɔɔm na.
Yɔɔgɔ la daan de la tãmpĩa yoko, tɩ kugre lige a nõorɛ.
Tɩ Azezi yetɩ: «Lakɛ-ya kugre la.» Tɩ sɛka n ki la tã Amartɩ yele Azezi yetɩ: «M Zuudãana, a põn põ'ogɛ mɛ, se'ere n soe la, la de la dabsa anaasɩ n wãna tɩ a boe yɔɔm.» Tɩ Azezi soke ẽ yetɩ: «Mam ka yele fʋ yetɩ, fʋ sãn bɔ mam sɩra, fʋ wʋn yẽ Nawẽnnɛ na'am pãŋa?» Tɩ ba lakɛ kugre la.
Tɩ Azezi gorge saazuum yetɩ: «M Sɔ, mam pʋ'ʋsrɩ fɔ, fõn selse mam pʋ'ʋsgɔ la.
Mam mi tɩ daarɛ woo fʋ selsrɩ mam pʋ'ʋsgɔ mɛ.
La mam yele bɛla la nẽr-kʋʋŋɔ wã ĩyã, tɩ ba wʋn bɔ sɩra tɩ fõn tõm mam.» A yele bɛla dee tɔgɛ la ke'enke'em yetɩ: «Alazaarɩ, yese!» Tɩ sɛka n daan ki la isge yese.
Tɩ tãna vile a nãma la a nu'usi, la tãnnɛ ayẽma n vile a nẽŋa.
Tɩ Azezi yele ba yetɩ: «Lorge-ya tãna la, dee basɛ ẽ tɩ a fõrgɛ.» Zifdõma nẽŋadõma eerɩ sore tɩ ba kʋ Azezi La Zifdõma sɛba n daan wa'am Amaari zẽ'am wa yẽ Azezi n ẽŋɛ se'em na, ba zozo'e bɔ ẽ sɩra mɛ.
Tɩ basɛba sẽŋɛ Farisi dõma zẽ'am ka yele ba Azezi n ẽŋɛ se'em na.
Tɩ kãabgɔ kẽma nẽŋadõma, la Farisi dõma lagsɛ ba sarɩyaditba kẽma yetɩ: «Tɩ wʋn ẽŋɛ la wãne?
Bʋra-ẽna wã tõnnɩ la tõon-yãlma zozo'e.
Tɩ sãn basɛ ẽ tɩ a ɩta bɛla, nẽrba wuu wʋn bɔ ẽ sɩra mɛ, la Rom dõma wʋn wa'am wa sã'am tɩ Wẽnde-kãtɛ wã, la tɩ so'olʋm wã wuu mɛ.» Tɩ ba nẽra ayɩla yʋ'ʋrɛ n de Akayifu n daan de kãabgɔ kẽma nẽŋadãana yʋʋn-ẽŋa, yele ba yetɩ: «Yãma ka mi sɛla sɛla.
Ya ka mi tɩ bʋraa ayɩla sãn ki nẽrba la ĩyã, n sõɩ tɩ buuri la wuu n wʋn sã'am?» La, la dagɩ a mẽŋa yɛm tɩ a yele bɛla, la de la ẽn daan de kãabgɔ kẽma nẽŋadãana yʋʋn-ẽŋa la tɩ a to'oge Nawẽnnɛ yetɔga tɔgɛ yetɩ, dẽnɩ tɩ Azezi wa ki bɔ bãma buuri la.
La, la dagɩ bãma buuri la mã'a ĩyã tɩ la masɛ tɩ a ki, la de la Nawẽnnɛ kɔma n wɩrgɛ zẽ'esɩ wuu la ĩyã, tɩ a yetɩ a lagsɛ ba tɩ ba lebge buuri ayɩla.
La sẽŋɛ la daar-ẽŋa, tɩ Zifdõma nẽŋadõma ẽŋɛ nõorɛ ayɩla tɩ ba kʋ ẽ.
Bɛla ĩyã tɩ Azezi ka le ɛɛra Zifdõma tẽŋasʋka tɩ ba yẽta ẽ.
A fõrgɛ bilam sẽŋɛ la tẽnsɩ n lɛm mõom, ka kẽ'era tẽŋa yʋ'ʋrɛ n de Efrayim la a karẽnbiisi la.
La Zifdõma Zɔɔg-basɛ kibsa n daan lɛm, tɩ nẽrba zozo'e ze'ele tẽn-pɩgsɩ pʋam sẽŋɛ Zerizalɛm lan dẽŋɛ Zɔɔg-basɛ kibsa la, tɩ ba ka malgɛ ba mẽŋa wʋ ba sisgo n yetɩ ba ɩta se'em na.
Tɩ ba ɛɛra Azezi, sẽŋɛ ka zɛ Wẽnde-kãtʋm na sɔkra taaba yetɩ: «Yãma tẽ'esɛ la dẽna?
A sɩrɩ kãn wa'am kibsa wã?» La kãabgɔ kẽma nẽŋadõma, la Farisi dõma la daan bɔ la nõorɛ tɩ nẽra sãn mina ẽn boe zẽ'a, a pa'alɛ tɩ ba yõkɛ ẽ.
Amaari ka'agɛ tɩdarɛ kaam ẽŋɛ Azezi Zɔɔg-basɛ kibsa daan deege la dabsa ayoobɩ la a paagɛ, tɩ Azezi sẽŋɛ Betani, ẽn vo'oge Alazaarɩ tẽn-sɛka la.
Tɩ ba daan ẽŋɛ dia bilam bɔ ẽ, tɩ Amartɩ daan pʋta dia la.
La Alazaarɩ daan lagɩm na nẽrba la zẽa la Azezi dita.
Tɩ Amaari dɩkɛ tɩdarɛ ka-sõma ligri n zo'oge, tɩ ba wi'iri tɩ «naarɩ» n paagɛ lɩtrɩ pʋsʋka wa'am wa ka'agɛ ẽŋɛ Azezi nãma, dɩkɛ a zomto duuse ba.
Tɩ yire la wuu lebge tɩdarɛ kaam na yũuŋo.
Tɩ Azezi karẽnbia ayɩla yʋ'ʋrɛ n de Azudaasɩ Iskariyo, sɛka n wʋn wa pa'alɛ tɩ ba yõkɛ ẽ na, yetɩ: «Tɩ sãn koose nɩ tɩdarɛ kaam wã lig-kõba kɔbstã, tɩ kãn dɩkɛ ligri la bɔ nasdõma?» Ẽn yele bɛla la, dagɩ tɩ a fablɩ la nasdõma yelle, la de la ẽn de nayiga, la ẽŋa n tarɩ ba ligri tãmpɔkɔ, zũura sɛla tɩ ba sũm a pʋam na.
Tɩ Azezi yetɩ: «Basɛ-ya pɔka la bãalam, tɩ a dẽŋɛ ẽŋɛ la ba wʋn ẽŋɛ mam se'em mam laarɛ daarɛ.
Nasdõma boe la ya lɛ mɛ daarɛ woo, la mam kãn bɔna la ya daarɛ woo.» Tɩ Zifdõma zozo'e wõm tɩ Azezi boe la Betani.
Tɩ ba sẽŋɛ mĩ, la dagɩ Azezi mã'a ĩyã tɩ ba sẽŋɛ, ba sẽŋɛ tɩ ba mẽ ka yẽ la Alazaarɩ tɩ Azezi daan vo'oge la.
Tɩ kãabgɔ kẽma nẽŋadõma la bãm yetɩ, bãma mẽ wʋn kʋ Alazaarɩ mɛ, tɩ la de la ẽŋa ĩyã tɩ Zifdõma zozo'e basɛ bãma dee bɔ Azezi sɩra.
Azezi kẽ'erɩ Zerizalɛm la na'am Tɩ beere wiige, tɩ nẽr-kʋʋŋɔ la n wa'am kibsa la wõm tɩ Azezi sẽm Zerizalɛm.
Tɩ ba kɔ karkɔnsɩ võorɔ tʋ'ʋsra ẽ, dee tɔgra ke'enke'em yetɩ: «Ozaana!
Pẽgɛ-ya nẽr-sɛka n sẽm na Zuudãana Nawẽnnɛ yʋ'ʋrɛ la, ẽŋa n de Ɩsrayɛlɩ dõma naba la.» Tɩ Azezi yẽ bõn-biire bã ẽ wʋ lan gʋlsɛ Nawẽnnɛ gõŋɔ pʋam se'em yetɩ: «Siyõ nẽrba, da zɔta-ya dabeem.
Bɩsɛ-ya, ya naba n bã bõn-biire sẽna la.» La Azezi karẽnbiisi la daan nãn ka bãŋɛ yel-ẽŋa võorɛ.
La Azezi n yãŋa wa yẽ na'am pãŋa Nawẽnnɛ zẽ'am na, tɩ ba tẽegɛ tɩ bõn-ẽŋa n gʋlsɛ a yelle, la ba daan ẽŋɛ la bɛla bɔ ẽ.
La nẽr-sɛba n wa bɔna Azezi zẽ'am, wakat-sɛka tɩ a wi Alazaarɩ tɩ a vo'oge ze'ele yɔɔgɔ pʋam yese la, daan pa'alɛ nẽrba la ẽn daan ẽŋɛ se'em mɛ.
Bɛla n soe tɩ nẽr-kʋʋŋɔ la tʋ'ʋsɛ ẽ, ban wõm tɩ a tõm na tõon-yãlm-ẽŋa la ĩyã.
Bɛla tɩ Farisi dõma yɛta taaba yetɩ: «Ya yẽ ya, ya ka tã wʋn ẽŋɛ sɛla sɛla.
Bɩsɛ-ya, nẽrba wuu dolɩ ẽ mɛ.» Grɛkɩdõma eerɩ tɩ ba yẽ Azezi, tɩ Azezi tɔgra a kũm yelle La Grɛkɩdõma n daan boe nẽr-sɛba n sẽŋɛ Zerizalɛm kibsa tɩ ba pʋ'ʋsɛ Nawẽnnɛ na pʋam.
Bãma n sẽŋɛ Afilipi n ze'ele Betisayida n boe Galile so'olʋm pʋam na zẽ'am, ka yele ẽ yetɩ: «Kɛ'ɛma, tõma boorɩ tɩ tɩ yẽ la Azezi.» Tɩ Afilipi sẽŋɛ ka yele A'ãndre, tɩ A'ãndre la Afilipi doose taaba sẽŋɛ ka yele Azezi.
Tɩ Azezi lerge ba yetɩ: «Wakatɛ la paagɛ mɛ tɩ Nẽrsaala Dayʋa la wʋn yẽ a na'am pãŋa.
Mam yetɩ ya la sɩra sɩra, tɩ ba sãn ka bʋrɛ ke-biire tɩ a yɛm bule yese dee tɩ a mẽŋa põ'ogɛ, ke-bi-ẽŋa ayɩla mã'a n wʋn bɔna, la ba sãn bʋrɛ ẽ tɩ a yɛm na bule yese dee tɩ a mẽŋa ki, a wʋn wɔm biɛ zozo'e.
Nẽr-sɛka n nõŋɛ a vɔm, a wʋn koŋe vɔm, la nẽr-sɛka n ka nõŋɛ a vɔm dũnia wã zuo, a wʋn tara vɔm n ka ba'asrɩ.
La nẽra sãn bɔɔra tɩ a tõm bɔ mam, dẽnɩ tɩ a dɔla mam.
La mam n boe zẽ'e-sɛka la, mam tõntõnna mẽ wʋn bɔna la bilam.
La nẽra sãn tõnna bɔ'ɔra mam, mam Sɔ wʋn pẽgɛ ẽ.
Lɛɛlɛ wã mam sũure sã'am mɛ, la m wʋn yetɩ bẽm?
Mam wʋn yetɩ: M Sɔ, sõŋɛ ma tɩ m põsɛ nãmsgɔ ẽna wã bɩɩ?
Ayɛɩ, la de la yel-ẽna ĩyã tɩ mam wa'am tɩ m nãmsɛ.» A yele bɛla dee yetɩ: «Mam Sɔ, nã'asɛ fʋ yʋ'ʋrɛ.» Tɩ kõa ze'ele saazuum yetɩ: «Mam nã'asɛ m yʋ'ʋrɛ mɛ, la mam wʋn le nã'asɛ ẽ.» Tɩ nẽr-sɛba n ze bilam na wõm, yetɩ: «Saaga n dãmɛ.» Tɩ basɛba yetɩ: «Malɛka n tɔgɛ la ẽ.» Tɩ Azezi yele yetɩ: «La dagɩ mam ĩyã tɩ kõ-ẽŋa tɔgɛ, la de la yãma ĩyã.
Lɛɛlɛ wã de la dũnia wã sarɩyadia wakatɛ.
Lɛɛlɛ wã ba wʋn dige dũnia wã naba basɛ yẽŋa.
La ba sãn wa zẽkɛ mam saazuum, mam wʋn tarɩ nẽrba wuu wa'am mam zẽ'am.» Azezi yele bɛla pa'alɛ la ẽŋa wʋn ki se'em.
Tɩ nẽr-kʋʋŋɔ la lerge ẽ yetɩ: «La gʋlsɛ lɔɔ gõŋɔ pʋam pa'alɛ tõma yetɩ, Krisi wʋn bɔna la wakatɛ wuu, la bẽm tɩ fõn yetɩ, dẽnɩ tɩ ba zẽkɛ Nẽrsaala Dayʋa la saazuum?
Ãne n de Nẽrsaala Dayɔ-ẽŋa?» Tɩ Azezi yele ba yetɩ: «Peelem ken bɔna la ya lɛ mɛ wakatɛ fẽe.
Peelem wã n ken bɔna la ya wakat-sɛka la, sẽnna-ya tɩ lika da wa liŋe ya.
Sɛka n sẽnnɩ lika pʋam ka mi ẽn we'esɩ zẽ'a.
Wakat-sɛka tɩ peelem ken bɔna la yãma la, bɔ-ya sɛka n de peelem na sɩra, tɩ ya lebge peelem na kɔma.» Azezi yele la bɛla dee fõrgɛ ba zẽ'am, sẽŋɛ ka sʋgɛ.
Baa la Azezi n ẽŋɛ bõn-yãlma zozo'e nẽrba la nẽŋam na, ba ka bɔ ẽ sɩra.
Bɛla tɩ Nawẽnnɛ nõtɔ'ɔsa A'ezayi n yʋʋn yele se'em na ẽŋɛ.
A yʋʋn yetɩ: «Zuudãana, ãne n bɔ tõma kõa la sɩra?
La Zuudãana la pãŋa puke pa'alɛ la ãne?» Ba ka tã wʋn bɔ sɩra, se'ere n soe la, A'ezayi yʋʋn le yetɩ: «Nawẽnnɛ pĩ ba nini mɛ, tɩ ba da yẽta la ba nini na, dee lige ba pʋtẽ'era, tɩ ba da wõm a yetɔga la võorɛ.
Sãn dagɩ nɩ bɛla, ba wʋn teege nɩ yɛm tɩ a bɔ ba laafɛ.» A'ezayi yʋʋn yele la bɛla, se'ere n soe la, a yʋʋn yẽ la Azezi na'am pãŋa, tɩ a yʋʋn tɔgɛ a yelle.
Baa la bɛla wuu, Zifdõma nẽŋadõma la pʋam nẽrba zozo'e bɔ ẽ sɩra mɛ, la Farisi dõma la ĩyã ba ka sakɛ yele, ba zotɩ mɛ tɩ ba wʋn dige ba ba wẽndeego la pʋam.
Ba daan nõŋɛ la nẽrsaalba pẽka gãnna Nawẽnnɛ pẽka.
Azezi yetɔga n diti nẽrba sarɩya Azezi tɔgɛ ke'enke'em yetɩ: «Sɛka n bɔ'ɔrɩ mam sɩra, la dagɩ mam mã'a tɩ a bɔ'ɔrɩ sɩra, a bɔ'ɔrɩ la sɛka n tõm mam na sɩra.
La sɛka n yẽ mam, yẽ la sɛka n tõm mam na.
Mam de la peelem n wa'am dũnia zuo, tɩ nẽr-sɛka n bɔ'ɔrɩ mam sɩra kãn bɔna lika pʋam.
La nẽra sãn wõm mam yetɔga, dee ka sakɛ yetɔga la, la dagɩ mam n wʋn di a sarɩya, se'ere n soe la, mam ka wa'am tɩ m di dũnia dõma sarɩya, mam wa'am tɩ m fãagɛ ba mɛ.
Sɛka n zagsɛ mam, ka sakɛ mam yetɔga la, a tarɩ sɛka n wʋn di a sarɩya.
La de la yetɔga la tɩ mam tɔgɛ la n wʋn pa'alɛ tɩ a ka tarɩ bʋʋrɔ dũnia ba'asgɔ daarɛ.
Se'ere n soe la, mam ka tɔgrɩ la m mẽŋa pʋtẽ'erɛ.
La de la mam Sɔ n tõm mam na mẽŋa n bɔ mam nõorɛ mam wʋn yele se'em, la mam wʋn tɔgɛ sɛla yelle.
La mam mi tɩ sɛka n sakɛ a nõorɛ la tarɩ la vɔm n ka ba'asrɩ.
La bõn-sɛba tɩ mam yetɩ la, la de la mam Sɔ n yele mam se'em na n bɛla tɩ mam yele.»
Azezi peege a karẽnbiisi nãma Lan dẽŋɛ Zɔɔg-basɛ kibsa la, Azezi mi mɛ tɩ ẽŋa wakatɛ paagɛ mɛ tɩ ẽŋa wʋn fõrgɛ dũnia sẽŋɛ a Sɔ zẽ'am.
La a daan nõŋɛ a nẽrba la n boe dũnia mɛ, a nõŋɛ ba la halɩ nõŋlʋm zõnzõnnɔ.
Azezi la a karẽnbiisi la daan boe mĩ dita la zaanõorɛ dia.
La Asũtãana daan põn botɩ Asimõ dayʋa Azudaasɩ Iskariyo tẽ'esɛ a sũurum tɩ ẽŋa wʋn pa'alɛ tɩ ba yõkɛ Azezi.
La Azezi daan mi tɩ ẽŋa ze'ele la Nawẽnnɛ zẽ'am wa'am, la ẽŋa lebrɩ la Nawẽnnɛ zẽ'am, la a mi tɩ ẽŋa Sɔ Nawẽnnɛ dɩkɛ sɛla woo ẽŋɛ la ẽŋa nu'usum.
Tɩ a isge dia la zẽ'am yɛɛgɛ a fu-sɛka n boe zuum na, dee dɩkɛ tãnnɛ lʋ a sɩa.
Yãŋa pʋrgɛ ko'om ẽŋɛ laaga pʋam, pɛɛra a karẽnbiisi la nãma, dɩkɛ tãnnɛ la n lʋ a sɩa la duusra ba.
Tɩ a daan paagɛ Asimõ-pɩyɛɛrɩ zẽ'am, tɩ a soke ẽ yetɩ: «M Zuudãana, fõn yetɩ fʋ peege la mam nãma?» Tɩ Azezi lerge ẽ yetɩ: «Fõn ka mi mam ɩtɩ se'em wã võorɛ lɛɛlɛ, la fʋ wʋn wa bãŋɛ.» Tɩ Apɩyɛɛrɩ yele ẽ yetɩ: «Ayɛɩ!
Fõn kãn peege mam nãma.» Tɩ Azezi lerge ẽ yetɩ: «Mam sãn ka peege fo, fʋ ka le tara pʋrɛ la mam.» Tɩ Asimõ-pɩyɛɛrɩ yele ẽ yetɩ: «M Zuudãana, da peege m nãma la mã'a, po peege m nu'usi la m zuugo.» Tɩ Azezi yele ẽ yetɩ: «Sɛka n sɔ ĩyã ka le bɔɔra tɩ a sɔ, sãn dagna a nãma mã'a tɩ a wʋn peege, se'ere n soe la, a ĩyã wuu dẽkɛ mɛ sõŋa sõŋa.
Ya dẽkɛ mɛ ãna sõŋa sõŋa, la, la dagɩ ya wuu.» Azezi daan mi sɛka n yetɩ a pa'alɛ tɩ ba yõkɛ ẽ na mɛ, bɛla ĩyã tɩ a yetɩ, dagɩ ya wuu n ãn sõŋa.
La Azezi n peege ba nãma kɩ'ɩlɩm na, a le yɛ la a fuugo la, lebe ka zĩ'ire dia la zẽ'am, yele ba yetɩ: «Yãma bãŋɛ mam n ẽŋɛ se'em na võorɛ?
Yãma wi'iri mam tɩ Karẽnsãama, la Zuudãana, ya yele sõŋa.
Mam de la bɛla.
Mam n de ya Zuudãana, la ya Karẽnsãama la sãn peege ya nãma, yãma mẽ masɛ mɛ tɩ ya pɛɛra taaba nãma.
Se'ere n soe la, la de la mãmsgɔ tɩ mam ẽŋɛ bɔ ya, tɩ ya mẽ ɩta wʋ mam n ẽŋɛ ya se'em na.
Mam yetɩ ya la sɩra sɩra, tɩ tõntõnna ka gãnnɩ a zuudãana, la sɛka tɩ ba tõm na ka gãnnɩ sɛka n tõm ẽ na.
Yan mi bõn-bãma la, ya sãn ẽŋɛ bɛla, ya de la zu-yẽlʋm dõma.
La dagɩ ya wuu yelle tɩ mam tɔgrɩ, mam mi sɛba tɩ mam looge la mɛ, la dẽnɩ tɩ bõn-sɛba n gʋlsɛ Nawẽnnɛ gõŋɔ pʋam na ẽŋɛ.
La yetɩ: ‹Nẽr-sɛka n diti la mam na, wẽrgɛ mɛ zɛbra la mam.› Mam dẽŋɛ yɛta ya mɛ lɛɛlɛ wã, tɩ la nãn ka ẽŋɛ.
Tɩ la sãn wa ẽŋɛ, ya wʋn bɔ sɩra tɩ mam de la sɛka tɩ mam de la.
Mam yetɩ ya la sɩra sɩra, tɩ sɛka n to'orɩ sɛka tɩ mam tõm na, a to'orɩ la mam.
La sɛka n to'orɩ mam na, a to'orɩ la sɛka n tõm mam na.» Azezi yetɩ nẽra n wʋn pa'alɛ tɩ ba yõkɛ ẽŋa Azezi n tɔgɛ bɛla la, sũ-sã'aŋɔ n tarɩ ẽ zozo'e, tɩ a yetɩ: «Mam yetɩ ya la sɩra sɩra, tɩ ya nẽra ayɩla n wʋn wa pa'alɛ tɩ ba yõkɛ mam.» Tɩ a karẽnbiisi la daan bɩsra taaba, ka mina ẽn tɔgrɩ nẽr-sɛka yelle.
La Azezi karẽnbiisi la ayɩla, sɛka tɩ a nõŋɛ la daan zĩ la Azezi sakʋkɔ.
Tɩ Asimõ-pɩyɛɛrɩ kãbsɛ ẽ tɩ a soke Azezi bãŋɛ la de la ãn yelle tɩ a tɔgrɩ la.
Tɩ karẽnbi-ẽŋa dente Azezi, soke ẽ yetɩ: «Zuudãana, ãn de ẽ?» Tɩ Azezi lerge yetɩ: «A de la sɛka tɩ mam wʋn suke borborɩ girgo bɔ ẽ na.» A dɩkɛ borborɩ girgo la suke bɔ la Azudaasɩ n de Asimõ Iskariyo dayʋa.
Tɩ Azudaasɩ to'oge borborɩ la, tɩ Asũtãana kẽ a sũurum.
Tɩ Azezi yele ẽ yetɩ: «Fõn yetɩ fʋ ẽŋɛ se'em na, ẽŋɛ ẽ tɔtɔ.» La sɛba n daan lagɩm bɔna mĩ dita la, nẽra nẽra ka bãŋɛ se'ere n soe tɩ a yele ẽ bɛla.
La Azudaasɩ n daan zɛɛrɩ ligri tãmpɔkɔ la, nẽrba basɛba tẽ'esɛ tɩ Azezi yele ẽ tɩ a sẽŋɛ ka da la bõn-sɛba tɩ ba boorɩ tɩ ba dɩkɛ ẽŋɛ kibsa la, bɩɩ a bɔ nasdõma sɛla.
Azudaasɩ n daan to'oge borborɩ la, dee kɔ'ɔn yese.
La daan de la yʋ'ʋŋɔ.
Azezi bɔ a karẽnbiisi nõor-paalga Azudaasɩ n yese la, tɩ Azezi yetɩ: «Lɛɛlɛ wã Nẽrsaala Dayʋa la wʋn yẽ a na'am pãŋa, la Nawẽnnɛ wʋn yẽ nã'asgɔ a ĩyã.
Nawẽnnɛ sãn yẽ nã'asgɔ a ĩyã, Nawẽnnɛ mẽŋa wʋn nã'asɛ ẽ.
Lɛɛlɛ wã tɩ a wʋn nã'asɛ ẽ.
M kɔma, mam ken bɔna la ya la wakatɛ fẽe mã'a.
La ya wʋn ɛ mam, la mam yetɩ ya lɛɛlɛ wã wʋ mam n daan yele Zifdõma se'em na: Ya ka tã wʋn wa'am zẽ'e-sɛka tɩ mam we'esɩ la.
Mam bɔ'ɔrɩ ya la nõor-paalga: Nõŋɛ-ya taaba.
Wʋ mam n nõŋɛ ya se'em na, ya mẽ nõŋɛ taaba bɛla.
Ya sãn nõŋɛ taaba, nẽrba wuu wʋn bãŋɛ tɩ ya de la mam karẽnbiisi.» Azezi dẽŋɛ tɔgɛ tɩ Apɩyɛɛrɩ wʋn sɩ'ɩsɛ ẽŋa Tɩ Asimõ-pɩyɛɛrɩ soke Azezi yetɩ: «Zuudãana, fõn we'esɩ la bɛ?» Tɩ a lerge ẽ yetɩ: «Mam n we'esɩ zẽ'a na, fʋ ka tã wʋn doose mam sẽŋɛ lɛɛlɛ wã.
La fʋ wʋn wa doose mam poore wa'am.» Tɩ Apɩyɛɛrɩ soke ẽ yetɩ: «Zuudãana, bẽm ẽŋɛ tɩ mam kãn tã'agɛ doose fõn sẽŋɛ lɛɛlɛ wã?
Mam sakɛ tɩ m ki mɛ fõn ĩyã.» Tɩ Azezi lerge ẽ yetɩ: «Fõn wʋn sakɛ tɩ fʋ ki mam ĩyã?
Mam yetɩ fʋ la sɩra sɩra, tɩ lan dẽŋɛ nõ-rɔɔgɔ n wʋn kaasɛ, fʋ wʋn sɩ'ɩsɛ nõorɛ atã tɩ fõn ka mi mam.»
Azezi n de sore n we'esɩ Nawẽnnɛ zẽ'am Azezi le yele ba yetɩ: «Da basɛ-ya tɩ ya sũure sã'am.
Bɔ-ya Nawẽnnɛ sɩra, la ya bɔ mam mẽ sɩra.
Kẽ'a zẽ'esɩ boe mam Sɔ Nawẽnnɛ yire zo'oge mɛ.
Mam we'esɩ tɩ m ka malgɛ la zẽ'a ya ĩyã.
La sãn dagɩ nɩ bɛla, mam kãn yele nɩ ya.
La mam sãn sẽŋɛ ka malgɛ zẽ'a la ya ĩyã, mam wʋn leme wa'am wa tarɩ ya sẽŋɛ mam zẽ'am, tɩ mam n boe zẽ'a na, yãma mẽ bɔna bilam.
La mam n we'esɩ zẽ'e-sɛka la, ya mi a sore la.» Tɩ Atoma yele ẽ yetɩ: «Zuudãana, tõma ka mi fõn we'esɩ zẽ'a na, tõma wʋn ẽŋɛ la wãne tã'agɛ bãŋɛ a sore?» Tɩ Azezi lerge ẽ yetɩ: «Mam n de sore, la sɩra, la vɔm dãana.
Nẽra nẽra ka tã wʋn wa'am mam Sɔ zẽ'am, tɩ la sãn ka doose la mam.
Ya sãn mi ni mam, ya wʋn mi ni mam Sɔ la mẽ.
La lɛɛlɛ wã, ya mi ẽ, la ya yẽ ẽ.» Tɩ Afilipi yele ẽ yetɩ: «Zuudãana, pa'alɛ tɔ fʋ Sɔ la, tɩ bɛla seke tõma mɛ.» Tɩ Azezi lerge ẽ yetɩ: «Afilipi, mam boe la ya yuuge mɛ, tɩ fõn nãn ken ka mina mam?
Sɛka n yẽ mam, yẽ mam Sɔ mɛ.
La ẽŋɛ la wãne tɩ fõn yetɩ, m pa'alɛ ya m Sɔ la?
Fõn ka bɔ sɩra tɩ mam boe la mam Sɔ la lɛ, tɩ mam Sɔ la bɔna la mam lɛ?
Yetɔg-sɛba tɩ mam tɔgrɩ la yãma la, ka ze'etɩ mam mẽŋa zẽ'am, la de la mam Sɔ la n boe la mam lɛ la n tõnnɩ a tõoma.
Bɔ-ya mam sɩra, mam n yetɩ mam boe la m Sɔ la lɛ, tɩ mam Sɔ la bɔna la mam lɛ la.
La ya sãn ka sakɛ bɛla, ya bɔ mam sɩra m tõoma la ĩyã.
Mam yetɩ ya la sɩra sɩra, tɩ sɛka n bɔ'ɔrɩ mam sɩra la, a mẽ wʋn tõm tõon-sɛba tɩ mam tõnnɩ na, la a wʋn tõm tõon-kãra n gãnnɩ bɛla, se'ere n soe la, mam we'esɩ la m Sɔ zẽ'am.
La bõn-sɛba wuu tɩ ya wʋn sose la mam yʋ'ʋrɛ, mam wʋn ẽŋɛ bɔ ya tɩ m Sɔ la yẽ nã'asgɔ a Dayʋa la ĩyã.
Ya sãn sose sɛla la mam yʋ'ʋrɛ, mam wʋn ẽŋɛ.» Nawẽnnɛ Sɩa wa'aŋɔ «Ya sãn nõŋɛ mam, ya wʋn sakɛ mam nõorɛ la mɛ.
La mam wʋn sose m Sɔ la, tɩ a bɔ ya Sõŋra ayẽma tɩ a bɔna la ya lɛ wakatɛ n ka ba'asrɩ.
A de la sɩra Sɩa tɩ dũnia dõma ka tã wʋn to'oge ẽ, se'ere n soe la, ba ka tã wʋn yẽ ẽ, la ba ka mi ẽ.
La yãma mi ẽ, se'ere n soe la, a boe la ya zẽ'am, la a wʋn bɔna la ya lɛ.
Mam kãn basɛ ya kɩɩbsɩ, mam wʋn leme wa'am ya zẽ'am.
La sãn ẽŋɛ fẽe, dũnia nẽrba kãn le yẽ mam.
La yãma nõo wʋn yẽ mam, se'ere n soe la, mam n vɔa la, yãma mẽ wʋn vɔa mɛ.
La daar-ẽŋa daarɛ, ya wʋn bãŋɛ tɩ mam boe la m Sɔ la lɛ, tɩ yãma bɔna la mam, tɩ mam bɔna la yãma.
Sɛka n bãŋɛ mam nõorɛ la tɩ mam bɔ la, dee sakra ɩta bɛla, la de la ẽŋa n nõŋɛ mam.
Mam Sɔ la wʋn nõŋɛ sɛka n nõŋɛ mam na mɛ.
La mam wʋn nõŋɛ ẽŋa dãana, dee dɩkɛ m mẽŋa pa'alɛ ẽ.» Tɩ Azudaasɩ ayẽma n dagɩ Azudaasɩ Iskariyo la soke ẽ yetɩ: «Zuudãana, la ẽŋɛ la wãne tɩ fõn wʋn dɩkɛ fʋ mẽŋa pa'alɛ tõma, dee kãn pa'alɛ dũnia nẽrba?» Tɩ Azezi lerge ẽ yetɩ: «Nẽra sãn nõŋɛ mam, a wʋn sakɛ ɩta mam n yele se'em na, la mam Sɔ wʋn nõŋɛ a dãana.
La tõma wʋn wa'am a zẽ'am wa bɔna la ẽ.
Sɛka n ka nõŋɛ mam, a ka sakɛ ɩta mam yetɔga n yele se'em na.
La yetɔga la tɩ ya wõnnɩ wã dagɩ mam mẽŋa yetɔga, la de la mam Sɔ la n tõm mam na yetɔga.
Mam ken bɔna la ya zẽ'am dee tɔgɛ yetɔg-bãna bɔ ya.
La Sõŋra la, mam Sɔ Nawẽnnɛ Sɩa la tɩ a wʋn tõm na mam yʋ'ʋrɛ tɩ a wa'am ya zẽ'am na, ẽŋa n wʋn zãsʋm ya sɛla woo, dee tẽegɛ ya bõn-sɛba wuu tɩ mam yele ya la.
Mam basrɩ sũ-mã'asʋm bɔ ya, mam mẽŋa sũ-mã'asʋm tɩ mam bɔ'ɔrɩ ya.
Mam ka bɔ'ɔrɩ ya wʋ dũnia n bɔ'ɔrɩ se'em na.
Da basɛ-ya tɩ ya sũure sã'am, da zɔta-ya dabeem.
Ya wõm mam n yele ya tɩ mam we'esɩ mɛ, la mam wʋn leme wa'am ya zẽ'am.
Ya sãn nõŋɛ nɩ mam, ya wʋn ẽŋɛ nɩ sũ-yẽlʋm mam n we'esɩ m Sɔ zẽ'am na ĩyã.
Se'ere n soe la, mam Sɔ la n gãnnɩ mam.
Lɛɛlɛ wã, mam tɔgɛ ya mɛ tɩ la nãn ka paagɛ, tɩ la sãn wa paagɛ, ya wʋn bɔ mam sɩra.
Mam kãn le tɔgɛ la ya lɛ zo'oge, se'ere n soe la, dũnia naba sẽm mɛ.
La a ka tarɩ pãŋa la mam.
La dẽnɩ tɩ dũnia dõma bãŋɛ tɩ mam nõŋɛ m Sɔ la mɛ, la mam ɩtɩ wʋ mam Sɔ la n bɔ mam nõorɛ tɩ m ẽŋɛ se'em na.
Isge-ya, tɩ fõrgɛ kalam.»
Viinye tɩa, la a wila yelle Azezi zãsʋm ba yetɩ: «Mam de la viinye tɩa mẽŋa mẽŋa.
La mam Sɔ Nawẽnnɛ n de viinye tɩa la dãana.
Wil-sɛka n puse mam zuo dee ka wɔnna biɛ, a wãarɩ ẽ mɛ basra.
La wil-sɛka woo n wɔnnɩ biɛ, a yorsrɩ ẽ mɛ tɩ a ãna sõŋa malɩn wɔnna biɛ zɔ'ɔra.
Yãma põn ãna sõŋa mɛ, yetɔg-sɛba tɩ mam tɔgɛ bɔ ya la ĩyã.
Bɔna-ya la mam lɛ, tɩ mam wʋn bɔna la ya.
Wʋ tɩa wille n ka tã wʋn wɔm biɛ a to'ore tɩ a sãn ka bɔna la tɩa la, bɛla, ya mẽ sãn ka bɔna la mam, ya ka tã wʋn wɔm biɛ.
Mam n de tɩa la, tɩ yãma dɛna wila la.
Sɛka n boe la mam, tɩ mam bɔna la ẽ, ẽŋa dãana tõnnɩ tõon-sõma zɔ'ɔra mɛ, se'ere n soe la, ya ka tã wʋn ẽŋɛ sɛla sɛla, tɩ ya sãn ka bɔna la mam.
Nẽra sãn ka bɔna la mam lɛ, ba wʋn lobe ẽ basɛ wʋ tɩa wille la, tɩ a kʋɩ.
La ba vaarɩ wil-sɛba n kʋɩ la ɩta la bugum pʋam, tɩ bugum dita ba.
Ya sãn bɔna la mam, tɩ mam yetɔga la bɔna ya pʋam, ya sose yan boorɩ sɛla wuu, tɩ ya wʋn yẽ.
Ya sãn tõm tõon-sõma zo'oge pa'alɛ tɩ yãma de la mam karẽnbiisi, bɛla ya wʋn nã'asɛ mam Sɔ.
Mam nõŋɛ ya wʋ mam Sɔ n nõŋɛ mam se'em na.
Tara-ya mam nõŋlʋm na ya sũure pʋam.
Ya sãn sakɛ mam nõorɛ la, ya wʋn tara mam nõŋlʋm na ya sũure pʋam, wʋ mam sakɛ m Sɔ nõorɛ tara a nõŋlʋm se'em na.
Mam tɔgɛ ya wãna tɩ ya tara la mam sũ-yẽlga, tɩ ya sũ-yẽlga wʋn zo'oge pãɩ.
Mam nõorɛ n wãna: Nõŋɛ-ya taaba, wʋ mam n nõŋɛ ya se'em na.
Nẽra ka boe n tarɩ nõŋlʋm gãnna nẽra n sakɛ tɩ a ki a sɩrdõma ĩyã.
Ya sãn ẽŋɛ mam n yele ya se'em na, ya de la mam sɩrdõma.
Mam ka le wi'ira ya tɩ m tõntõnɩba, se'ere n soe la, tõntõnna ka mi a zuudãana n ɩtɩ sɛla.
Mam wi'iri ya tɩ m sɩrdõma, se'ere n soe la, mam botɩ yãma bãŋɛ bõn-sɛba tɩ mam Sɔ yele mam na wuu mɛ.
Dagɩ yãma n looge mam, mam n looge ya, dɩkɛ m tõonɛ na ẽŋɛ ya nu'usum tɩ ya sẽŋɛ ka tõm tõon-sõma wʋ tɩa n wɔnnɩ biɛ la, tɩ ya tõon-sõma la wʋn bɔna wakatɛ wuu.
Bɛla, bõn-sɛka woo tɩ ya wʋn sose mam Sɔ la, la mam yʋ'ʋrɛ, a wʋn bɔ ya.
Mam n bɔ ya nõorɛ tɩ ya ẽŋɛ se'em de la ya nõŋɛ taaba.» Dũnia nẽrba sise Azezi la a karẽnbiisi Tɩ Azezi le yele yetɩ: «Dũnia nẽrba sãn sise ya, ya bãŋɛ tɩ ba dẽŋɛ sise la mam.
Ya sãn de nɩ na dũnia n soe ya, dũnia nẽrba wʋn nõŋɛ nɩ ya, se'ere n soe la, ya de la dũnia bõnɔ.
La mam loose ya la dũnia pʋam yese, la dagɩ dũnia n soe ya, bɛla tɩ dũnia nẽrba sisra ya.
Tẽegɛ-ya yetɔg-sɛka tɩ mam yele ya tɩ: ‹Tõntõnna ka gãnna a zuudãana la.› Ba sãn nãmsɛ mam, ba mẽ wʋn nãmsɛ yãma mɛ.
La ba sãn sakɛ mam yetɔga, ba wʋn sakɛ yãma mẽ yetɔga.
La ba wʋn ẽŋɛ ya bõn-bãma wuu mam yʋ'ʋrɛ ĩyã, se'ere n soe la, ba ka mi sɛka n tõm mam na.
Mam sãn ka wa'am nɩ, la mam sãn ka tɔgɛ nɩ la ba lɛ, ba tõon-be'ero taalɛ ka boe ba zuo.
La lɛɛlɛ wã, ba ka tã wʋn yetɩ bãma tarɩ bʋʋrɔ.
Sɛka n sisri mam na, a mẽ sisri mam Sɔ la mɛ.
Mam sãn ka tõm nɩ tõon-sɛba tɩ nẽra baa ayɩla nãn ka tõm ba tẽŋasʋka, ba tõon-be'ero taalɛ ka boe ba zuo.
La lɛɛlɛ wã, ba yẽ mam tõoma mɛ, dee sise mam na m Sɔ la.
Bɛla pʋam tɩ bõn-sɛka n gʋlsɛ Nawẽnnɛ gõŋɔ pʋam na ẽŋɛ.
La yetɩ: ‹Ba sise mam na zãŋa.› Sõŋra la wʋn wa'am ya zẽ'am, a de la sɩra Sɩa tɩ mam wʋn tõm, tɩ a ze'ele mam Sɔ Nawẽnnɛ zẽ'am wa'am ya zẽ'am.
Ẽŋa wʋn tɔgɛ mam yelle bɔ ya.
La yãma mẽ wʋn tɔgɛ mam yelle, se'ere n soe la, halɩ pĩ'iluŋo tɩ ya boe la mam lɛ.
Mam tɔgɛ bɛla bɔ ya tɩ sɛla da wa botɩ ya basɛ ka le dɔla mam.
Ba wʋn wa dige ya ba wẽndeto pʋam, la wakatɛ sẽna tɩ nẽrba wʋn kʋ ya, dee tẽ'esɛ tɩ bãma tõm na Nawẽnnɛ tõonɛ.
Ba wʋn ẽŋɛ la bɛla, se'ere n soe la, ba ka mi mam Sɔ la, la mam mẽŋa.
La mam yele ya bɛla tɩ wakat-ẽŋa sãn wa paagɛ, ya tẽegɛ tɩ mam põn yele ya.» Nawẽnnɛ Sɩa tõoma «Mam ka yele ya bɛla pɔspɔsɩ, se'ere n soe la, mam daan boe la ya lɛ mɛ.
La nãnannɛ wã mam we'esɩ la sɛka n tõm mam na zẽ'am, la ya nẽra baa ayɩla ka sokrɩ mam yetɩ, mam we'esɩ la bɛ?
La mam n yele ya bõn-ẽna wã ĩyã, sũ-sã'aŋɔ n tarɩ ya zozo'e.
La mam yetɩ ya la sɩra, tɩ la ãn sõŋa bɔ ya tɩ mam sẽŋɛ.
Se'ere n soe la, mam sãn ka sẽŋɛ, Sõŋra la kãn wa'am ya zẽ'am, la mam sãn sẽŋɛ, mam wʋn tõm ẽ bɔ ya.
La a sãn wa'am, a wʋn botɩ dũnia nẽrba bãŋɛ tɩ ba tuuge mɛ tõon-be'ero yelle, la sɛla n masɛ yelle, la sarɩyadia yelle.
A wʋn botɩ ba bãŋɛ tɩ ba tõon-be'ero la de la ban ka bɔ mam sɩra la.
A wʋn botɩ ba bãŋɛ sɛla n masɛ, se'ere n soe la, mam we'esɩ la m Sɔ zẽ'am, la ya kãn le yẽ mam.
A wʋn botɩ ba bãŋɛ sarɩyadia yelle, se'ere n soe la, Nawẽnnɛ di dũnia wã naba sarɩya mɛ, tɩ a koŋe bʋʋrɔ.
Mam ken tara la yɛla zozo'e tɩ m tɔgɛ bɔ ya, la ya kãn tã'agɛ to'oge ba nãnannɛ wã.
La Nawẽnnɛ Sɩa n de sɩra dãana la sãn wa'am, a wʋn pa'alɛ ya sɩra wuu, se'ere n soe la, a yetɔga la ka ze'etɩ a mẽŋa zẽ'am, a wʋn tɔgɛ la sɛla tɩ a wõm na wuu bɔ ya, dee yele ya sɛla n boe nẽŋa sẽna.
A wʋn nã'asɛ mam, se'ere n soe la, a wʋn dɩkɛ la sɛla n boe mam zẽ'am na tɔgɛ bɔ ya.
Mam Sɔ la n tarɩ sɛla wuu la de la mam bõnɔ.
Bɛla ĩyã tɩ mam yetɩ, a wʋn dɩkɛ la sɛla n boe mam zẽ'am na tɔgɛ bɔ ya.» Sũ-sã'aŋɔ wʋn lebge sũ-yẽlga «La sãn ẽŋɛ fẽe, ya kãn le yẽ mam, la, la sãn le ẽŋɛ fẽe, ya wʋn le yẽ mam.» Tɩ karẽnbiisi basɛba sɔkra taaba yetɩ: «Ẽŋa n yetɩ, la sãn ẽŋɛ fẽe, tɩ kãn le yẽ ẽŋa, la, la sãn le ẽŋɛ fẽe, tɩ wʋn le yẽ ẽŋa, dee le yetɩ, ẽŋa we'esɩ la a Sɔ zẽ'am na, a võorɛ de la bẽm?» Bɛla tɩ ba daan yɛta tɩ: «Ẽn yetɩ la sãn ẽŋɛ fẽe la, a võorɛ de la bẽm?
Tõma ka mi bõn-sɛka yelle tɩ a tɔgrɩ la.» La Azezi n daan mi tɩ ba boorɩ tɩ ba soke ẽ mɛ na, tɩ a yele ba yetɩ: «Mam n yetɩ, la sãn ẽŋɛ fẽe, ya kãn le yẽ mam, la, la sãn le ẽŋɛ fẽe, ya wʋn le yẽ mam na yelle tɩ yãma sɔkra taaba?
Mam yetɩ ya la sɩra sɩra, tɩ ya wʋn kaasɛ fablɛ, la dũnia dõma sũure wʋn ãna yẽlʋm.
Ya sũure wʋn sã'am, la ya sũ-sã'aŋɔ la wʋn wa lebge sũ-yẽlga.
Pɔka sãn bɔna mĩ virgra, sũ-sã'aŋɔ n tarɩ ẽ, a nãmsgɔ wakatɛ n paagɛ la ĩyã.
La a sãn dɔgɛ bia la kɩ'ɩlɩm, a ka le tẽra a nãmsgɔ la yelle, a sũure ãn yẽlʋm mɛ, ẽn dɔgɛ bia la ĩyã.
Bɛla nãnannɛ wã yãma mẽ tarɩ la sũ-sã'aŋɔ, la mam wʋn le wa yẽ ya, la ya sũure wʋn ẽŋɛ yẽlʋm.
La nẽra baa ayɩla kãn tã'agɛ sã'am ya sũ-yẽlga la.
La daar-ẽŋa daarɛ, ya kãn le soke mam sɛla baa ayɩla yelle.
Mam yetɩ ya la sɩra sɩra, tɩ bõn-sɛka tɩ ya wʋn sose mam Sɔ la mam yʋ'ʋrɛ, a wʋn bɔ ya.
Ya nãn ka sose sɛla la mam yʋ'ʋrɛ.
Sose-ya tɩ ya wʋn to'oge tɩ ya sũ-yẽlga zo'oge pãɩ.
Mam makɛ la makrɛ tɔgɛ bɔ ya.
La wakatɛ sẽm mɛ tɩ mam wʋn tɔgɛ m Sɔ la yelle vẽelga vẽelga bɔ ya, kãn le makɛ makrɛ tɔgɛ.
Daar-ẽŋa daarɛ ya wʋn sose mam Sɔ Nawẽnnɛ la mam yʋ'ʋrɛ, mam ka yetɩ mam wʋn sose ẽ bɔ ya.
Mam Sɔ la mẽŋa nõŋɛ yãma mɛ, se'ere n soe la, yãma nõŋɛ mam mɛ, dee bɔ mam sɩra tɩ mam ze'ele la Nawẽnnɛ zẽ'am wa'am.
Mam ze'ele la m Sɔ Nawẽnnɛ zẽ'am wa'am dũnia zuo, la mam fõrgrɩ dũnia zuo wɛ'ɛsa la m Sɔ la zẽ'am.» Tɩ a karẽnbiisi la yele ẽ yetɩ: «Nãnannɛ wã, fõn yãŋa tɔgrɩ la vẽelga vẽelga, dee ka le makra makrɛ.
Tõma yãŋa mi tɩ fõn mi sɛla woo mɛ, fõn ka le ɛɛra tɩ nẽra soke fo.
Bɛla tõma sakɛ tɩ fõn ze'ele la Nawẽnnɛ zẽ'am wa'am.» Tɩ Azezi lerge ba yetɩ: «Ya yãŋa sakɛ ya?
Tɔ.
Wakatɛ sẽna, la a põn paam mɛ, tɩ ya wuu wʋn wɩrgɛ tɩ ya nẽra woo bɔna a yire dee basɛ mam m yɩla.
La mam ka de m yɩla, se'ere n soe la, mam Sɔ la boe la mam mɛ.
Mam yele ya bɛla tɩ ya tara la sũ-mã'asʋm mam yetɔga la ĩyã.
Dũnia wã pʋam ya tarɩ la nãmsgɔ, la keŋe ya sũure, tɩ mam yãŋɛ dũnia mɛ.»
Azezi pʋ'ʋsɛ Nawẽnnɛ a nẽrba ĩyã Azezi n tɔgɛ bɛla kɩ'ɩlɩm na, a gorge bɩsɛ la saazuum yetɩ: «M Sɔ, mam daarɛ paagɛ ya, nã'asɛ mam n de fʋ Dayʋa la, tɩ mam mẽ nã'asɛ fɔ.
La de la fõn bɔ mam nõorɛ tɩ m sɔna nẽrsaalba wuu, dee bɔ sɛba tɩ fõn bɔ mam na wuu vɔm n ka ba'asrɩ.
La vɔm n ka ba'asrɩ la de la ba bãŋɛ fõn, fʋ yɩla mã'a n de Sɩra Dãana Nawẽnnɛ na, la ba bãŋɛ mam Azezi-krisi tɩ fʋ tõm na.
Mam basɛ tɩ fõn yẽ nã'asgɔ tẽŋa wã zuo mɛ.
Mam tõm tõon-sɛba tɩ fõn bɔ mam tɩ m tõm na ba'asɛ mɛ.
Lɛɛlɛ wã, m Sɔ, botɩ m yẽ nã'asgɔ fʋ zẽ'am, wʋ mam n daan tarɩ na'am pãŋa fʋ zẽ'am se'em, lan dẽŋɛ dũnia n daan nãn ka nãam na.
Mam botɩ sɛba tɩ fõn looge dũnia nẽrba pʋam bɔ mam na bãŋɛ fõn mɛ.
Ba daan de la fõn nẽrba, tɩ fõn dɩkɛ ba bɔ mam, la ba sakɛ fʋ yetɔga la mɛ.
Lɛɛlɛ wã ba bãŋɛ tɩ fõn bɔ mam sɛla la wuu ze'ele la fõn zẽ'am.
Se'ere n soe la, mam tɔgɛ ba la yetɔg-sɛba tɩ fõn bɔ mam na, tɩ ba to'oge, dee bãŋɛ sɩra sɩra tɩ mam ze'ele la fõn zẽ'am.
La ba bɔ sɩra tɩ fõn tõm mam.
Mam pʋ'ʋsrɩ la bãma ĩyã, mam ka pʋ'ʋsrɩ dũnia nẽrba ĩyã, la de la nẽr-sɛba tɩ fʋ bɔ mam na ĩyã, se'ere n soe la, bãma de la fõn nẽrba.
La mam bõnɔ de la fõn bõnɔ, tɩ fõn bõnɔ dɛna mam bõnɔ, la mam yẽ nã'asgɔ mɛ ba zẽ'am.
Mam ka le bɔna dũnia zuo, la bãma boe la dũnia zuo dee tɩ mam sẽna fõn zẽ'am.
M Sɔ n de pʋpeelem dãana, gu'ura ba la fʋ yʋ'ʋrɛ la tɩ fʋ bɔ mam na pãŋa, tɩ ba wʋn dɛna ayɩla wʋ mam la fõn n de ayɩla se'em na.
Mam n daan boe la ba lɛ la, mam daan gu'uri ba la yʋ'ʋr-sɛka tɩ fõn bɔ mam na pãŋa.
Mam bɩsɛ ba yelle mɛ sõŋa sõŋa, tɩ nẽra baa ayɩla ka bɔɩ, sãn dagna sɛka n de a sã'am, tɩ fõn gõŋɔ n yele se'em na ẽŋɛ la.
La lɛɛlɛ wã mam sẽm na fõn zẽ'am, la mam tɔgrɩ la wãna mam nãn ken bɔna dũnia zuo, tɩ ba wʋn tara mam sũ-yẽlga, tɩ ba sũ-yẽlga zo'oge pãɩ.
Mam tɔgɛ fõn yetɔga la bɔ ba mɛ, la dũnia nẽrba sisri ba mɛ, se'ere n soe la, ba dagɩ dũnia bõnɔ, wʋ mam mẽ dagɩ dũnia nẽra se'em na.
Mam ka sosrɩ tɩ fʋ yese ba dũnia wã zuo, la de la tɩ fʋ gu ba la be'em dãana.
La bãma dagɩ dũnia nẽrba, wʋ mam mẽ n dagɩ dũnia nẽra se'em na.
Botɩ fõn sɩra la wʋn basɛ tɩ ba welge to'ore tara pʋpeelem dɛna fʋ nẽrba.
Fõn yetɔga la n de sɩra.
Mam mẽ tõm ba dũnia pʋam wʋ fõn tõm mam dũnia zuo se'em na.
La bãma ĩyã tɩ mam welge m mẽŋa to'ore dɩkɛ m mẽŋa bɔ fõn, tɩ fõn sɩra la wʋn botɩ ba mẽ welge ba mẽŋa to'ore tara pʋpeelem dɛna fʋ nẽrba.
La dagɩ bãma mã'a ĩyã tɩ mam pʋ'ʋsrɩ, la de la sɛba n wʋn wa bɔ mam sɩra ba yetɔga la ĩyã la mẽ yelle.
Mam pʋ'ʋsrɩ fõn tɩ fʋ botɩ ba lagɩm dɛna bʋyɩla, wʋ fõn de mam Sɔ n boe la mam lɛ, tɩ mam mẽ bɔna la fõn se'em na, tɩ ba mẽ wʋn lagɩm dɛna bʋyɩla la tõma, tɩ dũnia nẽrba la wʋn bɔ sɩra tɩ fõn tõm mam.
La mam bɔ ba na'am pãn-sɛka tɩ fõn bɔ mam na mɛ tɩ ba dɛna ayɩla, wʋ tõma n de ayɩla se'em na.
Tɩ mam wʋn bɔna la ba, tɩ fõn bɔna la mam, tɩ ba wʋn sɩrɩ dɛna ayɩla, tɩ dũnia nẽrba wʋn bãŋɛ tɩ la de la fõn tõm mam, la fõn nõŋɛ ba wʋ fõn nõŋɛ mam se'em na.
M Sɔ, mam boorɩ tɩ nẽr-sɛba tɩ fʋ bɔ mam na, mẽ bɔna la mam lɛ zẽ'e-sɛka tɩ mam wʋn bɔna la, tɩ ba wʋn yẽ mam na'am pãŋa, na'am pãn-sɛka tɩ fõn bɔ mam na, se'ere n soe la, fõn nõŋɛ mam mɛ, tɩ dũnia yʋʋn nãn ken ka bɔna.
M Sɔ, fõn de sɛka n masɛ.
Dũnia nẽrba ka bãŋɛ fõn, la mam nõo bãŋɛ fõn mɛ, la nẽr-bãma bãŋɛ mɛ tɩ la de la fõn tõm mam.
Mam botɩ ba bãŋɛ fõn mɛ, la mam wʋn ken botɩ ba bãŋɛ fɔ, tɩ nõŋlʋm sɛka tɩ fõn nõŋɛ mam na, wʋn bɔna la ba, tɩ mam mẽ bɔna la ba.»
Ba yõkɛ Azezi Azezi n tɔgɛ bɛla ba'asɛ la, ẽŋa la a karẽnbiisi la yese dooge la Sedrõ kʋlga ke bɔba, gaarɛ n daan boe mĩ, tɩ ba sẽŋɛ ka kẽ bilam.
La Azudaasɩ n de sɛka n wʋn pa'alɛ tɩ ba yõkɛ ẽ na daan mi zẽ'a la mɛ, se'ere n soe la, Azezi la a karẽnbiisi la daan ẽn lagsra taaba bilam mɛ.
Bɛla tɩ kãabgɔ kẽma nẽŋadõma, la Farisi dõma daan tõm gu'urba tɩ ba doose la sʋdaasɩ, tɩ Azudaasɩ tarɩ ba sẽŋɛ mĩ.
Ba daan tarɩ la zɛbrɛ lɔgrɔ, la fɩtladõma, dee lasʋm bugum zɛɛra.
La Azezi mi bõn-sɛba wuu n wʋn ẽŋɛ ẽ mɛ, bɛla tɩ a sẽŋɛ lɛm ba soke ba yetɩ: «Yãma eerɩ la ãne?» Tɩ ba lerge ẽ yetɩ: «Tõma eerɩ la Azezi n de Nazarɛtɩ nẽra la.» Tɩ Azezi yele ba yetɩ: «La de la mam.» La Azudaasɩ n daan yetɩ a pa'alɛ tɩ ba yõkɛ ẽ na daan ze mĩ mɛ.
La Azezi n yetɩ: «La de la mam» na, ba sẽŋɛ la abilimpoore lebe lui tẽŋa.
Tɩ Azezi le soke ba yetɩ: «Ãne tɩ yãma eerɩ?» Tɩ ba yetɩ: «Azezi n de Nazarɛtɩ nẽra la.» Tɩ Azezi lerge ba yetɩ: «Mam yele ya tɩ la de la mam.
La sãn dɛna la mam tɩ ya eerɩ, basɛ-ya nẽr-bãna tɩ ba fõrgɛ.» A yele bɛla tɩ a yetɔga tɩ a tɔgɛ la n ẽŋɛ, a yetɩ: «Nẽr-sɛba tɩ fõn bɔ mam na, nẽra baa ayɩla ka bɔɩ.» La Asimõ-pɩyɛɛrɩ daan tarɩ la sʋkɔbgɔ, fooge sʋkɔbgɔ la sɛ kãabgɔ kẽma nẽŋadãana tõntõnna zʋʋgɔ tʋbrɛ fiige.
Tõntõnna la yʋ'ʋrɛ de la Amalkusi.
Tɩ Azezi yele Apɩyɛɛrɩ yetɩ: «Lebe sũm fʋ sʋ'a la a fʋʋgɔ pʋam.
Fõn tẽ'esɛ tɩ mam kãn sakɛ nãmsgɔ sɛka tɩ mam Sɔ bɔ mam na mɛ bɩɩ?» Tɩ sʋdaasɩ la, la ba kɛ'ɛma, la Zifdõma gu'urba la yõkɛ Azezi lʋ ẽ, tarɩ ẽ dẽŋɛ sẽŋɛ A'annɩ zẽ'am.
A'annɩ daan de la Akayifu n de kãabgɔ kẽma nẽŋadãana yʋʋn-ẽŋa la dɛɛm-bʋraa.
La de la Akayifu n daan yele Zifdõma tɩ nẽra ayɩla sãn ki nẽrba wuu ĩyã n sõɩ.
Apɩyɛɛrɩ sɩ'ɩsɛ tɩ ẽŋa ka mi Azezi La Asimõ-pɩyɛɛrɩ la karẽnbia ayɩla n daan dolɩ Azezi.
La kãabgɔ kẽma nẽŋadãana la daan mi karẽnbi-ẽŋa mɛ, tɩ a po doose la Azezi kẽ kãabgɔ kẽma nẽŋadãana la yire.
La Apɩyɛɛrɩ weege zɛ la yẽŋa, yaŋa nõorʋm, tɩ karẽnbi-sɛka tɩ kãabgɔ kẽma nẽŋadãana mi la, yese ka tɔgɛ la pɔka la n gu'uri zanõrɛ la, dee botɩ Apɩyɛɛrɩ kẽ.
Tɩ tõntõn-pɔka la n gu'uri zanõrɛ la, soke Apɩyɛɛrɩ yetɩ: «Fõn dagɩ la bʋra-ẽna karẽnbia ayɩla?» Tɩ Apɩyɛɛrɩ lerge yetɩ: «Mam dagɩ a karẽnbia.» La ɔɔrɔ n daan boe, tɩ tõntõnɩba, la gu'urba la tʋʋrɛ bugum kaagɛ ɔɔsra.
Tɩ Apɩyɛɛrɩ daan po bɔna mĩ ɔɔsra bugum na.
Kãabgɔ kẽma nẽŋadãana soke Azezi a zãsŋɔ la yelle Tɩ kãabgɔ kẽma nẽŋadãana la soke Azezi a karẽnbiisi la, la a zãsŋɔ la yelle.
Tɩ Azezi lerge ẽ yetɩ: «Mam tɔgɛ la nẽr-kʋʋŋɔ la pʋam bɔ nẽrba, mam zãsʋm nẽrba Zifdõma wẽndeto pʋam, la Wẽnde-kãtʋm na, zẽ'e-sɛba tɩ Zifdõma wuu ẽn lagsrɩ taaba la mɛ, mam ka sʋgɛ tɔgɛ sɛla sɛla.
Bẽm tɩ fʋ sɔkra mam?
Soke sɛba n wõm mam yetɔga la, bãma mi mam n yele se'em na mɛ.» Azezi n tɔgɛ bɛla la, tɩ tõntõnna n ze mĩ, wẽ a pɛka, dee yetɩ: «Fõn lerge la kãabgɔ kẽma nẽŋadãana la bɛla?» Tɩ Azezi yele ẽ yetɩ: «Mam sãn tɔgɛ la be'em, pa'alɛ sɛla tɩ mam tɔgɛ be'em na, la mam sãn tɔgɛ la sõŋa, bẽm tɩ fʋ wẽ'era ma?» Tɩ A'annɩ botɩ ba tarɩ ẽ ban lʋ ẽ se'em na, sẽŋɛ kãabgɔ kẽma nẽŋadãana Akayifu zẽ'am.
Apɩyɛɛrɩ le sɩ'ɩsɛ tɩ ẽŋa ka mi Azezi La Asimõ-pɩyɛɛrɩ daan ken zɛ ɔɔsra la bugum na.
Tɩ ba soke ẽ yetɩ: «Fõn mẽ dagɩ la bʋra-ẽna karẽnbia ayɩla?» Tɩ a sɩ'ɩsɛ yetɩ: «Mam dagɩ a karẽnbia.» Tɩ kãabgɔ kẽma nẽŋadãana tõntõnna ayɩla n de nẽr-sɛka tɩ Apɩyɛɛrɩ daan sɛ a tʋbrɛ fiige la sɔbia, soke ẽ yetɩ: «Dagɩ fõn tɩ mam yẽ la bʋraa la gaarɛ la pʋam na?» Tɩ Apɩyɛɛrɩ le sɩ'ɩsɛ.
Wakat-ẽŋa mẽŋa tɩ nõ-rɔɔgɔ kaasɛ.
Ba tarɩ Azezi sẽŋɛ gɔmna Apilatɩ zẽ'am Tɩ ba daan tarɩ Azezi Akayifu yire sẽŋɛ gɔmna yire.
La daan de la bulika yʋ'ʋŋɔ yʋ'ʋŋɔ.
La Zifdõma la mẽŋa ka kẽ gɔmna la yire, ba ẽŋɛ bɛla tɩ ba da dẽgɛ la ba mẽŋa, tã'agɛ di Zɔɔg-basɛ kibsa la.
Tɩ Apilatɩ yese sẽŋɛ ba zẽ'am ka soke ba yetɩ: «Bẽm yelle tɩ yãma tarɩ bʋra-ẽna wã wa'am?» Tɩ ba lerge ẽ yetɩ: «A sãn ka ẽŋɛ nɩ be'em, tõma kãn yõkɛ ẽ wa'am wa bɔ fõn.» Tɩ Apilatɩ yele ba yetɩ: «Tara-ya ẽ ya mẽŋa sẽŋɛ ka di a sarɩya wʋ ya lɔɔ la n de se'em na.» Tɩ Zifdõma la yele ẽ yetɩ: «Tõma ka tarɩ nõorɛ tɩ tɩ kʋ nẽra.» La de la bɛla tɩ Azezi n daan tɔgɛ pa'alɛ kũm sɛka buuri tɩ ẽŋa wʋn ki la ẽŋɛ.
Tɩ Apilatɩ lebe kẽ deem ka wi Azezi soke ẽ yetɩ: «Fõn de Zifdõma naba la?» Tɩ Azezi lerge ẽ yetɩ: «Fõn mẽŋa pʋtẽ'erɛ tɩ fõn sɔkra bɛla bɩɩ, la de la nẽrba basɛba n tɔgɛ mam yelle bɛla bɔ fõn?» Tɩ Apilatɩ lerge ẽ yetɩ: «Mam dagɩ Zifu.
Fʋ mẽŋa buuri, la ba kãabgɔ kẽma nẽŋadõma n yõkɛ fʋ tarɩ wa bɔ mam.
Bẽm tɩ fõn ẽŋɛ?» Tɩ Azezi lerge ẽ yetɩ: «Mam so'olʋm dagɩ dũnia wã bõnɔ.
Mam so'olʋm sãn de nɩ dũnia wã bõnɔ, mam tõntõnɩba la wʋn zɛbɛ nɩ mɛ tɩ ba da yõkɛ mam bɔ Zifdõma la.
La lɛɛlɛ wã, mam so'olʋm dagɩ dũnia wã bõnɔ.» Tɩ Apilatɩ soke ẽ yetɩ: «Bɛla fõn de la naba?» Tɩ Azezi lerge yetɩ: «La de la fõn yele se'em na, mam de la naba.
Mam dɔgɛ wa'am dũnia wã tɩ m tɔgɛ la sɩra kaseto.
La sɛka woo n dolɩ sɩra selsrɩ la mam kõa.» Tɩ Apilatɩ soke ẽ yetɩ: «Sɩra de la bẽm?» Apilatɩ n yele bɛla la, a le yese sẽŋɛ la Zifdõma la zẽ'am ka yele ba yetɩ: «Mam ka yẽ sɛla n de be'em bʋraa wã zẽ'am.
La yãma malʋm mɛ tɩ Zɔɔg-basɛ kibsa wakatɛ woo m yese yʋ'a deem nẽra ayɩla basɛ.
Yãma boorɩ tɩ m yese la Zifdõma naba la basɛ bɩɩ?» Tɩ ba tɔgra ke'enke'em yetɩ: «Da kãn basɛ ẽŋa.
Tõma boorɩ tɩ fʋ basɛ la Abarabasɩ.» La Abarabasɩ daan de la fãara.
Bɛla tɩ Apilatɩ botɩ ba tarɩ Azezi sẽŋɛ ka wẽ ẽ na ka'asa.
Tɩ sʋdaasɩ dɩkɛ gõ'osɩ wʋgɛ mũŋa vuge ẽ, dee yɛ ẽ fuugo n de gomusga, sẽŋɛ lɛm ẽ yɛta tɩ: «Zifdõma naba, naa», dee wẽ'era a pɛgsɩ.
Tɩ Apilatɩ le yese nẽrba la zẽ'am ka yele ba yetɩ: «Bɩsɛ-ya, mam wʋn tarɩ ẽ yesem na ya zẽ'am tɩ ya bãŋɛ tɩ mam ka yẽ sɛla n de be'em bʋra-ẽna zẽ'am.» Tɩ Azezi vuge gõ'osɩ mũŋa la, dee yɛ fuugo la n de gomusga la yese yẽŋa.
Tɩ Apilatɩ yele ba yetɩ: «Nẽra la n wãna.» La kãabgɔ kẽma nẽŋadõma la, la ba tõntõnɩba la n yẽ ẽ na, ba kaasrɩ la tagurga yetɩ: «Ka ẽ, ka ẽ dɔ-puurŋa zuo kʋ.» Tɩ Apilatɩ yele ba yetɩ: «To'oge-ya ẽ ka ka ya mẽŋa, se'ere n soe la, mam ka yẽ sɛla n de be'em a zẽ'am.» Tɩ Zifdõma la yele ẽ yetɩ: «Tõma tarɩ lɔɔ, la lɔɔ la pʋam la masɛ mɛ tɩ a ki, se'ere n soe la, a ẽŋɛ a mẽŋa tɩ ẽŋa de la Nawẽnnɛ Dayʋa.» Apilatɩ n wõm yetɔg-ẽna la, dabeem n malɩn yõkɛ ẽ.
Tɩ a le kẽ deem ka soke Azezi yetɩ: «Fõn ze'ele la bɛ?» Tɩ Azezi ka lerge ẽ.
Tɩ Apilatɩ soke ẽ yetɩ: «Mam tɩ fõn sĩm ka lɛrgra?
Fʋ ka mi tɩ mam tarɩ nõorɛ wʋn botɩ ba basɛ fɔ, bɩɩ ba ka fʋ dɔ-puurŋa zuo kʋ?» Tɩ Azezi lerge ẽ yetɩ: «Nõorɛ la sãn ka ze'ele nɩ saazuum, fʋ ka tarɩ nɩ nõorɛ wʋn ẽŋɛ mam sɛla.
Bɛla n soe tɩ sɛka n tarɩ mam wa'am wa bɔ fʋ la, tõm tõon-be'ego gãnna fõn.» Apilatɩ n daan wõm bɛla la, a eerɩ la sore tɩ a basɛ Azezi, tɩ Zifdõma la daan kaasra tagurga yetɩ: «Fʋ sãn basɛ bʋra-ẽna, fʋ dagɩ Rom na-keko sɩrɛ.
Nẽr-sɛka woo n ɩtɩ a mẽŋa naba, a de la na-keko la bɛ.» La Apilatɩ n wõm yetɔg-bãma la, a tarɩ Azezi yese la yẽŋa, dee zĩ'ire sarɩyadia la zẽ'am tɩ ba wi'iri tɩ kug-palagsɩ zẽ'a, tɩ a yʋ'ʋrɛ la Ebre yetɔga dɛna Gabata la.
La daan de la beere n wʋn wiige tɩ Zɔɔg-basɛ kibsa la di, la daan masɛ wʋ wʋntɛɛŋa zuu-tẽŋasʋka.
Tɩ Apilatɩ yele Zifdõma la yetɩ: «Ya naba la n wãna.» Tɩ ba kaasra tagurga yetɩ: «Kʋ ẽ, kʋ ẽ, ka ẽ dɔ-puurŋa zuo kʋ.» Tɩ Apilatɩ soke ba yetɩ: «M ka ya naba la dɔ-puurŋa zuo?» Tɩ kãabgɔ kẽma nẽŋadõma la lerge ẽ yetɩ: «Tõma ka tarɩ naba ayẽma, sãn dagna Rom na-keko la.» Bɛla tɩ Apilatɩ bɔ ba Azezi tɩ ba tarɩ ẽ ka ka dɔ-puurŋa zuo.
Ba tarɩ Azezi sẽŋɛ ka ka dɔ-puurŋa zuo Tɩ ba yõkɛ Azezi, botɩ a mẽŋa tʋ dɔ-puurŋa la yese tẽŋa la pʋam wɛ'ɛsa zẽ'e-sɛka tɩ ba wi'iri zuwaŋrɛ zẽ'a, tɩ a yʋ'ʋrɛ la Ebre yetɔga dɛna Golgota.
Bilam tɩ ba ka ẽ dɔ-puurŋa zuo.
Dee mẽ ka nẽrba bayi dɔ-puursi zuto, ayɩla a gɔbga bɔba, ayẽma a zʋʋgɔ bɔba, tɩ Azezi bɔna ba tẽŋasʋka.
Tɩ Apilatɩ botɩ ba gʋlsɛ dɔ-palaka zuo lablɛ dɔ-puurŋa la zuo.
Ba gʋlsɛ yetɩ: «Azezi n ze'ele Nazarɛtɩ, Zifdõma naba la.» Zifdõma zozo'e daan karẽŋɛ gʋlsgɔ la mɛ, se'ere n soe la, zẽ'e-sɛka tɩ ba daan ka Azezi dɔ-puurŋa zuo la lɛm na tẽŋa la.
La ba daan gʋlsɛ la Ebre, la Latẽ, la Grɛkɩ yetɔga.
Tɩ Zifdõma kãabgɔ kẽma nẽŋadõma yele Apilatɩ yetɩ: «Da gʋlsɛ yetɩ ‹Zifdõma naba›, gʋlsɛ yetɩ: ‹A yetɩ ẽŋa de la Zifdõma naba.› » Tɩ Apilatɩ lerge ba yetɩ: «Sɛla tɩ mam gʋlsɛ la, mam gʋlsɛ mɛ.» La sʋdaasɩ la n ka Azezi kɩ'ɩlɩm na, ba dɩkɛ la a futo pʋɩ zẽ'esɩ banaasɩ, tɩ sʋdaaga woo daan to'oge pʋrɛ ayɩla, deege fu-woko.
La fu-woko la daan ka tarɩ pɛ'ɛsõm, ba daan wʋgɛ a wuu la munne.
Tɩ ba daan yele taaba yetɩ, ba da ãasʋm ẽ, ba pɔsɛ bɩsɛ sɛka n wʋn to'oge ẽ.
Tɩ ba ẽŋɛ bɛla.
La de la wãna tɩ Nawẽnnɛ gõŋɔ n gʋlsɛ yele se'em na ẽŋɛ.
La gʋlsɛ yetɩ: «Ba pʋɩ mam futo bɔ taaba, dee pɔsɛ mam fu-woko la yelle.» Azezi ma, la a ma yɩbga, la Amaari n de Akleopasɩ pɔga, la Amaari n ze'ele Magdala daan ze mɛ lɛm dɔ-puurŋa la.
Tɩ Azezi yẽ a ma la, la a karẽnbi-sɛka tɩ a nõŋɛ la n ze lɛm ẽ, tɩ a yele a ma la yetɩ: «M ma, fʋ bia n wãna.» Dee yele a karẽnbia la yetɩ: «Fʋ ma n wãna.» Lan sẽŋɛ wakat-ẽŋa, karẽnbia la tarɩ Azezi ma la mɛ kule a yire.
Azezi kũm Bɛla poorʋm, Azezi mi mɛ tɩ sɛla woo ẽŋɛ ba'asɛ mɛ, tɩ a yetɩ: «Koyũuro n tarɩ mam.» A yele bɛla tɩ Nawẽnnɛ gõŋɔ n gʋlsɛ yele se'em na n ẽŋɛ.
La lɔkɔ n daan ze pɩrɛ la dã-mĩ'isgo.
Tɩ ba dɩkɛ sɩpɔɔm lʋsɛ dã-mĩ'isgo la pʋam zẽkɛ la dɔɔgɔ ẽŋɛ Azezi nõorʋm.
Tɩ a yũ dã-mĩ'isgo la, dee yetɩ: «Sɛla woo ẽŋɛ ba'asɛ», dee suure a zuugo ki.
La daan de la beere n wʋn wiige Zifdõma vo'osgo daarɛ, daar-ẽŋa daan de la dabs-kãtɛ, tɩ Zifdõma la ka bɔɔra tɩ ba basɛ tɩ kũm na weege bɔna dɔ-puursi la zuto daar-ẽŋa.
Tɩ ba sose Apilatɩ yetɩ, a botɩ ba kɔ ba nãma dee sike ba dɔ-puursi la zuto.
Tɩ sʋdaasɩ la sẽŋɛ ka kɔ pɔspɔsɩ dãana la tɩ ba ka lɛm Azezi la nãma, le kɔ ayẽma la mẽ nãma.
La ban paagɛ Azezi zẽ'am na, ba yẽ tɩ a darɛ ki mɛ, tɩ ba ka kɔ a nãma.
Tɩ sʋdaaga ayɩla lʋ a lʋgrɛ la kãnnɛ, tɩ zɩɩm la ko'om yese.
Nẽr-sɛka n yẽ bõn-bãna la n tɔgrɩ pa'ala ya.
La a kaseto la de la sɩra, la a mi tɩ ẽŋa tɔgrɩ la sɩra, tɩ yãma mẽ wʋn bɔ sɩra.
Yel-bãna ẽŋɛ tɩ Nawẽnnɛ gõŋɔ n gʋlsɛ se'em na n ẽŋɛ.
La yetɩ: «A kõbrɛ baa ayɩla kãn kɔ'ɔgɛ.» La ken gʋlsɛ yetɩ: «Ba wʋn bɩsɛ sɛka tɩ ba lʋ la.» Azezi laarɛ Bɛla poorʋm tɩ Arimate bʋraa Azozɛfʋ n daan de Azezi karẽnbia dee sʋgra, ẽn zotɩ Zifdõma nẽŋadõma la ĩyã, daan sẽŋɛ ka sose Apilatɩ sore tɩ a dɩkɛ Azezi kũm na, tɩ Apilatɩ sakɛ, tɩ Azozɛfʋ sẽŋɛ ka dɩkɛ kũm na.
Tɩ Anikodɛm, sɛka n daan sẽŋɛ Azezi zẽ'am yʋ'ʋŋɔ la po doose Azozɛfʋ.
A tarɩ la bõnɔ yʋ'ʋra n de miiri, la alowe n lagɩm taaba gãŋɛ wʋ kilo pitã tɩ ba yũuŋo ãna sõŋa wa'am.
Tɩ ba dɩkɛ Azezi kũm na, ẽŋɛ bõnɔ na n tarɩ yũuŋo la ẽŋɛ, vile ẽ na tãna wʋ Zifdõma n ẽn ɩta ba kũm se'em na.
La gaarɛ n daan boe zẽ'e-sɛka tɩ ba daan ka Azezi dɔ-puurŋa la zuo la, la yɔ-paalɛ n tũ tãmpĩa ĩyã n daan boe mĩ tɩ ba nãn ka laagɛ nẽra a pʋam.
La beere n wʋn wiige vo'osgo daarɛ la, la yɔɔgɔ la n daan lɛm na ĩyã, ba daan laagɛ Azezi kũm na bilam.
Azezi vo'ore Lasrɩ daarɛ bulika yʋ'ʋŋɔ yʋ'ʋŋɔ, tɩ Amaari n ze'ele Magdala sẽŋɛ yɔɔm na.
Ẽn paagɛ la, a yẽ tɩ kugre la bilge mɛ dee basɛ yɔɔgɔ la nõorɛ.
Tɩ a zoe sẽŋɛ Asimõ-pɩyɛɛrɩ la karẽnbi-sɛka tɩ Azezi nõŋɛ la zẽ'am, ka yele ba yetɩ: «Ba dɩkɛ Zuudãana la yɔɔgɔ la pʋam yese mɛ, tõma ka mi ban bĩŋe ẽ zẽ'e-sɛka.» Tɩ Apɩyɛɛrɩ la karẽnbia ayɩla la yese wɛ'ɛsa yɔɔm na.
Bãma bayi daan lagɩm zɔta mɛ wɛ'ɛsa, tɩ karẽnbia ayẽma la zoe gãŋɛ Apɩyɛɛrɩ dẽŋɛ paagɛ yɔɔm na, veese bɩsɛ, yẽ tãna la n gã mĩ, dee ka kẽ.
Tɩ Asimõ-pɩyɛɛrɩ daan paam poorʋm wa kẽ yɔɔgɔ la pʋam, yẽ tãna la n gã mĩ.
La tãn-sɛka tɩ ba daan dɩkɛ vile Azezi zuugo la gã mĩ mɛ, la a ka naagɛ la tãna basɛba la, a kilim mɛ gã ayẽma.
Tɩ karẽnbia ayẽma la n dẽŋɛ paagɛ la, mẽ kẽ yɔɔgɔ la pʋam, yẽ bõn-sɛba n boe mĩ na, la a bɔ sɩra mɛ.
La karẽnbiisi la daan nãn ka wõm Nawẽnnɛ gõŋɔ n yetɩ, dẽnɩ tɩ Azezi ki dee vo'oge la võorɛ.
Tɩ karẽnbiisi bayi la daan lebe kule ba yiɛ.
Azezi dɩkɛ a mẽŋa pa'alɛ Amaari n ze'ele Magdala La Amaari daan ze la yɔɔgɔ la nõorʋm yẽŋa kɛlla.
A daan kellɩ mɛ dee veese tɩ a bɩsɛ yɔɔgɔ la pʋam, yẽ malɛkadõma bayi n yɛ fu-pɛɛlsɩ zẽa zẽ'e-sɛka tɩ ba daan bĩŋe Azezi kũm na.
Ayɩla zĩ la a zuugo bɔba, tɩ ayɩla zẽa a nãma bɔba.
Tɩ malɛkadõma la yele ẽ yetɩ: «Pɔka, bẽm n ẽŋɛ tɩ fõn kɛlla?» Tɩ a lerge ba yetɩ: «Ba dɩkɛ la mam Zuudãana, tɩ mam ka mina ban bĩŋe ẽ zẽ'e-sɛka.» Ẽn tɔgɛ bɛla la, dee gelge yẽ Azezi n ze, la a ka bãŋɛ tɩ la de la ẽŋa.
Tɩ Azezi soke ẽ yetɩ: «Pɔka, bẽm tɩ fõn kɛlla?
Ãne tɩ fõn eerɩ?» Tɩ a tẽ'esɛ tɩ a de la gaarɛ la dãana, yele ẽ yetɩ: «M kẽema, la sãn dɛna la fõn dɩkɛ ẽ, yele ma fõn bĩŋe ẽ zẽ'a tɩ m sẽŋɛ ka dɩkɛ ẽ.» Tɩ Azezi yele ẽ yetɩ: «Amaari.» Tɩ Amaari gelge tɔgɛ la Ebre yetɩ: «Rabuni.» A võorɛ de la karẽnsãama.
Tɩ Azezi yele ẽ yetɩ: «Da kalʋm ma, mam nãn ka zom m Sɔ la zẽ'am.
Sẽŋɛ m sɔbiisi la zẽ'am ka yele ba yetɩ: ‹Mam zonnɩ na mam Sɔ Nawẽnnɛ n de yãma Sɔ, la yãma Nawẽnnɛ na zẽ'am.› » Tɩ Amaari n ze'ele Magdala sẽŋɛ ka yele karẽnbiisi la yetɩ, ẽŋa yẽ Zuudãana la, dee yele ba Azezi n yele ẽŋa se'em.
Azezi dɩkɛ a mẽŋa pa'alɛ a karẽnbiisi La daar-ẽŋa daan de la Lasrɩ daarɛ wẽnsobre, tɩ Azezi karẽnbiisi la bɔna deem, la ba daan yʋ de-sɛka tɩ ba boe a pʋam na kʋlɩnsɩ mɛ, se'ere n soe la, ba daan zotɩ la Zifdõma nẽŋadõma.
Tɩ Azezi wa'am wa ze'ele ba tẽŋasʋka yele ba yetɩ: «Sũ-mã'asʋm wʋn bɔna la ya.» Azezi n yele ba bɛla la, a pa'alɛ ba la a nu'usi, la a lʋgrɛ la.
La karẽnbiisi la n daan yẽ Zuudãana Azezi la, ba sũure ẽŋɛ yẽlʋm mɛ zozo'e.
Tɩ Azezi le yele ba yetɩ: «Sũ-mã'asʋm wʋn bɔna la ya.
Mam mẽ tõnnɩ ya, wʋ mam Sɔ la n tõm mam se'em na.» Ẽn yele bɛla la, dee fʋʋsɛ ẽŋɛ ba zuo, yele ba yetɩ: «To'oge ya Nawẽnnɛ Sɩa.
Nẽr-sɛka woo tɩ ya basɛ a tõon-be'ero taalɛ, a tõon-be'ero taalɛ ka le bɔna a zuo.
La nẽr-sɛka woo tɩ ya zagsɛ ka basɛ a tõon-be'ero taalɛ, a tõon-be'ero taalɛ ken bɔna la a zuo.» Azezi dɩkɛ a mẽŋa pa'alɛ Atoma tɩ ẽŋa sɩrɩ vo'oge mɛ Atoma n de Azezi karẽnbiisi pia la ayi la nẽra ayɩla tɩ ba wi'iri tɩ «Lɩɩba» la, daan ka boe ba zẽ'am Azezi n daan wa'am mĩ na.
Tɩ karẽnbiisi basɛba la yele ẽ yetɩ: «Tõma yẽ Zuudãana la.» Tɩ a yele ba yetɩ: «Mam sãn ka yẽ kʋʋsa la tɩ ba ka a nu'usi, la yisa dɩkɛ m nu'ubiire kalʋm ba, la mam sãn ka kalʋm a lʋgrɛ la, mam kãn malɩn bɔ sɩra.» La bɛla poorʋm dabsa anii daarɛ, tɩ karẽnbiisi la daan le lagsɛ taaba deego la pʋam, tɩ Atoma bɔna la ba lɛ.
La kʋlɩnsɩ la daan yʋ mɛ, tɩ Azezi wa'am wa ze'ele ba tẽŋasʋka yele ba yetɩ: «Sũ-mã'asʋm wʋn bɔna la ya.» Dee yele Atoma yetɩ: «Dɩkɛ fʋ nu'ubiire kalʋm mam nu'usi la, dee tẽegɛ fʋ nu'ugo kalʋm mam lʋgrɛ la bɩsɛ.
Da kãn sẽ'ena, bɔ sɩra.» Tɩ Atoma lerge ẽ yetɩ: «Fʋ de la mam Zuudãana la mam Nawẽnnɛ.» Tɩ Azezi yele ẽ yetɩ: «La de la fõn yẽ mam na ĩyã tɩ fʋ bɔ sɩra?
Sɛba n ka yẽ dee bɔ'ɔra sɩra la tarɩ zu-yẽlʋm.» Bõn-sɛka n soe tɩ gõŋɔ wã gʋlsɛ Azezi daan tõm tõon-yãlma basɛba mɛ zozo'e a karẽnbiisi la zẽ'am, n ka gʋlsɛ ẽŋɛ gõn-ẽna wã pʋam.
La bõn-bãna wã gʋlsɛ tɩ ya bɔ la sɩra tɩ Azezi n de Krisi, Nawẽnnɛ Dayʋa la, tɩ ya sãn bɔ ẽ sɩra, ya wʋn yẽ yõvore a yʋ'ʋrɛ ĩyã.
Azezi dɩkɛ a mẽŋa pa'alɛ a karẽnbiisi Tiberiadɩ mõgrɛ nõorʋm La bɛla poorʋm Azezi le dɩkɛ a mẽŋa mɛ pa'alɛ a karẽnbiisi la Tiberiadɩ mõgrɛ nõorʋm.
Ẽn pa'alɛ ba a mẽŋa se'em n wãna: Asimõ-pɩyɛɛrɩ, la Atoma tɩ ba wi'iri tɩ lɩɩba la, la Anatanayɛlɩ n ze'ele Kana n boe Galile so'olʋm, la Azebede kɔma, la Azezi karẽnbiisi basɛba bayi n daan lagɩm bɔna la taaba.
Tɩ Asimõ-pɩyɛɛrɩ yele ba yetɩ: «Mam we'esɩ tɩ m ka yõgɛ la zũma.» Tɩ basɛba la yele ẽ yetɩ: «Tõma mẽ wʋn doose la fʋ sẽŋɛ.» Tɩ ba yese ka kẽ õorŋɔ sẽŋɛ.
La yʋ'ʋŋ-ẽŋa ba ka yõkɛ sɛla sɛla.
Tɩ beere bɔna mĩ yɩlɩŋra, tɩ Azezi zɛ mõgrɛ la nõorʋm, tɩ a karẽnbiisi la ka bãŋɛ tɩ la de la ẽŋa.
Tɩ Azezi soke ba yetɩ: «M kɔma, yãma tarɩ zũma?» Tɩ ba lerge ẽ yetɩ: «Ayɛɩ.» Tɩ a yele ba yetɩ: «Lobe-ya yʋka la õorŋɔ la zʋʋgɔ bɔba, tɩ ya wʋn yõgɛ zũma.» Tɩ ba lobe ba yʋka la, yõgɛ zũma zo'oge ka tãna wʋn ve'ege ẽŋɛ õorŋɔ la pʋam.
Tɩ karẽnbi-sɛka tɩ Azezi nõŋɛ la yele Apɩyɛɛrɩ yetɩ: «La de la Zuudãana la.» La Apɩyɛɛrɩ n wõm tɩ a de la Zuudãana la, tɩ a dɩkɛ a fuugo yɛ, ẽkɛ lui ko'om pʋam dɔɔra.
Tɩ karẽnbiisi basɛba n daan boe õorŋɔ la pʋam na vɛ'ɛra yʋka la n pɩrɛ la zũma la sẽna, ba daan ka zãagɛ la doone, la daan masɛ wʋ kãntɩɩsɩ kɔbsyi.
La ban dooge doone na, ba yẽ la bugsãana n diti, tɩ zũma dɔga ba zuo, la borborɩ.
Tɩ Azezi yele ba yetɩ: «Looge-ya zũn-sɛba tɩ ya yõgɛ lɛɛlɛ la basɛba wa'am.» Tɩ Asimõ-pɩyɛɛrɩ kẽ õorŋɔ la pʋam ve'ege yʋka la n pɩrɛ la zũma la dooge.
Zũn-kãra kɔbga la pinuu la atã n daan boe a pʋam.
La baa la zũma la n daan zo'oge bɛla la, yʋka la ka ãagɛ.
Tɩ Azezi yele ba yetɩ: «Wa'am-ya wa di.» La karẽnbiisi la nẽra baa ayɩla daan ka saagɛ soke ẽ yetɩ: «Fõn de la ãne?» Se'ere n soe la, ba daan bãŋɛ tɩ a de la Zuudãana la.
Tɩ Azezi paagɛ dɩkɛ borborɩ la pʋɩ ba, dee dɩkɛ zũma la bɔ ba, tɩ ba di.
Azezi n daan vo'oge la, nõorɛ atã n bɛla tɩ a dɩkɛ a mẽŋa pa'alɛ a karẽnbiisi la.
Azezi tɔgrɩ la Apɩyɛɛrɩ Ban daan di kɩ'ɩlɩm na, tɩ Azezi soke Asimõ-pɩyɛɛrɩ yetɩ: «Asimõ, Azã bia, fõn nõŋɛ mam gãnna bãna n nõŋɛ mam se'em na?» Tɩ a lerge ẽ yetɩ: «Ẽe!
Zuudãana, fõn mi tɩ mam nõŋɛ fõn mɛ.» Tɩ Azezi yele ẽ yetɩ: «Gu'ura m pebilsi.» Tɩ Azezi le soke ẽ nõorɛ bʋyi yetɩ: «Asimõ, Azã bia, fõn nõŋɛ mam?» Tɩ a lerge ẽ yetɩ: «Ẽe!
Zuudãana, fõn mi tɩ mam nõŋɛ fõn mɛ.» Tɩ Azezi yele ẽ yetɩ: «Bɩsra m piisi.» Tɩ Azezi le soke ẽ nõorɛ atã yetɩ: «Asimõ, Azã bia, fõn nõŋɛ mam?» Tɩ Apɩyɛɛrɩ sũure daan sã'am, ẽn soke ẽ nõorɛ atã yetɩ: «Fõn nõŋɛ mam mɛ bɩɩ» la.
Tɩ a lerge ẽ yetɩ: «Zuudãana, fõn mi sɛla wuu mɛ, fõn mi tɩ mam nõŋɛ fõn mɛ.» Tɩ Azezi yele ẽ yetɩ: «Gu'ura m piisi la.
Mam yetɩ fʋ la sɩra sɩra, tɩ fõn daan de budib-paalga la, fʋ daan lʋtɩ fʋ sagãnnɛ mɛ sẽnna fõn boorɩ zẽ'a, la fʋ sãn wa kʋrgɛ, fʋ wʋn zẽkɛ fʋ nu'usi tɩ nẽra lʋ fʋ sagãnnɛ, dee tarɩ fʋ sẽŋɛ zẽ'e-sɛka tɩ fʋ ka boorɩ.» Azezi daan yele bɛla pa'alɛ la kũm sɛka buuri tɩ Apɩyɛɛrɩ wʋn ki tɩ la nã'asɛ Nawẽnnɛ.
La ẽn yele bɛla la, a yele ẽ yetɩ: «Dɔla mam!» Karẽnbi-sɛka tɩ Azezi nõŋɛ la yelle La Apɩyɛɛrɩ gelge mɛ yẽ karẽnbi-sɛka tɩ Azezi nõŋɛ la n dolɩ ba poore.
La de la karẽnbi-ẽŋa n daan dente Azezi dia la wakatɛ, soke ẽ yetɩ: «Zuudãana, la de la ãne n yetɩ a pa'alɛ tɩ ba yõkɛ fõn?» Apɩyɛɛrɩ n yẽ ẽ na, tɩ a soke Azezi yetɩ: «Zuudãana, dee ẽna wã, bẽm n wʋn ẽŋɛ ẽ?» Tɩ Azezi lerge ẽ yetɩ: «Mam sãn bɔɔra tɩ a vɔa, halɩ tɩ mam wa leme wa'am, bẽm n pakɛ fõn?
Fõn wen dɔla mam.» Tɩ yetɔg-ẽna wã saagɛ sɔbiisi la zẽ'am tɩ karẽnbi-ẽŋa kãn ki.
La Azezi ka yele tɩ a kãn ki, a yetɩ: «Mam sãn bɔɔra tɩ a vɔa halɩ tɩ mam wa leme wa'am, bẽm n pakɛ fõn?» La de la karẽnbi-ẽŋa n bɔ bõn-bãna kaseto, la ẽŋa n gʋlsɛ ba.
La tõma mi tɩ a kaseto la de la sɩra.
La Azezi daan ẽŋɛ yɛla basɛba zozo'e mɛ.
Ba sãn yetɩ ba gʋlsɛ nɩ ba wuu ayɩla-yɩla, mam tẽ'esɛ tɩ zẽ'a kãn bɔna dũnia zuo n wʋn to'oge gõnnɔ na tɩ ba wʋn gʋlsɛ nɩ na.
Ateofili, mam pɔspɔsɩ gõŋɔ la pʋam mam tɔgɛ pa'alɛ fõn Azezi n daan pɔsɛ tõm se'em, dee pa'alɛ nẽrba se'em wuu halɩ ka paagɛ daar-sɛka tɩ Nawẽnnɛ tarɩ ẽ zom a yire la mɛ.
La ẽn daan nãn ka zom Nawẽnnɛ yire la, a daan tarɩ la Nawẽnnɛ Sɩa la pãŋa pa'ala Tõntõnɩba tɩ a looge la, bãma n wʋn tõnna se'em.
Azezi kũm na poorʋm, dabsa pinaasɩ pʋam tɩ a dɩkɛ a mẽŋa pa'alɛ a Tõntõnɩba, tõm tõon-yãlma zozo'e n pa'alɩ tɩ ẽŋa vo'oge mɛ, dee tɔgɛ Nawẽnnɛ so'olʋm yɛla pa'alɛ ba.
La ban lagsɛ bɔna la ẽ na, tɩ a bɔ ba nõorɛ yetɩ: «Da yese-ya Zerizalɛm tẽŋa pʋam, gu'ura-ya bõn-sɛka tɩ mam Sɔ daan bĩŋe nõorɛ tɩ a bɔ ya, tɩ mam yele ya la.
Se'ere n soe la, Azã daan misri ya la ko'om pʋam, la, la kãn yuuge dee tɩ Nawẽnnɛ mise ya a Sɩa pʋam.» Azezi zom Nawẽnnɛ yire La Tõntõnɩba la n lagsɛ taaba la, soke Azezi mɛ yetɩ: «Zuudãana, la de la lɛɛlɛ wã tɩ fõn wʋn to'oge Ɩsrayɛlɩ dõma na'am le bɔ ba bɩɩ?» Tɩ Azezi lerge ba yetɩ: «La ka de ya bãŋɛ wakatɛ la dabs-sɛba tɩ mam Sɔ Nawẽnnɛ looge la a mẽŋa pãŋa.
La Nawẽnnɛ Sɩa wʋn wa'am ya zuo, wa bɔ ya pãŋa.
La ya wʋn dɛna mam kaset-dõma pa'alɛ mam yɛla Zerizalɛm, la Zude, la Samaari tẽnsʋm, halɩ ka paagɛ dũnia tɛka wuu.» Ẽŋa n tɔgɛ bɛla ba'asɛ la, dee zɔnna Nawẽnnɛ yire, tɩ ba bɩsra ẽ, tɩ wara lile ẽ.
La ẽn zonnɩ na, ba ken bɩsra la saazuum zĩi, tɩ bʋraasɩ bayi yɛ fu-pɛɛlsɩ darɛ wa'am wa zɛ ba zẽ'am, dee soke ba yetɩ: «Galile nẽrba, bẽm tɩ yãma zɛ bɩsra saazuum?
Azezi n yese ya zẽ'am wɛ Nawẽnnɛ yire wã, a wʋn le leme wʋ yãma n yẽ ẽ tɩ a wɛ'ɛsa se'em wã.» Nẽr-sɛka n wʋn sɔɔgɛ Azudaasɩ zẽ'a La Azezi Tõntõnɩba la daan boe la Oliivi tãŋa zuo, yãŋa ze'ele bilam lɛbra Zerizalɛm.
Tãŋa la, la Zerizalɛm ka zãagɛ gãŋɛ kilomẽtrɩ ayɩla.
La ban paagɛ Zerizalɛm tẽŋam na, ba zom na saazuum deego tɩ ba ẽn bɔna mĩ na pʋam.
La sɛba n daan boe mĩ na de la Apɩyɛɛrɩ, la Azã, la Azakɩ, la A'ãndre, la Afilipi, la Atoma, la Abatelemi, la Amatie, la Azakɩ n de Alfe bia, la Asimõ sɛka n daan de Zelɔtɩ nẽra, la Azakɩ bia Azudaasɩ.
Bãma wuu la pɔgsɩ, la Azezi ma Amaari, la Azezi yɩbsɩ n daan ẽn lagsɛ taaba pʋ'ʋsra Nawẽnnɛ la pʋtẽ'erɛ ayɩla wakatɛ wuu.
La daarɛ ayɩla, sɛba n bɔ Azezi sɩra la daan lagsɛ mɛ, ba kãllɛ daan de wʋ kɔbga la pisyi.
Tɩ Apɩyɛɛrɩ isge ze'ele ba tẽŋasʋka yetɩ: «M sɔbiisi, la sãn dɛna Azudaasɩ n pa'alɛ nẽrba sore tɩ ba yõkɛ Azezi la, Nawẽnnɛ Sɩa yʋʋn dẽŋɛ botɩ naba Adavidi tɔgɛ a yelle mɛ halɩ kʋrʋm kʋrʋm.
Bõn-sɛka n ẽŋɛ la masɛ la Nawẽnnɛ yetɔga n yʋʋn tɔgɛ se'em na.
Azudaasɩ, a daan de la tõma nẽra ayɩla, Nawẽnnɛ n daan looge ẽ tɩ a tõnna a tõoma.» Apɩyɛɛrɩ ken tɔgɛ yetɩ: «La gʋlsɛ Nawẽnnɛ yõoma gõŋɔ pʋam yetɩ: ‹A yire wʋn lebge daboogo, tɩ nẽra nẽra da le kẽ'era mĩ.› Dee ken gʋlsɛ yetɩ: ‹Nẽra wʋn sɔɔgɛ a zẽ'am tõm.› -Bɛla, dẽnɩ tɩ nẽra ayɩla pa'asɛ tõma Tõntõnɩba la pʋam pa'alɛ Azezi vo'ore la sɩra.
La masɛ tɩ nẽr-ẽŋa dɛna la nẽr-sɛka n daan põn bɔna tɩ pʋam wakat-sɛka wuu tɩ Zuudãana Azezi daan boe la tõma la, lan pĩ'ilum la Azã n daan misri nẽrba ko'om pʋam na, wa paagɛ wakat-sɛka tɩ Azezi daan yese tõma sʋkam zom Nawẽnnɛ yire la.» Tɩ ba bãm yetɩ nẽrba bayi.
Ayɩla de la Azozɛfʋ, tɩ ba wi'iri tɩ Abarsabasɩ, dee tɩ a yʋ'ʋrɛ ken dɛna Azustusi.
Tɩ ayẽma la mẽ yʋ'ʋrɛ dɛna Amatɩyasɩ.
Tɩ ba yãŋa pʋ'ʋsɛ Nawẽnnɛ yetɩ: «Tɩ Zuudãana, fõn mi nẽrsaalba wuu sũure.
Pa'alɛ tɔ nẽrba bayi wã pʋam, fõn looge nẽr-sɛka tɩ a wʋn sɔɔgɛ Azudaasɩ zẽ'am lagɩm na Tõntõnɩba la, tõm tõon-sɛka tɩ Azudaasɩ basɛ dee sẽŋɛ lan masɛ tɩ a sẽŋɛ zẽ'am na.» Ba pʋ'ʋsɛ bɛla dee pɔsɛ mɛ, tɩ la yõkɛ Amatɩyasɩ, tɩ ba botɩ a naagɛ la Tõntõnɩba pia la ayɩla la.
Nawẽnnɛ Sɩa wa'aŋɔ yelle La Zifdõma kibsa yʋ'ʋrɛ n de Pãntekɔtɩ daarɛ n daan paagɛ, tɩ Azezi karẽnbiisi wuu daan bɔna zẽ'a ayɩla.
Tɩ voole darɛ ze'ele saazuum wa'am wʋ kʋseb-kãtɛ wa pɩrɛ de-sɛka tɩ ba zĩ mĩ na.
Tɩ ba yẽ sɛla n ãn wʋ bug-zɩlɩsɩ n pʋɩ ayɩla ayɩla zɔɔla ba nẽra woo zuo.
Tɩ Nawẽnnɛ Sɩa daan wa'am ba wuu zẽ'am la pãŋa, tɩ ba tɔgra bu-zãŋsɩ yetɔga, wʋ Sɩa la n bɔ ba tɩ ba tɔgɛ se'em na.
La Zifdõma n daan dolɩ Nawẽnnɛ sore sõŋa n yese dũnia so'olʋm wuu wa'am wa bɔna Zerizalɛm.
La nẽrba la n daan wõm voole la, ba daan lagsɛ zo'oge mɛ, tɩ la daan di'ige ba, se'ere n soe la, nẽra woo daan wõm tɩ ba tɔgrɩ la a mẽŋa buuri yetɔga.
Tɩ ba palẽŋa ẽkɛ, tɩ ba zɛ yɛrɩ, sɔkra taaba yetɩ: «Bɩsɛ-ya, nẽr-bãna wã wuu n tɔgrɩ wã de la Galile dõma.
La, la ẽŋɛ la wãne tɩ tõma nẽra woo wõm tɩ ba tɔgra a buuri yetɔga?
Tõma nẽrba basɛba yese la Partɩ, la Medi, la Elamɩ, la Mezopotami tẽnsʋm, tɩ basɛba mẽ yese Zude, la Kapadɔsɩ, la Põ, la Azi tẽnsʋm, tɩ basɛba mẽ yese Frizi, la Pãnfili, la Ezipti, la Libi tẽnsɩ n lɛm Sirɛnɩ, tɩ basɛba yese Rom tẽŋam.
Nẽrba la basɛba de la Zifdõma, la basɛba dagɩ Zifdõma dee sakɛ dɔla lɔɔ tɩ Nawẽnnɛ bɔ Zifdõma.
Basɛba mẽ de la Krɛtɩ dõma, la Araabɩ dõma.
La baa bɛla wuu tõma wõm mɛ tɩ ba tɔgrɩ tõma buuri yetɔga pa'ala tõon-kãra tɩ Nawẽnnɛ ẽŋɛ.» Tɩ ba palẽŋa ẽkɛ, tɩ ba ka mina ba wʋn tẽ'esɛ se'em, yãŋa sɔkra taaba yetɩ: «Yel-ẽna võorɛ de la bẽm?» Tɩ basɛba la'ara ba yetɩ: «Nẽr-bãna wã yũ la dãam buge.» Apɩyɛɛrɩ mõolɛ Nawẽnnɛ yetɔga Tɩ Apɩyɛɛrɩ la a Tõntõn-taaba pia la ayɩla la ze'ele saazuo, tɩ Apɩyɛɛrɩ tɔgɛ ke'enke'em yele nẽr-kʋʋŋɔ la yetɩ: «Yãma Zifdõma, la yãma sɛba n boe Zerizalɛm wã wuu, selse-ya mam n yetɩ m yele ya se'em wã, tɩ ya tã'agɛ bãŋɛ yel-ẽna wã võorɛ.
Yãma n tẽ'esrɩ tɩ nẽrba wã yũ la dãam buge la, la dagɩ bɛla, la nãn de la bulika.
La bõn-ẽna n ɩtɩ wã de la Nawẽnnɛ nõtɔ'ɔsa Azʋwɛlɩ n yʋʋn yele se'em na n ɩtɩ.» A yʋʋn yele tɩ Nawẽnnɛ yetɩ: «Dũnia ba'asgɔ sãn lɛm, mam wʋn basɛ tɩ m Sɩa sige nẽrsaalba buuri wuu zuto.
A wʋn botɩ ya dayɔɔsɩ la ya pɔyɔɔsɩ to'oge mam yetɔga tɔgɛ bɔ nẽrba.
Dee botɩ ya kɔmbɩ'ɩsɩ bɩsɛ yẽ yɛla wʋ zãasŋɔ la, dee botɩ ya bõnkɛgsɩ zãasʋm.
Asɩra, wakat-ẽŋa mam wʋn basɛ tɩ m Sɩa la sige m tõntõn-bʋraasɩ, la m tõntõn-pɔgsɩ zuto, tɩ ba to'oge mam yetɔga tɔgɛ bɔ nẽrba.
Mam wʋn botɩ bõn-yãlma ẽŋɛ saazuum, dee botɩ yel-kɩrsɩ n pa'alɩ mam pãŋa ẽŋɛ tẽŋa zuo: Zɩɩm, la bugum, la bug-zũ'usi zozo'e n wʋn bɔna.
Wẽntulle wʋn wa lebge la lika, tɩ wõrga mõ'ogɛ ãna wʋ zɩɩm na, dee tɩ Zuudãana daarɛ n de na'am kãtɛ daarɛ paagɛ.
La nẽr-sɛka woo n wʋn wi Zuudãana yʋ'ʋrɛ sose tɩ a fãagɛ ẽ, a wʋn yẽ fãarɛ.» «Ɩsrayɛlɩ dõma, selse-ya mam n yetɩ m yele ya se'em wã.
La de la Azezi n de Nazarɛtɩ nẽra la yelle.
Nawẽnnɛ n looge ẽ bɔ ya, botɩ a tõm tõon-yãlma la yel-kɩrsɩ tɩ tẽŋasʋka, wʋ yãma n põn mina se'em na, pa'alɛ tɩ ẽŋa n tõm ẽ tɩ zẽ'am.
Nawẽnnɛ n yʋʋn põn tẽ'esɛ bɔɔra tɩ a ẽŋɛ se'em na ĩyã, tɩ a dɩkɛ Azezi ẽŋɛ ya nu'usum, tɩ ya botɩ nẽr-sɛba n ka dolɩ Nawẽnnɛ lɔɔ la yõkɛ ẽ tarɩ ka ka lablɛ dɔ-puurŋa zuo kʋ.
Tɩ Nawẽnnɛ vo'oge ẽ, fãagɛ ẽ kũm nãmsgɔ pʋam basɛ, kũm n ka tã'agɛ tara ẽ na ĩyã.
Adavidi yʋʋn põn tɔgɛ a yelle yetɩ: ‹Mam yẽtɩ mam Zuudãana la mam nẽŋam mɛ daarɛ woo.
A boe la mam zʋʋgɔ bɔba sõŋra mam tɩ sɛla kãn botɩ mam bike.
Bɛla ĩyã mam tarɩ sũ-yẽlga mɛ, dee tɔgra sũ-yẽlga yetɔga.
La baa mam wʋn ki, mam tarɩ pʋtẽ'erɛ mɛ, tɩ fõn Nawẽnnɛ kãn basɛ mam kɩ'ɩn-tẽŋam, fõn kãn basɛ tɩ fʋ pʋpeelem dãana põ'ogɛ.
Fõn botɩ mam bãŋɛ yõvore sore mɛ.
Fõn wʋn wa botɩ mam yẽ sũ-yẽlga mɛ zozo'e fõn nẽŋam.› » «M sɔbiisi, basɛ-ya tɩ m tɔgɛ ya vẽelga vẽelga tɩ yaaba naba Adavidi yelle.
A yʋʋn ki mɛ, tɩ ba laagɛ ẽ.
Tɩ a yɔɔgɔ bɔna tɩ tẽŋasʋka kalam halɩ wa paam zĩna.
Adavidi yʋʋn de la Nawẽnnɛ nõtɔ'ɔsa, la a bãŋɛ mɛ tɩ Nawẽnnɛ bĩŋe la nõorɛ pɔɩ yetɩ, a wʋn wa botɩ a yɩɩsɩ la nẽra ayɩla le di na'am wʋ ẽn yʋʋn diti na'am se'em na.
Adavidi dẽŋɛ yẽ Nawẽnnɛ n yetɩ a tõm se'em na mɛ.
Tɩ a tɔgɛ Krisi kũm vo'ore yelle yetɩ: Nawẽnnɛ kãn basɛ ẽ kɩ'ɩn-tẽŋam, a kãn botɩ a ĩyã põ'ogɛ.» Azezi ẽŋa n wãna tɩ Nawẽnnɛ vo'oge.
Tɩ tõma waa wuu dɛna kaset-dõma tɔgra a yelle bɔ'ɔra ya.
Nawẽnnɛ yãŋa zẽkɛ ẽ mɛ ka zĩ'ire a zʋʋgɔ bɔba, tɩ a to'oge a Sɔ Nawẽnnɛ Sɩa la tɩ a yʋʋn bĩŋe nõorɛ tɩ a wʋn bɔ tõma wuu la.
Bõn-ẽŋa n wãna tɩ ya yẽtɩ dee wõnna lɛɛlɛ wã.
La dagɩ Adavidi n yʋʋn zom Nawẽnnɛ yire.
La a mẽŋa yʋʋn yetɩ: «Zuudãana Nawẽnnɛ yele mam Zuudãana yetɩ: Zĩ'ire m zʋʋgɔ bɔba, halɩ tɩ m botɩ fʋ bɛ'ɛba bɔna fʋ nãma tẽŋa.» «Bɛla, Ɩsrayɛlɩ buuri wuu masɛ mɛ tɩ ba bãŋɛ sɩra sɩra tɩ Azezi tɩ ya daan ka lablɛ dɔ-puurŋa zuo kʋ la, Nawẽnnɛ pa'alɛ ya tɩ ẽŋa n de Krisi, dee dɛna tɩ Zuudãana.» Nẽrba la n daan wõm yetɔga wã la, la daan ba kẽ ba sũure mɛ halɩ tɩ ba soke Apɩyɛɛrɩ, la Tõntõnɩba basɛba la yetɩ: «Tɩ sɔbiisi, tɩ wʋn ẽŋɛ la wãne?» Tɩ Apɩyɛɛrɩ lerge ba yetɩ: «Teege-ya yɛm basɛ tõon-be'ero, tɩ ya nẽra woo botɩ ba mise ẽ ko'om pʋam la Azezi-krisi yʋ'ʋrɛ, tɩ Nawẽnnɛ basɛ ya tõon-be'ero taalɛ dee bɔ ya a Sɩa la.
Nawẽnnɛ n yʋʋn bĩŋe a nõorɛ la, de la yãma la ya kɔma, la sɛba wuu n boe zẽ'a n zãagɛ tɩ tɩ Zuudãana Nawẽnnɛ wʋn wa wi ba a zẽ'am na ĩyã.» Apɩyɛɛrɩ daan tɔgɛ la yetɔga basɛba zozo'e pa'alɛ ba sɩra, dee sɩgɛ ba yetɩ: «Basɛ-ya tɩ Nawẽnnɛ fãagɛ ya zamãan-ẽna nẽr-bɛ'ɛsɩ la pʋam.» Tɩ nẽrba la zozo'e daan sakɛ Apɩyɛɛrɩ yetɔga la, botɩ ba mise ba ko'om pʋam.
Nẽr-sɛba n daan pa'asɛ ba pʋam daar-ẽŋa masɛ wʋ nẽr-tʋsatã.
La ba daan ba mõrgɛ botɩ Tõntõnɩba la zãsna ba mɛ, dee naagɛ taaba la pʋtẽ'erɛ ayɩla, lagsra dita la taaba, fiisra borborɩ dee pʋ'ʋsra Nawẽnnɛ.
Sɛba n bɔ Azezi sɩra la vɔm n ãn se'em La dabeem daan kẽ nẽrba la wuu mɛ, se'ere n soe la, Azezi Tõntõnɩba la tõm na tõon-yãlma la yel-kɩrsɩ zozo'e.
La nẽr-sɛba n daan bɔ Azezi sɩra la wuu daan lagɩm taaba la nõorɛ ayɩla, tɩ ba bõntarsõm lebge ba wuu bõnɔ, dee daan kɔɔsra ba lɔgrɔ la ba bõntarsõm, pʋta bɔ'ɔra nẽr-sɛba wuu n bɔɔra sõŋrɛ se'em na.
La daarɛ woo ba ẽn lagsra Wẽnde-kãtʋm na mɛ, la taaba yiɛ, dita dee fiisra borborɩ, tara sũ-yẽlga la yɛm ayɩla, pẽgra Nawẽnnɛ, dee yẽta yel-sõnnɛ nẽrba wuu zẽ'am.
La daarɛ woo Zuudãana botɩ nẽrba n yẽta fãarɛ pa'asra sɛba n bɔ ẽ sɩra la pʋam.
Kɔɔrŋɔ yẽ ĩmã'asʋm Daarɛ ayɩla zaanõorɛ karf-atã, tɩ Apɩyɛɛrɩ la Azã dɔla taaba wɛ Wẽnde-kãtʋm na, wakat-sɛka tɩ nẽrba ẽn sẽnna pʋ'ʋsra la.
La bʋraa n boe tɩ ba dɔgɛ ẽ tɩ a dɛna kɔɔrŋɔ.
La daarɛ woo ba ẽn tara ẽ sẽnna zĩ'ita la Wẽnde-kãtɛ la nõ-sɛka tɩ ba wi'iri tɩ nõ-sõŋɔ la, tɩ a sɔsra nẽr-sɛba n kẽ'erɩ Wẽnde-kãtɛ la pʋam na.
La kɔɔrŋɔ la n yẽ Apɩyɛɛrɩ la Azã n boe mĩ tɩ ba kẽ Wẽnde-kãtʋm na, tɩ a sose ba yetɩ, ba bɔ ẽ sɛla.
Tɩ ba bɩsra ẽ zĩi, tɩ Apɩyɛɛrɩ yele ẽ yetɩ: «Bɩsɛ tõma.» Tɩ a malɩn bɩsra ba, tẽ'esra tɩ ba wʋn bɔ ẽ sɛla.
Tɩ Apɩyɛɛrɩ yele ẽ yetɩ: «Mam ka tarɩ ligri wʋn bɔ fɔ.
La sɛla tɩ mam tarɩ la, mam wʋn bɔ fɔ.
La Azezi-krisi n ze'ele Nazarɛtɩ yʋ'ʋrɛ ĩyã, isge sẽnna.» La Apɩyɛɛrɩ gʋrɛ la a zʋʋgɔ nu'ugo zẽkɛ ẽ tɩ a isge.
Tɩ a nãma la zĩila keŋe bilam mẽŋa, tɩ a vaagɛ isge ze'ele saazuo, sẽnna dɔla ba kẽ'era Wẽnde-kãtʋm na, ẽgra sisra, dee pẽgra Nawẽnnɛ.
Tɩ nẽrba la wuu yẽ ẽ tɩ a sẽnnɩ dee pẽgra Nawẽnnɛ.
Tɩ ba bãŋɛ tɩ la de la ẽŋa n ẽn zẽa Wẽnde-kãtɛ la nõ-sõŋɔm na sɔsra.
La ban yẽ sɛla n ẽŋɛ ẽ na, la di'ige ba mɛ zozo'e.
Apɩyɛɛrɩ mõolɛ Nawẽnnɛ yetɔga Wẽnde-kãtʋm La nẽrba la n yẽ bʋra-sɛka n daan de kɔɔrŋɔ la n dolɩ Apɩyɛɛrɩ la Azã la, la di'ige ba wuu mɛ, tɩ ba zoe ka lagsɛ taaba ba zẽ'am zẽ'e-sɛka yʋ'ʋrɛ n de «Asalomõ võnana» na.
La Apɩyɛɛrɩ n yẽ bɛla la, tɩ a soke nẽrba la yetɩ: «Ɩsrayɛlɩ dõma, bẽm tɩ bõn-ẽna wã di'ige ya?
La bẽm tɩ ya bɩsra tõma, wʋ la de la tõma mẽŋa pãŋa, bɩɩ tõma n ba dɔla Nawẽnnɛ sõŋa la ĩyã tɩ tõma botɩ bʋra-ẽna isge sẽnna?
La de la Nawẽnnɛ tɩ tɩ yaabdõma Abraham, la A'izakɩ, la Azakɔbɩ yʋʋn pʋ'ʋsrɩ la, n zẽkɛ a tõntõnna Azezi la yʋ'ʋrɛ.
Ẽŋa tɩ ya daan yõkɛ sẽŋɛ ka ẽŋɛ sɛba n soe pãŋa la nu'usum, tɩ baa gɔmna Apilatɩ n daan boorɩ tɩ a basɛ ẽ na, ya daan zagsɛ mɛ a nẽŋam.
La yan daan zagsɛ Azezi la, ya zagsɛ la pʋpeelem dãana, la sɩra dãana, dee daan bɔɔra tɩ Apilatɩ basɛ nẽr-kʋʋra la bɔ ya.
Bɛla yãma botɩ ba kʋ la yõvore dãana, ẽŋa tɩ Nawẽnnɛ vo'oge.
Tõma daan yẽ bõn-ẽna mɛ, tɔgra a yelle bɔ'ɔra ya.
La de la Azezi yʋ'ʋrɛ n tarɩ pãŋa la ĩyã, la tõma n bɔ ẽ sɩra la n botɩ bʋra-ẽna tɩ yãma mi dee yẽ wã keŋe.
La de la ẽn bɔ Azezi sɩra la n botɩ a yẽ ĩmã'asʋm sõŋa ya wuu nẽŋam wã.
Tɔ.
M sɔbiisi, mam bãŋɛ tɩ yan ka mi la ĩyã, tɩ yãma la ya nẽŋadõma daan ẽŋɛ bɛla.
La bɛla pʋam tɩ Nawẽnnɛ n yʋʋn põn dẽŋɛ botɩ a nõtɔ'ɔsrɩba wuu tɔgɛ yetɩ, dẽnɩ tɩ Krisi wa nãmsɛ la, ẽŋɛ.
Bɛla, teege-ya yɛm basɛ tõon-be'ero, dee wa doose Nawẽnnɛ, tɩ a wʋn basɛ ya tõon-be'ero taalɛ, dee bɔ ya sũ-mã'asʋm, dee tõm Krisi tɩ a daan põn dẽŋɛ looge la bɔ ya.
Ẽŋa n de Azezi.
Dẽnɩ tɩ a bɔna Nawẽnnɛ yire halɩ ka paagɛ wakat-sɛka tɩ sɛla wuu wʋn teege lebge paalsɩ, wʋ Nawẽnnɛ n yʋʋn põn botɩ a nõtɔ'ɔsrɩba tɔgɛ kʋrʋm kʋrʋm se'em na.
Bɛla tɩ Amoyisi yʋʋn yetɩ: ‹Ya Zuudãana Nawẽnnɛ wʋn botɩ nẽra ayɩla ze'ele ya buuri pʋam dɛna a nõtɔ'ɔsa bɔ yãma, wʋ ẽŋa n botɩ mam dɛna a nõtɔ'ɔsa se'em na.
Dẽnɩ tɩ ya selse bõn-sɛba wuu tɩ a wʋn tɔgɛ bɔ ya la, la nẽr-sɛka woo n ka selse Nawẽnnɛ nõtɔ'ɔs-ẽŋa, ba wʋn yese ẽ mɛ Nawẽnnɛ nẽrba tẽŋasʋka kʋ.› Nawẽnnɛ nõtɔ'ɔsrɩba, lan pĩ'ilum la Asãmwɛlɩ la sɛba n tɔgɛ ẽŋa poorʋm na wuu, yʋʋn põn tɔgɛ dabs-bãna yelle mɛ.
Yetɔg-sɛba tɩ Nawẽnnɛ botɩ a nõtɔ'ɔsrɩba yʋʋn tɔgɛ la de la yãma ĩyã, la ẽn yʋʋn bĩŋe a nõorɛ la tɩ yaabdõma la ken dɛna la yãma ĩyã.
A yele Abraham yetɩ: ‹Fʋ yɩɩsɩ la ĩyã tɩ mam wʋn ẽŋɛ dũnia buuri wuu yel-sõnnɛ.› Nawẽnnɛ looge a tõntõnna la, dẽŋɛ tõm ẽ na ya zẽ'am tɩ a ẽŋɛ ya yel-sõnnɛ botɩ ya nẽra woo basɛ a tõon-be'ero.»
Apɩyɛɛrɩ la Azã ze sarɩyaditba nẽŋam Apɩyɛɛrɩ la Azã ken tɔgra la nẽrba la lɛ, tɩ kãabgɔ kẽma, la Wẽnde-kãtɛ gu'urba nẽŋadãana, la Saduse dõma wa'am ba zẽ'am.
Tɩ ba sũure yĩige la Tõntõnɩba la n zãsnɩ nẽrba la, dee mõola Azezi kũm vo'ore yelle pa'ala tɩ nẽr-sɛba n ki la wʋn vo'oge mɛ na.
Tɩ ba yõgɛ ba ka yʋ, gu'ura tɩ beere wiige, se'ere n soe la, wẽnnɛ daan sobe mɛ.
La nẽr-sɛba n daan wõm Nawẽnnɛ kõ-yẽlga la, ba zozo'e daan bɔ yetɔga la sɩra mɛ.
Ba kãllɛ daan de wʋ tʋsanuu.
La beere n wiige, tɩ Zifdõma nẽŋadõma, la kẽma, la lɔɔ karẽnsãandõma lagsɛ taaba Zerizalɛm pʋam.
La A'annɩ n de kãabgɔ kẽma nẽŋadãana, la Akayifu, la Azã, la Alɛgsãndrɩ, la sɛba wuu n de kãabgɔ kẽma nẽŋadãana yir-dõma boe mĩ mɛ.
Tɩ ba botɩ ba tarɩ ba wa'am wa ze'ele ba nẽŋam, tɩ ba soke ba yetɩ: «Ãne n bɔ yãma pãŋa la nõorɛ tɩ yãma ɩta bõn-bãna?» Tɩ Nawẽnnɛ Sɩa bɔ Apɩyɛɛrɩ pãŋa, tɩ a yele ba yetɩ: «Yãma Ɩsrayɛlɩ nẽŋadõma, la kẽma, yãma n sokrɩ tõma zĩna daarɛ wã tõon-sõŋ-sɛka tɩ tõma ẽŋɛ bɔ kɔɔrŋɔ la yelle, la bõn-sɛka n botɩ a yẽ ĩmã'asʋm na, dẽnɩ tɩ ya wuu, la Ɩsrayɛlɩ dõma wuu bãŋɛ tɩ la de la Azezi-krisi n ze'ele Nazarɛtɩ yʋ'ʋrɛ ĩyã tɩ nẽra wã n ze ya nẽŋam wã tarɩ ĩmã'asʋm.
Ẽŋa tɩ ya daan ka lablɛ dɔ-puurŋa zuo kʋ, tɩ Nawẽnnɛ vo'oge ẽ.
Ẽŋa ĩyã tɩ la gʋlsɛ Nawẽnnɛ gõŋɔ pʋam tɔgɛ yetɩ: ‹Kug-sɛka tɩ yãma mẽtba zagsɛ la, lebge la kugre n botɩ deego la tara pãŋa.› Fãarɛ ka boe nẽra ayẽma zẽ'am, sãn dagna Azezi-krisi mã'a n tã wʋn fãagɛ nẽrba dũnia zuo basɛ.» Apɩyɛɛrɩ la Azã n yẽ bʋraanɛ tɔgra la, la di'ige nẽrba la mɛ, ban mi tɩ ba nini ka yo'oge, dee tɩ ba dagna gõn-mitba la, tɩ ba bãŋɛ tɩ ba daan boe la Azezi lɛ.
La ban yẽ bʋraa la n yẽ ĩmã'asʋm zɛ ba zẽ'am na, ba ka mi ban wʋn lerge se'em bɔ ba.
Tɩ ba yele ba sarɩyadia zẽ'am yetɩ ba yese.
Tɩ ba yese.
Dee tɩ ba bãm yele taaba yetɩ: «Tɩ wʋn ẽŋɛ nẽr-bãna la wãne?
Nẽrba wuu n boe Zerizalɛm wã mi mɛ tɩ bãma n ẽŋɛ yel-kɩrga wã, tõma kãn tã'agɛ sɩ'ɩsɛ bõn-ẽna.
La tõma n wʋn ẽŋɛ se'em tɩ ba tõoma la da le saagɛ sẽŋɛ nẽŋa, la de la tɩ zɛbɛ ba yetɩ, ba da le tɔgɛ Azezi yelle bɔ nẽra nẽra.» Bɛla tɩ ba wi ba yetɩ, ba da le sakɛ tɩ ba tɔgɛ, dee zãsʋm nẽrba Azezi yɛla.
La Apɩyɛɛrɩ la Azã lerge ba mɛ yetɩ: «Tẽ'esɛ-ya bɩsɛ, la masɛ Nawẽnnɛ nẽŋam tɩ tõma sakɛ yãma nõorɛ gãnna Nawẽnnɛ nõorɛ mɛ bɩɩ?
Tõma ka tã wʋn basɛ ka tɔgɛ sɛla tɩ tõma yẽ dee wõm na.» Tɩ ba le gɩ'ɩlɛ ba, dee basɛ ba tɩ ba fõrgɛ.
Ba ka yẽ ba wʋn ẽŋɛ se'em botɩ ba sɩbgɛ ba, se'ere n soe la, nẽrba la wuu pẽgrɩ Nawẽnnɛ bõn-sɛka tɩ ba ẽŋɛ la ĩyã mɛ.
Bʋraa la tɩ yel-kɩrga la ẽŋɛ tɩ a yẽ ĩmã'asʋm na, gãŋɛ yʋʋma pinaasɩ mɛ.
Sɛba n bɔ Azezi sɩra sose mɛ, tɩ Nawẽnnɛ bɔ ba bʋraanɛ La ban basɛ ba la, Apɩyɛɛrɩ la Azã sẽŋɛ la ba taaba zẽ'am ka tɔgɛ pa'alɛ ba kãabgɔ kẽma nẽŋadõma, la kẽma la n yele bãma se'em na wuu.
La ban wõm bɛla la, tɩ ba naagɛ taaba pʋ'ʋsɛ Nawẽnnɛ la yɛm ayɩla yetɩ: «Zuudãana, fõn nãam saazuum la tẽŋa, la ko-kãtɛ, la bõn-sɛba wuu n boe ba pʋam na.
Fõn yʋʋn botɩ tõma yaaba Adavidi n de fʋ tõntõnna la tɔgɛ la fʋ Sɩa pãŋa yetɩ: ‹Bẽm n ẽŋɛ tɩ dũnia buuri wuu sũure yĩige, tɩ nẽrba tẽ'esra tẽ'es-yaalsɩ?
Tɩ dũnia na'adõma mãasʋm zɛ, tɩ tẽŋa la nẽŋadõma lagsɛ taaba tɩ ba zɛbɛ la Zuudãana Nawẽnnɛ, la Krisi tɩ a looge la?› La de la sɩra tɩ A'erɔdɩ, la Apõnsɩ-pilatɩ, la bu-zãŋsɩ, la Ɩsrayɛlɩ nẽrba lagsɛ taaba tẽn-ẽna wã pʋam zɛbɛ la fʋ tõntõn-sõŋɔ Azezi tɩ fʋ looge la.
Bɛla ba ẽŋɛ la bõn-sɛka tɩ fõn yʋʋn põn dẽŋɛ looge yɛm la fʋ pãŋa bɔɔra tɩ la ẽŋɛ se'em na.
Tɩ Zuudãana, lɛɛlɛ wã bɩsɛ ban zɛbrɩ tõma n de fʋ tõntõnɩba la se'em, bɛla ĩyã, bɔ tɩ pãŋa tɩ tɩ mõolɛ fʋ kõ-yẽlga la bʋraanɛ.
La fʋ pãŋa, botɩ sɛba n bẽ'erɩ yẽ ĩmã'asʋm, dee tɩ tõon-yãlma la yel-kɩrsɩ ẽŋɛ, Azezi n de fʋ tõntõn-sõŋɔ la yʋ'ʋrɛ ĩyã.» Ban pʋ'ʋsɛ Nawẽnnɛ ba'asɛ la, zẽ'e-sɛka tɩ ba lagsɛ la mĩim mɛ.
Tɩ Nawẽnnɛ Sɩa bɔ ba wuu pãŋa, tɩ ba tɔgɛ Nawẽnnɛ yetɔga la bʋraanɛ.
Sɛba n bɔ Azezi sɩra la, pʋtɩ ban tarɩ sɛla wuu la taaba Nẽr-kʋʋŋɔ la n daan bɔ Azezi sɩra la lagɩm tara la yɛm ayɩla, la sũure ayɩla.
Tɩ ba nẽra baa ayɩla ka yetɩ, ẽŋa n tarɩ sɛla la de la ẽŋa mẽŋa mã'a bõnɔ, la de la ba wuu bõnɔ.
La Tõntõnɩba la tɔgrɩ Zuudãana Azezi kũm vo'ore yelle la pãŋa zozo'e, tɩ Nawẽnnɛ yel-sõnnɛ bɔna ba wuu zuo.
-La sɛba n daan tarɩ deto bɩɩ vatɔ la, koose ba mɛ tarɩ ligri la wa'am wa ẽŋɛ Tõntõnɩba la nu'usum.
Tɩ ba yãŋa ẽn pʋɩ bɔ nẽra woo ẽŋa n boorɩ sõŋrɛ masɛ se'em.
Tɩ nẽra baa ayɩla ka bɔna ba pʋam tɩ sɛla pɔ'ɔgɛ ẽ.
La Azozɛfʋ n de Leviti nẽra n yese Sipri so'olʋm tɩ Tõntõnɩba la sɩ a yʋ'ʋrɛ tɩ Abarnabasɩ.
A yʋ'ʋrɛ la võorɛ de la: «Nẽra n bɔ'ɔrɩ nẽrba bʋraanɛ».
Ẽŋa daan koose la a va'am dɩkɛ ligri la tarɩ wa'am wa ẽŋɛ Tõntõnɩba la nu'usum.
Ananiyasɩ la a pɔga Asafɩɩra yelle Bʋraa n daan boe tɩ a yʋ'ʋrɛ dɛna Ananiyasɩ, tɩ a pɔga yʋ'ʋrɛ dɛna Asafɩɩra.
Tɩ ba koose ba va'am, tɩ a looge ligri la basɛba sʋgɛ, dee tarɩ lig-sɛba n weege la tarɩ ka bɔ Azezi Tõntõnɩba la.
La ẽn ẽŋɛ bɛla la, a pɔga la mi mɛ.
Tɩ Apɩyɛɛrɩ soke ẽ yetɩ: «Ananiyasɩ, bẽm tɩ Asũtãana kẽ fʋ sũurum, tɩ fʋ parɩm bɔ Nawẽnnɛ Sɩa, looge fʋ va'am na tɩ fʋ koose la ligri basɛba sʋgɛ?
Fõn nãn ka koose nɩ ẽ na, a de la fʋ bõnɔ.
Fõn koose la mẽ, fʋ tã wʋn ẽŋɛ fʋ yɛm n boorɩ se'em mɛ.
Bẽm n ẽŋɛ tɩ fõn tẽ'esɛ fʋ sũurum ẽŋɛ yel-ẽna wã?
Fʋ ka parɩm bɔ nẽrsaala, fʋ parɩm bɔ la Nawẽnnɛ.» Ananiyasɩ n wõm yetɔg-ẽna la, a lui la tẽŋa ki.
La sɛba wuu n wõm bõn-ẽna la, dabeem n kẽ ba.
Tɩ budib-paalsɩ isge dɩkɛ ẽ põbɛ, zɛ sẽŋɛ ka laagɛ.
Tɩ la ẽŋɛ fẽe masɛ wʋ karf-atã, tɩ a pɔga mẽ wa'am, la a ka bãŋɛ bõn-sɛka n ẽŋɛ la.
Tɩ Apɩyɛɛrɩ soke ẽ yetɩ: «Yele ma, yãma n koose ya va'am na, ligri la wuu n wãna bɩɩ?» Tɩ a lerge yetɩ: «Ẽe!
Ba wuu n bɛla.» Tɩ Apɩyɛɛrɩ yele ẽ yetɩ: «Bẽm n ẽŋɛ tɩ ya ẽŋɛ nõorɛ ayɩla tɩ ya makɛ Zuudãana Nawẽnnɛ Sɩa bɩsɛ?
Bãŋɛ tɩ sɛba n laagɛ fʋ sɩra la boe la zanõrʋm.
Ba wʋn zɛ fʋ mẽ yese.» Tɩ pɔka la kɔ'ɔn lui tẽŋa ki Apɩyɛɛrɩ nẽŋam.
Tɩ budib-paalsɩ la kẽ'em wa yẽ tɩ a ki mɛ, tɩ ba dɩkɛ ẽ sẽŋɛ ka laagɛ yɛglɛ a sɩra la.
Tɩ dabeem daan kẽ Azezi nẽrba la wuu, la sɛba wuu n wõm bõn-ẽna la.
Azezi Tõntõnɩba la tõnnɩ la tõon-yãlma Tɩ Azezi Tõntõnɩba la tõm tõon-yãlma, la yel-kɩrsɩ zozo'e nẽrba la wuu sʋkam.
Tɩ sɛba n bɔ Azezi sɩra la lagsɛ taaba la yɛm ayɩla, zẽ'e-sɛka tɩ ba wi'iri tɩ «Asalomõ võnana» la.
Tɩ sɛba n ka bɔ ẽ sɩra la ka sakɛ lagɩm na ba, la nẽrba pẽgrɩ Azezi nẽrba la mɛ zozo'e.
La bʋraasɩ la pɔgsɩ zozo'e n daan bɔ'ɔrɩ Zuudãana Azezi sɩra pa'asra a nẽr-kʋʋŋɔ la pʋam.
Halɩ tɩ nẽrba tara bã'adõma sẽnna gã'ata sorɔɔrɔ zuto bõn-gã'ala pʋam, tɩ Apɩyɛɛrɩ sãn wa dɔla bilam zẽ'a tɔlla, a yinyisŋa lile ba tɩ ba yẽ ĩmã'asʋm.
Tɩ nẽrba zozo'e yese tẽn-sɛba n gilge Zerizalɛm na tarɩ bã'adõma, la sɛba tɩ kʋlkã'arsɩ dolɩ ba wa'am.
La ba wuu yẽ ĩmã'asʋm mɛ.
Azezi Tõntõnɩba nãmsgɔ yelle Tɩ kãabgɔ kẽma nẽŋadãana, la sɛba n de Saduse dõma n boe a zẽ'am na, daan isge ɩta sũure, yõgɛ Azezi Tõntõnɩba la kẽ'esɛ ba yʋ'a deego pʋam.
Tɩ Nawẽnnɛ malɛka sẽŋɛ yʋ'ʋŋɔ ka yo'oge yʋ'a deego la nõorɛ, tarɩ ba yese yẽŋa ka yele ba yetɩ: «Sẽŋɛ-ya Wẽnde-kãtʋm na ka tɔgɛ vɔm paalga wã yelle wuu bɔ nẽrba la.» Ban wõm bɛla la, tɩ ba sẽŋɛ ka kẽ Wẽnde-kãtʋm na bewiine zãsna nẽrba.
Tɩ kãabgɔ kẽma nẽŋadãana la, la sɛba n boe a zẽ'am na, daan wi Zifdõma sarɩyaditba, la ba kẽma wuu tɩ ba lagsɛ taaba.
Tɩ ba tõm nẽrba yetɩ, ba sẽŋɛ yʋ'a deem na ka tarɩ Tõntõnɩba la wa'am.
La ban tõm sɛba la n paagɛ yʋ'a deem na, ba ka yẽ ba, leme wa yele ba yetɩ: «Tõma n paagɛ la, tõma yẽ tɩ yʋ'a deego la kʋlɩnsɩ la pagɛ mɛ sõŋa sõŋa, tɩ sɛba n gu'uri la zɛ deego la nõam, tɩ tõma yo'oge ka yẽ nẽra nẽra.» La Wẽnde-kãtɛ gu'urba nẽŋadãana, la kãabgɔ kẽma nẽŋadõma la n wõm yel-ẽna la, ba ze la yɛrɩ, tẽ'esra yel-ẽna n de yel-sɛka.
Tɩ nẽra wa'am wa yele ba yetɩ: «Selse-ya, bʋra-sɛba tɩ ya kẽ'esɛ yʋ'a deego pʋam na ze la Wẽnde-kãtʋm na zãsna nẽrba.» Tɩ Wẽnde-kãtɛ la gu'urba nẽŋadãana, la a nẽrba sẽŋɛ ka yõgɛ ba wa'am, dee ka le dãam ba, ba zotɩ mɛ tɩ nẽrba la wʋn lobe ba la kuga.
Ban tarɩ ba wa'am wa ze'ele ba nẽŋam na, kãabgɔ kẽma nẽŋadãana la soke ba yetɩ: «Tõma daan ka yele ya yetɩ, ya da le zãsʋm nẽrba la nẽr-ẽna wã yʋ'ʋrɛ?
La bɩsɛ-ya yãma n ẽŋɛ se'em na, yãma zãsŋɔ saagɛ Zerizalɛm wuu mɛ, dee bɔɔra tɩ ya dɩkɛ bʋra-ẽna kũm taalɛ dɔglɛ tõma zuto.» Tɩ Apɩyɛɛrɩ la a Tõntõn-taaba la lerge ba yetɩ: «La masɛ mɛ tɩ tõma sakɛ Nawẽnnɛ nõorɛ gãnna nẽrsaalba nõorɛ.
Nawẽnnɛ tɩ tõma yaabdõma yʋʋn pʋ'ʋsrɩ la n vo'oge Azezi tɩ ya daan ka lablɛ dɔ-puurŋa zuo kʋ la.
Nawẽnnɛ zẽkɛ ẽ mɛ zĩ'ire a zʋʋgɔ bɔba, botɩ a dɛna nẽŋam dãana la Fãagra bɔ Ɩsrayɛlɩ dõma sore tɩ ba teege yɛm basɛ tõon-be'ero tɩ Nawẽnnɛ basɛ ba tõon-be'ero taalɛ.
Tõma de la bõn-bãna kaset-dõma, Nawẽnnɛ Sɩa la tɩ a tarɩ bɔ'ɔra nẽr-sɛba n sakrɩ ẽ na, mẽ de la kaset-dãana.» Ban wõm yetɔg-ẽna wã la, ba sũure yĩige mɛ halɩ tɩ ba bɔɔra tɩ ba kʋ ba.
Tɩ bʋraa ayɩla yʋ'ʋrɛ n de Agamalɩyɛlɩ, a de la Farisi nẽra, a zãsnɩ la nẽrba Nawẽnnɛ lɔɔ yɛla, a de la nẽra tɩ ba wuu nannɩ.
Tɩ a isge ze'ele nẽrba la n lagsɛ la tẽŋasʋka, bɔ nõorɛ yetɩ, ba yese Tõntõnɩba la yẽŋa tɩ la ẽŋɛ fẽe.
Tɩ ba yese ba.
Tɩ a yele ba yetɩ: «Ɩsrayɛlɩ dõma, guuse ya mẽŋa la yãma n yetɩ ya ẽŋɛ nẽr-bãna wã se'em na.
La ka yuuge tɩ nẽra ayɩla yʋ'ʋrɛ n de Atedasɩ daan isge zẽkɛ a mẽŋa yetɩ, ẽŋa de la nẽrzuo.
Tɩ nẽrba n paagɛ wʋ nẽr-kɔbsnaasɩ daan doose ẽ.
Tɩ ba kʋ ẽ, tɩ nẽr-sɛba n daan dolɩ ẽ na wuu wɩrgɛ.
Tɩ la lebge zãŋa.
La bɛla poorʋm, Azudaasɩ n yese Galile mẽ daan isge mɛ nẽrba kãalgɔ wakatɛ, tɩ nẽrba basɛba dɔla ẽ.
Tɩ ba kʋ ẽ, tɩ nẽr-sɛba n daan dolɩ ẽ na mẽ wɩrgɛ.
Bɛla ĩyã, lɛɛlɛ wã mam yetɩ ya mɛ tɩ ya basɛ nẽr-bãna, da kãn ẽŋɛ ba sɛla sɛla.
La sãn dɛna nẽrsaalba pʋtẽ'era, la ba tõoma, la wʋn wa lebge zãŋa.
La, la sãn dɛna Nawẽnnɛ bõnɔ, ya kãn tã'agɛ sã'am ba.
Guuse-ya ya mẽŋa, tɩ ya da wa yẽ tɩ ya zɛbrɩ la Nawẽnnɛ.» Tɩ ba sakɛ a yetɔga la, dee wi Tõntõnɩba la, tɩ ba wa'am.
Tɩ ba botɩ ba wẽ ba, dee yele ba yetɩ: «Da le tɔgɛ-ya Azezi yɛla bɔ nẽrba.» Dee yãŋa basɛ ba yetɩ, ba fõrgɛ.
Tɩ Tõntõnɩba la yese sarɩyadia zẽ'am na sũ-yẽlga, ban masɛ tɩ ba yẽ nãmsgɔ Azezi ĩyã la.
La daarɛ woo ba boe la Wẽnde-kãtʋm na, la ba yiɛ pʋam, ken zãsna nẽrba, dee mõola Azezi kõ-yẽlga yetɩ, ẽŋa n de Krisi tɩ Nawẽnnɛ tõm.
Ba looge nẽrba bayopɔɩ tõoma ĩyã La dabs-bãma wakatɛ karẽnbiisi la daan pa'asrɩ mɛ zɔ'ɔra, tɩ Zifdõma sɛba n tɔgrɩ Grɛkɩ yetɔga la daan yõnna la Zifdõma nẽr-sɛba n tɔgrɩ Ebre yetɔga la yetɩ, ban sõŋrɩ nẽrba la dia daarɛ woo la, ba ka bɔ'ɔrɩ bãma pɔkõpa la wʋ lan masɛ.
Bɛla ĩyã tɩ Tõntõnɩba pia la ayi la wi karẽnbiisi la wuu, yele ba yetɩ: «La ka masɛ tɩ tõma basɛ Nawẽnnɛ kõ-yẽlga mõolgɔ dee pʋta dia.
Bɛla tɩ sɔbiisi, bɩsɛ ya pʋam looge bʋraasɩ bayopɔɩ n de nẽr-sõma, dee dɛna yɛm dõma, tɩ Nawẽnnɛ Sɩa bɔna la ba lɛ zozo'e, tɩ tɩ dɩkɛ tõon-ẽna wã ẽŋɛ ba nu'usum.
Dee tɩ tõma wɩsgɛ tɩ mẽŋa la Nawẽnnɛ pʋ'ʋsgɔ, la a yetɔga la mõolgɔ.» Tɩ ban yele se'em na daan ẽŋɛ nẽrba la wuu sũure yẽlʋm.
Tɩ ba looge A'etɩɛnɩ n bɔ Azezi sɩra zozo'e tɩ Nawẽnnɛ Sɩa bɔna la ẽ lɛ, la Afilipi, la Aprokɔɔrɩ, la Anikanɔɔrɩ, la Atimõ, la Aparmɛnasɩ, la Anikolasɩ n yese Antɩyɔsɩ dee dɔla Zifdõma pʋ'ʋsgɔ sore.
Tɩ ba tarɩ ba sẽŋɛ Tõntõnɩba la zẽ'am, tɩ ba dɩkɛ ba nu'usi paglɛ ba zuto pʋ'ʋsɛ Nawẽnnɛ bɔ ba.
La Nawẽnnɛ yetɔga la daan saarɩ zẽ'esɩ mɛ pa'asra, tɩ karẽnbiisi la kãllɛ mẽ pa'asra Zerizalɛm pʋam zozo'e.
Tɩ kãabgɔ kẽma zozo'e daan bɔ'ɔra Azezi sɩra.
A'etɩɛnɩ yõkrɛ La A'etɩɛnɩ n tarɩ Nawẽnnɛ yel-sõnnɛ la a pãŋa zozo'e la, daan tõnnɩ la tõon-yãlma la yel-kɩrsɩ nẽrba tẽŋasʋka.
Tɩ Zifdõma basɛba n daan de yamsɩ dee yãŋa to'oge ba mẽŋa, tɩ ba wi'ira ba wẽndeego tɩ soe m mẽŋa dõma wẽndeego, n yese Sirɛnɩ, la Alɛgsãndri, la Zifdõma basɛba n yese Silisi, la Azi tẽnsɩ n wẽ'erɩ nõke'ene la A'etɩɛnɩ.
La Nawẽnnɛ Sɩa n bɔ'ɔrɩ A'etɩɛnɩ yɛm tɩ a tɔgra, tɩ ba ka tã'agɛ lerge ẽ.
Tɩ ba ɛ nẽrba botɩ ba dõrɛ ẽ yetɩ: «Tõma wõm tɩ a tɔgɛ la Amoyisi la Nawẽnnɛ tɔg-be'ero.» Ban ẽŋɛ bɛla la, ba botɩ nẽrba la, la ba kẽma, la ba lɔɔ karẽnsãandõma la wuu sũure isge mɛ, tɩ ba yõkɛ ẽ tarɩ sẽŋɛ sarɩyaditba zẽ'am, dee botɩ nẽrba parɩm bɔ ẽ yetɩ: «Bʋra-ẽna wã tɔgrɩ la Wẽnde-kãtɛ la Nawẽnnɛ lɔɔ tɩ a bɔ Amoyisi la tɔg-be'ero ka gɔ'ɔra.
Tõma wõm tɩ a yetɩ, Azezi n yese Nazarɛtɩ la wʋn sã'am Wẽnde-kãtɛ la mɛ, dee teege ɩr-sɛba tɩ Amoyisi yʋʋn pa'alɛ tɩ yaabdõma yetɩ tɩ ɩta la.» Tɩ sarɩyaditba la wuu n zĩ la bɩsra A'etɩɛnɩ zĩi, yẽ tɩ a nẽŋa ãn wʋ malɛka nẽŋa la.
A'etɩɛnɩ yetɔga Tɩ kãabgɔ kẽma nẽŋadãana soke A'etɩɛnɩ yetɩ: «La de la bɛla bɩɩ?» Tɩ a lerge yetɩ: «M sɔbiisi la m sɔdõma, selse-ya.
Nawẽnnɛ n de na'am kãtɛ dãana la yʋʋn puke a mẽŋa pa'alɛ tɩ yaaba Abraham, ẽn yʋʋn nãn boe Mezopotami nãn ka sẽŋɛ ka zĩ'ire Haran tẽŋam na, a yʋʋn yele ẽ yetɩ: ‹Yese dee basɛ fʋ tẽŋa la fʋ yir-dõma, dee sẽŋɛ tẽn-sɛka tɩ mam wʋn pa'alɛ fʋ la.› Tɩ Abraham yese Kalde dõma tẽŋam sẽŋɛ ka zĩ'ire Haran.
La a sɔ kũm poorʋm tɩ Nawẽnnɛ le botɩ a yese sẽŋɛ tẽn-sɛka tɩ ya boe mĩ zĩna wã pʋam.
La Nawẽnnɛ yʋʋn ka bɔ ẽ zẽ'a tẽŋa la pʋam baa fẽe, dee bĩŋe nõorɛ yetɩ, ẽŋa wʋn bɔ ẽ tẽn-ẽŋa, la a kũm poorʋm tɩ a yɩɩsɩ wʋn wa sɔna tẽŋa la.
La wakat-ẽŋa a yʋʋn nãn ka dɔgɛ bia.
Nawẽnnɛ yʋʋn yele ẽ na wãna: ‹Fʋ yɩɩsɩ la wʋn wa sẽŋɛ tẽŋa ayẽma ka kẽ'era mĩ wa lebge yamsɩ bilam, la ba wʋn nãmsɛ ba mɛ yʋʋma kɔbsnaasɩ.
La mam wʋn wa sɩbgɛ so'olʋm sɛka n botɩ ba dɛna yamsɩ la mɛ.
La bɛla poorʋm tɩ ba wʋn yese bilam leme wa pʋ'ʋsɛ mam kalam.› Tɩ Nawẽnnɛ bĩŋe nõorɛ la Abraham yetɩ, ẽŋa la a yɩɩsɩ wuu wãta ba budimto tɩ la pa'alɛ tɩ ba de la ẽŋa nẽrba.
Tɩ Abraham yʋʋn wa dɔgɛ A'izakɩ, tɩ dabsa anii daarɛ tɩ a wã ẽ.
Tɩ A'izakɩ mẽ wa dɔgɛ Azakɔbɩ ẽŋɛ bɛla.
Tɩ Azakɔbɩ mẽ wa dɔgɛ tɩ yaabdõma pia la ayi la mẽ ẽŋɛ bɛla.
Tɩ tɩ yaabdõma la yʋʋn yũuna la ba yɩbga Azozɛfʋ, koose ẽ bɔ Ezipti dõma.
La Nawẽnnɛ yʋʋn boe la ẽ lɛ mɛ, yʋʋn yese ẽ a nãmsgɔ wuu pʋam, dee bɔ ẽ yel-sõnnɛ, la yɛm Afaarõ n de Ezipti naba la nẽŋam.
Tɩ naba la botɩ Azozɛfʋ dɛna gɔmna sɔna Ezipti tẽŋa, la a yire wuu bɩsra.
Tɩ kɔm kãtɛ wa'am Ezipti, la Kanaan so'olʋm halɩ tɩ la dɛna toogo.
Tɩ tõma yaabdõma yʋʋn ka tara dia.
Tɩ Azakɔbɩ yʋʋn wõm tɩ dia boe Ezipti, tɩ a tõm tɩ yaabdõma tɩ ba sẽŋɛ ka da.
La a le tõm ba mɛ nõor-ayi pʋam, tɩ Azozɛfʋ botɩ a kẽendõma la bãŋɛ ẽ.
Tɩ Afaarõ mẽ bãŋɛ Azozɛfʋ sɔ yir-dõma yelle.
Tɩ Azozɛfʋ tõm tɩ ba wi a sɔ Azakɔbɩ, la a yir-dõma wuu tɩ ba wa'am.
Ba kãllɛ yʋʋn paagɛ nẽrba pisyopɔɩ la anuu.
Tɩ Azakɔbɩ isge sẽŋɛ Ezipti.
Bilam tɩ ẽŋa la tɩ yaabdõma yʋʋn ki.
Tɩ ba zɛ ba sẽŋɛ Sisɛm ka laagɛ ba yɔ-sɛka tɩ Abraham yʋʋn da la ligri A'emõorɩ kɔma zẽ'am na.
La Nawẽnnɛ n yʋʋn bĩŋe a nõorɛ la Abraham wakatɛ n yʋʋn lɛm na, nẽrba la yʋʋn yɩrgɛ mɛ zo'oge Ezipti.
Halɩ tɩ nẽra ayɩla wa di Ezipti na'am ka mina Azozɛfʋ yelle.
Tɩ naba la yʋʋn ẽŋɛ yɛm wẽeŋa la tõma yaabdõma nãmsɛ tɩ buuri la, pẽrgɛ ba botɩ ba basɛ ba bilɛɛsɩ tɩ ba ki.
Wakat-ẽŋa tɩ ba yʋʋn dɔgɛ Amoyisi tɩ a dɛna bi-sõŋɔ Nawẽnnɛ nẽŋam.
Tɩ ba uge ẽ a sɔ yire wõr-sɩtã, dee tarɩ ẽ sẽŋɛ ka basɛ, tɩ Afaarõ bipugla yʋʋn dɩkɛ ẽ uge, tɩ a lebge wʋ a mẽŋa bia.
Tɩ Amoyisi zãsʋm Ezipti dõma yɛm wuu, yʋʋn dɛna nẽr-kãtɛ a yetɔga la a tõoma wuu pʋam.
La ẽn yʋʋn paagɛ yʋʋma pinaasɩ la, tɩ a yʋʋn looge yɛm sẽŋɛ ka kaagɛ bɩsɛ a sɔbiisi n de Ɩsrayɛlɩ yɩɩsɩ la, yãŋa yẽ tɩ Ezipti nẽra nãmsrɩ ba nẽra ayɩla.
Tɩ a po'oge tɩ nẽra la, wẽ Ezipti nẽra la kʋ lerge sãnnɛ.
A tẽ'esrɩ tɩ a buuri la wʋn bãŋɛ mɛ tɩ Nawẽnnɛ boorɩ tɩ a botɩ ẽŋa fãagɛ ba Ezipti dõma nu'usum, la ba ka bãŋɛ.
Tɩ beere wiige, tɩ a le yẽ a buuri nẽrba bayi tɩ ba zɛbrɩ la taaba.
Tɩ a pãsɛ ba, bɔɔra tɩ ba sũure mã'agɛ, soke ba yetɩ: ‹M sɩrdõma, ya de la sɔbiisi, la bẽm n ẽŋɛ tɩ ya zɛbra la taaba?› Tɩ sɛka n ɩtɩ a tadãana be'em na yele ẽ yetɩ: ‹Ãne n bɔ fʋ nõorɛ tɩ fʋ sɔna tɩ bɩsra, dee dɛna tɩ sarɩyadita?
Fʋ boorɩ tɩ fʋ kʋ mam wʋ fõn zaam kʋ Ezipti nẽra se'em na?› Yetɔg-ẽna ĩyã tɩ Amoyisi zoe sẽŋɛ Madiyã ka kẽ'era.
Bilam tɩ a dɔgɛ dayɔɔsɩ bayi.
La yʋʋma pinaasɩ poorʋm, daarɛ ayɩla a boe la weem lɛm Sinayi tãŋa, tɩ Nawẽnnɛ malɛka ze'ele tũntuugo tɩ bugum boe mĩ dita pʋam puke a mẽŋa bilam, tɩ a yẽ ẽ.
Amoyisi n yẽ ẽ na, la di'ige ẽ mɛ, tɩ a lɛm tɩ a bɩsɛ.
Tɩ Zuudãana Nawẽnnɛ yele ẽ yetɩ: ‹Mam de la Nawẽnnɛ tɩ fʋ yaabdõma Abraham, la A'izakɩ, la Azakɔbɩ yʋʋn pʋ'ʋsrɩ la.› Tɩ Amoyisi gõgra dee ka tã'agɛ bɩsɛ.
Tɩ Zuudãana la yele ẽ yetɩ: ‹Pirge fʋ tagra la, tɩ zẽ'e-sɛka tɩ fʋ ze la de la mam zẽ'e-sõŋɔ.
Mam yẽ m nẽrba la n boe Ezipti nãmsgɔ la mɛ, dee wõm ba fablɩgɔ la, tɩ mam sigum tɩ m fãagɛ ba.
Bɛla ĩyã mam yetɩ m tõm fʋ la Ezipti.› » Tɩ A'etɩɛnɩ ken yetɩ: «Amoyisi ẽna wã tɩ ba yʋʋn zagsɛ ẽ yele ẽ yetɩ: ‹Ãne n bɔ fɔ nõorɛ tɩ fʋ sɔna tɔ, dee dɛna tɩ sarɩyadita?› Ẽŋa tɩ Nawẽnnɛ yʋʋn botɩ a malɛka tɔgɛ bɔ ẽ tũntuum na.
Ẽŋa tɩ Nawẽnnɛ tõm tɩ a sɔna a nẽrba la dee yese ba nãmsgɔ la pʋam.
Ẽŋa n tõm tõon-yãlma la yel-kɩrsɩ n pa'alɩ Nawẽnnɛ pãŋa Ezipti tẽŋam yese ba bilam, dee tõm tõon-yãlma tarɩ ba pãrgɛ mõg-mõlga la, dee bɔna la ba weego la pʋam yʋʋma pinaasɩ.
Amoyisi ẽŋa n yʋʋn yele Ɩsrayɛlɩ dõma yetɩ: ‹Nawẽnnɛ wʋn botɩ nẽra ayɩla ze'ele ya buuri pʋam dɛna a nõtɔ'ɔsa bɔ yãma wʋ ẽŋa n botɩ mam dɛna a nõtɔ'ɔsa se'em na.› La tɩ yaabdõma n yʋʋn lagsɛ weem na, la de la ẽŋa n ze'ele tɩ yaabdõma, la malɛka n tɔgɛ la ẽ Sinayi tãŋa zuo tẽŋasʋka, to'oge Nawẽnnɛ vɔm yetɔga tɔgɛ bɔ tɔ.
Tɩ tɩ yaabdõma yʋʋn ka bɔɔra tɩ ba sakɛ a nõorɛ, yʋʋn zagsɛ ẽ, dee tẽ'esɛ ba sũurum bɔɔra tɩ ba lebe Ezipti.
Ba yʋʋn yele Aarõ yetɩ: ‹Ẽŋɛ baga bɔ tɔ tɩ ba bɔna tɩ nẽŋam.
Tõma ka mi bõn-sɛka n ẽŋɛ Amoyisi n yese tõma Ezipti tẽŋam wa'am na.› Bɛla tɩ ba yãŋa yagbɛ na-biire kãabra ẽ tɩ a dɛna ba bagrɛ, ɩta sũ-yẽlga la ba mẽŋa nu'usi n ẽŋɛ sɛla la.
Bɛla ĩyã tɩ Nawẽnnɛ bure a poore bɔ ba, dee basɛ ba tɩ ba pʋ'ʋsra wõrbiɛ n boe saazuum, wʋ lan gʋlsɛ Nawẽnnɛ nõtɔ'ɔsrɩba gõnnɔ pʋam yetɩ: ‹Ɩsrayɛlɩ nẽrba, yãma tẽ'esrɩ tɩ la de la mam tɩ ya yʋʋn kʋʋrɩ dũnsi, la kãabgɔ basɛba weem yʋʋma pinaasɩ bɔ'ɔra la bɩɩ?
Ayɛɩ, ya yʋʋn zɛɛrɩ la ya bagrɛ Amolɔkɩ fuu-deego, la ya bagrɛ Arefã wõrbiire, bõn-bãma tɩ ya yʋʋn ẽŋɛ pʋ'ʋsra.
Bɛla ĩyã mam wʋn botɩ ba pe'ege ya sẽŋɛ zãagɛ halɩ gãŋɛ Babilɔnɩ tẽŋam.› Tɩ sɔ-yaabdõma yʋʋn tarɩ la fuu-deego weem n pa'alɩ tɩ Nawẽnnɛ boe ba zẽ'am.
Ba yʋʋn ẽŋɛ ẽ tɩ a ãna wʋ Nawẽnnɛ n tɔgɛ bɔ Amoyisi yetɩ, ba ẽŋɛ ẽ tɩ a ãna wʋ ẽn yẽ a wõnnɛ se'em na.
Tɩ yaabdõma yʋʋn to'oge fuu-deego la ba mẽ sɔdõma zẽ'am, zɛ ẽ doose la Azoze wa'am wa zɛbɛ to'oge so'olʋm sɛka tɩ Nawẽnnɛ yʋʋn dige nẽrba tẽŋa la pʋam tɩ ba yese ba nẽŋam na.
Tɩ fuu-deego la weege bɔna wa paagɛ naba Adavidi wakatʋm.
Adavidi yʋʋn yẽ yel-sõnnɛ mɛ Nawẽnnɛ nẽŋam, dee sose ẽ yetɩ, a bɔ ẽ sore tɩ a mẽ pʋ'ʋsgɔ deego bɔ ẽ tɩ a bɔna la Azakɔbɩ yɩɩsɩ lɛ.
La, la de la a bia Asalomõ n yãŋa n mẽ deego la bɔ Nawẽnnɛ.
La Nawẽnnɛ n gãnnɩ sɛla wuu ka kẽ'erɩ deto tɩ nẽrsaalba mẽ pʋam, wʋ Nawẽnnɛ nõtɔ'ɔsa ayɩla n yʋʋn yele se'em yetɩ: ‹Zuudãana Nawẽnnɛ yetɩ, saazuum de la mam na'am bĩmbĩnne, dee tɩ dũnia dɛna mam nãma dɔglgɔ zẽ'a.
Bẽm deego tɩ ya wʋn mẽ bɔ mam?
La bẽm vo'osgo zẽ'a tɩ ya yetɩ ya ẽŋɛ bɔ mam?
La dagɩ mam mẽŋa n ẽŋɛ sɛla woo bɩɩ?› » A'etɩɛnɩ ken yele ba yetɩ: «Ya de la sɩ'ɩsrɩba, ya ka dolɩ Nawẽnnɛ la ya sũure wuu, ya ka selsrɩ Nawẽnnɛ yetɔga la, dee kɔ'ɔn zagsra Nawẽnnɛ Sɩa daarɛ woo wʋ ya yaabdõma n mẽ yʋʋn ẽŋɛ se'em na.
Nawẽnnɛ nõtɔ'ɔs-kãna tɩ ya yaabdõma la yʋʋn ka nãmsɛ ẽ?
Bãma n yʋʋn kʋ sɛba n dẽŋɛ mõolɛ sɩra dãana tɩ Nawẽnnɛ wʋn tõm tɩ a wa'am na yelle.
La yãma n yãŋa dõrɛ ẽ kʋ ẽ.
Yãma yʋʋn to'oge Nawẽnnɛ lɔɔ mɛ malɛkadõma zẽ'am.
La ya ka sakɛ lɔɔ la.» Ba lobe A'etɩɛnɩ la kuga kʋ Ban wõm bɛla la, ba sũnsõa yĩige mɛ, tɩ ba ɔbra yẽna.
La A'etɩɛnɩ daan tarɩ la Nawẽnnɛ Sɩa pãŋa, gorge bɩsra saazuum zĩi, yẽ Nawẽnnɛ na'am n puke yẽgra, tɩ Azezi zɛ Nawẽnnɛ zʋʋgɔ bɔba.
Tɩ a yele ba yetɩ: «Bɩsɛ-ya, mam yẽ tɩ Nawẽnnɛ yire yo'oge mɛ, tɩ Nẽrsaala Dayʋa la zɛ Nawẽnnɛ zʋʋgɔ bɔba.» Tɩ ba lɩ ba tʋba kaasɛ tagurga, dee lagɩm zoe paagɛ yõkɛ ẽ, ve'ege ẽ tẽŋa la pʋam yese ka lɔbra ẽ la kuga tɩ ba kʋ.
Sɛba n lobrɩ ẽ na kuga la yɛɛsɛ ba futo gu'ule la budib-polle yʋ'ʋrɛ n de Asolɩ.
La ban lobrɩ A'etɩɛnɩ la kuga la, tɩ a pʋ'ʋsɛ yetɩ: «Zuudãana Azezi, to'oge m sɩa.» Dee dɩkɛ dũma ka tẽŋa tĩi kaasɛ yetɩ: «Zuudãana, da geele ba tõon-be'ego wã taalɛ.» A yele la wãna dee ki.
La Asolɩ daan sakɛ tɩ A'etɩɛnɩ kũm na masɛ mɛ.
Azezi karẽnbiisi nãmsgɔ yelle La daar-ẽŋa tɩ ba pɔsɛ nãmsra Azezi nẽr-kʋʋŋɔ n boe Zerizalɛm na halɩ, tɩ ba wuu zoe wɩrgɛ Zude, la Samaari so'olʋm pʋam, la Azezi Tõntõnɩba pia la ayi la mã'a n weege.
Tɩ nẽr-sɛba n zotɩ Nawẽnnɛ daan dɩkɛ A'etɩɛnɩ sẽŋɛ ka laagɛ, dee kɛlla zozo'e a kũm na ĩyã.
La Asolɩ daan kɔ'ɔn nãmsra Azezi nẽr-kʋʋŋɔ la mɛ bɔɔra tɩ a sã'am ba wuu, kẽ'era yiɛ pʋam yõgra bʋraasɩ la pɔgsɩ botɩ ba tara ba sẽnna yʋ'ʋra.
Afilipi mõolɛ Nawẽnnɛ kõ-yẽlga Samaari Tɩ Azezi karẽnbi-sɛba n daan wɩrgɛ la daan sẽnna zẽ'esɩ wuu mõola Nawẽnnɛ kõ-yẽlga.
Afilipi daan sẽŋɛ la Samaari tẽŋa ayɩla pʋam ka mõolɛ Krisi kõ-yẽlga la bɔ ba.
La nẽr-kʋʋŋɔ la daan selsrɩ Afilipi n tɔgrɩ ba se'em na mɛ sõŋa sõŋa, ban wõm dee yẽ ẽn ɩtɩ bõn-yãlma la.
La kʋlkã'arsɩ daan ẽn tĩi kaasɛ mɛ, yese dee basɛ ban tarɩ sɛba la.
Tɩ nẽr-sɛba n de kɔɔrnɔ la wɔbsɩ zozo'e daan yẽ ĩmã'asʋm.
Tɩ tẽŋa la nẽrba tara sũ-yẽlga zozo'e.
La bʋraa n daan boe tẽŋa la pʋam tɩ a yʋ'ʋrɛ dɛna Asimõ.
A daan de la tɩɩm dãana, tõnna tɩɩm tõoma botɩ Samaari so'olʋm nẽrba palẽŋa ẽgra.
Dee pa'ala a mẽŋa tɩ ẽŋa de la nẽr-kãtɛ, tɩ nẽrba wuu sakra a yetɔga sõŋa, bõnbɩ'ɩsɩ la bõnkɛgsɩ wuu yɛta tɩ: «Bʋra-ẽna de la sɛka tɩ ba wi'iri tɩ wẽnnɛ pãn-kãtɛ la n sige.» Ẽn tõm a tɩɩm tõoma botɩ nẽrba la palẽŋa ẽgra yuuge la, ba sakɛ ẽ mɛ sõŋa sõŋa.
La Afilipi n mõolɛ Nawẽnnɛ so'olʋm yelle, la Azezi-krisi yʋ'ʋrɛ bɔ ba la, ba daan bɔ a yetɔga la sɩra mɛ, botɩ a mise ba ko'om pʋam, bʋraasɩ la pɔgsɩ.
Tɩ Asimõ mẽ sakɛ yetɔga la, botɩ ba mise ẽ ko'om pʋam, tɩ a dɩkɛ a mẽŋa lablɛ Afilipi, la ẽn yẽtɩ bõn-yãlma la yel-kɩrsɩ sɛba n ɩtɩ la, la ẽkɛ la a palẽŋa.
Azezi Tõntõnɩba la n daan boe Zerizalɛm na wõm mɛ tɩ Samaari dõma to'oge Nawẽnnɛ yetɔga mɛ, tɩ ba tõm Apɩyɛɛrɩ la Azã ba zẽ'am.
La ban paagɛ mĩ na, ba pʋ'ʋsɛ mɛ bɔ ba tɩ ba to'oge Nawẽnnɛ Sɩa.
Se'ere n soe la, ba daan põn mise ba la ko'om pʋam la Zuudãana Azezi yʋ'ʋrɛ, dee tɩ Nawẽnnɛ Sɩa nãn ka sige ba nẽra nẽra zuo.
Tɩ Apɩyɛɛrɩ la Azã dɩkɛ ba nu'usi paglɛ ba zuto, tɩ ba yãŋa to'oge Nawẽnnɛ Sɩa la.
Asimõ n yẽ tɩ Azezi Tõntõnɩba la n dɩkɛ ba nu'usi paglɛ ba zuto, tɩ ba to'oge Nawẽnnɛ Sɩa la, a daan boorɩ tɩ a bɔ ba la ligri, yãŋa yele ba yetɩ: «Bɔ-ya mam pãn-ẽna wã tɩ nẽr-sɛka woo tɩ mam wʋn dɩkɛ m nu'usi paglɛ a zuo, a wʋn kɔ'ɔn to'oge Nawẽnnɛ Sɩa.» Tɩ Apɩyɛɛrɩ lerge ẽ yetɩ: «Fõn na fʋ ligri la wʋn sã'am, fõn tẽ'esɛ tɩ Nawẽnnɛ bɔ'a da'arɩ la ligri la ĩyã.
Fʋ nẽŋa ka boe yel-bãna pʋam, la fʋ ka tarɩ pʋrɛ mĩ, se'ere n soe la, fʋ sũure ka masɛ Nawẽnnɛ nifum.
Teege yɛm basɛ tõon-be'e-ẽna wã, dee sose Zuudãana, tɩ tã tɩ a basɛ fʋ tõon-be'ero tɩ fʋ tẽ'esrɩ fʋ sũurum na taalɛ.
Mam yẽ tɩ fʋ tarɩ la sũ-toogo, tɩ tõon-be'ero lʋ fɔ.» Tɩ Asimõ lerge yetɩ: «Pʋ'ʋsɛ-ya Zuudãana bɔ ma tɩ bõn-sɛka tɩ ya yele mam na sɛla sɛla da paagɛ ma.» Apɩyɛɛrɩ la Azã daan tɔgɛ Zuudãana Azezi yetɔga la pa'alɛ nẽrba mɛ, dee daan lɛbra Zerizalɛm.
La sore zuo, ba mõolɛ kõ-yẽlga Samaari tẽnsɩ zozo'e pʋam mɛ.
Afilipi la Etiopi bʋraa yelle Tɩ Nawẽnnɛ malɛka tɔgɛ bɔ Afilipi yetɩ: «Isge sẽŋɛ wẽntulle gɔbga bɔba, doose sorɔ-sɛka n ze'ele Zerizalɛm wɛ Gaza la, sorɔ-ẽŋa dolɩ la weego pʋam.» Tɩ a isge sẽŋɛ.
La Etiopi bʋraa n daan dolɩ sore la, a de la nẽr-kãtɛ, a gu'uri la Etiopi pɔg-naba Akãndase bõntarsõm.
A daan sẽŋɛ la Zerizalɛm ka pʋ'ʋsɛ Nawẽnnɛ, dee zẽa wiiri torko pʋam lɛbra kulla.
A daan tarɩ la Nawẽnnɛ nõtɔ'ɔsa A'ezayi gõŋɔ karẽŋra.
Tɩ Nawẽnnɛ Sɩa yele Afilipi yetɩ: «Sẽŋɛ lɛm torko wã.» Tɩ Afilipi zoe paagɛ, wõm tɩ a karẽŋrɩ la Nawẽnnɛ nõtɔ'ɔsa A'ezayi gõŋɔ.
Tɩ Afilipi soke ẽ yetɩ: «Fõn wõnnɩ fõn karẽŋɛ se'em wã võorɛ mɛ bɩɩ?» Tɩ a lerge yetɩ: «Mam wʋn ẽŋɛ la wãne wõm, tɩ nẽra sãn ka pa'alɛ mam?» Dee sose Afilipi yetɩ, a zom zĩ'ire ẽŋa zẽ'am.
Tɩ a zom zĩ'ire.
Nawẽnnɛ gõŋɔ zẽ'e-sɛka tɩ a daan karẽŋrɩ la gʋlsɛ yele la wãna: «A ãn wʋ pesgo tɩ ba tarɩ wɛ tɩ ba kʋ, dee ãna wʋ pebila tɩ ba sɛɛrɩ a kõbrɔ tɩ a ka kaasra, dee mẽ põn ka ya'ara nõorɛ.
Ba pɔ'ɔgɛ ẽ mɛ, ka di a sarɩya sõŋa.
Tɩ nẽra ka bɔna wʋn tɔgɛ a yɩɩsɩ yelle, se'ere n soe la, ba yese a vɔm mɛ dũnia zuo.» Tɩ Etiopi bʋraa la soke Afilipi yetɩ: «Ãn yelle tɩ Nawẽnnɛ nõtɔ'ɔsa la tɔgrɩ wãna?
A tɔgrɩ la a mẽŋa yelle bɩɩ, nẽra ayẽma yelle?» Tɩ Afilipi yãŋa dɩkɛ Nawẽnnɛ gõŋɔ la zẽ'e-sɛka tɩ a karẽŋɛ la pa'alɛ a võorɛ, dee doose bilam tɔgɛ Azezi kõ-yẽlga bɔ ẽ.
La ban sẽnnɩ wɛ la, ba paagɛ la zẽ'a tɩ ko'om boe mĩ.
Tɩ Etiopi bʋraa la yele Afilipi yetɩ: «Bɩsɛ, ko'om n wãna n boe kalam.
Bẽm n wʋn gu mam ko'om misga?» [ Tɩ Afilipi yele ẽ yetɩ: «Fʋ sãn bɔ Azezi sɩra la fʋ sũure wuu, fʋ tã wʋn to'oge ko'om misga mɛ.» Tɩ a lerge yetɩ: «Mam sakɛ tɩ Azezi-krisi de la Nawẽnnɛ Dayʋa.»] Dee botɩ torko la ze'ele.
Tɩ Afilipi la ẽŋa sige ko'om na pʋam, tɩ Afilipi mise ẽ ko'om pʋam.
La ban ze'ele ko'om na pʋam dɔɔra la, tɩ Zuudãana Nawẽnnɛ Sɩa zẽkɛ Afilipi fõrgɛ.
Tɩ Etiopi bʋraa la ka le yẽ ẽ, dee lebe dɔla a sore la wɛ'ɛsa la sũ-yẽlga.
Tɩ nẽrba yẽ Afilipi Azɔtɩ tẽŋam, tɩ a dɔla tẽnsɩ la wuu pʋam mõola Nawẽnnɛ kõ-yẽlga halɩ ka paagɛ Sezaare.
Asolɩ yɛm teere Tɩ Asolɩ ken nãmsra Azezi karẽnbiisi la, yetɩ a kʋ ba, sẽŋɛ kãabgɔ kẽma nẽŋadãana zẽ'am ka sose ẽ yetɩ, a gʋlsɛ gõnnɔ bɔ Zifdõma wẽndeto n boe Damaasɩ tẽŋam na yetɩ, ẽŋa sãn yẽ nẽrba n de bʋraasɩ, bɩɩ pɔgsɩ n dolɩ Azezi sore, ẽŋa wʋn yõgɛ ba mɛ, lʋ ba tarɩ sẽŋɛ Zerizalɛm.
La ẽn to'oge nõorɛ bɔna sore wɛ ka lɛm Damaasɩ la, tɩ peelem ze'ele saazuum darɛ wa nẽegɛ gilge ẽ.
Tɩ a lui tẽŋa, wõm kõa n yele ẽ yetɩ: «Asolɩ, Asolɩ, bẽm tɩ fʋ nãmsra mam?» Tɩ Asolɩ lerge yetɩ: «Zuudãana, fõn de la ãne?» Tɩ kõa la lerge yetɩ: «Mam de la Azezi, sɛka tɩ fʋ nãmsrɩ la.
La isge kẽ tẽŋa la pʋam, tɩ ba wʋn yele fo fõn wʋn ẽŋɛ se'em.» Tɩ bʋra-sɛba n dolɩ ẽ na zɛ yɛrɩ, ka yele se'ere.
Ba wõm kõa la mɛ, dee ka yẽ nẽra.
Tɩ Asolɩ isge pike nini ka le yẽta.
Tɩ ba ve'ege ẽ tarɩ sẽŋɛ Damaasɩ.
La dabsa atã tɩ a nini ka yẽtɩ.
La a ka di, bɩɩ yũ sɛla.
La Azezi karẽnbia ayɩla n daan boe Damaasɩ, tɩ a yʋ'ʋrɛ dɛna Ananiyasɩ.
Tɩ Zuudãana Azezi puke a mẽŋa pa'alɛ ẽ wʋ zãasŋɔ la, wi ẽ yetɩ: «Ananiyasɩ.» Tɩ a lerge yetɩ: «M Zuudãana, mam n wãna.» Tɩ Zuudãana la yele ẽ yetɩ: «Isge doose sorɔ-sɛka tɩ ba wi'iri tɩ sorɔ-tẽntẽa la, sẽŋɛ Azudaasɩ yire ka soke Tarsɩ tẽŋa bʋraa yʋ'ʋrɛ n de Asolɩ la yelle.
A boe mĩ pʋ'ʋsra mɛ.
La a yẽ la bʋraa wʋ zãasŋɔ la, bʋraa la yʋ'ʋrɛ de la Ananiyasɩ, a yẽ ẽ tɩ a kẽ'em mɛ wa dɩkɛ a nu'usi paglɛ ẽŋa zuo tɩ ẽŋa le yẽta.» Tɩ Ananiyasɩ lerge yetɩ: «Zuudãana, mam põn wõm bʋraa wã yelle zozo'e mɛ, ẽŋa n tõm fʋ nẽrba be'em se'em Zerizalɛm, la a to'oge nõorɛ kãabgɔ kẽma nẽŋadõma zẽ'am mɛ wa'am kalam tɩ a yõgɛ sɛba wuu n pʋ'ʋsrɩ la fõn yʋ'ʋrɛ la.» Tɩ Zuudãana la yele Ananiyasɩ yetɩ: «Sẽŋɛ, mam looge ẽ mɛ tɩ m botɩ a tarɩ mam yʋ'ʋrɛ sẽŋɛ ka tɔgɛ bɔ bu-zãŋsɩ, la ba na'adõma, la Ɩsrayɛlɩ dõma mẽ.
Mam wʋn pa'alɛ ẽ ẽn wʋn nãmsɛ se'em mam yʋ'ʋrɛ ĩyã.» Tɩ Ananiyasɩ sẽŋɛ ka kẽ yire la pʋam dɩkɛ a nu'usi paglɛ Asolɩ zuo yele ẽ yetɩ: «M sɔbia Asolɩ, fõn daan boe sore zuo sẽnna tɩ Zuudãana Azezi puke a mẽŋa pa'alɛ fʋ la, ẽŋa n tõm mam fʋ zẽ'am tɩ m botɩ fʋ nini le yẽta, dee tɩ fʋ to'oge Nawẽnnɛ Sɩa pãŋa.» Tɩ Ananiyasɩ n yele bɛla la, sɛla n ãn wʋ pɔgrɔ n kɔ'ɔn ze'ele Asolɩ ninum lui, tɩ a le yẽta.
Tɩ a isge, tɩ ba mise ẽ ko'om pʋam, dee tɩ a di dia, tɩ a pãŋa le wa'am.
Asolɩ mõolɛ Nawẽnnɛ yetɔga Damaasɩ tẽŋa pʋam Asolɩ daan weege Damaasɩ Azezi karẽnbiisi la zẽ'am na dabsa fẽe, darɛ kẽ Zifdõma wẽndetʋm mõola Nawẽnnɛ yetɔga yetɩ, Azezi de la Nawẽnnɛ Dayʋa.
Tɩ la di'ige sɛba wuu n wõm na.
Tɩ ba yetɩ: «Dagɩ bʋra-ẽna wã n daan boe Zerizalɛm kɔ'ɔn nãmsra nẽr-sɛba n pʋ'ʋsrɩ la Azezi yʋ'ʋrɛ la?
A nõo ka wa'am kalam tɩ a yõgɛ ba lʋ mɛ tarɩ ba sẽŋɛ kãabgɔ kẽma nẽŋadõma zẽ'am?» La Asolɩ daan yẽtɩ bʋraanɛ mɛ pa'asra, tɔgɛ yãŋɛ Zifdõma sɛba n boe Damaasɩ la, pa'alɛ ba tɩ Azezi de la Krisi tɩ Nawẽnnɛ tõm.
La dabsa faa n pa'asɛ tɩ Zifdõma lagɩm ẽŋɛ nõorɛ ayɩla yetɩ ba kʋ ẽ.
Tɩ Asolɩ daan bãŋɛ ban bãm yetɩ ba ẽŋɛ se'em na.
Ba daan gu'uri tẽŋa la yansɩ la wʋntɛɛŋa la yʋ'ʋŋɔ, bɔɔra tɩ ba kʋ ẽ.
Tɩ daarɛ ayɩla yʋ'ʋŋɔ, tɩ a karẽnbiisi daan botɩ a sige pɩ'ɩgɔ pʋam, tɩ ba dɩkɛ ẽ sike lalga poorʋm, tɩ a fõrgɛ.
Asolɩ boe Zerizalɛm La Asolɩ daan sẽŋɛ la Zerizalɛm ka bɔɔra tɩ a lagɩm na Azezi karẽnbiisi la.
La ba daan zotɩ ẽ mɛ, ba daan ka sakɛ tɩ a sɩrɩ de la Azezi karẽnbia.
Tɩ Abarnabasɩ daan tarɩ ẽ sẽŋɛ Azezi Tõntõnɩba la zẽ'am ka pa'alɛ ba Asolɩ n daan yẽ Zuudãana Azezi Damaasɩ sore zuo, la Zuudãana la n tɔgɛ ẽ se'em, la ẽn daan kãbɛ sũure mõolɛ Azezi yelle Damaasɩ se'em.
Tɩ Asolɩ yãŋa daan bɔna la ba Zerizalɛm, ɛɛra tẽŋa la pʋam wuu, kãbɛ sũure mõola Zuudãana Azezi yelle.
La a daan tɔgrɩ mɛ wẽ'era nõke'ene la Zifdõma sɛba n tɔgrɩ Grɛkɩ yetɔga la.
Tɩ ba bɔɔra tɩ ba kʋ ẽ.
La Azezi karẽnbiisi la n bãŋɛ bɛla la, ba tarɩ ẽ sẽŋɛ la Sezaare, tɩ ba botɩ a sẽŋɛ Tarsɩ.
Tɩ Azezi nẽr-kʋʋŋɔ la n boe Zude, la Galile, la Samaari tẽnsʋm na, daan ka le yẽ nãmsgɔ.
Tɩ Nawẽnnɛ Sɩa sõŋra ba, tɩ ba kãllɛ pa'asra, tɩ ba zɛ kãŋkãŋɛ nã'asra Zuudãana la ba sũure wuu.
A'ene yẽ ĩmã'asʋm La Apɩyɛɛrɩ daan eerɩ gilgra la zẽ'esɩ la wuu, tɩ daarɛ ayɩla tɩ a sẽŋɛ Nawẽnnɛ nẽrba la n boe Lida la zẽ'am.
La bilam a yẽ la bʋraa ayɩla yʋ'ʋrɛ n de A'ene, a daan bẽ mɛ kɔɔrʋm gã yʋʋma anii.
Tɩ Apɩyɛɛrɩ yele ẽ yetɩ: «A'ene, Azezi-krisi bɔ fʋ ĩmã'asʋm mɛ.
Isge vaagɛ fʋ bõn-gã'ala la bĩŋe.» Tɩ a isge bilam zẽ'am.
Tɩ Lida, la Saarõ tẽnsɩ nẽrba wuu yẽ tɩ bʋraa la yẽ ĩmã'asʋm mɛ, tɩ ba teege yɛm dɩkɛ ba mẽŋa bɔ Zuudãana.
Atabita vo'ore La pɔka ayɩla n daan boe Zope dɛna Azezi karẽnbia tɩ a yʋ'ʋrɛ dɛna Atabita.
(Tɩ Grɛkɩdõma yetɩ, Adɔrkasɩ, a võorɛ de la «mõlfɔ».)
A daan tõnnɩ la tõon-sõma sõŋra nasdõma.
La wakat-ẽŋa bã'a n yõkɛ ẽ, tɩ a ki.
Tɩ ba sɔ ẽ, tarɩ ẽ zom deego n boe deego zuum ka gã'arɛ ẽ.
Zope ka zãagɛ la Lida.
La karẽnbiisi la n wõm tɩ Apɩyɛɛrɩ boe bilam na, tɩ ba tõm bʋraasɩ bayi yetɩ, ba sẽŋɛ ka wi ẽ yetɩ, a wa'am, a da yuuge.
Tɩ Apɩyɛɛrɩ isge doose ba sẽŋɛ.
La ban paagɛ la, ba tarɩ Apɩyɛɛrɩ zom na deego la n boe deego zuo la.
Tɩ pɔkõpa wuu lɛm Apɩyɛɛrɩ kɛlla, dee pa'ala fu-sɛba tɩ Adɔrkasɩ daan pɛ bɔ ba, ẽn daan vɔa la.
Tɩ Apɩyɛɛrɩ botɩ ba wuu yese yẽŋa, dee ka dũma tẽŋa pʋ'ʋsɛ, dee wẽrgɛ kũm na bɔba yetɩ: «Atabita, isge.» Tɩ a pike nini yẽ Apɩyɛɛrɩ, isge zĩ'ire.
Tɩ Apɩyɛɛrɩ gʋrɛ a nu'ugo, tɩ a isge ze'ele, tɩ a wi Azezi nẽrba la, la pɔkõpa la pa'alɛ ba tɩ a le vɔa mɛ.
La Zope tẽŋa dõma wuu n daan wõm yel-ẽna wã la, ba nẽrba zozo'e n bɔ Zuudãana Azezi sɩra.
Apɩyɛɛrɩ daan yuuge Zope paagɛ la dabsa se'em.
A daan boe la Asimõ n de gãnzapa la yire.
Akɔrnɛlɩ wi Apɩyɛɛrɩ Bʋraa n daan boe Sezaare, tɩ a yʋ'ʋrɛ dɛna Akɔrnɛlɩ.
A daan de la sʋda-kɛ'ɛma, ba wi'iri sʋda-sɛba tɩ a de kɛ'ɛma ba pʋam na tɩ Itali dõma sʋdaasɩ.
A daan de la nẽr-sõŋɔ, tɩ ẽŋa la a yir-dõma wuu daan nanna Nawẽnnɛ.
La a daan sõŋrɩ la Zifdõma nasdõma zozo'e, dee pʋ'ʋsra Nawẽnnɛ daarɛ woo.
Tɩ wẽnnɛ daan gelge, tɩ a yẽ Nawẽnnɛ malɛka wʋ a zãasʋm mɛ na, tɩ a wa'am wa kẽ a zẽ'am yele ẽ yetɩ: «Akɔrnɛlɩ!» Tɩ a daan bɩsra malɛka la zĩi, tɩ dabeem tara ẽ, tɩ a yetɩ: «M dãana, fʋ yetɩ bo?» Tɩ a lerge yele ẽ yetɩ: «Fʋ pʋ'ʋsgɔ la, la fõn sõŋrɩ nasdõma la paagɛ Nawẽnnɛ yɛm mɛ, a tẽrɩ fʋ yelle mɛ.
La nãnannɛ wã, tõm nẽrba tɩ ba sẽŋɛ Zope ka yele Asimõ-pɩyɛɛrɩ tɩ a wa'am.
A de la sãana bɔna Asimõ n de gãnzapa la yire.
A yire la lɛm na ko-kãtɛ la nõorʋm.» La malɛka la n tɔgɛ la Akɔrnɛlɩ dee fõrgɛ la, tɩ Akɔrnɛlɩ wi a tõntõnɩba bayi, la a sʋda-sõŋɔ ayɩla n tõnnɩ a tõoma, dee mẽ nanna Nawẽnnɛ, yãŋa tɔgɛ sɛla n ẽŋɛ la wuu pa'alɛ ba, dee tõm ba tɩ ba sẽŋɛ Zope.
La beere n wiige, tɩ ba bɔna sore wɛ ka lɛm Zope, tɩ Apɩyɛɛrɩ zom gɔsgɔ tɩ a pʋ'ʋsɛ, la masɛ wʋ wʋntɛɛŋa zuu-tẽŋasʋka.
Tɩ a kɔm daan dõnna, tɩ a bɔɔra tɩ a di.
La ban nãn boe mĩ ɩta dia tɩ ba bɔ ẽ na, tɩ a bɩsɛ yẽ wʋ a zãasʋm mɛ na, a daan yẽ tɩ saazuum n yo'oge, tɩ sɛla n ãn wʋ fu-kãtɛ n lʋ zẽ'esɩ sɩnaasɩ signa tẽŋa.
La dũnsi buuri wuu, la tẽŋa bõn-vuula, la bõn-ẽgla buuri wuu n boe a pʋam.
Tɩ a wõm kõa n yele ẽ yetɩ: «Apɩyɛɛrɩ, isge kʋ di.» Tɩ Apɩyɛɛrɩ lerge ẽ yetɩ: «Ayɛɩ, Zuudãana, mam ken ka di sɛla n de sisgo bõnɔ bɩɩ bõn-dẽgrɔ baa fẽe.» Tɩ kõa la le yele ẽ yetɩ: «Bõn-sɛka tɩ Nawẽnnɛ yetɩ, a ãn sõŋa, da kãn yetɩ, a de la bõn-dẽgrɔ.» Bõnɔ la ẽŋɛ la nõor-atã, dee yãŋa lebe saazuum.
Tɩ Apɩyɛɛrɩ daan zɛ yɛrɩ, tẽ'esra a pʋtẽ'erʋm bõn-ẽŋa tɩ a yẽ la võorɛ.
La wakat-ẽŋa tɩ sɛba tɩ Akɔrnɛlɩ daan tõm na soke Asimõ yire n boe zẽ'a, wa'am wa zɛ yaŋa nõorʋm, yãŋa wi soke yetɩ, Asimõ-pɩyɛɛrɩ boe la kalam bɩɩ?
La Apɩyɛɛrɩ ken tẽ'esra la bõnɔ la tɩ a yẽ la yelle, tɩ Nawẽnnɛ Sɩa yele ẽ yetɩ: «Bʋraasɩ batã n eerɩ fo, ban wãna.
Isge sige doose ba, da sẽ'ena, tɩ mam n tõm ba.» Tɩ Apɩyɛɛrɩ sige bʋraasɩ la zẽ'a ka yele ba yetɩ: «Mam tɩ ya eerɩ la.
Bẽm yelle ĩyã tɩ yãma wa'am kalam?» Tɩ ba yele ẽ yetɩ: «Akɔrnɛlɩ, a de la sʋda-kɛ'ɛma, tɩ a ɩrgɔ masɛ, tɩ a nanna Nawẽnnɛ, tɩ Zifdõma wuu tɔgra a yelle sõŋa.
Tɩ Nawẽnnɛ daan tõm a malɛka tɩ a wa'am wa yele ẽ yetɩ, a botɩ fõn wa'am a yire wa yele ẽ fõn tarɩ yetɔg-sɛka la.» Tɩ Apɩyɛɛrɩ botɩ ba kẽ yire la gã'arɛ.
Tɩ beere wiige, tɩ a isge dɔla ba wɛ, tɩ Azezi karẽnbiisi basɛba n boe Zope la kɔlgɛ ẽ tɩ ba sẽŋɛ.
La dabsa ayi daarɛ tɩ ba paagɛ Sezaare.
Tɩ Akɔrnɛlɩ daan wi a yir-dõma la a sɩrdõma lagsɛ gu'ura ba.
La Apɩyɛɛrɩ n paagɛ kẽ'era la, tɩ Akɔrnɛlɩ tʋ'ʋsɛ ẽ ka dũma tẽŋa a nẽŋam nã'asɛ ẽ.
Tɩ Apɩyɛɛrɩ gʋrɛ ẽ yetɩ: «Isge, mam mẽ de la nẽrsaala wʋ fõn na.» Tɩ ba sõsra la taaba kẽ'era, tɩ Apɩyɛɛrɩ yẽ nẽrba n lagsɛ zo'oge.
Tɩ a yele ba yetɩ: «Ya mi tɩ Zifdõma sisri mɛ, ba ka lagnɩ la nẽra n de sãana, la ba ka kẽ'erɩ a yire.
La Nawẽnnɛ pa'alɛ mam mɛ tɩ m da yetɩ, nẽrsaala de dẽgrɔ dãana, bɩɩ a ka narɩ m lagɩm na ẽ.
Bɛla ĩyã tɩ fõn wi mam, tɩ mam wa'am ka zagsɛ.
La mam boorɩ tɩ m bãŋɛ la bẽm yelle ĩyã tɩ yãma botɩ mam wa'am?» Tɩ Akɔrnɛlɩ lerge ẽ yetɩ: «La de la dabsa anaasɩ n wãna wẽngɛlŋa wʋ wakat-ẽna wã, tɩ mam daan boe m yire pʋ'ʋsra, tɩ bʋraa kɔ'ɔn yɛ fuugo n yẽgrɩ zɛ mam nẽŋam, dee yetɩ: ‹Akɔrnɛlɩ, Nawẽnnɛ to'oge fʋ pʋ'ʋsgɔ la, la a tẽrɩ fõn sõŋrɩ nasdõma se'em na mɛ.
Bɛla, tõm nẽrba tɩ ba sẽŋɛ Zope ka wi Asimõ-pɩyɛɛrɩ tɩ a wa'am.
A boe la Asimõ n de gãnzapa la yire.
A yire la lɛm na ko-kãtɛ la nõorʋm.› Bɛla ĩyã tɩ mam tõm nẽrba tɔtɔ tɩ ba wa'am wa wi fʋ tɩ fʋ wa'am.
La fõn wa'am wã, fʋ ẽŋɛ sõŋa.
Tɩ wuu yãŋa boe la Nawẽnnɛ nẽŋam kalam tɩ tɩ selse bõn-sɛka wuu tɩ Zuudãana Nawẽnnɛ yele fõn yetɩ, fʋ yele tõma la.» Apɩyɛɛrɩ mõolɛ Nawẽnnɛ yetɔga bɔ Akɔrnɛlɩ Tɩ Apɩyɛɛrɩ yãŋa pɔsɛ yele yetɩ: «Sɩra sɩra, mam yãŋa bãŋɛ mɛ tɩ Nawẽnnɛ ka tũ'usri nẽrba.
La buuri wuu pʋam nẽr-sɛka n nannɩ Nawẽnnɛ dee ɩta sɛla woo tɩ la masra, ẽŋa dãana n paagɛ a yɛm.
Tɔ.
Ya mi tɩ Nawẽnnɛ tõm a yetɔga la bɔ la Ɩsrayɛlɩ dõma, a de la kõ-yẽlga n pa'alɩ tɩ tɩ wʋn tara sũ-mã'asʋm la Nawẽnnɛ Azezi-krisi ĩyã, ẽŋa n de nẽrsaalba wuu Zuudãana.
Yãma mi yel-sɛba wuu n daan ẽŋɛ Zude la, la daan pĩ'ilum na Galile Azã n daan mõolɛ Nawẽnnɛ yetɔga dee mise nẽrba ko'om pʋam na poorʋm.
Ya ken mina Azezi n yese Nazarɛtɩ la, la Nawẽnnɛ n daan bɔ ẽ a Sɩa pãŋa se'em, tɩ a daan sẽŋɛ zẽ'esɩ wuu ẽŋɛ ɩr-sõma, botɩ Asũtãana n daan nãmsrɩ sɛba la wuu yẽ ĩmã'asʋm.
Se'ere n soe la, Nawẽnnɛ daan boe la ẽ mɛ.
Tõma yẽ bõn-sɛba wuu tɩ a daan tõm Zerizalɛm la Zifdõma so'olʋm na wuu mɛ, dee tɩ ba daan ka ẽ dɔ-puurŋa zuo kʋ.
Tɩ Nawẽnnɛ daan vo'oge ẽ dabsa atã daarɛ, botɩ a dɩkɛ a mẽŋa pa'alɛ.
La a ka dɩkɛ a mẽŋa pa'alɛ nẽrba la wuu, a dɩkɛ a mẽŋa pa'alɛ la tõma sɛba n de kaset-dõma tɩ Nawẽnnɛ daan põn dẽŋɛ looge la.
A vo'ore la poorʋm, tõma daan lagɩm na ẽ mɛ di dee yũ.
A daan bɔ tõma nõorɛ yetɩ, tɩ mõolɛ ẽŋa yetɔga, dee yele nẽrba, tɩ la de la ẽŋa tɩ Nawẽnnɛ looge tɩ a di nẽr-vɔɔsɩ la kɩ'ɩndõma sarɩya.
Nawẽnnɛ nõtɔ'ɔsrɩba la wuu yʋʋn tɔgɛ a yelle mɛ yetɩ, sɛka woo n bɔ ẽ sɩra, Nawẽnnɛ wʋn basɛ a dãana tõon-be'ero taalɛ a yʋ'ʋrɛ ĩyã.» Sɛba n dagɩ Zifdõma la to'oge Nawẽnnɛ Sɩa Apɩyɛɛrɩ n daan ken tɔgra yetɔg-bãna la, tɩ Nawẽnnɛ Sɩa sige sɛba wuu n wõm yetɔga la zuto.
La Nawẽnnɛ n daan botɩ a Sɩa la mẽ sige bu-zãŋsɩ la zuto la, la daan di'ige Zifdõma sɛba n bɔ Azezi sɩra n doose Apɩyɛɛrɩ wa'am na mɛ.
Se'ere n soe la, ba daan wõm tɩ ba tɔgrɩ la bu-zãŋsɩ yetɔga pẽgra Nawẽnnɛ yʋ'ʋrɛ.
Tɩ Apɩyɛɛrɩ yetɩ: «Nẽr-bãna wã to'oge la Nawẽnnɛ Sɩa wʋ tõma n daan to'oge se'em na.
Bɛla, ãne n wʋn tã'agɛ gu ba yetɩ, ba da to'oge ko'om misga?» Dee bɔ nõorɛ yetɩ, ba mise ba ko'om pʋam la Azezi-krisi yʋ'ʋrɛ.
Tɩ ba sose Apɩyɛɛrɩ yetɩ, a weege bãma zẽ'am ẽŋɛ dabsa fẽe pa'asɛ.
Apɩyɛɛrɩ tɔgɛ pa'alɛ lan ẽŋɛ se'em tɩ ẽŋa sẽŋɛ bu-zãŋsɩ zẽ'am La Azezi Tõntõnɩba, la a karẽnbi-sɛba n boe Zude so'olʋm na wõm mɛ tɩ nẽr-sɛba n dagɩ Zifdõma la mẽ sakɛ Nawẽnnɛ yetɔga mɛ.
La Apɩyɛɛrɩ daan lebe la Zerizalɛm, tɩ Zifdõma basɛba n bɔ Azezi sɩra la wẽ'era nõke'ene la ẽ, yele ẽ yetɩ: «Bẽm n ẽŋɛ tɩ fõn kẽ lagɩm na bu-zãŋsɩ n ka wãtɩ la dita?» Tɩ Apɩyɛɛrɩ yãŋa pa'alɛ ba yɛla la wuu n daan doose se'em na yetɩ: «Mam daan boe la Zope pʋ'ʋsra, yẽ sɛla wʋ zãasŋɔ la, tɩ sɛla la ze'ele saazuum sigra wʋ fu-kãtɛ n lʋ zẽ'esɩ sɩnaasɩ sige wa paam mam boe zẽ'a la.
Tɩ mam bɩsra bõnɔ na zĩi, yẽ yire dũnsi, la we-dũnsi, la bõn-vuula, la bõn-ẽgla.
Tɩ mam wõm kõa n yetɩ: ‹Apɩyɛɛrɩ, isge kʋ di.› Tɩ mam yetɩ: ‹Ayɛɩ, Zuudãana, sɛla n de sisgo bõnɔ bɩɩ bõn-dẽgrɔ ken ka kẽ mam nõorʋm.› Tɩ kõa la le ze'ele saazuum tɔgɛ bɔ mam yetɩ: ‹Bõn-sɛka tɩ Nawẽnnɛ yetɩ, a ãn sõŋa, da kãn yetɩ, a de la bõn-dẽgrɔ.› La daan ẽŋɛ la nõorɛ atã, dee viise lebe saazuum.
Tɩ bʋraasɩ batã kɔ'ɔn paam yi-sɛka tɩ mam boe mĩ na.
Ba daan tõm ba la Sezaare tẽŋam yetɩ, ba wa'am mam zẽ'am.
Tɩ Nawẽnnɛ Sɩa yele mam yetɩ, m doose ba sẽŋɛ, m da sẽ'ena.
Tɩ tɩ sɔbiisi bãna bayoobɩ wã kɔlgɛ mam, tɩ tõma sẽŋɛ ka kẽ Akɔrnɛlɩ yire.
Tɩ a yele tõma tɩ ẽŋa daan yẽ la malɛka n ze ẽŋa yire, yele ẽŋa yetɩ: ‹Tõm nẽrba tɩ ba sẽŋɛ Zope ka wi Asimõ-pɩyɛɛrɩ tɩ a wa'am.
Ẽŋa n wʋn tɔgɛ yetɔg-sɛba n wʋn botɩ fõn na fʋ yir-dõma wuu yẽ fãarɛ.› Mam n boe mĩ tɩ m tɔgɛ la, tɩ Nawẽnnɛ Sɩa sige ba zuto wʋ ẽn daan sige tõma zuo se'em pɔspɔsɩ la.
Bɛla tɩ mam tẽegɛ Zuudãana n daan yetɩ: ‹Azã daan misri nẽrba la ko'om pʋam, la Nawẽnnɛ wʋn mise ya a Sɩa pʋam.› La sãn dɛna tɩ Nawẽnnɛ bɔ ba a Sɩa, wʋ ẽn daan bɔ tõma n bɔ Zuudãana Azezi-krisi sɩra se'em na, mam de la ãne wʋn sɩ'ɩsɛ Nawẽnnɛ?» Ban wõm bɛla la, ba sĩm mɛ dee pẽgra Nawẽnnɛ yetɩ: «Bɛla, Nawẽnnɛ botɩ bu-zãŋsɩ mẽ yẽ sore mɛ tɩ ba teege yɛm basɛ tõon-be'ero yẽ yõvore.» Antɩyɔsɩ nẽrba bɔ Azezi sɩra La A'etɩɛnɩ kũm na poorʋm, nẽr-sɛba n yẽ nãmsgɔ la wɩrgɛ mɛ, sẽŋɛ halɩ Fenisi, la Sipri, la Antɩyɔsɩ ka mõola Nawẽnnɛ yetɔga la bɔ'ɔra Zifdõma mã'a.
La ba bʋraasɩ basɛba daan ze'ele la Sipri, la Sirɛnɩ so'olʋm sẽŋɛ Antɩyɔsɩ mẽ ka mõolɛ bu-zãŋsɩ, tɔgɛ Zuudãana Azezi kõ-yẽlga la bɔ ba.
La Zuudãana pãŋa daan boe la ba mɛ.
Tɩ nẽrba zozo'e daan bɔ Zuudãana sɩra dɔla ẽ.
La Azezi nẽr-kʋʋŋɔ la n boe Zerizalɛm na n wõm bɛla la, ba tõm na Abarnabasɩ yetɩ a sẽŋɛ Antɩyɔsɩ.
La ẽn paagɛ yẽ tɩ Nawẽnnɛ ẽŋɛ nẽrba la yel-sõnnɛ se'em na, a sũure ẽŋɛ yẽlʋm mɛ.
Tɩ a pa'alɛ ba yetɩ, ba keŋe ba mẽŋa dɔla Zuudãana la ba sũure wuu da basɛ.
Se'ere n soe la, a daan de la nẽr-sõŋɔ, dee bɔ Azezi sɩra zo'oge, tɩ Nawẽnnɛ Sɩa bɔna la ẽ.
La nẽrba zozo'e n daan pa'asɛ dɔla Zuudãana.
La Abarnabasɩ babsɛ mɛ sẽŋɛ Tarsɩ tɩ a ka ɛ Asolɩ.
La ẽn yẽ ẽ na, a tarɩ ẽ mɛ wa'am Antɩyɔsɩ.
La yʋʋnɛ tõrɛ tɩ ba lagsɛ la Azezi nẽr-kʋʋŋɔ la, dee zãsʋm nẽrba zozo'e.
La de la Antɩyɔsɩ tẽŋam tɩ ba daan pɔsɛ wi karẽnbiisi la tɩ Krisi nẽrba.
La wakat-ẽŋa tɩ Nawẽnnɛ nõtɔ'ɔsrɩba daan ze'ele Zerizalɛm sẽŋɛ Antɩyɔsɩ.
Tɩ ba nẽra ayɩla yʋ'ʋrɛ n de Agabisi isge ze'ele tɔgɛ la Nawẽnnɛ Sɩa pãŋa yetɩ, kɔm kãtɛ n wʋn wa'am dũnia wuu zuo.
La kɔm ẽŋa sɩrɩ wa'am mɛ na-keko Akloorɩ wakatʋm.
Tɩ karẽnbiisi la yetɩ, nẽra woo looge ẽn tarɩ sɛla bɔ tɩ ba to'oge sõŋɛ Azezi nẽr-sɛba n boe Zude la.
Tɩ ba daan ẽŋɛ bɛla dɩkɛ ligri la ẽŋɛ Abarnabasɩ la Asolɩ nu'usum, tõm ba yetɩ, ba tarɩ sẽŋɛ ka bɔ Azezi nẽr-kʋʋŋɔ la kẽma n boe Zerizalɛm na.
Ba kʋ Azakɩ, dee yʋ Apɩyɛɛrɩ La masɛ la wakat-ẽŋa tɩ naba A'erɔdɩ daan nãmsra Azezi nẽrba basɛba, dee botɩ ba kʋ Azakɩ n de Azã sɔbia la sʋkɔbgɔ.
La ẽn yẽ tɩ la ẽŋɛ Zifdõma sũure yẽlʋm mɛ na, a le botɩ ba yõkɛ la Apɩyɛɛrɩ, wakat-sɛka tɩ Zifdõma diti borborɩ n ka tarɩ dãbɩllɛ kibsa la.
La ẽn yõkɛ ẽ kẽ'esɛ yʋ'a deem na, a botɩ sʋdaasɩ pia la ayoobɩ n pʋɩ bana-banaasɩ gu'ura ẽ sɔɔsna taaba.
A boorɩ tɩ Zɔɔg-basɛ kibsa n tole, dee tɩ a tarɩ ẽ yese nẽrba la nẽŋam ka di a sarɩya.
Bɛla tɩ ba daan pagɛ Apɩyɛɛrɩ basɛ yʋ'a deego la pʋam.
Tɩ Azezi nẽrba la daan pʋ'ʋsra Nawẽnnɛ a ĩyã halɩ ka basɛ.
Malɛka yese Apɩyɛɛrɩ yʋ'a deem basɛ Be-sɛka n wʋn wiige tɩ A'erɔdɩ yese Apɩyɛɛrɩ la, daar-ẽŋa yʋ'ʋŋɔ Apɩyɛɛrɩ daan gã la sʋdaasɩ bayi tẽŋasʋka gĩsra.
Ba daan ba ẽ mɛ la bãnsɩ bayi, tɩ gu'urba la bɔna zanõrʋm gu'ura yʋ'a deego la.
La haya!
Tɩ Nawẽnnɛ malɛka kɔ'ɔn wa'am.
Tɩ peelem kɔ'ɔn nẽegɛ deego la pʋam.
Tɩ malɛka la wẽ Apɩyɛɛrɩ lʋgrɛ nẽegɛ ẽ yetɩ: «Isge tɔtɔ.» Tɩ bãnsɩ la ba'agɛ lui tẽŋa dee basɛ a nu'usi la.
Tɩ malɛka la yele ẽ yetɩ: «Ga fʋ sagãnnɛ, dee pire fʋ tagra.» Tɩ a ẽŋɛ bɛla.
Tɩ malɛka la le yele ẽ yetɩ: «Yɛ fʋ fuugo dee doose mam.» Tɩ Apɩyɛɛrɩ doose ẽ yese yẽŋa, dee ka bãŋɛ tɩ malɛka la n ɩtɩ se'em na de la sɩra, a tẽ'esɛ tɩ la ãna wʋ a zãasʋm mɛ na.
La ban gãŋɛ pɔspɔsɩ gu'urba la, la gu'urba bʋyi dõma la, ba yãŋa paagɛ la kut-yan-sɛka n yesrɩ kẽ'era tẽŋa la pʋam na, tɩ yaŋa la yo'oge a mẽŋa, tɩ ba yese yẽŋa yãŋa dɔla sore wɛ.
Bilam zẽ'am tɩ malɛka la fõrgɛ dee basɛ Apɩyɛɛrɩ.
Tɩ Apɩyɛɛrɩ yɛm yãŋa wa'am, tɩ a yetɩ: «Lɛɛlɛ wã mam bãŋɛ sɩra sɩra, tɩ Zuudãana n tõm a malɛka tɩ a wa'am wa fãagɛ mam A'erɔdɩ nu'usum, la bõn-sɛka wuu tɩ Zifdõma eerɩ tɩ ba ẽŋɛ mam na.» La ẽn bãŋɛ bõn-ẽna võorɛ la, a sẽŋɛ la Azã-markɩ ma Amaari yire.
La nẽrba n lagsɛ bilam zo'oge bɔna mĩ pʋ'ʋsra.
La ẽn paagɛ mĩ na, a wẽ la yaŋa nõorɛ, tɩ pɔsɔɔ yʋ'ʋrɛ n de Arode wa'am tɩ a bɩsɛ.
La ẽn bãŋɛ Apɩyɛɛrɩ kõa la, tɩ a sũure ẽŋɛ yẽlʋm tɩ a ka yo'oge yaŋa la, dee zoe kẽ ka yetɩ: «Apɩyɛɛrɩ ze yaŋa nõorʋm.» Tɩ ba yele pɔsɔɔ la yetɩ: «Fõn de la zɔlgɔ.» Tɩ a le yetɩ: «La de la ẽŋa.» Tɩ ba lerge yetɩ: «La de la a sɩa».
Tɩ Apɩyɛɛrɩ ken wẽ'era yaŋa la.
Tɩ ba yo'oge yẽ tɩ la de la ẽŋa.
Tɩ la di'ige ba.
Tɩ Apɩyɛɛrɩ yɩbsɛ nu'usi pa'alɛ ba yetɩ, ba ãna sĩm.
Dee tɔgɛ pa'alɛ ba Zuudãana n ẽŋɛ se'em tarɩ ẽŋa yʋ'a deego la pʋam yese yẽŋa.
Dee yele ba yetɩ: «Yele-ya Azakɩ, la tɩ sɔbiisi la, sɛla n ẽŋɛ la.» Dee yese sẽŋɛ zẽ'a ayẽma.
La beere n wiige la, dãmŋɔ zozo'e n wa'am sʋdaasɩ la tẽŋasʋka, tɩ ba bɔɔra tɩ ba bãŋɛ, la ẽŋɛ la wãne tɩ Apɩyɛɛrɩ ka bɔna.
Tɩ A'erɔdɩ botɩ ba ɛ Apɩyɛɛrɩ, ka yẽ ẽ.
Tɩ a di gu'urba la sarɩya, bɔ nõorɛ yetɩ, ba kʋ ba.
La bɛla poorʋm a yese Zude sẽŋɛ la Sezaare ka bɔna bilam.
A'erɔdɩ kũm yelle La naba A'erɔdɩ sũure daan yĩige mɛ halɩ la Tiiri la Sidõ tẽnsɩ nẽrba.
Tɩ ba ẽŋɛ nõorɛ ayɩla tɩ ba sẽŋɛ ka yẽ ẽ, yãŋa lagsɛ taaba dẽŋɛ yõkɛ Ablastisi n bɩsrɩ naba A'erɔdɩ yire yelle la sɩa.
Tɩ bãma la ẽŋa yãŋa doose taaba sẽŋɛ ka sose naba A'erɔdɩ yetɩ, a basɛ tɩ sũ-mã'asʋm wa'am bãma la ẽŋa tẽŋasʋka.
Se'ere n soe la, ba dia daan ze'etɩ la naba la tẽŋam sẽnna.
La A'erɔdɩ looge la daarɛ yetɩ, ba tɔgɛ yetɔga la.
La daarɛ la n paagɛ la, a yɛ la a na'am futo zĩ'ire a na'am kʋka zuo tɔgra yetɔg-kãra bɔ'ɔra nẽrba la.
Tɩ ba kaasɛ yetɩ: «Kõa wã de la Nawẽnnɛ kõa, la dagɩ nẽrsaala kõa.» Tɩ Nawẽnnɛ malɛka botɩ bã'a yõkɛ A'erɔdɩ bilam zẽ'am, tɩ zũnzũa di ẽ, tɩ a ki, ẽn ka pẽgɛ Nawẽnnɛ dee pẽgɛ a mẽŋa la ĩyã.
Tɩ Nawẽnnɛ yetɔga la daan saagɛ zẽ'a wuu, tɩ nẽrba zozo'e sakra yetɔga la pa'asra.
La Abarnabasɩ la Asolɩ n daan tõm ba tõoma Zerizalɛm ba'asɛ la, ba daan tarɩ Azã-markɩ mɛ lebe Antɩyɔsɩ.
Ba tõm Abarnabasɩ la Asolɩ tɩ ba sẽŋɛ ka mõolɛ Nawẽnnɛ yetɔga Azezi nẽr-kʋʋŋɔ n boe Antɩyɔsɩ la pʋam, Nawẽnnɛ nõtɔ'ɔsrɩba, la karẽnsãandõma n daan boe mĩ.
Ba de la Abarnabasɩ, la Asimeyõ tɩ ba wi'iri tɩ nẽr-sabga, la Alusiyusi n ze'ele Sirɛnɩ, la Amanayɛnɩ tɩ ba daan uge ẽ la naba A'erɔdɩ, la Asolɩ.
La daarɛ ayɩla ba daan lʋ la nõorɛ pʋ'ʋsra dee pẽgra Nawẽnnɛ, tɩ Nawẽnnɛ Sɩa yele ba yetɩ: «Looge-ya Abarnabasɩ la Asolɩ tɩ ba tõm tõon-sɛka tɩ mam looge ba tɩ ba tõm na.» Tɩ ba lʋ nõorɛ dɩkɛ nu'usi paglɛ ba zuto pʋ'ʋsɛ, dee basɛ ba tɩ ba sẽŋɛ.
Asolɩ la Abarnabasɩ boe Sipri so'olʋm mõola Nawẽnnɛ yetɔga La Nawẽnnɛ Sɩa n tõm ba la, ba sẽŋɛ la Selesi tẽŋam ka kẽ õorŋɔ bilam sẽŋɛ Sipri so'olʋm tɩ ko'om gilge la.
La ban paagɛ Salamini tẽŋam na, ba daan mõolɩ Nawẽnnɛ yetɔga mɛ Zifdõma wẽndeto pʋam.
Ba daan tarɩ la Azã-markɩ tɩ a sõŋra ba.
La ba daan doose la Sipri so'olʋm la pʋam ka paagɛ Pafɔsɩ.
Bilam ba yẽ la tɩɩm dãana n parɩm tɩ ẽŋa de la Nawẽnnɛ nõtɔ'ɔsa.
A de la Zifu, a yʋ'ʋrɛ de la Abar-zezi.
A daan boe la tẽŋa la gɔmna Asɛryusi-polusi n de yɛm dãana la zẽ'am.
Tɩ gɔmna la daan botɩ ba wi Abarnabasɩ la Asolɩ, a daan boorɩ tɩ a wõm na Nawẽnnɛ yetɔga.
La tɩɩm dãana la yʋ'ʋrɛ la Grɛkɩ de la A'elimasɩ.
A daan sɩ'ɩsrɩ Asolɩ la Abarnabasɩ yetɔga la mɛ, dee daan ɛɛra tɩ a gu gɔmna la tɩ a da sakɛ Nawẽnnɛ yetɔga la.
Tɩ Nawẽnnɛ Sɩa bɔna la Asolɩ yʋ'ʋrɛ ayẽma n de Apolɩ la pãŋa, tɩ a bɩsra tɩɩm dãana la zĩi, yele ẽ yetɩ: «Fʋ tarɩ la yɛmkẽgsɩga la pã'asgɔ, fʋ de la Asũtãana bia, fʋ de la tõon-sõma wuu bɛ.
Fõn dɩkrɩ Zuudãana Nawẽnnɛ sɩra la mɛ tɩ a lɛbgra põmpɔrŋɔ.
Lɛɛlɛ wã, bãŋɛ tɩ Zuudãana pãŋa wʋn botɩ fʋ fɔ mɛ.
Fʋ kãn le yẽ peelem halɩ ka paagɛ wakat-sɛka.» La bilam zẽ'am tɩ tɩɩm dãana la kɔ'ɔn fɔ, ba'abra ɛɛra nẽra tɩ a ve'ege ẽ.
La gɔmna la n yẽ lan ẽŋɛ se'em na, a bɔ yetɔga la sɩra mɛ, se'ere n soe la, Zuudãana zãsŋɔ la daan kẽ a sũure mɛ.
Apolɩ la Abarnabasɩ boe Antɩyɔsɩ n boe Pisidi so'olʋm Apolɩ la a taaba la ze'ele la Pafɔsɩ kẽ õorŋɔ sẽŋɛ Pɛrzɩ n boe Pãnfili so'olʋm pʋam na.
Tɩ Azã-markɩ basɛ ba bilam dee lebe Zerizalɛm.
Tɩ ba daan ze'ele Pɛrzɩ sẽŋɛ Antɩyɔsɩ n boe Pisidi so'olʋm pʋam na.
Tɩ Zifdõma vo'osgo daarɛ paagɛ, tɩ ba kẽ ba wẽndeem zĩ'ire.
La ban karẽŋɛ Nawẽnnɛ lɔɔ, la Nawẽnnɛ nõtɔ'ɔsrɩba gõnnɔ kɩ'ɩlɩm na, tɩ wẽndeego la nẽŋadõma tõm nẽrba tɩ ba sẽŋɛ ka yele ba yetɩ: «Tɩ sɔbiisi, ya sãn tara yetɔga n wʋn bɔ nẽrba la bʋraanɛ, ya tɔgɛ.» Tɩ Apolɩ isge yɩbsɛ la nu'ugo yele ba yetɩ: «Ɩsrayɛlɩ nẽrba, la yãma sɛba n po nanna Nawẽnnɛ, selse-ya.
Nawẽnnɛ tɩ Ɩsrayɛlɩ dõma pʋ'ʋsrɩ wã, ẽŋa n yʋʋn looge tɩ yaabdõma, ban yʋʋn boe Ezipti na, ẽŋa n botɩ ba yɩrgɛ zo'oge.
La ẽŋa n yʋʋn tõm pãŋa tõoma tarɩ ba yese Ezipti.
La ban boe weem yʋʋma pinaasɩ la, a ẽŋɛ sũ-mã'asʋm la ba mɛ.
Dee yʋʋn sã'am buuri bayopɔɩ Kanaan so'olʋm pʋam, dee bɔ ba tẽŋa la tɩ ba sɔna.
Bɛla wuu yuuge masɛ wʋ yʋʋma kɔbsnaasɩ la pinuu.
La bɛla poorʋm a bɔ ba la nẽŋadõma, tɩ ba sɔna ba wa paagɛ Nawẽnnɛ nõtɔ'ɔsa Asãmwɛlɩ wakatʋm.
Tɩ ba yãŋa sose yetɩ, bãma boorɩ la naba.
Tɩ Nawẽnnɛ bɔ ba Akisi dayʋa Asayuli n de Abẽnzamẽ buuri nẽra, tɩ a di na'am yʋʋma pinaasɩ.
Tɩ Nawẽnnɛ yʋʋn to'oge Asayuli na'am na, dee botɩ Adavidi dɛna naba.
Nawẽnnɛ yʋʋn tɔgɛ Adavidi yelle yetɩ: ‹Mam yẽ la Azese bia Adavidi n ãn mam sũure yẽlʋm.
Ẽŋa n wʋn ẽŋɛ mam n boorɩ se'em na wuu.› La de la ẽŋa buuri nẽra ayɩla n de Azezi tɩ Nawẽnnɛ botɩ a dɛna Fãagra bɔ Ɩsrayɛlɩ dõma, wʋ ẽn yʋʋn bĩŋe a nõorɛ se'em na.
Ẽŋa n daan nãn ka wa'am na, Azã n daan mõolɩ a wa'aŋɔ yelle bɔ Ɩsrayɛlɩ nẽrba wuu yetɩ, ba teege yɛm basɛ tõon-be'ero tɩ ba mise ba ko'om pʋam.
La Azã n daan boe mĩ tɩ a tõm a tõoma ba'asɛ la, a soke ba yetɩ: ‹Yãma tẽ'esɛ tɩ mam de la ãne?
Yãma n tẽ'esɛ tɩ mam de nẽr-sɛka la, mam dagɩ ẽŋa.
La selse-ya, ẽŋa boe la mam poorʋm sẽna, mam ka masɛ tɩ m pirge a tagra.› M sɔbiisi, yãma n de Abraham yɩɩsɩ, la yãma sɛba n po nanna Nawẽnnɛ, la de la tõma ĩyã tɩ Nawẽnnɛ tõm fãarɛ kõa wã.
La Zerizalɛm nẽrba, la ba nẽŋadõma daan ka bãŋɛ Azezi n de nẽr-sɛka.
La ba ka bãŋɛ Nawẽnnɛ nõtɔ'ɔsrɩba yetɔga la tɩ ba karẽŋrɩ vo'osgo daarɛ wuu la võorɛ.
La ban di Azezi sarɩya la, nõtɔ'ɔsrɩba la n yʋʋn yele se'em na ẽŋɛ mɛ.
Baa ban ka yẽ bõn-sɛka n wʋn botɩ ba kʋ ẽ na, ba sĩm mɛ dee yele Apilatɩ yetɩ, a basɛ tɩ ba kʋ ẽ.
La ban daan ẽŋɛ sɛla wuu wʋ lan põn gʋlsɛ a yelle se'em ba'asɛ la, ba sike ẽ dɔ-puurŋa la zuo mɛ laagɛ.
Tɩ Nawẽnnɛ daan botɩ a vo'oge.
La a dɩkɛ a mẽŋa mɛ pa'alɛ sɛba n daan doose ẽ Galile sẽŋɛ Zerizalɛm na dabsa faa, bãma n de a kaset-dõma Ɩsrayɛlɩ nẽrba la tẽŋasʋka.
La tõma mõolɩ la kõ-yẽlga la bɔ yãma: Nawẽnnɛ n yʋʋn bĩŋe a nõorɛ la tɩ yaabdõma la, a ẽŋɛ bõn-ẽŋa bɔ la tõma n de ba yɩɩsɩ la.
La de la a vo'oge Azezi mɛ.
La ãn wʋ lan gʋlsɛ yõoma gõŋɔ yõoma bʋyi dãana la pʋam yetɩ: ‹Fʋ de la mam bia.
Zĩna mam n lebge fʋ sɔ.› Nawẽnnɛ yʋʋn yetɩ, ẽŋa wʋn vo'oge ẽ tɩ a kãn põ'ogɛ.
Bɛla tɩ a yʋʋn yetɩ: ‹Mam wʋn bɔ ya bõn-sõma sɩra sɩra tɩ mam põn bĩŋe nõorɛ la Adavidi la.› Bɛla ĩyã tɩ la yele yõoma gõŋɔ pʋam zẽ'a ayẽma yetɩ: ‹Fʋ kãn basɛ fʋ pʋpeelem dãana tɩ a põ'ogɛ.› Wakat-sɛka tɩ Adavidi yʋʋn vɔa la, a tõm Nawẽnnɛ yɛm n boorɩ se'em mɛ, dee ki tɩ ba laagɛ ẽ a yaabdõma yɔɔm, tɩ a ĩyã põ'ogɛ.
La Nawẽnnɛ n vo'oge sɛka la ka põ'ogɛ.
Bɛla, m sɔbiisi, yãma masɛ tɩ ya bãŋɛ tɩ la de la Azezi ĩyã tɩ tõma mõolɛ pa'alɛ yãma tɩ Nawẽnnɛ wʋn basɛ tõon-be'ero taalɛ.
Se'ere n soe la, Amoyisi lɔɔ yʋʋn ka tã wʋn basɛ tɩ ya yelle masɛ Nawẽnnɛ zẽ'am, la nẽr-sɛka woo n bɔ Azezi sɩra, a yelle masɛ Nawẽnnɛ zẽ'am mɛ.
Bɛla, guuse-ya tɩ lan gʋlsɛ se'em Nawẽnnɛ nõtɔ'ɔsrɩba gõnnɔ pʋam na da paagɛ ya.
La yetɩ: ‹Bãŋɛ-ya tɩ yãma sɛba n de sɩ'ɩsrɩba la, ya palẽŋa wʋn ẽkɛ mɛ tɩ ya ki.
Se'ere n soe la, tõon-sɛka tɩ mam wʋn tõm ya zamãana wã pʋam na, ya kãn nan tɩ la wʋn sɩrɩ ẽŋɛ, baa nẽra sãn tɔgɛ pa'alɛ ya.› » La Apolɩ la Abarnabasɩ n daan isge tɩ ba yese la, tɩ nẽrba la sose ba yetɩ, ba le wa'am vo'osgo daarɛ wa tɔgɛ yetɔg-sɛba tɩ ba tɔgɛ la.
La ban yese tɩ ba fõrgɛ la, tɩ Zifdõma zozo'e, la nẽrba basɛba n dagɩ Zifdõma dee sakɛ dɔla Nawẽnnɛ lɔɔ tɩ a bɔ Zifdõma, daan dɔla Apolɩ la Abarnabasɩ.
Tɩ Apolɩ dõma pa'alɛ ba yetɩ, ba mõrgɛ bɔna Nawẽnnɛ yel-sõnnɛ na pʋam.
Tɩ vo'osgo daarɛ le paagɛ, tɩ nẽrba lagsɛ zozo'e wʋ la de la tẽŋa la nẽrba wuu la, tɩ ba selse Nawẽnnɛ yetɔga.
La Zifdõma n yẽ nẽr-kʋʋŋɔ la n zo'oge la, tɩ ba ẽŋɛ sũure sɩ'ɩsɛ Apolɩ n tɔgɛ se'em na, dee tɔgra tɔg-be'ero.
Tɩ Apolɩ la Abarnabasɩ daan kãbɛ sũure tɔgɛ ba yetɩ: «Tõma wʋn dẽŋɛ nɩ tɔgɛ Nawẽnnɛ yetɔga wã bɔ la yãma.
La yãma n zagsɛ la, yãma pa'alɛ tɩ ya ka masɛ tɩ ya yẽ vɔm n ka ba'asrɩ.
Bɛla ĩyã tõma wʋn basɛ yãma, dee sẽŋɛ la bu-zãŋsɩ zẽ'am.
Se'ere n soe la, Zuudãana Nawẽnnɛ bɔ tõma nõorɛ yetɩ: ‹Mam looge fo tɩ fʋ ãna wʋ peelem bɔ bu-zãŋsɩ, botɩ nẽrba yẽ fãarɛ dũnia zẽ'esɩ wuu.› » La bu-zãŋsɩ la n wõm bɛla la, ba sũure ẽŋɛ yẽlʋm mɛ halɩ, tɩ ba pẽgra Nawẽnnɛ yetɔga la.
La nẽr-sɛba n masɛ tɩ ba yẽ vɔm n ka ba'asrɩ la daan sakɛ bɔ Azezi sɩra mɛ.
Tɩ Zuudãana yetɔga la saagɛ tẽŋa la wuu.
Tɩ Zifdõma daan sa'asɛ pɔgsɩ n pʋ'ʋsrɩ Nawẽnnɛ, dee dɛna yʋ'ʋrɛ dõma, la tẽŋa la nẽrzuto, botɩ ba nãmsɛ Apolɩ la Abarnabasɩ dige ba ba tẽŋa la pʋam tɩ ba yese.
Tɩ Apolɩ la Abarnabasɩ pɩɩsɛ ba nãma tẽntõnnɔ basɛ, pa'alɛ tɩ tẽŋa la nẽrba ka ẽŋɛ sõŋa, dee wɛ'ɛsa Ikonim.
La Azezi karẽnbiisi la n boe Antɩyɔsɩ la daan tarɩ sũ-yẽlga zo'oge mɛ, dee tɩ Nawẽnnɛ Sɩa bɔna la ba.
Apolɩ la Abarnabasɩ boe Ikonim Apolɩ la Abarnabasɩ n paagɛ Ikonim la, ba le kẽ la Zifdõma wẽndeego pʋam tɔgɛ bɔ nẽrba.
Tɩ nẽr-kʋʋŋɔ zozo'e, Zifdõma la nẽrba basɛba n dagɩ Zifdõma, bɔ Nawẽnnɛ sɩra.
La Zifdõma nẽr-sɛba n ka sakɛ yetɔga la, bãma n sa'asɛ bu-zãŋsɩ botɩ ba sũure sã'am la Azezi karẽnbiisi la.
La Apolɩ la Abarnabasɩ daan yuuge Ikonim mɛ, te'ege Zuudãana Azezi tɔgɛ a yetɔga la bʋraanɛ.
Tɩ Zuudãana daan bɔ ba pãŋa tɩ ba tõm tõon-yãlma la yel-kɩrsɩ n pa'alɩ tɩ ẽŋa yel-sõnnɛ na tɩ ba tɔgrɩ la de la sɩra.
La tẽŋa la nẽrba daan welse mɛ, tɩ basɛba bɔna Zifdõma poorʋm, tɩ basɛba bɔna Azezi Tõntõnɩba la poorʋm.
Tɩ bu-zãŋsɩ, la Zifdõma, la ba nẽŋadõma bɔɔra tɩ ba nãmsɛ Apolɩ la Abarnabasɩ lobe ba la kuga.
Tɩ ba bãŋɛ, zoe sẽŋɛ Likoni tẽnsʋm, Listri, la Dɛrbɩ, la tẽn-pɩgsɩ sɛba n lɛm bilam na pʋam.
Bilam ba daan mõolɛ kõ-yẽlga la mɛ.
Ba lobe Apolɩ la kuga Listri tẽŋam La bʋraa n daan boe Listri ka tãna sẽnna.
A ma dɔgɛ ẽ tɩ a dɛna la kɔɔrŋɔ.
Tɩ a daan zẽa sɛlsra Apolɩ n tɔgrɩ la.
Tɩ Apolɩ bɩsra ẽ zĩi, bãŋɛ tɩ a bɔ Azezi sɩra mɛ tãna wʋn yẽ ĩmã'asʋm.
Tɩ Apolɩ tɔgɛ ke'enke'em yele ẽ yetɩ: «Isge ze'ele saazuo.» Tɩ kɔɔrŋɔ la vaagɛ isge sẽnna.
La nẽr-kʋʋŋɔ la n yẽ Apolɩ n ẽŋɛ se'em na, tɩ ba tĩi tɔgɛ la Likoni tẽŋa yetɔga yetɩ: «Wẽna n lebge nẽrsaalba sigum tõma zẽ'am.» Tɩ ba daan wi'ira Abarnabasɩ tɩ Azeyusi, dee wi'ira Apolɩ tɩ A'ɛrmẽsɩ, ẽŋa n tarɩ yetɔga la wa'am na ĩyã.
Ba daan tarɩ la deego tẽŋa la zanõ-bɔba kãabra Azeyusi.
Tɩ kãabgɔ kẽema la tarɩ lɔlsɩ, la tɩɩsɩ puuro wa'am zanõrʋm na, tɩ ẽŋa la nẽr-kʋʋŋɔ la bɔɔra tɩ ba kãabɛ Abarnabasɩ la Apolɩ.
La Tõntõnɩba Apolɩ la Abarnabasɩ n wõm ban yetɩ ba ẽŋɛ se'em na, ba sũure sã'am mɛ, tɩ ba ãasʋm ba futo, dee zoe kẽ nẽr-kʋʋŋɔ la pʋam tĩi tɔgɛ yetɩ: «Nẽrba wã, bẽm tɩ ya yetɩ ya ẽŋɛ wãna?
Tõma mẽ de la nẽrsaalba wʋ yãma n ãn se'em na, la tõma mõolɩ la kõ-yẽlga pa'ala yãma tɩ ya basɛ bõn-bãna wã n ka tarɩ yõorɔ, dee dɔla Nawẽnnɛ n de vɔm dãana.
Ẽŋa n nãam saazuum la tẽŋa, la ko-kãtɛ, la bõn-sɛba wuu n boe ba pʋam na.
Kʋrʋm kʋrʋm, Nawẽnnɛ yʋʋn basɛ buuri wuu tɩ ba ɩta la ba mẽŋa yɛm n boorɩ se'em.
La baa bɛla wuu, Nawẽnnɛ ɩtɩ sõŋa mɛ pa'alɛ ẽŋa n de sɛka.
Ẽŋa n botɩ saaga niira bɔ'ɔra ya, tɩ ya bõnkɔɔla bɩta, tɩ dia bɔna zo'oge, tɩ ya sũure ãna yẽlʋm.» Baa la Apolɩ n tɔgɛ bɛla la, la ẽŋɛ la toogo bɔ ba, dee tɩ ba yãŋɛ gu nẽr-kʋʋŋɔ la tɩ ba ka kãabɛ ba.
La Zifdõma n ze'ele Antɩyɔsɩ n boe Pisidi so'olʋm, la Ikonim wa'am wa sa'asɛ nẽrba la, botɩ ba lobe Apolɩ la kuga, vuuge ẽ tẽŋa la pʋam yese basɛ, dee tẽ'esɛ tɩ a ki mɛ.
Tɩ Azezi karẽnbiisi la lagsɛ gilge ẽ, tɩ a isge kẽ tẽŋa la pʋam.
Tɩ beere wiige, tɩ ẽŋa la Abarnabasɩ sẽŋɛ Dɛrbɩ.
Apolɩ la Abarnabasɩ lebrɩ Antɩyɔsɩ n boe Siiri so'olʋm La Apolɩ la Abarnabasɩ mõolɛ kõ-yẽlga Dɛrbɩ mɛ, tɩ nẽrba zozo'e lebge Azezi karẽnbiisi, dee tɩ ba yãŋa lebe Listri, la Ikonim, la Antɩyɔsɩ n boe Pisidi so'olʋm.
La ba daan tɔgɛ pa'alɛ karẽnbiisi la mɛ, bɔ ba bʋraanɛ yetɩ, ba mõrgɛ bɔna Azezi sɩra la pʋam da basɛ.
Dee yele ba yetɩ: «Tɩ wʋn yẽ la nãmsgɔ zozo'e dee kẽ Nawẽnnɛ so'olʋm pʋam.» La tẽn-sɛba wuu tɩ ba sẽŋɛ la, ba looge la kẽma Azezi nẽrba la pʋam, lʋ nõorɛ pʋ'ʋsɛ Nawẽnnɛ, dee dɩkɛ ba basɛ Zuudãana tɩ ba bɔ sɩra la nu'usum.
La ban doose Pisidi la, ba paagɛ Pãnfili so'olʋm.
La ba mõolɛ Nawẽnnɛ yetɔga Pɛrzɩ mɛ, dee sẽŋɛ Atali.
La ba kẽ la õorŋɔ bilam sẽŋɛ Antɩyɔsɩ, tẽn-sɛka tɩ ba daan dɩkɛ ba ẽŋɛ Nawẽnnɛ nu'usum tɩ a sõŋɛ ba tɩ ba tõm tõon-sɛka tɩ ba tõm ba'asɛ wã.
La ban paagɛ la, ba botɩ Azezi nẽrba la lagsɛ mɛ, tɩ ba tɔgɛ pa'alɛ ba Nawẽnnɛ n tõm la bãma se'em, la a yo'oge sore mɛ bɔ bu-zãŋsɩ tɩ ba tãna wʋn bɔ ẽ sɩra.
La ba boe la karẽnbiisi la lɛ bilam yuuge mɛ.
Ba tigse Zerizalɛm sõsɛ bu-zãŋsɩ yelle Nẽrba basɛba n ze'ele Zude wa'am Antɩyɔsɩ wa zãsna Azezi karẽnbiisi la yetɩ: «Ya sãn ka wãta ya budimto wʋ Amoyisi lɔɔ la n zãsnɩ se'em na, ya kãn tã'agɛ yẽ fãarɛ.» Tɩ Apolɩ la Abarnabasɩ daan ka sakɛ ban yele se'em na, daan tĩi wẽ'era nõke'ene la ba.
Tɩ karẽnbiisi la kʋ nõ-yẽnnɛ yetɩ, Apolɩ la Abarnabasɩ, la bãma nẽrba basɛba sẽŋɛ Tõntõnɩba la, la kẽma n boe Zerizalɛm na zẽ'am nõke'ene ẽŋa yelle.
La Azezi nẽrba la n tõm ba yetɩ ba sẽŋɛ la, ba doose la Fenisi la Samaari tẽnsʋm tɔgɛ pa'alɛ bu-zãŋsɩ n teege yɛm sakɛ Nawẽnnɛ se'em.
Bɛla botɩ Fenisi la Samaari tẽnsɩ karẽnbiisi la sũure ẽŋɛ yẽlʋm mɛ zozo'e.
La ban paagɛ Zerizalɛm na, Azezi Tõntõnɩba la, la Azezi nẽrba, la ba kẽma la wuu to'oge ba mɛ sõŋa sõŋa.
Tɩ ba tɔgɛ pa'alɛ Nawẽnnɛ n ẽŋɛ se'em wuu la bãma.
Tɩ Farisi nẽrba basɛba n bɔ Azezi sɩra la isge yetɩ: «Dẽnɩ tɩ ba wãta bu-zãŋsɩ la, dee zãsʋm ba tɩ ba sakɛ Amoyisi lɔɔ la wuu.» Tɩ Tõntõnɩba la, la kẽma la lagsɛ tɩ ba bɩsɛ ba wʋn ẽŋɛ yelle la se'em.
La ban wẽ'erɩ nõke'ene zɔ'ɔra la, tɩ Apɩyɛɛrɩ isge yele ba yetɩ: «M sɔbiisi, yãma mi mɛ tɩ Nawẽnnɛ looge la mam kʋrʋm kʋrʋm yãma pʋam, tɩ m tɔgɛ a kõ-yẽlga la bɔ bu-zãŋsɩ tɩ ba sakɛ.
La Nawẽnnɛ n mi nẽrsaala pʋtẽ'era la, bɔ ba a Sɩa mɛ, wʋ ẽŋa n daan bɔ tõma se'em na, pa'alɛ tɩ ẽŋa fãagɛ ba mɛ.
La a ka welge tõma la bãma.
La ban bɔ Azezi sɩra la ĩyã tɩ a yese be'em ba sũure pʋam basɛ.
Bɛla, bẽm tɩ ya makra Nawẽnnɛ bɔɔra tɩ ya zelge karẽnbiisi la zeero tɩ tõma yaabdõma, la tõma ka yãŋɛ tʋ?
La ka ãn sõŋa, tõma mi tɩ la de la Zuudãana Azezi yel-sõnnɛ na ĩyã tɩ tõma yẽ fãarɛ, wʋ bãma n mẽ yẽ fãarɛ se'em na.» Tɩ nẽr-kʋʋŋɔ la wuu ãna sĩm sɛlsra Abarnabasɩ la Apolɩ n tɔgrɩ pa'ala tõon-yãlma, la yel-kɩrsɩ sɛba tɩ Nawẽnnɛ ẽŋɛ la bãma bu-zãŋsɩ tẽŋasʋka la.
La ban tɔgɛ kɩ'ɩlɩm na, tɩ Azakɩ yetɩ: «M sɔbiisi, selse-ya.
Asimõ-pɩyɛɛrɩ tɔgɛ pa'alɛ la Nawẽnnɛ n dẽŋɛ bɩsɛ bu-zãŋsɩ yelle se'em, looge ba nẽrba basɛba tɩ ba dɛna a mẽŋa nẽrba.
La bõn-bãma masɛ wʋ Nawẽnnɛ nõtɔ'ɔsrɩba n yele se'em na.
Ba yʋʋn gʋlsɛ tɩ Nawẽnnɛ yetɩ: ‹Bɛla poorʋm, mam wʋn leme wa'am, wa le mẽ naba Adavidi deego la n lui la mɛ.
Mam wʋn le malgɛ ẽ mɛ, mẽ a daboogo la zuo.
Bɛla tɩ nẽr-sɛba n weege la wuu, la bu-zãŋsɩ wuu tɩ mam looge tɩ ba dɛna mam nẽrba la, wʋn ɛ mam n de ba Zuudãana.› Zuudãana Nawẽnnɛ n yele se'em n wãna, ẽŋa n ẽŋɛ bõn-bãma tɩ ba põn mina halɩ kʋrʋm kʋrʋm.» Tɩ Azakɩ ken yetɩ: «Bɛla tɩ mam tẽ'esɛ tɩ tɩ da nãmsɛ sɛba n dagɩ Zifdõma dee teege yɛm dɔla Nawẽnnɛ na.
Tɩ gʋlsɛ gõŋɔ bɔ ba yetɩ, ba da di di-sɛba tɩ ba kãabɛ bɔ baga la, tɩ ba wʋn dẽgɛ ba, ba da tõnna yalsɩ tõoma, ba da di sɛla tɩ ba tẽgɛ kʋ, la ba da di zɩɩm.
Se'ere n soe la, halɩ kʋrʋm kʋrʋm ba karẽŋrɩ Amoyisi gõnnɔ Zifdõma wẽndeto la pʋam ba vo'osgo dabsa wuu mɛ, dee mõola ba tẽnsɩ la wuu pʋam.» Ba gʋlsɛ gõŋɔ bɔ bu-zãŋsɩ Bɛla tɩ Tõntõnɩba la, la kẽma, la Azezi nẽrba la wuu tẽ'esɛ yetɩ, la ãn sõŋa tɩ ba looge nẽrba bãma pʋam tõm ba tɩ ba doose la Apolɩ la Abarnabasɩ sẽŋɛ Antɩyɔsɩ.
Tɩ ba looge Azudi sɛka yʋ'ʋrɛ n ken dɛna Abarsabasɩ la, la Asɩlaasɩ.
Bãma tɩ ba daan nannɩ.
La ba daan gʋlsɛ la gõŋɔ bɔ ba yetɩ: «Tõma n de Azezi Tõntõnɩba, la Azezi nẽrba la kẽma n pʋ'ʋsrɩ yãma bu-zãŋsɩ n de tɩ sɔbiisi n boe Antɩyɔsɩ, la Siiri, la Silisi so'olʋm.
Tõma wõm tɩ tõma nẽrba basɛba n wa'am wa dãana yãma la yetɔga botɩ yãma yɛm yɔɔra, tõma ka bɔ ba nõorɛ.
Bɛla ĩyã tɩ tõma lagsɛ taaba kʋ nõorɛ ayɩla, tẽ'esɛ tɩ la ãn sõŋa tɩ tõma looge nẽrba basɛba tõm ba tɩ ba doose la tɩ sɩr-nõŋrɩsɩ Abarnabasɩ la Apolɩ wa'am yãma zẽ'am.
Bãma n põsɛ ba yõorɛ tõma Zuudãana Azezi-krisi tõoma la ĩyã.
Bɛla tɩ tõma tõm Azudi la Asɩlaasɩ tɩ ba wa'am wa tɔgɛ bõn-bãma pa'alɛ ya.
Nawẽnnɛ Sɩa, la tõma tẽ'esɛ mɛ tɩ la ãn sõŋa tɩ tɩ da zelge ya zeero basɛba pa'asɛ, sãn dagna yel-sɛba n de kãŋkãŋɛ wã.
La de la ya da di di-sɛba tɩ ba dɩkɛ kãabɛ bɔ baga, ya da di zɩɩm, la ya da di sɛla tɩ ba tẽgɛ kʋ, la ya da tõnna yalsɩ tõoma.
Ya sãn guuse ya mẽŋa ka ẽŋɛ bõn-bãna, ya ẽŋɛ sõŋa.
Nawẽnnɛ wʋn bɔ ya ĩmã'asʋm.» Ba daan keese sɛba tɩ ba tõm na mɛ, tɩ ba sẽŋɛ Antɩyɔsɩ.
La ban paagɛ bilam na, ba lagsɛ Azezi nẽr-kʋʋŋɔ la mɛ, dɩkɛ gõŋɔ la bɔ ba.
La ban daan karẽŋɛ gõŋɔ la, la bɔ ba bʋraanɛ mɛ, botɩ ba sũure ẽŋɛ yẽlʋm zozo'e.
Tɩ Azudi la Asɩlaasɩ n daan de Nawẽnnɛ nõtɔ'ɔsrɩba la tɔgɛ zozo'e keŋe ba sɔbiisi la sũure, pa'asɛ ba pãŋa.
La ba daan yuuge mĩ na fẽe, dee tɩ ba sɔbiisi la basɛ ba tɩ ba lebe sɛba n tõm ba la zẽ'am la sũ-mã'asʋm.
[ Tɩ Asɩlaasɩ daan looge yɛm weege bilam.]
La Apolɩ la Abarnabasɩ daan weege la Antɩyɔsɩ bilam, tɩ bãma la nẽrba basɛba zozo'e zãsna nẽrba Zuudãana Nawẽnnɛ yetɔga dee mõola a kõ-yẽlga la.
Apolɩ la Abarnabasɩ welge taaba La daarɛ ayɩla tɩ Apolɩ yele Abarnabasɩ yetɩ: «Tɩ lebe ka kaagɛ tɩ sɔbiisi la n boe tẽn-sɛba wuu tɩ tɩ daan mõolɛ Zuudãana yetɔga bɔ ba la, bɩsɛ ba ãn se'em.» Tɩ Abarnabasɩ daan bɔɔra tɩ Azã sɛka yʋ'ʋrɛ n ken dɛna Amarkɩ la po doose ba sẽŋɛ.
La Apolɩ daan tẽ'esɛ tɩ la ka ãn sõŋa tɩ a doose bãma, se'ere n soe la, a daan basɛ ba mɛ Pãnfili, ka le doose la ba tõm.
Tɩ ba daan wẽ nõke'ene welge taaba.
Tɩ Abarnabasɩ daan botɩ Amarkɩ doose ẽ, tɩ ba kẽ õorŋɔ sẽŋɛ Sipri.
La Apolɩ daan looge la Asɩlaasɩ tɩ a doose ẽ.
Tɩ Azezi karẽnbiisi la dɩkɛ ba ẽŋɛ Nawẽnnɛ nu'usum tɩ a ẽŋɛ ba yel-sõnnɛ.
Tɩ ba yãŋa sẽŋɛ Siiri la Silisi tẽnsʋm ka pa'asɛ Azezi nẽr-kʋʋŋɔ la pãŋa.
Atimõtɩ doose Apolɩ la Asɩlaasɩ, tɩ ba tõm Nawẽnnɛ tõoma La Apolɩ dõma sẽŋɛ ka paagɛ la Dɛrbɩ la Listri tẽnsʋm.
Tɩ Azezi karẽnbia daan bɔna mĩ tɩ a yʋ'ʋrɛ dɛna Atimõtɩ, a ma de la Zifu n sakɛ bɔ Azezi sɩra.
Dee tɩ a sɔ dɛna Grɛkɩ.
Tɩ Azezi karẽnbiisi n boe Listri la Ikonim tẽnsʋm na daan tɔgra a yelle sõŋa.
Tɩ Apolɩ bɔɔra tɩ a dɔla la ba lɛ tõnna, daan wã ẽ Zifdõma sɛba n boe tẽn-bãma la ĩyã, se'ere n soe la, ba wuu daan mi tɩ a sɔ de la Grɛkɩ.
La ba daan dolɩ la tẽnsɩ pʋam bɩsra Azezi nẽr-kʋʋŋɔ la, dee tɔgra pa'ala ba Azezi Tõntõnɩba la, la kẽma la n boe Zerizalɛm na n looge yɛm se'em, dee yɛta ba tɩ ba sakɛ bõn-sɛba tɩ ba looge la.
Bɛla tɩ Azezi nẽr-kʋʋŋɔ la daan yẽ pãŋa Nawẽnnɛ doosgo la pʋam, tɩ ba kãllɛ pa'asra daarɛ woo.
Apolɩ boe la Trʋasɩ zãasʋm tɩ ba wi ẽ Masedʋanɩ Tɩ Apolɩ dõma daan bɔɔra tɩ ba sẽŋɛ Azi tẽnsʋm ka mõolɛ Nawẽnnɛ yetɔga, tɩ Nawẽnnɛ Sɩa gu ba, tɩ ba doose Frizi la Galatɩ so'olʋm.
La ban sẽŋɛ ka lɛm Mizi so'olʋm na, ba boorɩ tɩ ba sẽŋɛ la Bitini, tɩ Azezi Sɩa la ka bɔ ba sore.
Tɩ ba doose Mizi tole sẽŋɛ Trʋasɩ.
La yʋ'ʋŋɔ tɩ Apolɩ bɩsɛ yẽ Masedʋanɩ nẽra wʋ zãasŋɔ la, tɩ bʋraa la zɛ a zẽ'am bɛlna ẽ yetɩ: «Wa'am Masedʋanɩ wa sõŋɛ tɔ.» La Apolɩ n daan yẽ bɛla la, tõma mãasʋm mɛ tɔtɔ tɩ tɩ sẽŋɛ Masedʋanɩ, bẽm ĩyã, tõma tẽ'esɛ bãŋɛ mɛ tɩ la de la Nawẽnnɛ n wi tõma yetɩ, tɩ sẽŋɛ ka mõolɛ kõ-yẽlga la bɔ ba.
Alidi bɔ Azezi sɩra Filipi tẽŋam Tɩ tõma kẽ õorŋɔ bilam kɔ'ɔn sẽŋɛ Samotrasɩ.
Tɩ beere wiige, tɩ tõma paagɛ Neapolisi.
La tõma yãŋa ze'ele la bilam sẽŋɛ Filipi n de Masedʋanɩ tẽn-kãra la tẽŋa ayɩla.
Filipi tẽŋa de la Rom dõma n soe ẽ.
Tõma ẽŋɛ bilam na dabsa faa.
Tɩ vo'osgo daarɛ tɩ tõma yese tẽŋa la pʋam sẽŋɛ kʋlaa nõorʋm, tõma tẽ'esɛ mɛ tɩ zẽ'e-ẽŋa de la Zifdõma pʋ'ʋsgɔ zẽ'a.
Tɩ tõma zĩ'ire bilam tɔgra bɔ'ɔra pɔgsɩ n lagsɛ.
La pɔka ayɩla n daan boe mĩ pʋ'ʋsra Nawẽnnɛ, tɩ a yʋ'ʋrɛ dɛna Alidi, a ze'ele la Tiyatiiri.
A daan koosrɩ la fu-sõma n de gomusga.
Tɩ a sɛlsra tõma yetɔga la, tɩ Zuudãana botɩ a bãŋɛ Apolɩ yetɔga la võorɛ dee sakɛ.
Tɩ tõma daan mise ẽŋa la a yir-dõma ko'om pʋam.
Tɩ a sose tõma yetɩ: «Ya sãn sakɛ tɩ mam sɩrɩ bɔ Zuudãana sɩra mɛ, ya wa'am kẽ'era mam yire.» La a pẽrgɛ tõma mɛ, tɩ tõma sakɛ.
Apolɩ dõma boe la yʋ'a deem Filipi tẽŋam Tɩ daarɛ ayɩla tɩ tõma wɛ pʋ'ʋsgɔ zẽ'am, tɩ pugla n de yamŋa tɩ kʋlkã'arga dolɩ ẽ daan tʋ'ʋsɛ tõma.
Kʋlkã'arga la daan botɩ a yẽta la yel-sɛba n boe nẽŋam sẽnna tɔgra bɔ'ɔra nẽrba, la sɛba n soe ẽ na daan yẽtɩ ligri zozo'e mɛ a zẽ'am.
Tɩ a dɔla Apolɩ la tõma tĩi tɔgra yetɩ: «Nẽr-bãna wã de la Nawẽnnɛ n gãnnɩ sɛla wuu la tõntõnɩba, ba mõolɩ la fãarɛ sore pa'ala ya.» La a ẽŋɛ bɛla la dabsa faa.
Tɩ Apolɩ sũure sã'am la ẽ, tɩ a wẽrgɛ yele kʋlkã'arga la yetɩ: «Mam yetɩ fʋ la Azezi-krisi yʋ'ʋrɛ, tɩ fʋ yese dee basɛ pugla wã.» Tɩ kʋlkã'arga la yese bilam zẽ'am dee basɛ ẽ.
Tɩ sɛba n soe ẽ na n bãŋɛ tɩ bãma kãn le yẽ ligri a zẽ'am na, tɩ ba yõkɛ Apolɩ la Asɩlaasɩ ve'ege ba kẽ da'am ka sãm ba tẽŋa la nẽŋadõma zẽ'am.
Tɩ ba tarɩ ba paagɛ sɛba n diti sarɩya la zẽ'am ka yetɩ: «Nẽr-bãna wã de la Zifdõma, bãma n dãmnɩ tɩ tẽŋa wã.
Ba pa'alɩ la bõn-sɛba n sisri, tɩ tõma n de Rom nẽrba kãn sakɛ ẽŋɛ.» Tɩ nẽr-kʋʋŋɔ la lagɩm zɛbra Apolɩ la Asɩlaasɩ, tɩ sɛba n diti sarɩya la botɩ ba vɛ ba futo la yɛɛsɛ, dee bɔ nõorɛ yetɩ, ba wẽ ba la ka'asa.
Tɩ ba wẽ ba zozo'e dee kẽ'esɛ ba yʋ'a deem, dee yele gu'ura la tɩ a gu'ura ba sõŋa.
Ban yele bɛla la, tɩ a kẽ'esɛ ba yʋ'a de-sɛka n boe pʋam pʋam na, lʋ ba nãma lablɛ la dɔɔgɔ.
Tɩ sõnsʋa tɩ Apolɩ la Asɩlaasɩ pʋ'ʋsra dee yõona yõoma pẽgra Nawẽnnɛ, tɩ sɛba n po bɔna yʋ'a deem na sɛlsra.
Tɩ tẽŋa darɛ mĩim zozo'e, tɩ yʋ'a deego la mĩim la a ẽbrɛ waa wuu, tɩ kʋlɩnsɩ la wuu yo'ose, tɩ bãnsɩ la wuu ba'asɛ.
Tɩ yʋ'a deego gu'ura la nẽegɛ isge yẽ tɩ kʋlɩnsɩ la yo'ose mɛ, tɩ a tẽ'esɛ tɩ ba yese mɛ, tɩ a fooge sʋ'a tɩ a kʋ a mẽŋa.
Tɩ Apolɩ tɔgɛ ke'enke'em yetɩ: «Da kãn ẽŋɛ fʋ mẽŋa sɛla, tõma wuu boe la kalam.» Tɩ yʋ'a deego gu'ura la wi yetɩ, ba tarɩ bugum wa'am.
Dee ẽŋɛ tɔtɔ kẽ deego la pʋam ka lui Apolɩ la Asɩlaasɩ nẽŋam gõgra la dabeem, isge tarɩ ba yese, soke ba yetɩ: «Bʋraasɩ, mam wʋn ẽŋɛ la wãne yẽ fãarɛ?» Tɩ ba lerge ẽ yetɩ: «Bɔ Zuudãana Azezi sɩra, tɩ fõn na fʋ yir-dõma wuu wʋn yẽ fãarɛ.» Tɩ ba tɔgɛ Zuudãana yetɔga bɔ ẽŋa la sɛba wuu n boe a yire la.
La wakat-ẽŋa mẽŋa tɩ a tarɩ ba ka pɛ ba nõtɔ la.
La bilam zẽ'am tɩ ba mise ẽŋa la a yir-dõma wuu ko'om pʋam la Azezi yʋ'ʋrɛ.
Tɩ a tarɩ Apolɩ la Asɩlaasɩ sẽŋɛ a yire ka bɔ ba dia.
Tɩ ẽŋa la a yir-dõma la wuu sũure daan ãna yẽlʋm zozo'e, ban bɔ Nawẽnnɛ sɩra la ĩyã.
La beere n wiige, tɩ sɛba n diti sarɩya la tõm ba tõntõnɩba yetɩ, ba sẽŋɛ ka yele sɛka n gu'uri yʋ'a deego la yetɩ, a basɛ bʋraasɩ la.
Tɩ yʋ'a deego gu'ura la tɔgɛ bɔ Apolɩ yetɩ: «Sarɩyaditba la bɔ nõorɛ yetɩ, m basɛ tɩ ya yese.
Bɛla yese-ya fõrgɛ la sũ-mã'asʋm.» Tɩ Apolɩ yele tõntõnɩba la yetɩ: «Tõma n de Rom tẽŋa nu'ugo nẽrba, tɩ ba ka di tõma sarɩya dee wẽ tõma, kẽ'esɛ tõma yʋ'a deem, yãŋa yetɩ ba li'ise basɛ tõma?
Ayɛɩ, ba mẽŋa wa'am wa yese to.» Tɩ tõntõnɩba la sẽŋɛ ka yele sarɩyaditba la bɛla.
Tɩ dabeem kẽ ba, ban wõm tɩ Apolɩ la Asɩlaasɩ de la Rom tẽŋa nu'ugo nẽrba la ĩyã.
Tɩ ba mẽŋa wa'am wa belem ba, botɩ ba yese, dee sose ba yetɩ, ba fõrgɛ dee basɛ ba tẽŋa.
La ba yese yʋ'a deem na sẽŋɛ la Alidi yire ka tɔgɛ bɔ Azezi karẽnbiisi la bʋraanɛ dee fõrgɛ.
Yel-sɛba n ẽŋɛ Tesaloniki tẽŋam Apolɩ la Asɩlaasɩ doose la Amfipoli, la Apoloni tẽnsʋm tole sẽŋɛ Tesaloniki, zẽ'e-ẽŋa Zifdõma wẽndeego n daan boe mĩ.
Tɩ Apolɩ daan kẽ mĩ wʋ ẽ ẽn ɩta se'em na, tɔgɛ bõn-sɛba n boe Nawẽnnɛ gõŋɔ pʋam na pa'alɛ ba vo'osgo dabsa atã.
A tɔgɛ pa'ala ba yetɩ, la masɛ mɛ tɩ Krisi nãmsɛ ki dee vo'oge.
Dee yetɩ: «Azezi tɩ mam mõolɩ a yelle bɔ'ɔra ya wã de la Krisi la.» Tɩ ba nẽrba basɛba, la Grɛkɩdõma nẽrba zozo'e n pʋ'ʋsrɩ Nawẽnnɛ, la pɔgsɩ zozo'e n de nẽrzuto daan sakɛ po dɔla Apolɩ la Asɩlaasɩ.
Tɩ Zifdõma daan ẽŋɛ sũure, sẽŋɛ da'am ka ɛ nẽrba n ka tarɩ võorɛ lagsɛ tɩ ba dãm tẽŋa la.
Tɩ ba sẽŋɛ Azasõ yire ka ɛɛra Apolɩ la Asɩlaasɩ tɩ ba tarɩ ba sẽŋɛ tẽŋa la nẽrba zẽ'am.
La ba sẽŋɛ ka ɛ ka yẽ ba, yõkɛ Azasõ la Azezi karẽnbiisi basɛba sẽŋɛ tẽŋa la kɛ'ɛndõma zẽ'am ka tĩi tɔgɛ yetɩ: «Nẽr-bãna wã eerɩ dãmna la dũnia wuu.
La ban wãna n wa'am kalam, tɩ Azasõ to'oge ba.
Nẽr-bãna wã wuu sɩ'ɩsrɩ la Rom na-keko nõorɛ yetɩ, naba ayẽma n boe tɩ a yʋ'ʋrɛ dɛna Azezi.» La kɛ'ɛndõma la, la nẽr-kʋʋŋɔ la n wõm bɛla la, ba sũure isge mɛ.
Tɩ ba botɩ Azasõ la sɛba n dolɩ ẽ na bĩŋe ligri, dee tɩ ba basɛ ba.
Apolɩ la Asɩlaasɩ sẽŋɛ Beere La wẽnnɛ n daan sobe, tɩ Azezi karẽnbiisi la botɩ Apolɩ la Asɩlaasɩ sẽŋɛ Beere.
La ban paagɛ la, ba sẽŋɛ mɛ ka kẽ Zifdõma wẽndeem.
La bãma tarɩ pʋtẽ'e-sõnnɛ mɛ gãnna Zifdõma sɛba n boe Tesaloniki la, sakɛ to'oge Nawẽnnɛ yetɔga la ba sũure wuu, dee daan karẽŋra Nawẽnnɛ gõŋɔ la daarɛ woo tɩ ba bɩsɛ Apolɩ n yele se'em na de la sɩra bɩɩ la dagɩ sɩra.
La ba nẽrba zozo'e, la Grɛkɩdõma pɔgsɩ n de yʋ'ʋrɛ dõma, la bʋraasɩ zozo'e sakɛ bɔ Azezi sɩra mɛ.
Tɩ Zifdõma sɛba n boe Tesaloniki la wõm tɩ Apolɩ mõolɩ Nawẽnnɛ yetɔga Beere, tɩ ba sẽŋɛ mĩ ka dãm nẽrba la, sa'asɛ ba la Apolɩ la Asɩlaasɩ.
Tɩ karẽnbiisi la ẽŋɛ tɔtɔ botɩ nẽrba basɛba kɔlgɛ Apolɩ sẽŋɛ ko-kãtɛ la nõorʋm.
Dee tɩ Asɩlaasɩ la Atimõtɩ weege Beere.
La sɛba n kɔlgɛ Apolɩ la tarɩ ẽ paagɛ la Atɛnɩ, tɩ Apolɩ soolʋm ba yetɩ, ba sãn paagɛ, ba yele Asɩlaasɩ la Atimõtɩ yetɩ, ba wa'am tɔtɔ.
Apolɩ boe Atɛnɩ mõola Nawẽnnɛ yetɔga La Apolɩ daan boe la Atɛnɩ gu'ura Asɩlaasɩ la Atimõtɩ.
La a daan yẽ la baga n boe tẽŋa la pʋam zozo'e, tɩ a sũure sã'am.
Tɩ a sẽŋɛ Zifdõma wẽndeem ka tɔgra la Zifdõma, la sɛba n dagɩ Zifdõma dee pʋ'ʋsra Nawẽnnɛ, dee tɔgra daarɛ woo la nẽrba n boe da'am.
Tɩ bãŋrɩba daan bɔna mĩ tɔgra la Apolɩ, basɛba dolɩ la A'epikiri zãsŋɔ, dee tɩ basɛba dɔla Astoyisi zãsŋɔ.
Tɩ nẽrba basɛba soke yetɩ: «Yetɔg-tɔgsa wã boorɩ tɩ a yetɩ bẽm?» Tɩ basɛba yetɩ: «La ãn wʋ a mõolɩ la wẽn-paalsɩ yelle la.» Se'ere n soe la, Apolɩ mõolɩ la Azezi kõ-yẽlga, la kũm vo'ore yelle.
Tɩ ba tarɩ ẽ sẽŋɛ Arewopaazɩ zẽ'am ka yetɩ: «Tõma boorɩ la tɩ bãŋɛ zãsŋɔ paalga sɛka tɩ fõn tɔgrɩ la võorɛ.
Fõn tɔgɛ yel-sɛba tɩ tõma wõm wã de la yel-sãasɩ bɔ tõma, bɛla tɩ tõma bɔɔra tɩ bãŋɛ a võorɛ.» Wakatɛ wuu Atɛnɩ dõma, la nẽr-sɛba n kẽ'erɩ bilam na, tɔgrɩ la yel-paala dee sɛlsra yel-paala.
Tɩ Apolɩ isge ze'ele Arewopaazɩ la tẽŋasʋka yetɩ: «Atɛnɩ tẽŋa nẽrba, mam yẽ tɩ ya de la nẽrba n nã'asrɩ baga zozo'e sɛla woo pʋam.
Mam n gilge ya tẽŋa wã pʋam na, mam yẽ bõn-sɛba tɩ ya ẽŋɛ nã'asra mɛ, la mam yẽ la kãabgɔ bĩmbĩnne zuo tɩ la gʋlsɛ yetɩ: ‹Wẽn-sɛka tɩ tõma ka mi.› Wẽn-sɛka tɩ yãma nã'asrɩ dee ka mina ẽ na, tɩ mam mõolɩ bɔ'ɔra ya.
Nawẽnnɛ ẽŋa n nãam dũnia la sɛla wuu n boe ba pʋam, ẽŋa n soe saazuum la tẽŋa.
A ka kẽ'erɩ deego tɩ nẽrsaalba mẽ pʋam.
Sɛla ka pɔ'ɔgɛ ẽ tɩ a bɔɔra tɩ nẽrsaalba tõm bɔ ẽ.
Ẽŋa n bɔ'ɔrɩ sɛla woo yõvore, la vo'osʋm, la sɛla woo.
A nãam la nẽra ayɩla botɩ nẽrba buuri wuu n boe dũnia zuo ze'ele la ẽŋa zẽ'am.
Ẽŋa n makɛ wakat-sɛba la zẽ'e-sɛba tɩ ba wʋn bɔna.
A ẽŋɛ bɛla tɩ ba ɛ ẽ mɛ, ba sãn ɛɛra babla, tã tɩ ba wʋn yẽ ẽ.
La a ka zãagɛ la tɩ nẽra baa ayɩla.
Ẽŋa n botɩ tɩ bɔna, sẽnna dee tara vɔm, wʋ yãma Atɛnɩ so'olʋm nẽrba basɛba n daan yetɩ: ‹Tõma mẽ de la a kɔma.› Tõma n de a kɔma la, tɩ da tẽ'esɛ tɩ Nawẽnnɛ wõn na bõn-nãanɩsɩ tɩ nẽrsaalba dɩkɛ sãlma bɩɩ zũuro bɩɩ kuga tẽ'esɛ mãalɛ la nu'usi.
Nawẽnnɛ ka geele wakat-sɛka tɩ tõma daan ka mi la.
La lɛɛlɛ wã, a bɔ nõorɛ zẽ'a woo yetɩ, nẽrba wuu teege yɛm basɛ tõon-be'ero.
Se'ere n soe la, a looge la daarɛ tɩ a di dũnia nẽrba sarɩya, a dẽŋɛ looge la nẽra, ẽŋa n wʋn di nẽrba la wuu sarɩya la sɩra.
A vo'oge nẽr-ẽŋa pa'alɛ tɩ la de la sɩra.» Ban wõm tɩ Apolɩ tɔgrɩ kũm vo'ore yelle la, tɩ sɛba la'ara ẽ, dee tɩ basɛba yetɩ: «Tõma wʋn le selse fʋ yetɔg-bãna la da-se'ere.» Tɩ Apolɩ ze'ele ba zẽ'am fõrgɛ.
La nẽrba basɛba daan doose ẽ mɛ bɔ Azezi sɩra.
Nẽr-sɛba n daan bɔ sɩra la de la Adenisi, ẽŋa de la Arewopaazɩ sarɩyaditba nẽra ayɩla, la pɔka ayɩla yʋ'ʋrɛ n de Adamarisi, la nẽrba basɛba.
Apolɩ boe Korẽntɩ Bɛla poorʋm, Apolɩ isge Atɛnɩ sẽŋɛ la Korẽntɩ.
Ẽn paagɛ bilam na, a yẽ la Zifdõma bʋraa yʋ'ʋrɛ n de Akila tɩ ba dɔgɛ ẽ Põ, tɩ ẽŋa la a pɔga Aprisili ze'ele Rom n boe Itali so'olʋm sẽŋɛ paam, se'ere n soe la, na-keko Akloorɩ n bɔ nõorɛ tɩ Zifdõma wuu n boe Rom tẽŋam fõrgɛ.
Tɩ Apolɩ sẽŋɛ ba zẽ'am.
La bãma la Apolɩ tõoma daan de la bʋyɩla, ba pɛ'ɛrɩ la futo tɩ ba da'ara tĩ'ira fuu-deto, bɛla ĩyã tɩ Apolɩ kẽ'era bilam, tɩ ba lagɩm tõnna.
La Zifdõma vo'osgo daarɛ woo Apolɩ sẽnnɩ ba wẽndeem mɛ tɔgra Nawẽnnɛ yetɔga bɔ'ɔra ba, mõrgra tɩ a botɩ Zifdõma, la Grɛkɩdõma sakɛ Nawẽnnɛ yetɔga la.
La Asɩlaasɩ la Atimõtɩ n daan ze'ele Masedʋanɩ paagɛ la, Apolɩ daan basɛ a tõoma la mɛ, dee mõola Nawẽnnɛ yetɔga la pa'ala Zifdõma tɩ Azezi n de Krisi tɩ Nawẽnnɛ tõm.
Tɩ ba sɩ'ɩsɛ dee tɔgra ẽ tɔg-be'ero.
Tɩ a pĩsũm a futo pa'alɛ tɩ ba ka ẽŋɛ sõŋa, dee yele ba yetɩ: «Ya sãn yẽ nãmsgɔ, ya yelle boe la ya mẽŋa zuo, la dagɩ mam yelle.
La zĩna tɛka mam wʋn sẽŋɛ la sɛba n dagɩ Zifdõma la zẽ'am.» Apolɩ daan yele bɛla, dee yese mɛ, sẽŋɛ ka kẽ'era nẽra ayɩla yʋ'ʋrɛ n de Atitiyusi-zustusi yire.
A de la bu-zãŋka dee pʋ'ʋsra Nawẽnnɛ, tɩ a yire lɛm Zifdõma wẽndeego la.
La Akrispusi n de wẽndeego la nẽŋadãana, la a yir-dõma wuu daan bɔ Zuudãana Azezi sɩra mɛ.
La Korẽntɩ nẽrba zozo'e n daan selsrɩ kõ-yẽlga la, mẽ bɔ sɩra mɛ, tɩ ba mise ba ko'om pʋam.
Tɩ daarɛ ayɩla yʋ'ʋŋɔ, tɩ Apolɩ yẽ wʋ zãasŋɔ la, tɩ Zuudãana yele ẽ yetɩ: «Da zoe dabeem sĩna, ken tɔgra, tɩ mam boe la fʋ mɛ, nẽra nẽra kãn tã'agɛ ẽŋɛ fʋ be'em.
Se'ere n soe la, tẽŋa wã pʋam nẽrba zozo'e de la mam nẽrba.» Apolɩ zĩ'ire bilam na yʋʋnɛ la wõr-sɩyoobɩ zãsna nẽrba Nawẽnnɛ yetɔga.
La wakat-sɛka tɩ Agaliyõ daan de Akayi so'olʋm gɔmna la, Zifdõma daan isge naagɛ la taaba dõrɛ Apolɩ tarɩ ẽ sẽŋɛ sarɩyadia zẽ'am, ka yetɩ: «Ẽna wã n mõrgrɩ nẽrba tɩ ba pʋ'ʋsɛ Nawẽnnɛ se'em na sɩ'ɩsrɩ la tõma lɔɔ.» Tɩ Apolɩ daan bɔna mĩ tɩ a tɔgɛ, tɩ Agaliyõ yele Zifdõma la yetɩ: «La sãn de nɩ na sɛla n ka masɛ bɩɩ tõon-be'ero tɩ a ẽŋɛ, mam wʋn mõrgɛ selse yãma Zifdõma.
La, la sãn dɛna ya wẽ'erɩ la nõke'ene la yetɔga, la yʋ'ʋra, la ya mẽŋa lɔɔ yɛla, ya mẽŋa bɩsɛ bõn-bãma yelle.
Tɩ mam kãn di bõn-ẽŋa sarɩya.» A yele bɛla, dee dige ba sarɩya zẽ'am na mɛ tɩ ba yese.
Tɩ ba wuu yõkɛ Asostɛnɩ n de Zifdõma wẽndeego nẽŋadãana wẽ ẽ sarɩyadia la zẽ'am.
La Agaliyõ toogo ka boe la ban ẽŋɛ se'em na.
Apolɩ lebe Antɩyɔsɩ n boe Siiri La Apolɩ ken zĩ'ire Korẽntɩ la dabsa zozo'e la karẽnbiisi la lɛ, dee keese ba tɩ ba sẽŋɛ Siiri.
Tɩ Aprisili la Akila doose ẽ.
La ban daan paagɛ Sãnkre la, Apolɩ dẽŋɛ siige la a zuugo, se'ere n soe la, a bĩŋe la nõorɛ la Nawẽnnɛ.
Dee tɩ ba yãŋa kẽ õorŋɔ sẽŋɛ ka paagɛ Efɛɛzɩ, tɩ Apolɩ basɛ Aprisili la Akila bilam.
A sẽŋɛ ka kẽ la Zifdõma wẽndeem tɔgɛ la ba.
Tɩ ba sose ẽ yetɩ, a weege ba zẽ'am yuuge.
Tɩ a zagsɛ, dee keese ba yetɩ: «Nawẽnnɛ sãn sakɛ, m wʋn leme ya zẽ'am.» La a daan kẽ la õorŋɔ Efɛɛzɩ, sẽŋɛ Sezaare ka sige bilam, sẽŋɛ Zerizalɛm ka pʋ'ʋsɛ Azezi nẽr-sɛba n boe bilam na, dee sẽŋɛ Antɩyɔsɩ.
La a yuuge bilam mɛ fẽe, dee yese ɛ Galatɩ la Frizi pa'asɛ karẽnbiisi la wuu pãŋa.
Apolɔsɩ boe Efɛɛzɩ la Korẽntɩ tẽnsʋm La Zifu bʋraa yʋ'ʋrɛ n de Apolɔsɩ tɩ ba dɔgɛ ẽ Alɛgsãndri n wa'am Efɛɛzɩ, a de la tɔg-mita dee mina Nawẽnnɛ gõŋɔ sõŋa.
Ba daan pa'alɛ ẽ Zuudãana Azezi sore yɛla mɛ, tɩ a daan zãsna nẽrba so-ẽŋa yɛla sõŋa la a sũure wuu.
La a daan mi la Azã ko'om misga la mã'a.
Tɩ a daan tɔgra Zifdõma wẽndeem la bʋraanɛ.
La Aprisili la Akila n wõm ẽn tɔgrɩ la, tɩ ba tarɩ ẽ sẽŋɛ ka pa'alɛ ẽ Nawẽnnɛ sore la yɛla sõŋa pa'asɛ.
Tɩ a bɔɔra tɩ a sẽŋɛ Akayi, tɩ Azezi karẽnbi-sɛba n boe Efɛɛzɩ la gʋlsɛ gõŋɔ bɔ Azezi karẽnbiisi la n boe Akayi la yetɩ, ba to'oge ẽ sõŋa.
La ẽn paagɛ bilam na, a sõŋɛ sɛba tɩ Nawẽnnɛ daan bɔ ba a yel-sõnnɛ tɩ ba bɔ ẽ sɩra la mɛ zozo'e.
La a daan dɩkɛ la Nawẽnnɛ gõŋɔ tɔgɛ yãŋɛ Zifdõma nẽrba wuu nẽŋam, pa'alɛ ba tɩ Azezi de la Krisi tɩ Nawẽnnɛ tõm.
Apolɩ boe Efɛɛzɩ La Apolɔsɩ n daan nãn boe Korẽntɩ la, Apolɩ doose la tãnsɩ zuo tẽnsɩ la wuu pʋam tole, sẽŋɛ ka paagɛ Efɛɛzɩ yẽ karẽnbiisi basɛba bilam, soke ba yetɩ: «Yãma n bɔ Azezi sɩra la, yãma to'oge Nawẽnnɛ Sɩa mɛ bɩɩ?» Tɩ ba lerge yetɩ: «Ayɛɩ, tõma nãn ka wõm tɩ Nawẽnnɛ Sɩa boe.» Tɩ Apolɩ soke ba yetɩ: «Ko'om misga kãna tɩ yãma to'oge?» Tɩ ba lerge yetɩ: «Tõma to'oge la Azã ko'om misga.» Tɩ Apolɩ yele ba yetɩ: «Azã daan misri nẽrba ko'om pʋam pa'ala tɩ ba teege la yɛm basɛ tõon-be'ero.
A daan yetɩ nẽrba la, tɩ nẽra n weege ẽŋa poorʋm sẽna, ba doose ẽŋa.
Nẽr-ẽŋa de la Azezi.» La ban wõm bɛla la, ba botɩ ba mise ba ko'om pʋam mɛ Zuudãana Azezi yʋ'ʋrɛ ĩyã.
Tɩ Apolɩ dɩkɛ a nu'usi paglɛ ba zuto, tɩ Nawẽnnɛ Sɩa wa'am ba zuo, tɩ ba tɔgra yetɔg-zãŋsɩ dee to'oge Nawẽnnɛ yetɔga tɔgɛ bɔ nẽrba.
Ba daan de wʋ nẽrba pia la ayi.
Apolɩ daan kẽ Efɛɛzɩ la wõr-sɩtã, daan kẽ'era Zifdõma wẽndeem mõola Nawẽnnɛ yetɔga la bʋraanɛ bɔ'ɔra nẽrba, dee mõrgɛ pa'alɛ ba Nawẽnnɛ so'olʋm yɛla tɩ ba sakɛ.
Tɩ basɛba daan kɛ'ɛm ba sũure ka sakɛ, dee tɔgra Zuudãana sore la tɔg-be'ero nẽrba nẽŋam.
Tɩ Apolɩ basɛ ba dee welge karẽnbiisi la fõrgɛ.
Tɩ daarɛ woo tɩ a zãsna ba Atiranusi karẽndeego pʋam.
A ẽŋɛ bɛla la yʋʋma ayi.
La nẽr-sɛba wuu n boe Azi tẽnsʋm na wõm Zuudãana yetɔga mɛ, Zifdõma, la bu-zãŋsɩ wuu.
Aseeva dayɔɔsɩ yelle La Nawẽnnɛ daan basɛ tɩ Apolɩ tõm na tõon-yãlm-kãra.
La ba daan sãn ẽn dɩkɛ ãnkɩra bɩɩ futo n kalʋm a ĩyã tarɩ sẽŋɛ ka kalʋm bã'adõma, ba yẽtɩ ĩmã'asʋm mɛ, tɩ kʋlkã'arsɩ yɛsra dee basra ba.
Tɩ Zifdõma basɛba n daan gilgri digra kʋlkã'arsɩ nẽrba zẽ'am, daan makɛ tɩ ba dige kʋlkã'arsɩ la Zuudãana Azezi yʋ'ʋrɛ, yele ba yetɩ: «Mam yetɩ ya la Azezi sɛka tɩ Apolɩ mõolɩ la yʋ'ʋrɛ tɩ ya yese.» Ba daan de la Aseeva n de Zifdõma kãabgɔ kẽma nẽŋadãana dayɔɔsɩ bayopɔɩ n ɩtɩ bɛla.
Tɩ kʋlkã'arga lerge ba yetɩ: «Mam mi Azezi mɛ, dee mina Apolɩ n de sɛka, la yãma de la ãndõma?» Tɩ kʋlkã'arga la n tarɩ sɛka la isge zɛbɛ ba la pãŋa yãŋɛ ba wuu, tɩ ba ze'ele yire la zoe yese bɛɛla la pɔglʋŋɔ.
Tɩ Zifdõma, la bu-zãŋsɩ la wuu n boe Efɛɛzɩ la wõm yel-ẽna wã.
Tɩ dabeem kẽ ba wuu, tɩ ba pẽgra Zuudãana Azezi yʋ'ʋrɛ.
Tɩ nẽrba zozo'e bɔ Azezi sɩra wa'am wa pelge ba pʋa tɔgɛ ba tõon-be'ero nẽrba nẽŋam.
Tɩ ba zozo'e n tarɩ ba gõnnɔ tõnna tɩɩm tõoma la, lagsɛ ba yõ la bugum nẽrba la wuu nifum.
Tɩ ba geele gõnnɔ na wuu ligri, tɩ ba de la lig-kõba tʋspinuu.
La Zuudãana n pa'alɛ a pãŋa bɛla la, tɩ a yetɔga la saara zẽ'a wuu dee yẽta pãŋa.
Efɛɛzɩ dõma dãmŋɔ yelle Bɛla poorʋm tɩ Apolɩ tẽ'esɛ a sũurum yetɩ, ẽŋa wʋn sẽŋɛ la Masedʋanɩ, la Akayi ka ze'ele bilam sẽŋɛ Zerizalɛm, dee yetɩ: «Mam sãn paagɛ bɔna Zerizalɛm, dẽnɩ tɩ mam paagɛ Rom.» La a tõm na Atimõtɩ, la A'erastɩ n de a sõŋrɩba tɩ ba sẽŋɛ Masedʋanɩ, dee weege a mẽŋa Azi yuuge fẽe.
La wakat-ẽŋa dãmŋɔ zozo'e n isge Efɛɛzɩ Zuudãana Azezi sore la doosgo yelle.
La bʋraa n daan de kuta, tɩ a yʋ'ʋrɛ dɛna Ademetrisi.
A daan tarɩ la zũuro kuta bõndõma tɩ ba wõna la ba wẽnnɛ Artemisi deego la.
Tɩ zũuro tõntõnɩba la daan yẽ yõorɔ zozo'e tõon-ẽŋa pʋam.
Tɩ Ademetrisi lagsɛ ba, la sɛba wuu n tõnnɩ tõon-ẽŋa buuri, yele ba yetɩ: «Bʋraasɩ wã, ya mi tɩ tõon-ẽna wã pʋam tɩ tɩ yẽtɩ bõntarsõm.
Ya mẽŋa wõm dee yẽ Apolɩ n ɩtɩ se'em.
A pa'alɩ nẽrba tɩ wẽn-sɛba tɩ nẽrsaalba ẽŋɛ la ba mẽŋa nu'usi la dagɩ wẽna sɩra sɩra.
A ẽŋɛ bɛla mõrgɛ teege nẽrba zozo'e pʋtẽ'era mɛ Efɛɛzɩ kalam, la, la dee la fẽe tɩ a paagɛ Azi tẽnsɩ wã wuu pʋam.
Bõn-ẽna wʋn botɩ tõma tõonɛ na sã'am mɛ.
La sɛla n pa'asɛ, wẽn-kãtɛ Artemisi deego la wʋn lebge la zãŋa, la Artemisi mẽŋa tɩ Azi nẽrba, la dũnia nẽrba wuu nã'asrɩ la, pãŋa wʋn sã'am mɛ.» La ban wõm yetɔg-bãna la, ba sũa yĩige mɛ tɩ ba tĩi tɔgɛ yetɩ: «Efɛɛzɩ dõma wẽnnɛ Artemisi n tarɩ pãŋa.» Tɩ tẽŋa la wuu dãmɛ.
Tɩ nẽrba la yõkɛ Agayusi la Aristarkɩ tarɩ ba zoe sẽŋɛ lagsgɔ zẽ'am, bãma bayi de la Masedʋanɩ nẽrba n dolɩ Apolɩ.
Tɩ Apolɩ bɔɔra tɩ a kẽ nẽr-kʋʋŋɔ la zẽ'am, tɩ karẽnbiisi la ka sakɛ.
Tɩ Azi tẽŋa nẽŋadõma basɛba n de a sɩrdõma tõm nẽrba yetɩ, ba wa'am a zẽ'am wa belem ẽ yetɩ, a da sẽŋɛ lagsgɔ zẽ'am na.
Tɩ nẽr-kʋʋŋɔ la lagɩm vɔɔla zozo'e, tɩ nẽra woo tɔgra ẽŋa n tẽ'esɛ se'em, tɩ ba zozo'e ka mina bõn-sɛka n botɩ ba lagsɛ.
Tɩ Zifdõma looge Alɛgsãndrɩ tɩ a sẽŋɛ nẽrba la nẽŋam ka tɔgɛ, tɩ nẽrba la basɛba pa'alɛ ẽ yelle la võorɛ.
Tɩ Alɛgsãndrɩ yɩbsɛ la nu'usi tɩ a tɔgɛ yelle la pa'alɛ nẽrba la.
La ban bãŋɛ tɩ a de la Zifu la, tɩ ba wuu lagɩm taaba tĩi kaasɛ yetɩ: «Efɛɛzɩ dõma wẽnnɛ Artemisi n tarɩ pãŋa.» Ba kaasɛ bɛla paagɛ karf-ayi.
Tɩ tẽŋa la gõn-gʋlsa botɩ ba go'oge, tɩ a yele ba yetɩ: «Efɛɛzɩ nẽrba, dũnia nẽrba wuu mi mɛ tɩ wẽn-kãtɛ Artemisi pʋ'ʋsgɔ deego la boe la Efɛɛzɩ kalam, la tõma n de a pʋ'ʋsgɔ deego la gu'urba, la kugre la n wõn na Artemisi ze'ele saazuum lui la gu'urba.
Nẽra nẽra kãn yãŋɛ sɩ'ɩsɛ yel-ẽna.
Bɛla ĩyã, go'oge-ya voole, da lɔgɛ-ya ẽŋɛ sɛla n ka masɛ.
Yan tarɩ nẽr-bãna wa'am kalam wã, ba ka yele tɩ wẽnnɛ na yel-be'ego, la ba ka kẽ a pʋ'ʋsgɔ deem na ẽŋɛ sɛla n de be'em.
La Ademetrisi la a tõntõnɩba la sãn tara yelle la nẽr-sɛka, sarɩyadia daarɛ boe mɛ, la sarɩyaditba mẽ boe mɛ.
A sãn bɔɔra, a tarɩ ba sẽŋɛ bilam ka sãm.
La ya sãn yẽ la yel-sɛka tɩ ya bɔɔra tɩ ya malgɛ, tẽŋa la nẽrba lagsgɔ daarɛ, tɩ wʋn malgɛ.
Yãma n ẽŋɛ sɛla zĩna wã wʋn wa'am na yelle, tɩ ba wʋn dõrɛ tɩ yetɩ, tɩ gire la tẽŋa.
La tɩ kãn yãŋɛ pa'alɛ sɛla n botɩ tɩ lagsɛ gire girga la.
La tɩ kãn yãŋɛ tɔgɛ la võorɛ sõŋa.» Ẽŋa n yele bɛla kɩ'ɩlɩm na, dee yele ba tɩ ba wɩrgɛ.
Apolɩ sẽŋɛ Masedʋanɩ Lan daan gire mã'agɛ la poorʋm, tɩ Apolɩ botɩ Azezi karẽnbiisi la lagsɛ, tɩ a tɔgɛ bɔ ba bʋraanɛ, keese ba dee wɛ'ɛsa Masedʋanɩ.
La ẽn daan dolɩ so'olʋm ẽŋa tẽn-sɛba pʋam tɔlla la, a tɔgɛ yetɔga zozo'e mɛ bɔ karẽnbiisi la bʋraanɛ.
Dee yãŋa tole ka paagɛ Grɛsɩ.
La ẽn paagɛ bilam na, a zĩ'ire mĩ na wõr-sɩtã, mãasʋm tɩ a kẽ õorŋɔ sẽŋɛ Siiri, wõm tɩ Zifdõma dolɩ la a nãma.
Tɩ a tẽ'esɛ yetɩ, ẽŋa wʋn lebe doose la Masedʋanɩ.
Sɛba n daan dolɩ ẽ na de la: Apirusi bia Asopatɛɛrɩ n ze'ele Beere, la Aristarkɩ la Asekõndusi n ze'ele Tesaloniki, la Agayusi n ze'ele Dɛrbɩ, la Atisiki la Atrofim n ze'ele Azi, pa'asɛ la Atimõtɩ.
Nẽr-bãna wã daan dẽŋɛ tole la nẽŋa ka gu'ura tõma Trʋasɩ.
Dee tɩ tõma sẽŋɛ Filipi tẽŋam.
La borborɩ n ka tarɩ dãbɩllɛ kibsa la poorʋm, tɩ tõma kẽ õorŋɔ Filipi, tɩ dabsa anuu daarɛ tɩ tõma paagɛ sɛba n boe Trʋasɩ gu'ura tõma la zẽ'am, zĩ'ire bilam dabsa ayopɔɩ.
Apolɩ boe Trʋasɩ La vo'osgo daarɛ ayɩla yʋ'ʋŋɔ, tɩ tõma lagsɛ tɩ tɩ di, dee fiise borborɩ.
Tɩ Apolɩ daan isge tɔgra Nawẽnnɛ yetɔga la nẽrba la halɩ ka paagɛ sõnsʋa, se'ere n soe la, a boorɩ tɩ beere sãn wiige, a fõrgɛ mɛ.
La fɩtladõma zozo'e n daan boe saazuum deto batã dãana la tɩ tõma lagsɛ a pʋam na.
Tɩ budib-polle yʋ'ʋrɛ n de A'etikusi zẽa deego la takolle zuo.
La Apolɩ n tɔgɛ yuuge la, tɩ gẽem yõkɛ ẽ, tɩ a gĩse.
La a gĩse la gẽ-bergo ze'ele saazuum deego la tɩ tõma boe mĩ na lui tẽŋa.
Tɩ ba zẽkɛ ẽ, tɩ a ki mɛ.
Tɩ Apolɩ sige yigle õbgɛ ẽ zãla a nu'usum, dee yetɩ: «Da fabla-ya, a vɔa mɛ.» A yele bɛla dee lebe zom ka fiise la borborɩ obe, dee tɔgɛ la ba yuuge halɩ ka paagɛ bewiine, dee yãŋa fõrgɛ.
La budibla la vɔa mɛ, tɩ ba tarɩ ẽ kule.
Tɩ la ẽŋɛ nẽrba la sũure yẽlʋm halɩ zozo'e.
Apolɩ sẽŋɛ Milɛtɩ La tõma kẽ la õorŋɔ dẽŋɛ Apolɩ sẽŋɛ Asɔsɩ, a daan yetɩ a sẽŋɛ la nãma wa yakɛ tõma bilam.
La ẽn yakɛ tõma Asɔsɩ la, a kẽ la õorŋɔ, tɩ tõma sẽŋɛ Mitilɛnɩ.
La tõma ze'ele la bilam doose ko'om na pʋam, tɩ beere wiige, tɩ tõma paagɛ Kiyo zanõ-bɔba.
Tɩ beere le wiige, tɩ tõma doose Samõsɩ.
Tɩ beere le wiige, tɩ tõma paagɛ Milɛtɩ.
La Apolɩ daan looge yɛm tɩ a ka gõlgɛ sẽŋɛ la Efɛɛzɩ, se'ere n soe la, a daan ka boorɩ tɩ a gʋ'ʋm a mẽŋa Azi so'olʋm na pʋam, a daan kãblɩ mɛ tɩ a paagɛ Zerizalɛm dee tɩ Pãntekɔtɩ daarɛ la paagɛ.
Apolɩ tɔgɛ bɔ Efɛɛzɩ kẽma Tɩ Apolɩ ze'ele Milɛtɩ soolʋm Efɛɛzɩ yetɩ, ba wi Azezi nẽr-kʋʋŋɔ la kẽma tɩ ba wa'am.
La ban paagɛ a zẽ'am na, a yele ba yetɩ: «Yãma mi mam daan ãn se'em, wakat-sɛka wuu tɩ mam daan boe la yãma la mɛ, lan pĩ'ilum na daar-sɛka tɩ mam wa'am Azi so'olʋm pʋam na.
Mam sike m mẽŋa mɛ tõm Nawẽnnɛ tõoma la nintãm, baa nãmsgɔ sɛka tɩ mam yẽ Zifdõma n dolɩ mam nãma la pʋam.
Mam mõolɛ bõn-sɛba n wʋn sõŋɛ ya mɛ pa'alɛ ya nẽrba sʋkam la ya yiɛ pʋam, ka sʋgɛ sɛla sɛla.
Mam tɔgɛ pa'alɛ Zifdõma, la bu-zãŋsɩ mɛ yetɩ, ba teege yɛm basɛ tõon-be'ero, sakɛ doose Nawẽnnɛ, dee bɔ tɩ Zuudãana Azezi sɩra.
La lɛɛlɛ wã, mam sakɛ Nawẽnnɛ Sɩa nõorɛ mɛ yetɩ m sẽŋɛ Zerizalɛm, la mam ka mi bõn-sɛka n wʋn ka ẽŋɛ mam mĩ.
La mam n mi se'em na, Nawẽnnɛ Sɩa pa'alɛ mam mɛ tẽn-sɛba wuu pʋam tɩ mam sẽŋɛ la, tɩ ba wʋn nãmsɛ mam mɛ dee kẽ'esɛ mam yʋ'a deem.
La mam ka geele m mẽŋa yõvore la tɩ a tarɩ yõorɔ bɔ mam, sɛla n tarɩ yõorɔ bɔ mam de la mam yãŋɛ tõm m tõonɛ na tɩ Zuudãana Azezi bɔ mam na ba'asɛ.
Tõon-ẽŋa de la mam mõolɛ Nawẽnnɛ yel-sõnnɛ na kõ-yẽlga.
La lɛɛlɛ wã, mam mi tɩ ya kãn le yẽ mam, yãma sɛba wuu tɩ mam mõolɛ Nawẽnnɛ so'olʋm yɛla ya zẽ'am na.
Bɛla ĩyã mam yetɩ ya mɛ zĩna, tɩ ya nẽr-sɛka sãn koŋe vɔm Nawẽnnɛ zẽ'am, a taalɛ ka boe mam zuo.
Se'ere n soe la, mam mõolɛ Nawẽnnɛ n boorɩ se'em na wuu bɔ ya mɛ, ka sʋgɛ sɛla sɛla.
Tara-ya ya mẽŋa, la nẽr-sɛba wuu tɩ Nawẽnnɛ Sɩa gu'ule ya la sõŋa.
Bɩsra-ya Nawẽnnɛ nẽrba la tɩ a fãagɛ la a Bia zɩɩm tɩ ba dɛna a mẽŋa nẽrba la sõŋa.
Mam mi tɩ mam sãn fõrgɛ deege, nẽr-bɛ'ɛsɩ n wʋn wa'am ya zẽ'am wa sã'am ya, wʋ saasaadõma n yõgrɩ dũnsi se'em na.
La nẽrba basɛba wʋn wa isge ya pʋam tɔgra põmpɔrŋɔ yetɔga, pã'asɛ karẽnbiisi la tɩ ba doose ba.
Bɛla ĩyã, guuse-ya ya mẽŋa, dee tẽra tɩ yʋʋma atã, mam kã'an ya nẽra woo wʋntɛɛŋa la yʋ'ʋŋɔ mɛ, la nintãm ka basɛ.
La lɛɛlɛ wã, mam dɩkɛ ya ẽŋɛ la Nawẽnnɛ nu'usum, la a yel-sõnnɛ yetɔga la pʋam.
Ẽŋa n tã wʋn sõŋɛ ya tɩ ya yẽ pãŋa pa'asɛ, dee wʋn botɩ ya po lagɩm to'oge bõn-sõma tɩ a bĩŋe tɩ a bɔ a nẽrba la.
Mam daan ka tarɩ yɛmleego la nẽra nẽra ligri, la a sãlma, bɩɩ a futo.
Ya mẽŋa mi tɩ mam dɩkɛ la m nu'usi tõm bɩsɛ m mẽŋa la sɛba n dolɩ mam na.
Mam ẽŋɛ bɛla wuu pa'alɛ ya tɩ dẽnɩ ya tõm sõŋɛ tarɩmdõma.
La ya tẽra Zuudãana Azezi n yele se'em na, a daan yetɩ: ‹Sɛka n bɔ'ɔrɩ tarɩ sũ-yẽlga zozo'e gãnna sɛka n to'orɩ.› » La Apolɩ n daan tɔgɛ kɩ'ɩlɩm na, ẽŋa la ba wuu ka la dũma tẽŋa, tɩ a pʋ'ʋsɛ Nawẽnnɛ.
Tɩ ba wuu tĩi kɛlla, dee kɔkɛ Apolɩ mõbgɛ ẽ.
Ba sũure n daan sã'am zozo'e, ẽn yetɩ ba kãn le yẽ ẽ na ĩyã.
La ba kɔlgɛ ẽ mɛ sẽŋɛ ka paagɛ õorŋɔ la zẽ'am.
Apolɩ we'esɩ Zerizalɛm Tɩ tõma keese ba, dee kẽ õorŋɔ sẽŋɛ tẽntẽa ka paagɛ Kɔsɩ.
Tɩ beere wiige, tɩ tõma paagɛ Rɔdɩ ze'ele bilam sẽŋɛ Patara.
La bilam tɩ tõma yẽ õorŋɔ ayẽma n we Fenisi.
Tɩ tõma kẽ sẽŋɛ.
La tõma daan sẽŋɛ mɛ ka tũule yẽta Sipri, la tõma daan basɛ Sipri tẽŋa la gɔbga bɔba, dee tole ka paagɛ Siiri so'olʋm sige Tiiri.
Bilam tɩ ba yetɩ ba sike õorŋɔ la lɔgrɔ.
Tɩ tõma sige sẽŋɛ ka yẽ Azezi karẽnbiisi bilam, zĩ'ire la ba lɛ dabsa ayopɔɩ.
Tɩ ba yele Apolɩ la Nawẽnnɛ Sɩa pãŋa yetɩ, a da sẽŋɛ Zerizalɛm.
La dabsa ayopɔɩ la daarɛ, tɩ tõma isge tɩ tɩ tole, tɩ bãma la ba pɔgba, la ba kɔma wuu kɔlgɛ tõma yese tẽŋa la kẽnkɛrŋa.
Tɩ tõma wuu ka dũma ko-kãtɛ la nõorʋm pʋ'ʋsɛ Nawẽnnɛ, dee keese taaba.
Tɩ tõma yãŋa kẽ õorŋɔ, dee tɩ ba lebe kulla.
La tõma ze'ele Tiiri sẽŋɛ la Tolemasɩ ka pʋ'ʋsɛ Azezi karẽnbi-sɛba n boe bilam na, dee ẽŋɛ daarɛ ayɩla ba zẽ'am.
Tɩ beere wiige, tɩ tõma ze'ele bilam sẽŋɛ Sezaare ka sige Afilipi yire kẽ'era bilam.
Afilipi daan de la nẽrba bayopɔɩ la tɩ ba daan looge Zerizalɛm na nẽra ayɩla, a daan mõolɩ la Azezi kõ-yẽlga.
A daan tarɩ la pɔyɔɔsɩ banaasɩ n ka mi bʋraasɩ, ba daan to'osrɩ la Nawẽnnɛ yetɔga tɔgra bɔ'ɔra nẽrba.
Tõma daan ẽŋɛ bilam na dabsa faa, tɩ Nawẽnnɛ nõtɔ'ɔsa yʋ'ʋrɛ n de Agabisi ze'ele Zude wa'am, wa paam tõma zẽ'am wa fooge Apolɩ sagãnnɛ lʋ a mẽŋa nãma la a nu'usi, dee yetɩ: «Nawẽnnɛ Sɩa yele la wãna yetɩ: ‹Zifdõma wʋn lʋ sagãn-ẽna wã dãana la wãna Zerizalɛm, dɩkɛ ẽ ẽŋɛ bu-zãŋsɩ nu'usum.› » La tõma n wõm bɛla la, tɩ tõma la nẽr-sɛba n boe bilam na, daan bɛlna Apolɩ yetɩ, a da sẽŋɛ Zerizalɛm.
Tɩ a lerge tõma yetɩ: «Bẽm tɩ ya kaasrɩ sã'ana m sũure?
Mam sakɛ mɛ tɩ ba lʋ ma, la dagɩ bɛla mã'a, baa mam sãn wʋn ki Zerizalɛm Zuudãana Azezi yʋ'ʋrɛ ĩyã, mam ken sakɛ mɛ.» La tõma n kãn yãŋɛ botɩ a sakɛ bɔ tõma la ĩyã, tɩ tõma koŋe yele ẽ yetɩ: «Zuudãana n boorɩ se'em ẽŋɛ.» Bɛla poorʋm tɩ tõma daan yãŋa mãasʋm wɛ'ɛsa Zerizalɛm.
Tɩ Sezaare tẽŋa karẽnbiisi basɛba kɔlgɛ tõma sẽŋɛ Aminasõ yire, bilam tɩ tõma wʋn ka gã'arɛ.
Aminasõ de la Sipri nẽra, a de la Azezi karẽnbia halɩ kʋrʋm kʋrʋm.
Apolɩ sõsɛ la kẽma Azakɩ yire La tõma n paagɛ Zerizalɛm na, tɩ sɔbiisi la to'oge tõma la sũ-yẽlga.
Tɩ beere wiige, tɩ tõma doose Apolɩ sẽŋɛ Azakɩ yire.
Tɩ Azezi nẽr-kʋʋŋɔ kẽma la wuu wa'am mĩ.
Tɩ Apolɩ pʋ'ʋsɛ ba, dee tɔgɛ pa'alɛ ba bõn-sɛba wuu tɩ Nawẽnnɛ ẽŋɛ bu-zãŋsɩ la tẽŋasʋka ẽŋa tõonɛ na pʋam.
La ban wõm bɛla la, ba pẽgɛ Nawẽnnɛ mɛ, dee yele Apolɩ yetɩ: «Tɩ sɔbia, fõn yẽ Zifdõma tʋsa tʋsa n bɔ Azezi sɩra se'em dee mõrgɛ sakra Amoyisi lɔɔ sõŋa sõŋa.
Ba wõm tɩ ba yetɩ, fõn zãsnɩ Zifdõma sɛba wuu n boe bu-zãŋsɩ tẽnsʋm na, yɛta tɩ ba basɛ Amoyisi lɔɔ, la ba da wãta ba kɔma, la ba da dɔla Zifdõma dɔgmike.
Ba wʋn wõm tɩ fõn wa'am mɛ, tɩ wʋn ẽŋɛ la wãne?
Ẽŋɛ tõma n wʋn yetɩ fʋ ẽŋɛ se'em na.
Nẽrba banaasɩ n boe tõma zẽ'am kalam bĩŋe nõorɛ la Nawẽnnɛ.
Tarɩ ba sẽŋɛ ka lagɩm na ba malgɛ fʋ mẽŋa Nawẽnnɛ zẽ'am, dee yɔ, ba wʋn yɔ se'em na bɔ ba tɩ ba siige ba zuto.
Bɛla wʋn botɩ nẽrba wuu bãŋɛ tɩ fõn mẽŋa dolɩ la Amoyisi lɔɔ la, la ban tɔgɛ fʋ yelle se'em na wuu dagɩ sɩra.
La sãn dɛna bu-zãŋsɩ la n bɔ Azezi sɩra la yelle, tõma daan looge yɛm gʋlsɛ gõŋɔ yele ba yetɩ: ‹Ba da dita di-sɛba tɩ ba kãabɛ bɔ baga, la ba da di zɩɩm, la ba da di sɛla tɩ ba tẽgɛ kʋ.
La ba da tõnna yalsɩ tõoma.› » Ban yele bɛla la, tɩ beere wiige, tɩ Apolɩ tarɩ nẽrba banaasɩ la sẽŋɛ tɩ ba ka lagɩm malgɛ ba mẽŋa Nawẽnnɛ zẽ'am, dee tɩ a sẽŋɛ ka kẽ Wẽnde-kãtʋm na, tɔgɛ pa'alɛ dabsa se'em n deege tɩ ba wʋn malgɛ ba mẽŋa kɩ'ɩlɩm, dee tɩ ba yãŋa kãabɛ bɔ Nawẽnnɛ nẽra woo ĩyã.
Ba yõkɛ Apolɩ Wẽnde-kãtʋm La dabsa ayopɔɩ la n dee fẽe la a ba'asɛ la, tɩ Zifdõma ze'ele Azi so'olʋm wa'am wa yẽ Apolɩ Wẽnde-kãtʋm na, botɩ nẽrba la sũnsõa yĩige la Apolɩ, tɩ ba yõkɛ ẽ, dee tĩi tɔgra yetɩ: «Ɩsrayɛlɩ dõma, sõŋɛ-ya tɔ!
Bʋra-ẽna wã gilgri la tẽnsɩ wuu zãsna nẽrba tɩ ba sɩ'ɩsra Ɩsrayɛlɩ dõma ka dɔla Amoyisi lɔɔ, dee tɔgra Wẽnde-kãtɛ la tɔg-be'ero.
A tarɩ la nẽrba n dagɩ Zifdõma wa'am wa kẽ Wẽnde-kãtɛ la pʋam dẽgɛ Nawẽnnɛ zẽ'e-sõŋɔ la.» Se'ere n soe la, ba daan yẽ la Efɛɛzɩ nẽra Atrofim n dolɩ Apolɩ tẽŋa la pʋam, tɩ ba tẽ'esɛ tɩ a doose ẽ kẽ la Wẽnde-kãtɛ la pʋam.
Tɩ tẽŋa la daan gire, tɩ nẽrba wuu zoe lagsɛ taaba yõkɛ Apolɩ ve'ege ẽ Wẽnde-kãtʋm na yese.
Dee yʋ zanõa la tɔtɔ.
Tɩ ba daan zɩgra tɩ ba kʋ Apolɩ.
Tɩ Rom sʋdaasɩ kɛ'ɛndõma kɛ'ɛma wõm tɩ Zerizalɛm tẽŋa wuu gire mɛ.
Tɩ a kɔ'ɔn doose sʋdaasɩ, la ba kɛ'ɛndõma tɩ ba zoe sẽŋɛ nẽrba la zẽ'am.
La ban yẽ sʋdaasɩ kɛ'ɛndõma kɛ'ɛma, la sʋdaasɩ la, tɩ ba basɛ ka le wẽ'era Apolɩ.
Tɩ sʋdaasɩ kɛ'ɛndõma kɛ'ɛma la paagɛ yõkɛ Apolɩ, dee bɔ sʋdaasɩ la nõorɛ yetɩ, ba ba ẽ na bãnsɩ bayi.
Dee tɩ a soke bãŋɛ ẽn de nẽr-sɛka, la ẽŋa n ẽŋɛ sɛla.
Tɩ nẽr-kʋʋŋɔ la tãsra yẽma yẽma, halɩ tĩi vɔɔla tɩ sʋdaasɩ kɛ'ɛndõma kɛ'ɛma la ka tã'agɛ wõm sɛla n ẽŋɛ, tɩ a bɔ sʋdaasɩ la nõorɛ yetɩ, ba tarɩ ẽ sẽŋɛ bãma yi-kãtɛ la pʋam.
La ban tarɩ ẽ paagɛ bĩmbĩna la n zonnɩ kẽ'era deego la pʋam na, ba buke ẽ mɛ, nẽrba la n ba gita la ĩyã.
Tɩ ba wuu dɔla tɔgra ke'enke'em yetɩ: «Kʋ-ya ẽ.» Apolɩ tɔgɛ tɩ a to'oge a mẽŋa La ban yetɩ ba kẽ'esɛ Apolɩ sʋdaasɩ la yire la, tɩ Apolɩ soke sʋda-kɛ'ɛma la yetɩ: «Mam tarɩ nõorɛ tɩ m yele fʋ sɛla mɛ bɩɩ?» Tɩ kɛ'ɛma la soke ẽ yetɩ: «Fõn wõnnɩ Grɛkɩ yetɔga mɛ?
Bɛla fõn dagɩ Ezipti nẽr-sɛka n daan sa'asɛ nẽrba la gɔmna, dee daan doose nẽr-kʋʋrba tʋsanaasɩ sẽŋɛ weem na?» Tɩ Apolɩ lerge ẽ yetɩ: «Ayɛɩ, mam de la Zifu, mam ze'ele la Tarsɩ n boe Silisi so'olʋm.
Mam de la tẽn-ẽŋa n tarɩ yõorɔ la nẽra.
Mam sosrɩ fʋ mɛ, bɔ mam sore tɩ m tɔgɛ la nẽrba la.» Tɩ kɛ'ɛma la bɔ ẽ nõorɛ.
Tɩ Apolɩ ze'ele bĩmbĩna la zuo zẽkɛ a nu'ugo.
Tɩ nẽrba la ãna sĩm.
Tɩ a tɔgɛ Ebre n de ba mẽŋa yetɔga bɔ ba.
A yele ba yetɩ: «M sɔdõma la m sɔbiisi, selse-ya mam n yetɩ m tɔgɛ se'em to'oge m mẽŋa ya nẽŋam.» Ban wõm tɩ a tɔgrɩ la Ebre yetɔga bɔ'ɔra ba la, tɩ ba go'oge malɩn sɛlsra ẽ.
Tɩ a yetɩ: «Mam de la Zifu, ba dɔgɛ mam na Tarsɩ n boe Silisi so'olʋm pʋam na, uge mam Zerizalɛm kalam.
Tɩ Agamalɩyɛlɩ zãsʋm mam tɩ yaabdõma lɔɔ la sõŋa sõŋa.
Mam daan wɩsgɛ m mẽŋa mɛ la Nawẽnnɛ tõonɛ, wʋ yãma n wɩsgɛ ya mẽŋa se'em zĩna wã.
La mam daan nãmsɛ sɛba n dolɩ Azezi sore la mɛ zozo'e, yõgɛ bʋraasɩ la pɔgsɩ botɩ ba kẽ'esɛ ba yʋ'a deem, dee kʋ basɛba.
Nawẽnnɛ kãabgɔ kẽma nẽŋadãana, la kẽma la wuu n tã wʋn yetɩ, mam n tɔgɛ se'em na de la sɩra.
Mam daan to'oge gõnnɔ mɛ ba zẽ'am wɛ'ɛsa tɩ m ka bɔ Zifdõma sɛba n boe Damaasɩ la, dee yõgɛ so-ẽŋa karẽnbiisi la n boe mĩ na, tarɩ ba sẽŋɛ Zerizalɛm ka nãmsɛ ba.
La mam daan boe la sore wɛ'ɛsa ka lɛm Damaasɩ, la daan masɛ wʋ wʋntɛɛŋa wẽnnɛ zuu-tẽŋasʋka, tɩ peelem daan ze'ele saazuum darɛ wa nẽegɛ zozo'e gilge mam.
Tɩ mam lui tẽŋa, wõm kõa n yele mam yetɩ: ‹Asolɩ, Asolɩ, bẽm tɩ fʋ nãmsra mam?› Tɩ mam lerge yetɩ: ‹Zuudãana, fõn de la ãne?› Tɩ a lerge mam yetɩ: ‹Mam de la Azezi n de Nazarɛtɩ nẽra la tɩ fʋ nãmsrɩ.› Tɩ nẽr-sɛba n daan dolɩ mam na yẽ peelem na, dee ka wõm kõa la n tɔgrɩ la mam na.
Tɩ mam soke yetɩ: ‹Zuudãana, fõn yetɩ m ẽŋɛ la wãne?› Tɩ Zuudãana la yele mam yetɩ: ‹Isge sẽŋɛ Damaasɩ, tɩ ba wʋn ka yele fo sɛla wuu tɩ Nawẽnnɛ bɔ nõorɛ yetɩ fʋ ẽŋɛ.› La peelem na yãlgɛ mam nini mɛ tɩ mam ka yẽta.
Tɩ sɛba n daan dolɩ mam na ve'ege mam tɩ tõma sẽŋɛ Damaasɩ.
La bʋraa n daan boe mĩ tɩ a yʋ'ʋrɛ dɛna Ananiyasɩ.
A daan sakrɩ la Nawẽnnɛ lɔɔ sõŋa sõŋa, tɩ Zifdõma sɛba n boe Damaasɩ la wuu tɔgra a yelle sõŋa.
Tɩ a wa'am wa ze'ele lɛm mam zẽ'a yele mam yetɩ: ‹M sɔbia Asolɩ, le yẽta.› Tɩ mam nini le yẽta wakat-ẽŋa mẽŋa, tɩ mam yẽ ẽ.
Tɩ a yele mam yetɩ: ‹Nawẽnnɛ tɩ tõma yaabdõma yʋʋn pʋ'ʋsrɩ la n looge fo tɩ fʋ bãŋɛ ẽn boorɩ se'em, la fʋ yẽ sɩra dãana la, dee tɩ a tɔgɛ la a mẽŋa nõorɛ bɔ fɔ, tɩ fʋ wʋn dɛna a kaset-dãana yele nẽrba wuu, fõn yẽ dee wõm se'em na.
La lɛɛlɛ wã, bẽm tɩ fõn gʋ'ʋna?
Isge pʋ'ʋsɛ la Azezi yʋ'ʋrɛ, botɩ ba mise fʋ ko'om pʋam tɩ Nawẽnnɛ basɛ fʋ tõon-be'ero taalɛ.› La bɛla poorʋm mam daan lebe la Zerizalɛm ka bɔna Wẽnde-kãtɛ la pʋam pʋ'ʋsra, yẽ Zuudãana wʋ zãasŋɔ la, tɩ a yele mam yetɩ: ‹Ẽŋɛ tɔtɔ yese Zerizalɛm, se'ere n soe la, tẽŋa la nẽrba kãn sakɛ fõn wʋn tɔgɛ mam yelle bɔ ba la.› Tɩ mam lerge ẽ yetɩ: ‹M Zuudãana, nẽrba wã mi mɛ tɩ mam n daan sẽnnɩ ba wẽndeto pʋam yõgra nẽr-sɛba n bɔ fõn sɩra la, botɩ ba wẽ'era ba, dee kẽ'esra ba yʋ'a deto pʋam.
La wakat-sɛka tɩ ba daan kʋ A'etɩɛnɩ n tɔgɛ fõn yɛla bɔ nẽrba la, mam daan boe mĩ mɛ sakɛ tɩ a kũm na masɛ mɛ, dee daan gu'ura sɛba n kʋ ẽ na futo.› Tɩ Zuudãana la yele mam yetɩ: ‹Sẽŋɛ, mam yetɩ m tõm fʋ la bu-zãŋsɩ zẽ'am zãazãarɛ.› » La nẽrba la daan selsrɩ Apolɩ yetɔga la mɛ, la ẽn wa tɔgɛ bu-zãŋsɩ yelle la, tɩ ba tɔgra ke'enke'em yetɩ: «Kʋ-ya ẽ, nẽr-ẽna ka narɩ a bɔna dũnia zuo.» Tɩ ba kaasra tagursi yɛɛsra ba futo lɔbra, dee vaara tẽntõnnɔ lɔbra saazuum.
Tɩ sʋdaasɩ kɛ'ɛndõma kɛ'ɛma la bɔ sʋdaasɩ la nõorɛ yetɩ, ba botɩ Apolɩ kẽ bãma yi-kãtɛ la pʋam tɩ ba wẽ ẽ na ka'asa, dee soke ẽ bãŋɛ, bẽm n soe tɩ ba tĩi kaasra ẽŋa ĩyã bɛla.
Tɩ ba lʋ ẽ yetɩ ba wẽ ẽ na ka'asa, tɩ a soke sʋda-kɛ'ɛma la n ze mĩ na yetɩ: «Sore boe tɩ ba wẽ Rom tẽŋa nu'ugo nẽra dee nãn ka di a sarɩya?» La sʋda-kɛ'ɛma la n wõm bɛla la, tɩ a sẽŋɛ sʋdaasɩ kɛ'ɛndõma kɛ'ɛma la zẽ'am ka soke ẽ yetɩ: «Fʋ wʋn ẽŋɛ la wãne?
Bʋraa wã de la Rom tẽŋa nu'ugo nẽra.» Tɩ sʋdaasɩ la kɛ'ɛndõma kɛ'ɛma la sẽŋɛ Apolɩ zẽ'am ka soke ẽ yetɩ: «Yele ma: Fõn sɩrɩ de la Rom tẽŋa nu'ugo nẽra?» Tɩ a lerge yetɩ: «Ẽe!» Tɩ sʋdaasɩ kɛ'ɛndõma kɛ'ɛma la yetɩ: «Mam mẽŋa yɔ la ligri zozo'e dee lebge Rom tẽŋa nu'ugo nẽra.» Tɩ Apolɩ yetɩ: «Ba kɔ'ɔn dɔgɛ mam tɩ mam dɛna la Rom tẽŋa nu'ugo nẽra.» Tɩ sɛba n yetɩ ba wẽ ẽ na ka'asa la vuta lɛbra poorʋm.
Tɩ dabeem yõkɛ sʋdaasɩ kɛ'ɛndõma kɛ'ɛma la, ẽŋa n bãŋɛ tɩ Apolɩ de la Rom tẽŋa nu'ugo nẽra dee tɩ ẽŋa botɩ ba ba ẽ na bãnsɩ la ĩyã.
Apolɩ ze Zifdõma kẽma nẽŋam La sʋdaasɩ kɛ'ɛndõma kɛ'ɛma la daan boorɩ tɩ a bãŋɛ la sɩra sɩra yel-sɛka n botɩ Zifdõma la dõrɛ ẽ.
Tɩ beere wiige, tɩ a ba'agɛ Apolɩ basɛ.
Dee bɔ nõorɛ yetɩ, Nawẽnnɛ kãabgɔ kẽma nẽŋadõma, la kẽma n po dita sarɩya la wuu lagsɛ.
Tɩ ba lagsɛ.
Tɩ a tarɩ ẽ sẽŋɛ ka ze'ele ba nẽŋam.
Tɩ Apolɩ bɩsra sarɩyaditba la zĩi, dee yele yetɩ: «M sɔbiisi, mam n tõm m tõoma la wuu Nawẽnnɛ nẽŋam wa paam zĩna, mam bãŋɛ m sũure pʋam mɛ tɩ la ãn sõŋa.» Tɩ kãabgɔ kẽma nẽŋadãana Ananiyasɩ bɔ nõorɛ yetɩ, sɛba n ze lɛm Apolɩ la wẽ a nõorɛ.
Tɩ Apolɩ yele ẽ yetɩ: «Nawẽnnɛ wʋn wẽ fɔ.
Fʋ ãn wʋ dagoone tɩ ba saasɛ, tɩ a zuum mã'a ãna sõŋa la, fõn zĩ tɩ fʋ di mam sarɩya wʋ lɔɔ n yele se'em na, la fõn sã'am lɔɔ la mɛ, fõn bɔ nõorɛ yetɩ, ba wẽ mam na.» Tɩ sɛba n ze lɛm Apolɩ la yele ẽ yetɩ: «Fõn tʋʋrɩ la Nawẽnnɛ kãabgɔ kẽma nẽŋadãana?» Tɩ a lerge yetɩ: «M sɔbiisi, mam ka mi tɩ a de la Nawẽnnɛ kãabgɔ kẽma nẽŋadãana.
Se'ere n soe la, Nawẽnnɛ gõŋɔ pʋam la gʋlsɛ yetɩ: ‹Da tɔgɛ fʋ buuri nẽŋadãana be'em.› » Tɩ Apolɩ bãŋɛ tɩ sarɩyaditba la basɛba de la Saduse dõma, dee tɩ basɛba mẽ dɛna Farisi dõma, tɩ a tɔgɛ ke'enke'em yele ba wuu yetɩ: «M sɔbiisi, mam de la Farisi nẽra, mam sɔ de la Farisi mẽŋa mẽŋa.
Mam n tarɩ pʋtẽ'erɛ tɩ sɛba n kiiri la wʋn le vo'oge mɛ na, bɛla ĩyã tɩ ba sãm mam.» Ẽn yele bɛla la, tɩ Farisi dõma la Saduse dõma wẽ'era nõkɛ'ɛma la taaba, tɩ nẽrba la welse.
Se'ere n soe la, Saduse dõma la ka sakɛ tɩ kũm wʋn vo'oge, la ba ka sakɛ tɩ malɛkadõma la sɩɩsɩ bɔna, la Farisi dõma sakɛ bɛla wuu mɛ.
Tɩ lɔɔ karẽnsãandõma basɛba n de Farisi dõma la isge yãbra ke'enke'em yetɩ: «Tõma ka yẽ bʋra-ẽna wã tõon-be'ego.
Tã tɩ la dɛna la sɩa, bɩɩ malɛka n tɔgɛ bɔ ẽ.» Tɩ nõke'ene na wẽ'a daan zo'oge gãŋɛ.
Tɩ sʋdaasɩ kɛ'ɛndõma kɛ'ɛma la zɔta dabeem yetɩ, ba na'an wʋn ãasʋm Apolɩ.
Bɛla tɩ a bɔ sʋdaasɩ la nõorɛ yetɩ, ba sẽŋɛ ka to'oge ẽ nẽrba la zẽ'am, tarɩ ẽ wa'am wa yʋ sʋdaasɩ la yire.
Tɩ daar-ẽŋa yʋ'ʋŋɔ, tɩ Zuudãana Azezi wa'am Apolɩ zẽ'am wa yele ẽ yetɩ: «Keŋe fʋ sũure, tɩ fõn tɔgɛ mam yɛla Zerizalɛm kalam se'em na, dẽnɩ tɩ fʋ ken tɔgɛ mam yɛla Rom tẽŋam bɛla.» Ba eerɩ sore tɩ ba kʋ Apolɩ Tɩ beere wiige, tɩ Zifdõma basɛba lagsɛ taaba ẽŋɛ nõorɛ ayɩla pɔɩ yetɩ, bãma kãn di dia bɩɩ yũ ko'om, sãn dagna bãma kʋ la Apolɩ.
Sɛba n daan lagsɛ ẽŋɛ nõorɛ ayɩla bɛla la, daan gãnnɩ nẽrba pinaasɩ mɛ.
La ba daan sẽŋɛ la kãabgɔ kẽma nẽŋadõma, la kẽma la zẽ'am ka yetɩ: «Tõma lagsɛ mɛ pɔɩ yetɩ, tõma kãn di sɛla, sãn dagna tɩ tõma kʋ la Apolɩ.
Bɛla ĩyã, yãma sarɩyaditba la wuu, tõm-ya tɩ ba ka yele sʋda-kɛ'ɛma la tɩ a tarɩ Apolɩ wa'am ya zẽ'am, dee ẽŋɛ-ya wʋ ya boorɩ tɩ ya soke bãŋɛ la a yelle la pa'asɛ, tɩ tõma mãasʋm mɛ tɩ kʋ ẽ tɩ a nãn ka paam.» Tɩ Apolɩ tã dayʋa bãŋɛ ban bãm yele se'em na, sẽŋɛ sʋdaasɩ la yire ka yele Apolɩ.
Tɩ Apolɩ wi sʋda-kɛ'ɛndõma la ayɩla yele ẽ yetɩ: «Tarɩ budib-ẽna wã sẽŋɛ ya kɛ'ɛma la zẽ'am, tɩ a tarɩ la sɛla tɩ a yele ẽ.» Tɩ sʋda-kɛ'ɛma la tarɩ ẽ sẽŋɛ ba kɛ'ɛma la zẽ'am ka yele ẽ yetɩ: «Apolɩ tɩ ba yʋ la n wi mam yetɩ, m tarɩ budib-ẽna wã wa'am fʋ zẽ'am, tɩ a tarɩ la sɛla tɩ a yele fo.» Tɩ kɛ'ɛma la gʋrɛ a nu'ugo tarɩ ẽ yese kẽnkɛrŋa ka soke ẽ yetɩ: «Fõn tarɩ la bẽm yelle tɩ fʋ yele mam?» Tɩ a lerge ẽ yetɩ: «Zifdõma n bãm yetɩ, bãma wʋn sose fõn beesã tɩ fʋ tarɩ Apolɩ wa'am ba sarɩyadia zẽ'am, wʋ bãma boorɩ tɩ ba bɩsɛ la a yelle la pa'asɛ.
La, da sakɛ ban wʋn yele se'em na, tɩ ba nẽrba n gãŋɛ pinaasɩ n sʋgɛ gu'ura Apolɩ.
Ba wuu pɔɩ mɛ yetɩ, bãma kãn di dia bɩɩ yũ ko'om, sãn dagna tɩ bãma kʋ la Apolɩ.
Ba mãasʋm gu'ura la fõn wʋn lerge se'em.» Tɩ kɛ'ɛma la yele budibla la yetɩ: «Da yele nẽra tɩ fõn yele mam sɛla.» Dee botɩ a lebe.
Ba tarɩ Apolɩ sẽŋɛ ka ẽŋɛ gɔmna Afeligsi nu'usum Tɩ sʋdaasɩ kɛ'ɛndõma kɛ'ɛma la wi a sʋda-kɛ'ɛndõma bayi yele ba yetɩ: «Basɛ-ya tɩ sʋdaasɩ kɔbsyi, la wi-bã'arba pisyopɔɩ, la kãn-lɔbrɩba kɔbsyi mãasʋm.
Tɩ yʋ'ʋŋɔ ẽna wã karf-awɛɩ ya sẽŋɛ Sezaare.
Mãasʋm-ya wiiri bɔ Apolɩ tɩ a bã tɩ ya tarɩ ẽ sẽŋɛ gɔmna Afeligsi zẽ'am la ĩmã'asʋm.» Dee gʋlsɛ gõŋɔ yetɩ: «Mam Akloorɩ-lisiasɩ n gʋlsɛ gõŋɔ wã bɔ'ɔra fõn gɔmna sõŋɔ Afeligsi.
Mam pʋ'ʋsrɩ fɔ.
Zifdõma n daan yõkɛ bʋra-ẽna wã bɔɔra tɩ ba kʋ ẽ.
Tɩ mam wõm tɩ a de la Rom tẽŋa nu'ugo nẽra, tɩ mam sẽŋɛ la sʋdaasɩ ka fãagɛ ẽ, dee bɔɔra tɩ m bãŋɛ bõn-sɛka n soe tɩ ba dõrɛ ẽ tarɩ ẽ sẽŋɛ ba sarɩyadia zẽ'am.
La mam daan yẽ tɩ la de la Zifdõma lɔɔ yɛla ĩyã, dee a ka ẽŋɛ sɛla n narɩ ba kʋ ẽ, bɩɩ ba yʋ ẽ yʋ'a deem.
Tɩ ba yele mam yetɩ, Zifdõma bãm mɛ tɩ ba kʋ ẽ, bɛla ĩyã tɩ mam ẽŋɛ tɔtɔ tõm tɩ ba tarɩ ẽ wa'am fõn zẽ'am, dee bɔ nõorɛ yetɩ, sɛba n sãm ẽ na wa'am fõn zẽ'am wa tɔgɛ ẽn ẽŋɛ se'em.» Tɩ sʋdaasɩ la ẽŋɛ ẽn yele ba se'em na, tarɩ Apolɩ yʋ'ʋŋɔ ẽŋa sẽŋɛ Antipatrisi.
Tɩ beere wiige, tɩ sʋda-sɛba n sẽnnɩ nãma la lebe ba yire la, dee tɩ sɛba n bã wiiri la tarɩ Apolɩ sẽŋɛ.
La ban paagɛ Sezaare la, ba dɩkɛ gõŋɔ la mɛ bɔ gɔmna la dee dɩkɛ Apolɩ ẽŋɛ a nu'usum.
Tɩ a karẽŋɛ gõŋɔ la, dee soke yetɩ, ẽŋa yese la so'olʋm kãna?
Tɩ Apolɩ pa'alɛ ẽ tɩ ẽŋa yese la Silisi so'olʋm.
Tɩ gɔmna la yele ẽ yetɩ: «Sɛba n tarɩ fʋ wa'am sãm na sãn paam, mam wʋn soke bãŋɛ lan ẽŋɛ se'em.» A yele bɛla dee bɔ nõorɛ yetɩ, ba kẽ'esɛ ẽ naba A'erɔdɩ yire tɩ ba gu'ura ẽ.
Zifdõma dõrɛ Apolɩ Afeligsi nẽŋam La dabsa anuu daarɛ, tɩ kãabgɔ kẽma nẽŋadãana Ananiyasɩ doose la kẽma basɛba, la yetɔg-mita yʋ'ʋrɛ n de Atɛrtuli wa'am Sezaare.
Tɩ ba dɩkɛ Apolɩ yelle la tɩ ba tɔgɛ bɔ gɔmna la.
Tɩ ba wi Apolɩ tɩ a wa'am.
Tɩ Atɛrtuli yãŋa tɔgra dõta Apolɩ yetɩ: «Gɔmna sõŋɔ Afeligsi.
La de la fõn bɩsrɩ tõma sõŋa la ĩyã tɩ tẽŋa la tara laafɛ, tɩ yɛla zozo'e teege tɩ tẽŋa la malgɛ.
Fõn ẽŋɛ sɛla wuu zẽ'esɩ wuu bɔ tõma la, tõma to'oge mɛ pʋ'ʋsra fʋ zozo'e.
La mam ka boorɩ tɩ m gʋ'ʋm fɔ, bɛla mam sosrɩ fʋ mɛ tɩ fɔ ẽŋɛ sugri dee selse m yetɔga wã fẽfẽe.
Tõma yẽ nẽr-ẽna tɩ a de la tẽn-wã'ara, ẽŋa n sa'asrɩ Zifdõma dũnia wuu zuo tɩ ba gita tẽnsɩ.
A de la Nazarɛtɩ dõma põmpɔrŋɔ sore la nẽŋadãana.
A zɩgrɩ tɩ a sã'am la Wẽnde-kãtɛ la sisgo, tɩ ba yõkɛ ẽ.
[La tõma daan boorɩ tɩ tɩ di a sarɩya la tõma mẽŋa lɔɔ.
Tɩ sʋda-kɛ'ɛma Alisiasɩ wa'am wa fãagɛ ẽ tõma zẽ'am la pãŋa, dee bɔ nõorɛ yetɩ, sɛba n sãm ẽ na wa'am fõn zẽ'am.]
Fʋ sãn soke ẽ fʋ mẽŋa, fʋ wʋn wõm bõn-sɛba wuu n botɩ tõma sãm ẽ.» Atɛrtuli n tɔgɛ ba'asɛ la, tɩ Zifdõma la lagɩm sakɛ yetɩ, la de la bɛla.
Apolɩ tɔgɛ po'oge a mẽŋa Afeligsi nẽŋam Zifdõma la n tɔgɛ kɩ'ɩlɩm na, tɩ gɔmna la bɔ Apolɩ nõorɛ tɩ a tɔgɛ.
Tɩ Apolɩ yetɩ: «Mam mi tɩ fõn de la sarɩyadita so'olʋm ẽna wã pʋam halɩ yʋʋma n zo'oge.
Bɛla mam sũure ãn yẽlʋm tɩ m tɔgɛ to'oge m mẽŋa.
Fõn tã wʋn bãŋɛ mɛ tɩ la ka gãŋɛ dabsa pia la ayi tɩ mam sẽŋɛ Zerizalɛm tɩ m ka pʋ'ʋsɛ Nawẽnnɛ.
La Zifdõma la ka yẽ mam tɩ mam wẽ'erɩ nõke'ene la nẽra Wẽnde-kãtʋm na, la ba ken ka yẽ tɩ mam sa'asrɩ nẽrba ba wẽndeto la pʋam bɩɩ tẽŋa la zẽ'e-sɛka.
La ba kãn yãŋɛ yẽ sɛla pa'alɛ tɩ bãma n yetɩ mam ẽŋɛ se'em na de sɩra.
La mam yetɩ fʋ tɩ mam sɩrɩ dolɩ la so-sɛka tɩ ba yetɩ põmpɔrŋɔ sore la.
La mam pʋ'ʋsrɩ la Nawẽnnɛ tɩ tõma yaabdõma yʋʋn pʋ'ʋsrɩ la, dee sakra sɛla wuu n gʋlsɛ bɔna Amoyisi lɔɔ pʋam, la Nawẽnnɛ nõtɔ'ɔsrɩba gõnnɔ pʋam na.
Mam tarɩ pʋtẽ'erɛ la Nawẽnnɛ wʋ bãma n tarɩ pʋtẽ'erɛ se'em na, tɩ nẽrba wuu, nẽr-sõma la nẽr-bɛ'ɛsɩ wʋn vo'oge mɛ.
Bɛla tɩ mam mõrgra daarɛ woo tɩ m bãŋɛ m sũure pʋam tɩ mam ka ẽŋɛ be'em Nawẽnnɛ la nẽrba nifum.
La de la yʋʋma zozo'e tɩ mam daan ka boe Zerizalɛm, dee yãŋa tarɩ ligri leme tɩ m sõŋɛ m tẽŋa nẽrba, dee bɔ bɔ'a tɩ ba kãabɛ bɔ Nawẽnnɛ.
Mam daan boe mĩ ɩta la bɛla, tɩ ba yẽ mam Wẽnde-kãtʋm na, tɩ mam daan põn malgɛ m mẽŋa Nawẽnnɛ zẽ'am kɩ'ɩlɩm mɛ, la nẽrba daan ka boe la mam mĩ zo'oge, la ba mẽ daan ka gire mĩ.
La Zifdõma basɛba n ze'ele Azi so'olʋm n daan boe mĩ, ba sãn tara nɩ na yelle la mam, ba mẽŋa n wʋn wa'am nɩ wa yele fʋ mam n ẽŋɛ se'em.
La nẽr-bãna wã sãn yẽ mam tõon-be'ego, wakat-sɛka tɩ mam daan boe ba sarɩyadia zẽ'am na, ba yele.
La ba kãn yẽ sɛla, sãn dagna mam daan ze'ele ba tẽŋasʋka tɔgɛ ba ke'enke'em yetɩ: ‹La de la mam n tarɩ pʋtẽ'erɛ tɩ sɛba n ki la wʋn vo'oge mɛ na ĩyã, tɩ mam zɛ ya nẽŋam tɩ ya dita mam sarɩya zĩna wã.› » La Afeligsi n daan põn mina kõ-yẽlga la sore yelle la, tɩ a viige yetɔga la, dee yele ba yetɩ: «Sʋda-kɛ'ɛma Alisiasɩ sãn paam, mam wʋn kʋ'ʋgɛ yetɔga la bɔ ya.» Dee bɔ sʋda-kɛ'ɛma la n gu'uri Apolɩ la nõorɛ yetɩ, a bɩsra ẽ, la a bɔ ẽ yolsgo, la a sɩrdõma sãn tara sɛla bɔɔra tɩ ba bɔ ẽ, a basɛ tɩ ba bɔ ẽ.
Apolɩ ze Afeligsi la Adrisili nẽŋam La dabsa fẽe n tole, tɩ Afeligsi lagɩm na a pɔga Adrisili n de Zifu botɩ ba wi Apolɩ, tɩ a wa'am wa tɔgra nẽra n wʋn bɔ Azezi-krisi sɩra se'em yelle, tɩ ba sɛlsra.
La Apolɩ n yãŋa wa tɔgra ɩrgɔ n masɛ, la yõk-m-mẽŋa, la sarɩyadia n sẽm yelle, tɩ dabeem yõkɛ Afeligsi, tɩ a yele Apolɩ yetɩ: «Basɛ bɛla, mam sãn wa yẽ nẽŋa, mam wʋn le wi fo.» A daan tẽ'esrɩ tɩ Apolɩ na'an wʋn bɔ ẽ na ligri, bɛla ĩyã tɩ a ẽn wi'ira ẽ sõsra la ẽ lɛ.
Tɩ yʋʋma ayi tole, tɩ Apɔrsusi-fɛstusi yãŋa sɔɔgɛ Afeligsi zẽ'am.
La Afeligsi daan boorɩ tɩ a ẽŋɛ la sɛla n ãn Zifdõma sũure yẽlʋm, bɛla ĩyã tɩ a basɛ tɩ Apolɩ ken bɔna yʋ'a deem.
Apolɩ sose yetɩ, ba basɛ tɩ na-keko di a sarɩya Afɛstusi n paagɛ to'oge na'am a so'olʋm na pʋam na, a ẽŋɛ la dabsa atã Sezaare, dee ze'ele bilam sẽŋɛ Zerizalɛm.
Tɩ kãabgɔ kẽma nẽŋadõma, la Zifdõma nẽŋadõma wa'am a zẽ'am wa dõrɛ Apolɩ.
Dee sose ẽ mõrgra yetɩ, a sõŋɛ ba botɩ ba tarɩ Apolɩ leme Zerizalɛm, se'ere n soe la, ba daan bãm bɔɔra tɩ ba sʋgɛ kʋ ẽ na sore.
Tɩ Afɛstusi lerge yetɩ: «Apolɩ boe la yʋ'a deem Sezaare, la mam mẽŋa wʋn lebe la bilam lɛɛlɛ wã.
La basɛ-ya tɩ ya nẽŋadõma doose mam sẽŋɛ Sezaare, tɩ a sãn tõm na tõon-be'ego, ya tɔgɛ bilam.» Afɛstusi daan ka ẽŋɛ gãŋɛ dabsa anii bɩɩ dabsa pia ba zẽ'am dee lebe Sezaare.
Tɩ beere wiige, tɩ a kẽ zĩ'ire sarɩyadia zẽ'am, dee bɔ nõorɛ yetɩ, ba tarɩ Apolɩ wa'am.
Tɩ Apolɩ kẽ, tɩ Zifdõma sɛba n ze'ele Zerizalɛm wa'am na isge gilge ẽ, dõta ẽ yetɩ, a tõm na tõon-be'ero zozo'e, la ba ka tã'agɛ pa'alɛ tɩ bãma n yele se'em na de la sɩra.
Tɩ Apolɩ tɔgɛ tɩ a to'oge a mẽŋa yetɩ: «Mam ka ẽŋɛ sɛla n sɩ'ɩsrɩ Zifdõma lɔɔ, bɩɩ Wẽnde-kãtɛ la, la mam mẽ ka ẽŋɛ Rom na-keko la be'em.» Tɩ Afɛstusi bɔɔra tɩ a ẽŋɛ sɛla n ãn Zifdõma sũure yẽlʋm, soke Apolɩ yetɩ: «Fõn boorɩ tɩ fʋ sẽŋɛ Zerizalɛm tɩ m ka di fʋ yelle wã sarɩya bilam mɛ bɩɩ?» Tɩ Apolɩ lerge yetɩ: «Mam põn bɔna la nẽr-sɛka tɩ Rom na-keko bɔ ẽ nõorɛ la sarɩyadia zẽ'am, bɛla la masɛ tɩ ba di mam sarɩya la Rom.
Fõn mẽŋa mi tɩ mam ka ẽŋɛ Zifdõma be'em.
Mam sãn ẽŋɛ nɩ na be'em bɩɩ sɛla n masɛ tɩ ba kʋ mam, mam kãn zagsɛ.
La ban dõrɛ mam se'em na dagɩ sɩra, nẽra ka tã wʋn dɩkɛ mam ẽŋɛ ba nu'usum.
Mam boorɩ tɩ Rom na-keko la n di m sarɩya.» Tɩ Afɛstusi la a poorʋm dõma yẽ taaba, dee tɩ a lerge Apolɩ yetɩ: «Fõn yetɩ, fõn boorɩ tɩ Rom na-keko la n di fʋ sarɩya.
Bɛla, fʋ wʋn sẽŋɛ la na-keko la zẽ'am.» Apolɩ boe Agripa la Abɛrnisi nẽŋam La dabsa fẽe n tole, tɩ naba Agripa la a tã Abɛrnisi sẽŋɛ Sezaare tɩ ba ka pʋ'ʋsɛ Afɛstusi.
La ba yuuge mĩ na fẽe, tɩ Afɛstusi tɔgɛ Apolɩ yelle la bɔ naba la yetɩ: «Bʋraa n boe kalam tɩ Afeligsi basɛ tɩ a bɔna yʋ'a deem.
La mam daan sẽŋɛ la Zerizalɛm, tɩ Zifdõma kẽma, la kãabgɔ kẽma nẽŋadõma tarɩ a yelle wa'am wa tɔgɛ bɔ mam, dee sose mam yetɩ, m di a sarɩya botɩ ba sɩbgɛ ẽ.
Tɩ mam lerge ba yetɩ, tõma Rom dõma ka dɩkrɩ nẽra ɩta nẽrba nu'usum tɩ ba sɩbgɛ ẽ, dee tɩ a nãn ka ze'ele sɛba n sãm ẽ na nẽŋam tɔgɛ a nõorɛ.
La ba doose mam mɛ wa'am kalam, la mam ka gʋ'ʋm, beere n wiige, tɩ mam kẽ zĩ'ire sarɩyadia zẽ'am, dee bɔ nõorɛ yetɩ, ba tarɩ bʋraa la wa'am.
La sɛba n sãm ẽ na ka pa'alɛ tõon-be'ero sɛba tɩ a ẽŋɛ, wʋ mam n tẽ'esɛ se'em na.
La de la nõke'ene tɩ ba wẽ'erɩ la ẽ, ba pʋ'ʋsgɔ sore yɛla ĩyã, la bʋraa yʋ'ʋrɛ n de Azezi n ki, tɩ Apolɩ yetɩ a vo'oge mɛ ĩyã.
Tɩ mam ka tã'agɛ bãŋɛ mam wʋn ẽŋɛ yel-ẽna wã se'em, tɩ mam soke Apolɩ yetɩ, ẽŋa boorɩ tɩ a sẽŋɛ la Zerizalɛm tɩ m sẽŋɛ ka di a sarɩya la bilam?
Tɩ Apolɩ zagsɛ dee yetɩ, ba basɛ tɩ Rom na-keko la tɔgɛ a yetɔga la.
Tɩ mam bɔ nõorɛ yetɩ, ba gu'ura ẽ tɩ m wa botɩ ba tarɩ ẽ sẽŋɛ na-keko la zẽ'am.» Tɩ naba Agripa yele Afɛstusi yetɩ: «Mam mẽ boorɩ tɩ m wõm bʋra-ẽna wã yetɔga.» Tɩ Afɛstusi lerge yetɩ: «Beere sãn wiige, fʋ wʋn wõm a yetɔga.» Tɩ beere wiige, tɩ Agripa la Abɛrnisi yɛ fõŋɔ lɔgrɔ wa'am wa kẽ sarɩyadia deem na, la sʋda-kɛ'ɛndõma, la tẽŋa la nẽŋadõma.
Tɩ Afɛstusi bɔ nõorɛ yetɩ, ba tarɩ Apolɩ wa'am.
Dee yetɩ: «Naba Agripa, la sɛba wuu n lagsɛ wã, bɩsɛ-ya bʋra-ẽna wã tɩ Zifdõma wuu wa'am wa tɔgɛ a yelle la mam, Zerizalɛm la kalam, tĩi tɔgra yetɩ, la ka masɛ tɩ a ken vɔa.
La mam yẽ tɩ a ka ẽŋɛ sɛla n masɛ tɩ a ki.
La a mẽŋa yetɩ, ẽŋa boorɩ tɩ ba tarɩ a yetɔga la sẽŋɛ la na-keko zẽ'am.
Tɩ mam tɔgɛ kʋ yetɩ, mam wʋn botɩ a sẽŋɛ.
La mam ka tarɩ a yelle la zuo wʋn gʋlsɛ bɔ na-keko la.
Bɛla tɩ mam botɩ ba tarɩ ẽ wa'am ya zẽ'am, la fõn naba Agripa mẽŋa nẽŋam, tɩ ya sãn sogse ẽ kɩ'ɩlɩm, mam wʋn yẽ yelle gʋlsɛ.
Se'ere n soe la, mam tẽ'esɛ tɩ la ka ãn sõŋa tɩ mam tarɩ nẽra ka bɔ na-keko la tɩ a di a sarɩya, dee ka pa'alɛ yel-sɛka ĩyã tɩ ba yõkɛ ẽ.»
Apolɩ tɔgɛ tɩ a to'oge a mẽŋa Agripa nẽŋam Tɩ Agripa yele Apolɩ yetɩ: «Sore boe tɩ fʋ tɔgɛ.» Tɩ Apolɩ zẽkɛ a nu'ugo tɩ a tɔgɛ to'oge a mẽŋa, yetɩ: «Naba Agripa, mam sũure ãn yẽlʋm, mam n boe fʋ nẽŋam zĩna wã tɩ m tɔgɛ to'oge m mẽŋa la bõn-sɛba wuu tɩ Zifdõma dõrɛ mam na.
Lan gãnnɩ wuu, mam tarɩ sũ-yẽlga, fõn mi Zifdõma dɔgmike, la ba nõkɛ'ɛma la yelle sõŋa sõŋa la ĩyã.
Bɛla mam sosrɩ fʋ mɛ tɩ fʋ mã'agɛ fʋ mẽŋa selse m yetɔga wã.
Zifdõma wuu mi mam vɔm n ãn se'em mɛ halɩ lan pɔsɛ mam bõnbɩ'ɩlʋm, la ba mi mam n vɔa se'em mam mẽŋa tẽŋam, la Zerizalɛm mɛ.
Ban mi mam la yuuge mɛ, ba sãn bɔɔra, ba tã wʋn ze'ele bɔ mam kaseto mɛ yetɩ, mam de la Farisi nẽra, bãma n sakrɩ tɩ pʋ'ʋsgɔ yɛla sõŋa gãnna.
La lɛɛlɛ wã tɩ mam ze sarɩyadia zẽ'am kalam wã, la de la mam n tarɩ pʋtẽ'erɛ la Nawẽnnɛ n bĩŋe a nõorɛ la tɩ yaabdõma la ĩyã.
Tõma buuri pia la ayi la tõnnɩ mɛ bɔ'ɔra Nawẽnnɛ wʋntɛɛŋa la yʋ'ʋŋɔ, dee tara pʋtẽ'erɛ gu'ura tɩ ẽn bĩŋe a nõorɛ se'em na wʋn ẽŋɛ mɛ.
Naba Agripa, la de la pʋtẽ'e-ẽna wã ĩyã tɩ Zifdõma dõrɛ mam.
Bẽm tɩ la dɛna toogo bɔ ya, tɩ ya sakɛ tɩ Nawẽnnɛ vo'orɩ kũm?
Mam mẽŋa daan tẽ'esɛ mɛ, tɩ dẽnɩ tɩ mam ẽŋɛ mam wʋn ẽŋɛ se'em wuu sã'am Azezi n de Nazarɛtɩ nẽra la yʋ'ʋrɛ.
Mam tõm na bɛla Zerizalɛm, la mam daan to'oge nõorɛ kãabgɔ kẽma nẽŋadõma zẽ'am mɛ, yõgɛ Nawẽnnɛ nẽrba zozo'e botɩ ba kẽ'esɛ ba yʋ'a deem, di ba sarɩya yetɩ ba kʋ ba, tɩ mam daan sakɛ.
La wakatɛ zozo'e tɩ mam daan nãmsɛ ba Zifdõma wẽndeto pʋam, mõrgra tɩ ba basɛ ba sore la.
Tɩ mam sũure daan yĩige la ba halɩ tɩ mam doose tẽnsɩ basɛba nãmsɛ ba.
La de la bɛla ĩyã tɩ mam daan to'oge nõorɛ kãabgɔ kẽma nẽŋadõma zẽ'am tɩ m sẽŋɛ Damaasɩ.
Naa, mam daan boe la sore wʋntɛɛŋa zuu-tẽŋasʋka wɛ'ɛsa, yẽ peelem n ze'ele saazuum yẽkɛ nẽegɛ gãnna wʋntɛɛŋa gilge mam, la sɛba n dolɩ mam na.
Tɩ tõma wuu lui tẽŋa, tɩ mam wõm kõa n yele mam la Ebre yetɔga yetɩ: ‹Asolɩ, Asolɩ, bẽm tɩ fʋ nãmsra mam?
Fʋ sãn ka sakɛ mam, la wʋn ãna toogo bɔ fʋ, wʋ dũŋa n ka nannɩ a dãana ka'asrɛ.› Tɩ mam soke yetɩ: ‹Zuudãana, fõn de la ãne?› Tɩ Zuudãana la yele mam yetɩ: ‹Mam de la Azezi, sɛka tɩ fʋ nãmsrɩ la.
La isge ze'ele, mam dɩkɛ m mẽŋa pa'alɛ fɔ tɩ m botɩ fʋ lebge la mam tõntõnna.
Fʋ wʋn dɛna la mam kaset-dãana yele nẽrba fõn yẽ mam se'em, dee ken pa'alɛ ba bõn-sɛba tɩ mam wʋn botɩ fʋ yẽ la.
-La mam wʋn ken tõm fʋ la bu-zãŋsɩ zẽ'am, tɩ fʋ ka pike ba nini yese ba lika pʋam tɩ ba vɔa peelem pʋam, dee yese ba Asũtãana nu'usum lebse ba Nawẽnnɛ nu'usum, tɩ ba bɔ mam sɩra, tɩ Nawẽnnɛ basɛ ba tõon-be'ero taalɛ, tɩ ba lagɩm na Nawẽnnɛ nẽr-sõma yẽ pʋrɛ.
La mam wʋn fãagɛ fʋ Zifdõma, la bu-zãŋsɩ nu'usum basɛ.› » Tɩ Apolɩ yele bɛla dee yetɩ: «Naba Agripa, mam n daan yẽ Azezi wʋ zãasŋɔ, tɩ a ze'ele saazuum tɔgɛ bɔ mam na, mam ka zagsɛ.
Bɛla tɩ mam pɔsɛ Damaasɩ, la Zerizalɛm, la Zude so'olʋm wuu, la bu-zãŋsɩ zẽ'am mõolɛ yetɩ, ba teege yɛm basɛ tõon-be'ero, dee lebe sakɛ Nawẽnnɛ, dee ẽŋɛ sɛla n pa'alɛ tɩ ba teege yɛm.
Bɛla tɩ Zifdõma daan yõkɛ mam Wẽnde-kãtʋm na yetɩ ba kʋ mam.
La Nawẽnnɛ sõŋɛ mam mɛ wa paam zĩna, bɛla tɩ mam zɛ kalam tɔgra mam n yẽ sɛla bɔ'ɔra yãma, kɛ'ɛndõma la tarɩmdõma wuu.
Mam n yele sɛla wuu la, la de la Nawẽnnɛ nõtɔ'ɔsrɩba, la Amoyisi n yʋʋn yetɩ sɛla wʋn ẽŋɛ la.
Ba yʋʋn yetɩ, dẽnɩ tɩ Krisi nãmsɛ ki, la ẽŋa n wʋn dɛna pɔspɔsɩ nẽra n wʋn vo'oge, dee wʋn mõolɛ kõ-yẽlga n de peelem bɔ Zifdõma la bu-zãŋsɩ.» La Apolɩ n tɔgrɩ bɛla tɩ a to'oge a mẽŋa la, tɩ Afɛstusi tãsɛ ẽ yetɩ: «Apolɩ, fõn zallɩ mɛ, fõn zãsʋm mɛ zo'oge tɩ la botɩ fʋ yirsra.» Tɩ Apolɩ lerge ẽ yetɩ: «Afɛstusi sõŋɔ, mam ka zallɩ.
Mam tɔgrɩ la yel-sɩra, la yɛm yetɔga.
Naba Agripa mi yel-bãna mɛ, mam tã wʋn tɔgɛ mɛ la bʋraanɛ a nẽŋam.
Mam mi tɩ a mi bõn-bãna wuu mɛ, se'ere n soe la, ba ka ẽŋɛ lika pʋam.» A yele bɛla dee yetɩ: «Naba Agripa, fõn sakɛ Nawẽnnɛ nõtɔ'ɔsrɩba n yele se'em na mɛ?
Mam mi tɩ fõn sakɛ mɛ.» Tɩ Agripa yele Apolɩ yetɩ: «Fõn tẽ'esɛ tɩ fʋ botɩ mam lebge la Krisi nẽra wakatɛ fẽe wãna pʋam?» Tɩ Apolɩ yetɩ: «La sãn yuuge, bɩɩ la sãn ka yuuge, mam pʋ'ʋsrɩ Nawẽnnɛ mɛ tɩ fõn la sɛba wuu n selsrɩ mam zĩna wã wʋn lebge ãna wʋ mam ãn se'em na, sãn dagna bãnsɩ la mã'a tɩ mam ka boorɩ tɩ ba ba ya.» Tɩ naba la, la gɔmna Afɛstusi, la Abɛrnisi, la nẽrba la wuu isge yese, ka yele taaba yetɩ: «Bʋra-ẽna ka ẽŋɛ sɛla n masɛ tɩ a ki, bɩɩ ba kẽ'esɛ ẽ yʋ'a deem.» Tɩ Agripa yele Afɛstusi yetɩ: «Bʋra-ẽna wã sãn ka yele nɩ tɩ ẽŋa boorɩ tɩ a sẽŋɛ la na-keko la zẽ'am, tɩ tã wʋn basɛ nɩ ẽ.»
Ba tarɩ Apolɩ wɛ'ɛsa Rom Tɩ ba daan looge yɛm tɩ ba botɩ tõma kẽ õorŋɔ sẽŋɛ Itali, tɩ ba dɩkɛ Apolɩ la nẽrba basɛba tɩ ba yʋ la, ẽŋɛ sʋda-kɛ'ɛma yʋ'ʋrɛ n de Azuliyusi nu'usum, a daan de la sʋda-sɛba tɩ ba wi'iri tɩ na-keko sʋdaasɩ la kɛ'ɛma ayɩla.
La õorŋɔ n ze'ele Adramiti tẽŋam daan bɔna bilam yetɩ a sẽŋɛ tẽnsɩ basɛba n boe Azi ko-kãtɛ la nõorʋm.
Tɩ tõma kẽ wɛ'ɛsa, tɩ Aristarkɩ n ze'ele Tesaloniki n boe Masedʋanɩ so'olʋm, wa'am wa doose tõma.
Tɩ beere wiige, tɩ tõma paagɛ Sidõ tẽŋam, tɩ Azuliyusi ẽŋɛ Apolɩ sõŋa bɔ ẽ nõorɛ tɩ a sẽŋɛ ka bɩsɛ a sɩrdõma, dee tɩ ba sõŋɛ ẽ.
Tɩ tõma le kẽ õorŋɔ bilam wɛ'ɛsa.
Tɩ kʋsebgo vugra tʋ'ʋsra tõma, tɩ tõma wẽrgɛ bẽglɛ Sipri sẽŋɛ.
La tõma doose la ko-kãtɛ la n lɛm Silisi la Pãnfili la, sẽŋɛ ka paagɛ Miira n boe Lisi so'olʋm sige.
Bilam tɩ sʋda-kɛ'ɛma la yẽ õorŋɔ n ze'ele Alɛgsãndri tɩ a sẽŋɛ Itali.
Tɩ a botɩ tõma kẽ.
La dabsa faa tɩ tõma nãmsɛ la õorŋɔ la sẽnna fẽfẽ halɩ ka lɛm Kinidi tẽŋam.
La kʋsebgo la ka botɩ tõma yãŋɛ sẽŋɛ bilam bɔba, tɩ tõma lɔkɛ sẽŋɛ lɛm Salmõnɩ bẽglɛ Krɛtɩ sẽŋɛ.
La tõma daan bẽglɛ la ko-kãtɛ la nõorʋm, daan nãmsɛ halɩ, dee yãŋa paagɛ zẽ'a yʋ'ʋrɛ n de õorŋɔ ze'elgo zẽ'e-sõŋɔ n lɛm Laze.
La dabsa zozo'e daan tole mɛ, tɩ Zifdõma nõorɛ lʋa daarɛ tole.
La wakat-ẽŋa la daan de la toogo bɔ nẽrba tɩ ba dɩkɛ õorŋɔ doose ko'om na pʋam.
Bɛla tɩ Apolɩ yele ba yetɩ: «Bʋraasɩ wã, mam mi tɩ tõma sẽnnɛ wã wʋn wa dɛna la toogo.
La dagɩ lɔgrɔ, la õorŋɔ la mã'a n wʋn sã'am, la de la tõma mẽŋa yõorɛ põsga.» Tɩ sʋda-kɛ'ɛma la ka selse Apolɩ n yele se'em na, a selse la sɛka n bɩsrɩ õorŋɔ la sẽnnɛ yelle, la õorŋɔ la dãana yetɔga.
La õorŋɔ ze'elgo zẽ'a na ka ãn sõŋa tɩ ba wʋn gã'arɛ tɩ kʋsebgo, la ɔɔrɔ wakatɛ la tole.
Bɛla tɩ nẽrba la zozo'e yetɩ, tɩ basɛ bilam dee wĩbe sẽŋɛ paagɛ Fenigsi n mẽ boe Krɛtɩ so'olʋm.
Zẽ'e-ẽŋa õorŋɔ ze'elgo zẽ'am la tɔglɛ la zanõrɛ gɔbga, la zʋʋgɔ nu'ugo bɔba.
Bilam tɩ ba tã wʋn zĩ'ire tɩ kʋsebgo, la ɔɔrɔ wakatɛ la tole.
Kʋseb-kãtɛ vugri ko'om zuo Tɩ kʋsebgo ze'ele gɔbga bɔba wa'am wa vugra fẽfẽ.
Tɩ ba tẽ'esɛ tɩ ba tã wʋn ẽŋɛ ban boorɩ se'em, bɛla tɩ ba mãasʋm õorŋɔ la basɛ zẽ'e-ẽŋa, dee bẽgla Krɛtɩ ko-kãtɛ la nõorʋm wɛ'ɛsa.
Tɩ la ka yuuge, tɩ kʋseb-kãtɛ tɩ ba wi'iri tɩ «Erakilõ» ze'ele Krɛtɩ tẽŋa bɔba, wa'am wa vugra ke'enke'em wẽ'era õorŋɔ la.
Tɩ tõma ka yãŋɛ botɩ õorŋɔ la sẽŋɛ nẽŋa bɔba, tɩ tõma basɛ õorŋɔ la tɩ kʋsebgo la tarɩ ẽ wɛ'ɛsa.
Tɩ tõma sẽŋɛ ka lɛm tẽn-pɩka yʋ'ʋrɛ n de Koda tɩ ko'om gilge ẽ, bẽgla ẽ tɩ kʋsebgo la ka le vugra ke'enke'em tʋ'ʋsra tõma.
Tɩ tõma keŋe tɩ mẽŋa õbgɛ õorŋ-pɩka la zoole õorŋ-kãtɛ la zuo, la, la ka ẽŋɛ nãana.
Tɩ ba dɩkɛ mĩ'isi lʋ õorŋ-kãtɛ la kãŋkãŋɛ tɩ a tara pãŋa.
Ba zotɩ mɛ tɩ, tɩ sãn paagɛ zẽ'e-sɛka yʋ'ʋrɛ n de Sirti n dagɩ kʋlko'om tɩ tẽntõnbĩ'isgo bɔna mĩ na, a wʋn fɩrɛ.
Bɛla tɩ ba sike õorŋɔ la fu-kãtɛ, dee tɩ kʋsebgo la zã'ara ẽ sẽnna fẽfẽ.
La kʋsebgo la ken vugra la ke'enke'em nãmsra tõma, tɩ beere wiige, tɩ ba yese lɔg-sɛba n boe õorŋɔ la pʋam na, lobe basɛ ko'om na pʋam.
Tɩ beere le wiige, tɩ ba mẽŋa yese õorŋɔ la mẽŋa lɔgrɔ lobe basɛ ko'om na pʋam.
Tɩ la ẽŋɛ dabsa se'em, tɩ tõma ka yẽ wẽntulle la wõrbiɛ, tɩ kʋsebgo la ken vugra ke'enke'em nãmsra tõma.
Tɩ tõma kɔ'ɔgɛ vɔm pʋtẽ'erɛ.
Tɩ la daan yuuge tɩ nẽrba la ka di.
Tɩ Apolɩ ze'ele ba tẽŋasʋka yetɩ: «Ya daan sãn sakɛ nɩ mam nõorɛ la, daan ka fõrgɛ Krɛtɩ, tɩ kãn yẽ nɩ nãmsgɔ la yel-bãna wã wuu.
La lɛɛlɛ wã, mam sosrɩ ya tɩ ya keŋe ya sũure.
Tɩ nẽra baa ayɩla kãn ki ya pʋam, sãn dagna õorŋɔ la mã'a n wʋn sã'am.
Zaam yʋ'ʋŋɔ Nawẽnnɛ n soe mam tɩ mam dɛna a tõntõnna la, tõm a malɛka tɩ a wa ze'ele mam zẽ'am yetɩ: ‹Apolɩ, da zoe dabeem.
Dẽnɩ tɩ fʋ ka ze'ele na-keko la nẽŋam.
La Nawẽnnɛ ẽŋɛ fʋ yel-sõnnɛ mɛ botɩ sɛba n boe õorŋɔ pʋam na wuu vɔa.› Bɛla, bʋraasɩ wã, keŋe-ya ya sũure, tɩ mam bɔ Nawẽnnɛ sɩra mɛ tɩ la wʋn ẽŋɛ wʋ malɛka la n yele mam se'em na.
La kʋsebgo la wʋn pe'ege tɩ ka basɛ la tẽŋa tɩ ko'om gilge.» La daan de la dabsa pia la anaasɩ yʋ'ʋŋɔ, tɩ kʋsebgo la vugra pɛ'ɛra tõma ko-kãtɛ la yʋ'ʋrɛ n de Adriyatiki la zuo.
Tɩ sõnsʋa tɩ nẽr-sɛba n tõnnɩ õorŋɔ la tõoma la tẽ'esɛ tɩ tɩ lɛm na tẽŋa.
Tɩ ba dɩkɛ mĩ'a lʋ bõn-tɩbsgɔ basɛ ko'om na pʋam tɩ ba bɩsɛ kʋlga la n kɔ zõna se'em, makɛ tɩ la dɛna wʋ mẽtrɩ pitã la ayopɔɩ.
Tɩ la ẽŋɛ fẽe, tɩ ba le makɛ bɩsɛ tɩ la dɛna wʋ mẽtrɩ pisyi la anii.
Tɩ ba zɔta dabeem tɩ õorŋɔ la wʋn wẽ tãmpĩisi, tɩ ba dɩkɛ kuto n botɩ õorŋɔ zɛ'ɛta banaasɩ basɛ ko'om pʋam õorŋɔ la poorʋm, dee kã'ara Nawẽnnɛ tɩ beere wiige.
Tɩ nẽr-sɛba n tõnnɩ õorŋɔ la tõoma la daan bɔɔra tɩ ba zoe dee basɛ õorŋɔ la, bɛla tɩ ba sike õorŋ-pɩka la ko'om pʋam, ẽŋɛ wʋ ba boorɩ tɩ ba dɩkɛ la kuto n botɩ õorŋɔ zɛ'ɛta basɛba basɛ õorŋɔ la nẽŋam.
Tɩ Apolɩ yele sʋda-kɛ'ɛma, la sʋdaasɩ la yetɩ: «Nẽr-bãna wã sãn ka bɔna õorŋɔ wã pʋam, yãma wuu kãn yãŋɛ põsɛ.» Tɩ sʋdaasɩ la wã mĩ'i-sɛba n lʋ õorŋ-pɩka la, dee basɛ ẽ tɩ ko'om tarɩ ẽ fõrgɛ.
Tɩ beere bɔna mĩ wiira, tɩ Apolɩ belem ba wuu tɩ ba di dia, yele ba yetɩ: «Zĩna de la dabsa pia la anaasɩ n wãna, tɩ ya tẽ'esrɩ kũm la vɔm, dee ka di sɛla.
Bɛla mam belnɩ ya mɛ tɩ ya di dia yẽ pãŋa vɔa, tɩ ya zomto baa ayɩla kãn bɔɩ.» Ẽn yele bɛla la, dee dɩkɛ borborɩ pʋ'ʋsɛ Nawẽnnɛ ba wuu nẽŋam, dee fiise borborɩ la obe.
Tɩ ba wuu yẽ bʋraanɛ mẽ di dia la.
La tõma wuu daan de la nẽrba kɔbsyi la pisyopɔɩ la ayoobɩ õorŋɔ la pʋam.
Tɩ ba di tɩgɛ, dee dɩkɛ bõnkɔɔla n boe õorŋɔ la pʋam na, lobe basɛ ko'om na pʋam, ba boorɩ tɩ õorŋɔ la n fakɛ.
Õorŋɔ sã'aŋɔ yelle Tɩ beere wiige, tɩ ba ka bãŋɛ tẽŋa la.
La ba yẽ la zẽ'a n tã wʋn dooge, tɩ ba yetɩ, ba sãn tãna, ba botɩ õorŋɔ la tɔglɛ bilam.
Tɩ ba lorge kuto la n botɩ õorŋɔ zɛ'ɛta la basɛ ko-kãtɛ la pʋam, dee lorge mĩ'isi la n lʋ dɔ-sɛba n wʋn botɩ õorŋɔ la sẽŋɛ ban boorɩ zẽ'e-sɛka la basɛ, dee zẽkɛ fuugo la n boe õorŋɔ la nẽŋam na, tɩ kʋsebgo wẽ'era fuugo la, tɩ õorŋɔ la wɛ'ɛsa doone.
Tɩ õorŋɔ la sẽŋɛ zẽ'a tɩ ko'om ka zo'oge mĩ ka zom tẽntõnbĩ'isgo zuo, tɩ a nẽŋam fɩrɛ, tɩ a koŋe sẽnnɛ.
Tɩ ko-mĩ'isi wẽ'era a poorʋm la pãŋa, tɩ a sã'am.
Tɩ sʋdaasɩ la bɔɔra tɩ ba kʋ nẽr-sɛba tɩ ba yõgɛ la, tɩ sɛka da lui ko'om pʋam pãm dooge zoe fõrgɛ.
Tɩ sʋda-kɛ'ɛma la bɔɔra tɩ a fãagɛ Apolɩ basɛ, ka sakɛ tɩ ba kʋ nẽrba la, dee bɔ nõorɛ yetɩ, sɛba n mi ko'om bũŋa la ẽgɛ lui ko'om pʋam yiɛn pãm dooge doone.
Dee tɩ sɛba n ka mi bũŋa la dɩkɛ dɔ-palagsɩ, la õorŋɔ la bõn-sɛka n sã'am woo bũn dooge.
Bɛla tɩ tõma wuu daan põsɛ dooge doone.
Apolɩ dõma boe Maltɩ La tõma n daan põsɛ paagɛ doone na, tɩ tõma bãŋɛ tɩ tẽŋa la yʋ'ʋrɛ de la Maltɩ.
Tɩ tẽŋa la nẽrba to'oge tõma sõŋa sõŋa.
Tɩ saaga daan niira tɩ ɔɔrɔ bɔna, tɩ ba tʋʋrɛ bugum bɔ tõma, tɩ tõma ɔɔsra.
Tɩ Apolɩ vaagɛ dɔɔrɔ wa'am wa ẽŋɛ bugum pʋam, tɩ tʋʋlgɔ wõŋɛ bõnsɛla, tɩ a yese vile Apolɩ nu'ugo.
Tɩ tẽŋa la nẽrba yẽ bõnsɛla n vile a nu'ugo la, tɩ ba yele taaba yetɩ: «Bʋra-ẽna wã sɩrɩ de la nẽr-kʋʋra.
Baa la ẽn yãŋɛ põsɛ ko'om pʋam na, wẽnnɛ ka sakɛ tɩ a vɔa.» Tɩ Apolɩ mẽsɛ a nu'ugo, tɩ bõnsɛla la lui bugum pʋam, dee tɩ sɛla ka ẽŋɛ ẽ.
Tɩ nẽrba la gu'ura tɩ ba wʋn yẽ tɩ a ĩyã fʋʋsʋm ya, bɩɩ a wʋn kɔ'ɔn lui tẽŋa ki.
Tɩ la yuuge, tɩ ba ka yẽ tɩ sɛla ẽŋɛ ẽ, tɩ ba teege pʋtẽ'era yetɩ, a de la wẽnnɛ.
La zẽ'e-sɛka tɩ tõma daan boe mĩ na lɛm na tẽŋa la nẽŋadãana va'am.
A yʋ'ʋrɛ de la Apubulsi, a daan to'oge tõma mɛ la sũ-yẽlga.
Tɩ tõma bɔna a yire dabsa atã.
Tɩ a sɔ bẽ'era gã yẽ'era-waafɔ, dee tɩ ɔɔrɔ tara ẽ.
Tɩ Apolɩ kẽ a deem dɩkɛ nu'usi paglɛ a zuo, pʋ'ʋsɛ Nawẽnnɛ bɔ ẽ, tɩ a yẽ ĩmã'asʋm.
Lan ẽŋɛ bɛla la, tɩ tẽŋa la nẽr-sɛba n de bã'adõma wuu sẽnna, tɩ Apolɩ pʋ'ʋsɛ Nawẽnnɛ bɔ ba, tɩ ba yẽ ĩmã'asʋm.
Tɩ ba daan gõŋɛ tõma sõŋa sõŋa, la tõma n daan fõrgrɩ la, ba bɔ tõma la bɔ'a n seke tõma sore la sẽnnɛ.
Apolɩ dõma tole wɛ'ɛsa Rom La wõr-sɩtã n tole, tɩ tõma yẽ õorŋɔ n ze'ele Alɛgsãndri wa'am bɔna Maltɩ tẽŋam, tɩ ɔɔrɔ la kʋseb-kãtɛ la wakatɛ tole.
Õorŋɔ la yʋ'ʋrɛ de la «Diyɔskuri».
Tɩ tõma kẽ õorŋɔ la wɛ'ɛsa.
La tõma sẽŋɛ paagɛ la Sɩrakusi zĩ'ire bilam dabsa atã, le ze'ele bilam kẽ õorŋɔ sẽŋɛ paagɛ Regio.
Tɩ beere wiige, tɩ kʋsebgo ze'ele tõma poorʋm wa vugra zã'ara tõma.
Tɩ tõma paagɛ Puzɔllɩ dabsa ayi daarɛ sige.
Bilam tɩ tõma yẽ Azezi karẽnbiisi basɛba.
Tɩ ba sose tõma, tɩ tõma zĩ'ire ba zẽ'am dabsa ayopɔɩ, dee yãŋa wɛ'ɛsa Rom.
Tɩ karẽnbi-sɛba n boe Rom na wõm tõma yelle.
Tɩ basɛba tʋ'ʋsɛ tõma halɩ «Apiyusi da'am», dee tɩ basɛba mẽ tʋ'ʋsɛ tõma zẽ'e-sɛka yʋ'ʋrɛ n de «sãama deto batã» la.
La Apolɩ n yẽ ba la, tɩ a pʋ'ʋsɛ Nawẽnnɛ, le yẽ bʋraanɛ.
Tɩ tõma paagɛ Rom, tɩ ba bɔ Apolɩ nõorɛ tɩ a kẽ'era ẽn boorɩ zẽ'e-sɛka, dee botɩ sʋdaaga gu'ura ẽ.
Apolɩ boe Rom mõola Nawẽnnɛ kõ-yẽlga Tɩ dabsa atã poorʋm, tɩ Apolɩ wi Zifdõma nẽŋadõma sɛba n boe tẽŋa la pʋam lagsɛ, yele ba yetɩ: «M sɔbiisi, mam daan ka ẽŋɛ tɩ nẽrba la be'em, la mam ka sã'am lɔɔ sɛba tɩ tɩ to'oge tɩ yaabdõma zẽ'am na, la baa bɛla ba daan yõkɛ mam mɛ Zerizalɛm, tarɩ mam ka bɔ Rom sʋdaasɩ tɩ ba yʋ mam.
Tɩ ba sogse mam, dee bɔɔra tɩ ba basɛ mam, ban daan ka yẽ tɩ mam ẽŋɛ sɛla n masɛ kũm na ĩyã.
Tɩ Zifdõma zagsɛ tɩ ba da basɛ mam, bɛla n pẽrgɛ mam tɩ mam sose nõorɛ yetɩ, mam boorɩ tɩ m sẽŋɛ la Rom na-keko la zẽ'am tɩ a di m sarɩya, la dagɩ mam n tarɩ yelle la m nẽrba la.
Bɛla tɩ mam wi ya tɩ ya wa'am tɩ sõsɛ la taaba.
Ban lʋ mam na bãnsɩ wã, la de la sɛka tɩ Ɩsrayɛlɩ dõma tarɩ a pʋtẽ'erɛ gu'ura ẽ na ĩyã.» Tɩ ba yele ẽ yetɩ: «Tõma ka to'oge gõnnɔ Zude tẽŋam n gʋlsɛ fʋ yelle.
Zifdõma sɛba n sẽnnɩ kalam na, ba nẽra nẽra mẽ ka tɔgɛ fʋ tõon-be'ero yelle.
La tõma boorɩ tɩ tɩ wõm na fõn tẽ'esrɩ se'em, la sãn dɛna sore la tɩ fʋ dolɩ la, tõma mi tɩ zẽ'a woo ba sɩ'ɩsrɩ ẽ mɛ.» Tɩ ba bɔ Apolɩ daarɛ.
Tɩ daarɛ la paagɛ, tɩ nẽrba zozo'e lagsɛ Apolɩ zẽ'am.
Tɩ Apolɩ tɔgɛ Nawẽnnɛ so'olʋm yelle, la Azezi yelle n gʋlsɛ Amoyisi lɔɔ gõnnɔ pʋam, la Nawẽnnɛ nõtɔ'ɔsrɩba gõnnɔ pʋam na, pa'alɛ ba bulika halɩ ka paagɛ zaanõorɛ, mõrgra tɩ a botɩ ba sakɛ.
Tɩ basɛba sakɛ, dee tɩ basɛba ka sakɛ.
Tɩ nẽrba la ka wõm taaba bɔɔra tɩ ba fõrgɛ.
Tɩ Apolɩ tɔgɛ ba yetɔga ayɩla yetɩ: «Nawẽnnɛ Sɩa n yʋʋn botɩ a nõtɔ'ɔsa A'ezayi tɔgɛ la ya yaabdõma la de la sɩra.
A yʋʋn yetɩ: ‹Sẽŋɛ bu-bãna wã zẽ'am ka yele ba yetɩ: Ya wʋn selse, la ya kãn wõm a võorɛ.
Ya wʋn bɩsɛ, la ya kãn yẽ sɛla sɛla.
Se'ere n soe la, bu-bãna wã pʋtẽ'era ka like, la ba tʋba lɩ mɛ, dee tɩ ba mũm ba nini.
Tɩ ba nini da yẽ, tɩ ba tʋba da wõm, tɩ ba pʋtẽ'era da like.
Sãn dagɩ nɩ bɛla, ba wʋn teege nɩ yɛm, tɩ mam bɔ ba laafɛ.› » Apolɩ daan tɔgɛ bɛla dee yetɩ: «Bãŋɛ-ya tɩ Nawẽnnɛ tõm fãarɛ kõ-yẽlga la bɔ la bu-zãŋsɩ.
Bãma wʋn selse.» [ Apolɩ n tɔgɛ yetɔg-ẽŋa la, tɩ Zifdõma wẽ'era nõke'ene la taaba fõrgra.]
Apolɩ daan kẽ zẽ'e-sɛka tɩ a boe mĩ na yʋʋma ayi, daan yɔɔra deego la ligri, dee tɔ'ɔsra sɛba wuu n sẽnnɩ a zẽ'am na, mõola Nawẽnnɛ so'olʋm yelle, dee zãsna ba Zuudãana Azezi-krisi yɛla.
A daan tɔgrɩ la bʋraanɛ, tɩ nẽra ka gu'ura ẽ tɩ a da tɔgɛ.
Mam Apolɩ n de Azezi-krisi yamŋa n gʋlsɛ gõŋɔ wã.
Nawẽnnɛ n wi mam tɩ m dɛna Azezi-krisi Tõntõnna, welge mam to'ore tɩ m mõolɛ a kõ-yẽlga.
Nawẽnnɛ daan bĩŋe la nõorɛ halɩ kʋrʋm kʋrʋm tɩ a bɔ tɔ a kõ-yẽlga la, botɩ a nõtɔ'ɔsrɩba gʋlsɛ a gõŋɔ pʋam.
La de la Nawẽnnɛ Dayʋa n de tɩ Zuudãana Azezi-krisi la yelle.
Ẽŋa n lebge nẽrsaala la, a de la naba Adavidi yɩɩŋa.
La Nawẽnnɛ Sɩa la boe a zẽ'am mɛ la pãŋa, pa'alɛ tɩ a de la Nawẽnnɛ Dayʋa, ẽŋa n ki dee vo'oge la.
Azezi-krisi ĩyã tɩ Nawẽnnɛ ẽŋɛ tɩ yel-sõnnɛ, botɩ tõma dɛna a Tõntõnɩba tɩ tɩ botɩ so'olʋm wuu nẽrba bɔ ẽ sɩra, sakɛ a nõorɛ a yʋ'ʋrɛ nã'asgɔ ĩyã.
Yãma mẽ po bɔna la nẽr-bãma pʋam, yãma tɩ Nawẽnnɛ wi tɩ ya dɛna Azezi-krisi nẽrba la.
Mam gʋlsɛ gõŋɔ wã bɔ'ɔra la yãma sɛba wuu n boe Rom, tɩ Nawẽnnɛ nõŋɛ ya, wi ya tɩ ya welge to'ore dɛna a nẽrba la.
Tɩ Sɔ Nawẽnnɛ, la tɩ Zuudãana Azezi-krisi wʋn ẽŋɛ ya yel-sõnnɛ, dee bɔ ya sũ-mã'asʋm.
Apolɩ boorɩ tɩ a sẽŋɛ ka kaagɛ Krisi nẽrba n boe Rom Pɔspɔsɩ, Azezi-krisi ĩyã mam pʋ'ʋsrɩ mam Zuudãana Nawẽnnɛ a yel-sõnnɛ yãma wuu ĩyã, se'ere n soe la, ba tɔgrɩ yãma n bɔ Azezi sɩra se'em mɛ dũnia wã wuu.
Mam tẽrɩ ya yelle m pʋ'ʋsgɔ pʋam mɛ wakatɛ wuu.
Nawẽnnɛ tɩ mam tõnnɩ la m sũure wuu bɔ'ɔra ẽ, mõola a Dayʋa kõ-yẽlga la, mi tɩ sɛla tɩ mam yele la de la sɩra.
Wakat-sɛka woo tɩ mam pʋ'ʋsrɩ, mam sosrɩ Nawẽnnɛ mɛ tɩ la sãn dɛna ẽŋa yɛm n boorɩ se'em, a botɩ m yãŋɛ wa'am ya zẽ'am wa kaagɛ ya yãŋa.
Se'ere n soe la, mam boorɩ la m sũure wuu tɩ m yẽ ya, tɩ m wʋn to'oge Nawẽnnɛ Sɩa bɔ'a bɔ ya tɩ ya yẽ pãŋa.
La de la mam na yãma wʋn lagɩm yẽ bʋraanɛ pa'asɛ, tɩ yãma n bɔ Azezi sɩra se'em na wʋn bɔ mam bʋraanɛ, tɩ mam mẽ n bɔ Azezi sɩra se'em na wʋn bɔ yãma bʋraanɛ.
M sɔbiisi, mam boorɩ mɛ tɩ ya bãŋɛ tɩ nõorɛ faa tɩ mam makɛ tɩ m wa'am ya zẽ'am.
La gu'a n gu mam halɩ wa paam lɛɛlɛ wã.
Mam boorɩ mɛ tɩ m wa'am tɩ m tõonɛ na tara yõorɔ yãma zẽ'am, wʋ ẽn tarɩ yõorɔ so'olʋm basɛba pʋam se'em na.
Mam tõonɛ de la m sẽŋɛ nẽr-sɛba yɛm n like, la nẽr-sɛba yɛm n ka like, nẽr-sɛba n zãsʋm tara bãŋrɛ, la nẽr-sɛba n ka mi sɛla zẽ'am ka mõolɛ kõ-yẽlga la.
Bɛla n soe tɩ mam bɔɔra tɩ m mõolɛ kõ-yẽlga la mẽ bɔ yãma sɛba n boe Rom la.
Nawẽnnɛ kõ-yẽlga pãŋa Yãnnɛ ka tarɩ mam la kõ-yẽlga la mõolgɔ.
A de la Nawẽnnɛ pãŋa n botɩ nẽr-sɛba wuu n bɔ ẽ sɩra la yẽta fãarɛ, pɔspɔsɩ de la Zifdõma, pa'asɛ la sɛba n dagɩ Zifdõma.
Kõ-yẽlga la n pukri pa'ala tõma Nawẽnnɛ n ɩtɩ se'em botɩ nẽrba masɛ a zẽ'am.
La de la bɔ sɩra, tarɩ ka ba'asɛ la bɔ sɩra, wʋ lan gʋlsɛ Nawẽnnɛ gõŋɔ pʋam se'em yetɩ: «Nẽra n bɔ Nawẽnnɛ sɩra masɛ a zẽ'am wʋn vɔa, ẽn bɔ ẽ sɩra la ĩyã.» Nẽrsaalba koŋe bʋʋrɔ mɛ Nawẽnnɛ n boe saazuum pa'alɛ tɩ ẽŋa sũure yĩige mɛ la nẽrsaalba n tõnnɩ tõon-be'ero, la sɛla wuu tɩ ba ɩtɩ tɩ la ka dɔla ẽŋa sore, tɩ ba tõon-be'ero la gu'ura nẽrba tɩ ba ka mina sɩra la, tɩ ẽŋa wʋn sɩbgɛ ba.
Se'ere n soe la, sore tɩ nẽrsaalba wʋn doose bãŋɛ Nawẽnnɛ yelle de la vẽelga bɔ ba, Nawẽnnɛ mẽŋa n puke ẽ pa'alɛ ba.
Halɩ lan pɔsɛ dũnia nãaŋɔ, Nawẽnnɛ yɛla tɩ nẽrsaalba ka yẽtɩ n de a ke'eŋo n ka tarɩ ba'asgɔ, la ẽn de Nawẽnnɛ na, nẽrba yẽ ba mɛ a tõoma la pʋam.
Bɛla tɩ nẽrsaalba ka tãna wʋn yetɩ bãma ka mi Nawẽnnɛ.
Ba mi Nawẽnnɛ mɛ, la ba ka nã'asrɩ ẽ, la ba ka pʋ'ʋsrɩ ẽ a yel-sõnnɛ wʋ lan narɩ ba ẽŋɛ se'em na.
Ba tẽ'esgɔ la lebge la tẽ'es-yooro, tɩ ba pʋtẽ'e-yooro la kẽ'esɛ ba lika pʋam.
Ba tẽ'esɛ yetɩ bãma de la yɛm dõma, la ba de la gɔɔnɔ.
Lan de ba nã'asra Nawẽnnɛ n ka kiiri n tarɩ na'am pãŋa la, ba tõn nã'asra la bõna tɩ nẽrba mãalɛ n ãn wʋ nẽrsaalba n kiiri, la bõn-ẽgla, la sɛla n tarɩ nãma anaasɩ, la bõn-vuula.
Bɛla n soe tɩ Nawẽnnɛ basɛ ba, tɩ ba tõnna dẽgrɔ tõoma, wʋ ba yɛm n boorɩ se'em, tõnna yãnnɛ tõoma la taaba.
Ba dɩkɛ Nawẽnnɛ yelle n de sɩra la basɛ mɛ, dee dɔla põmpɔrŋɔ.
Ba nã'asrɩ la bõn-sɛba tɩ Nawẽnnɛ nãam na, tõnna bɔ'ɔra ba, dee basɛ Nawẽnnɛ mẽŋa n de sɛka n nãam sɛla woo la.
Ẽŋa n masɛ pẽka wakatɛ n ka ba'asrɩ.
Amina.
Bɛla tɩ Nawẽnnɛ basɛ ba, tɩ ba ɩta ba mẽŋa yɛmleego n de yãnnɛ.
Tɩ ba pɔgsɩ basɛ lan de ba gã se'em na, dee gã la taaba.
Tɩ bʋraasɩ mẽ basɛ lan de ba gã la pɔgsɩ la.
Tɩ ba bʋra-taaba yɛmleego tara ba.
Tɩ bʋraasɩ ɩta sɛla n de yãnnɛ gã la taaba.
Bɛla tɩ ba yẽta sɩbgrɛ ba mẽŋa, n masɛ la ba tuure la.
Ban zagsɛ ka bɔɔra tɩ ba bãŋɛ Nawẽnnɛ na, tɩ Nawẽnnɛ basɛ ba ba tẽ'es-yooro la pʋam, tɩ ba ɩta sɛla n ka masɛ tɩ ba ɩta.
Sɛla n ka masɛ wuu n boe ba sũa pʋam.
La de la be'em, la nõŋɛ bõnɔ zozo'e, la pʋtʋʋlgɔ, la ɩta sũure la tadãana bõnɔ, la nẽr-kʋa, la zɛbrɛ, la yɛm be'ero, la sũ-toogo.
Ba wã'arɩ la taaba, tɔgra be'em zɛrgra taaba, ba de la wẽn-sɩ'ɩsrɩba, ka nanna taaba, zẽk-m-mẽŋa dõma, wẽ'er-m-yõ'ogɔ dõma, nẽrba n mi sɔa n wʋn doose tõm be'em, nẽrba n sɩ'ɩsrɩ ba madõma, la ba sɔdõma nõorɛ.
Ba yɛm ka like, ba de la nõgõla dõma, ba ka tarɩ nõŋlʋm, ba ka zotɩ ninbãalga.
Ba mi tɩ Nawẽnnɛ yetɩ nẽr-sɛba n ɩtɩ bɛla la masɛ la kũm, la baa bɛla ba ken ɩta la bõn-bãma, dee yetɩ nẽr-sɛba n ɩtɩ bɛla la ɩtɩ sõŋa mɛ.
Nawẽnnɛ sarɩyadia masɛ mɛ Fõn nẽr-sɛka n zɛrgrɩ nẽrba basɛba la, fʋ kãn yẽ bʋʋrɔ, se'ere n soe la, fõn zɛrgrɩ nẽrba basɛba dee ɩta bãma n ɩtɩ se'em na, fʋ mõŋrɩ la fʋ mẽŋa bʋʋrɔ.
Tɩ mi tɩ Nawẽnnɛ diti nẽr-sɛba n tõnnɩ tõon-be'ero bãma sarɩya dɔla la sɩra.
Fõn tẽ'esɛ tɩ fõn zɛrgrɩ fʋ taaba, dee ɩta fʋ mẽŋa bãma n ɩtɩ se'em na, fõn wʋn yãŋɛ põsɛ Nawẽnnɛ n diti tõon-be'ero sarɩya la mɛ bɩɩ?
Bɩɩ fõn ka nannɩ la Nawẽnnɛ ɩr-sõŋɔ, la a sũ-bʋgsʋm, la a sũ-mã'arɛ n zo'oge la?
Fʋ mi tɩ Nawẽnnɛ ɩr-sõŋɔ la boorɩ tɩ fʋ teege la yɛm basɛ tõon-be'ero.
La fõn sũure kɛ'ɛm mɛ tɩ fʋ ka bɔɔra tɩ fʋ teege yɛm, bɛla tɩ fʋ lagsra sɩbgrɛ bĩŋra fʋ mẽŋa zuo gu'ura daar-sɛka tɩ Nawẽnnɛ wʋn pa'alɛ a sũ-isgre di nẽrba sarɩya la sɩra la.
Nawẽnnɛ wʋn bɔ nẽra woo yɔɔrɔ masɛ wʋ ẽn tõm se'em.
Nẽr-sɛba n mõrgɛ ɩta sõŋa ɛɛra nã'asgɔ la pẽka, la vɔm n ka ba'asrɩ Nawẽnnɛ zẽ'am na, a wʋn bɔ ba la vɔm n ka ba'asrɩ.
La nẽr-sɛba n ka sakɛ bɔ, sɩ'ɩsra sɩra, dee ɩta sɛla n ka masɛ la, wʋn yẽ Nawẽnnɛ sũ-isgre, la sɩbgrɛ.
A wʋn botɩ toogo la sũ-sã'aŋɔ n paagɛ nẽr-sɛba wuu n tõnnɩ tõon-be'ero la.
Pɔspɔsɩ de la Zifdõma, pa'asɛ la sɛba n dagɩ Zifdõma.
La nẽr-sɛba wuu n ɩtɩ sõŋa wʋn yẽ la na'am pãŋa, la nã'asgɔ, la sũ-mã'asʋm.
Pɔspɔsɩ de la Zifdõma, pa'asɛ la sɛba n dagɩ Zifdõma.
Se'ere n soe la, Nawẽnnɛ ka bɔkrɩ nẽrba.
Nẽr-sɛba n ka bãŋɛ Amoyisi lɔɔ la dee tõnna tõon-be'ero, ba wʋn sã'am ba tõon-be'ero la ĩyã tɩ la ka doose la lɔɔ la.
La Zifdõma n tarɩ Amoyisi lɔɔ la dee tõnna tõon-be'ero la, Nawẽnnɛ wʋn dɩkɛ la lɔɔ la di ba sarɩya.
La dagɩ sɛba n selsrɩ lɔɔ la n masɛ Nawẽnnɛ zẽ'am, la de la sɛba n sakɛ ɩtɩ wʋ lɔɔ la n yele se'em na n masɛ.
Sɛba n dagɩ Zifdõma n ka tarɩ Amoyisi lɔɔ la, ba sãn ɩta ba mẽŋa wʋ lɔɔ la n yele se'em na, la pa'alɛ tɩ ba mẽŋa mi sɛla n masɛ mɛ, baa la ban ka tarɩ lɔɔ la.
Bɛla ba pa'alɩ tɩ sɛla tɩ lɔɔ la yetɩ ba ɩta la boe ba sũurum mɛ, tɩ ba pʋtẽ'erɛ n mi se'em na mẽ pa'ala tɩ bɛla de la sɩra.
Bɛla tɩ ba pʋtẽ'era ẽn yɛta ba tɩ ba ka ẽŋɛ sõŋa, bɩɩ ba ẽŋɛ sõŋa.
Bõn-bãna wʋn puke la daar-sɛka tɩ Nawẽnnɛ wʋn botɩ Azezi-krisi di nẽrba yɛla n sʋgɛ sarɩya, masɛ wʋ kõ-yẽlga la tɩ mam mõolɛ n yetɩ se'em na.
Zifdõma, la lɔɔ Fõn yetɩ fõn de la Zifu la, fõn te'ege la Amoyisi lɔɔ la yẽsna tɩ fõn de la Nawẽnnɛ nẽra, fõn mi Nawẽnnɛ n boorɩ se'em mɛ.
Lɔɔ la zãsʋm fõn mɛ tɩ fõn mina sɛla n ãn sõŋa, la sɛla n ka ãn sõŋa bɔkɛ.
Fʋ tẽ'esɛ tɩ fõn mi mɛ tãna wʋn pa'alɛ fɔɔsɩ sore.
Fʋ tẽ'esɛ tɩ fõn de la peelem bɔ nẽr-sɛba n boe lika pʋam na.
Fʋ tẽ'esɛ tɩ fõn zãsnɩ na sɛba n ka mi, dee dɛna kɔma karẽnsãama, se'ere n soe la, fõn tẽ'esɛ tɩ lɔɔ la pʋam, fõn tarɩ bãŋrɛ zõnzõnnɔ, la sɩra mɛ.
Fõn zãsnɩ fʋ taaba la, bẽm tɩ fʋ ka zãsna fʋ mẽŋa?
Fõn mõolɩ yɛta nẽrba tɩ ba da zũura, dee tɩ fõn mẽŋa zũura.
Fõn yetɩ nẽrba tɩ ba da ɩta yalsɩ, dee ɩta yalsɩ fʋ mẽŋa.
Fõn nẽ'esrɩ baga tɩ ba mãalɛ nã'asra la tɩ ba de la bõn-põ'osa, dee kẽ'era ba deto pʋam zũura ba yõorɔ dita.
Fõn yẽsnɩ mɛ la Nawẽnnɛ lɔɔ la, dee sɩ'ɩsra lɔɔ la n yele se'em na, ɩta Nawẽnnɛ yãnnɛ.
La gʋlsɛ Nawẽnnɛ gõŋɔ pʋam yetɩ: «Yãma Zifdõma ĩyã tɩ buuri basɛba nẽrba tɔgra be'em pɔ'ɔra Nawẽnnɛ yʋ'ʋrɛ.» Fʋ sãn sakra lɔɔ la, wãaga la tarɩ yõorɔ mɛ.
La fʋ sãn sɩ'ɩsɛ lɔɔ la, la de la zãŋa, la ãn wʋ fʋ ka wã mɛ na.
La buuri sɛka n ka wãtɩ, nẽra sãn sakɛ ɩta lɔɔ la n yetɩ ba ɩta se'em na, Nawẽnnɛ wʋn geele ẽ wʋ nẽra n wã.
Nẽr-sɛka n ka wã, dee sakɛ ɩta lɔɔ la n yele se'em na, wʋn zɛrgɛ fʋ mɛ fõn tarɩ lɔɔ gõŋɔ la, wã dee sɩ'ɩsra lɔɔ la.
La dagɩ sɛka n ɩtɩ Zifdõma ɩrgɔ tɩ nẽrba yẽta n de Zifu.
La dagɩ wãaga tɩ nẽrba yẽtɩ la n botɩ fʋ dɛna Nawẽnnɛ nẽra.
Zifu sɩra sɩra de la sɛka n de Zifu a sũure pʋam.
Wãaga sɩra sɩra de la Nawẽnnɛ Sɩa n ɩtɩ sũure pʋam, la dagɩ wãaga wʋ lɔɔ n gʋlsɛ se'em na.
Nawẽnnɛ n pẽgrɩ nẽr-ẽŋa, la dagɩ nẽrsaalba.
La sãn dɛna bɛla, Zifdõma tarɩ zu-yẽlga la bẽm pʋam gãnna sɛba n dagɩ Zifdõma, la wãaga la yõorɔ de la bẽm?
Yõorɔ la zo'oge mɛ.
Pɔspɔsɩ, Nawẽnnɛ dɩkɛ a yetɔga ẽŋɛ la Zifdõma nu'usum.
La ba nẽrba basɛba sãn dagna sɩra dõma, bɛla wʋn botɩ Nawẽnnɛ kãn dɛna sɩra dãana mɛ bɩɩ?
Ayɛɩ, la dagɩ bɛla.
Baa nẽrba wuu sãn dɛna põmpɔrndõma, Nawẽnnɛ ken dɛna la sɩra dãana wʋ lan gʋlsɛ yetɩ: «Fʋ yetɔga pʋam, nẽrba mi tɩ fõn masɛ mɛ dɛna sɩra dãana.
Nẽrba sãn zɛrgɛ fɔ, fõn tarɩ bʋʋrɔ mɛ.» La tõma n ɩtɩ sɛla n ka masɛ la sãn botɩ nẽrba bãŋɛ tɩ Nawẽnnɛ masɛ sɛla woo pʋam, tɩ wʋn yetɩ bẽm?
Tɩ wʋn yetɩ Nawẽnnɛ tõoma ka masɛ, ẽn sɩbgrɩ tɩ la ĩyã bɩɩ?
Ayɛɩ, la dagɩ bɛla.
Mam tɔgrɩ wʋ nẽrsaalba n tẽ'esrɩ se'em na.
Nawẽnnɛ sãn dagna sɩra dãana, a kãn yãŋɛ nɩ dita dũnia nẽrba sarɩya.
La mam põmpɔrŋɔ sãn botɩ Nawẽnnɛ sɩra pukra pa'asra, tɩ la dɛna nã'asgɔ bɔ'ɔra Nawẽnnɛ, bẽm tɩ ba wʋn di mam sarɩya tɩ mam de la tõon-be'ero dãana?
La sãn dɛna bɛla, bẽm tɩ tɩ kãn yetɩ: «Tɩ ɩta be'em tɩ la botɩ sɛla n de sõŋa wa'am?» Nẽrba basɛba dõtɩ mam tɩ mam n yele bɛla.
Nawẽnnɛ wʋn di nẽr-bãma sarɩya wʋ lan masɛ.
Nẽra ka boe n masɛ Nawẽnnɛ zẽ'am Bɛla, tõma Zifdõma gãnnɩ nẽr-sɛba n dagɩ Zifdõma la mɛ bɩɩ?
Ayɛɩ!
La dagɩ bɛla.
Mam dẽŋɛ põn yele tɩ Zifdõma, la sɛba n dagɩ Zifdõma, tõma wuu boe la tõon-be'ero yamnɛ pʋam, wʋ lan gʋlsɛ Nawẽnnɛ gõŋɔ pʋam yetɩ: «Nẽra ka boe n masɛ, baa ayɩla.
Nẽra ka boe n tarɩ yɛm ɛɛra tɩ a bãŋɛ Nawẽnnɛ, baa ayɩla.
Nẽrba wuu bure la poore bɔ Nawẽnnɛ, ba wuu tuuge mɛ.
Nẽra ka boe n ɩtɩ sõŋa, baa ayɩla.
Ba nõa ãn wʋ yɔɔgɔ n vuke.
Ba tarɩ ba zɩlɩsɩ la pã'asra la nẽrba.
Ba nõorɛ yetɔga ãn wʋ bõnsɛla zẽlõm na.
Ba nõa pɩrɛ la kã'a-be'ero, la yetɔg-be'ero.
Ba ka yagsnɩ la nẽrba kʋa.
Ban doose zẽ'e-sɛka woo tole, la de la sã'aŋɔ, la toogo tɩ ba basrɩ mĩ.
Ba ka mi sũ-mã'asʋm sore.
Ba nẽnsɩ ka boe tɩ ba zoe Nawẽnnɛ.» Tõma mi tɩ sɛla wuu tɩ lɔɔ la yetɩ la, a yetɩ la sɛba n dolɩ ẽ na.
Bɛla tɩ nẽrba wuu nõa wʋn mũm, tɩ ba wʋn bãŋɛ tɩ ba koŋe Nawẽnnɛ zẽ'am.
Se'ere n soe la, nẽra ka boe n tã wʋn sakɛ lɔɔ la n yele se'em na, masɛ Nawẽnnɛ zẽ'am.
Lɔɔ la wen botɩ nẽra bãŋra mɛ tɩ a de la tõon-be'ero dãana.
Nawẽnnɛ n botɩ nẽrba masɛ a zẽ'am se'em La lɛɛlɛ wã Nawẽnnɛ puke pa'alɛ ẽŋa n ɩtɩ se'em botɩ nẽrba masɛ a zẽ'am, tɩ lɔɔ la nẽŋa ka bɔna mĩ.
Lɔɔ gõnnɔ, la Nawẽnnɛ nõtɔ'ɔsrɩba dẽŋɛ põn tɔgɛ a yelle mɛ.
La de la nẽra n bɔ Azezi-krisi sɩra ĩyã, tɩ Nawẽnnɛ botɩ a masɛ a zẽ'am.
A ɩtɩ bɛla bɔ'ɔra la nẽr-sɛba wuu n bɔ Azezi-krisi sɩra la, bɔkrɛ ka boe.
Se'ere n soe la, nẽrsaalba wuu tõm na tõon-be'ero koŋe Nawẽnnɛ nã'asgɔ.
La Nawẽnnɛ yel-sõnnɛ na ĩyã, a botɩ ba masɛ a zẽ'am na zãŋa, Azezi-krisi n fãarɩ ba tõon-be'ero pʋam na ĩyã.
Nawẽnnɛ n looge Azezi tɩ a ki, tɩ a zɩɩm yese la ĩyã, a wʋn basɛ nẽr-sɛba n bɔ ẽ sɩra la tõon-be'ero taalɛ.
Bɛla Nawẽnnɛ pa'alɛ tɩ ẽŋa masɛ mɛ dɛna sɩra dãana.
Kʋrʋm, Nawẽnnɛ mã'agɛ la a sũure ka sɩbgɛ nẽrsaalba ba tõon-be'ero la ĩyã.
A ẽŋɛ bɛla tɩ a pa'alɛ lɛɛlɛ wã tɩ ẽŋa de la sɩra dãana, ẽŋa mẽŋa masɛ mɛ, dee botɩ nẽr-sɛba n bɔ Azezi sɩra la masɛ ẽŋa zẽ'am.
Bɛla, bẽm pʋam tɩ nẽra tã wʋn wẽ yõ'ogɔ?
Sɛla ka boe.
Bẽm ĩyã?
La dagɩ nẽra n sakrɩ lɔɔ la ĩyã tɩ a masɛ, la de la ẽn bɔ Azezi-krisi sɩra ĩyã.
Tõma yẽ tɩ la de la nẽra n bɔ Krisi sɩra ĩyã tɩ a masɛ Nawẽnnɛ zẽ'am, la dagɩ ẽn sakrɩ lɔɔ la ĩyã.
Bɩɩ Nawẽnnɛ de la Zifdõma mã'a Nawẽnnɛ?
A ka po dɛna nẽr-sɛba n dagɩ Zifdõma la Nawẽnnɛ?
A po dɛna la sɛba n dagɩ Zifdõma la Nawẽnnɛ.
Nawẽnnɛ de la ayɩla, a wʋn botɩ Zifdõma masɛ a zẽ'am, ban bɔ sɩra ĩyã, dee botɩ sɛba n dagɩ Zifdõma la mẽ masɛ a zẽ'am, ban bɔ sɩra ĩyã.
Tõma n yetɩ nẽra n bɔ sɩra ĩyã n botɩ a masɛ la, bɛla boorɩ tɩ la yetɩ bɔ sɩra ĩyã lɔɔ la ka le tara võorɛ mɛ bɩɩ?
Ayɛɩ, la dagɩ bɛla.
Tõma pa'alɛ tɩ lɔɔ la tarɩ võorɛ mɛ.
Abraham mãmsgɔ Tɩ wʋn yele Abraham n de tɩ yaaba la yelle yetɩ bo?
A yʋʋn yẽ la bẽm?
La sãn de nɩ Abraham tõoma ĩyã n botɩ a dɛna nẽra n masɛ Nawẽnnɛ zẽ'am, a yʋʋn tã wʋn wẽ yõ'ogɔ mɛ.
La a ka tã wʋn wẽ yõ'ogɔ Nawẽnnɛ zẽ'am.
La gʋlsɛ Nawẽnnɛ gõŋɔ pʋam yetɩ: «Abraham bɔ la Nawẽnnɛ sɩra, tɩ Nawẽnnɛ yetɩ a de la nẽra n masɛ ẽŋa zẽ'am.» Nẽra sãn tõnna tõoma, a to'orɩ la yɔɔrɔ.
Yɔɔrɔ la dagɩ bɔ'a tɩ ba bɔ ẽ, la de la a bõnɔ.
La nẽra sãn ka tõm tõonɛ, dee bɔ Nawẽnnɛ n botɩ tõon-be'ero dõma masra a zẽ'am na sɩra, Nawẽnnɛ wʋn botɩ a lebge la nẽra n masɛ a zẽ'am ẽn bɔ sɩra la ĩyã.
Bɛla tɩ naba Adavidi mẽ tɔgɛ yetɩ, nẽra tɩ Nawẽnnɛ yetɩ a masɛ a zẽ'am, tɩ la dagna a tõoma ĩyã, tarɩ sũ-yẽlga.
A yele yetɩ: «Nẽr-sɛba tɩ Nawẽnnɛ bɔ ba ba tuure sugri, sɛba tɩ a basɛ ba tõon-be'ero taalɛ tarɩ zu-yẽlga.
Nẽr-sɛba tɩ Zuudãana Nawẽnnɛ ka geele a tõon-be'ero la tarɩ zu-yẽlga.» Zu-yẽlga ẽŋa tɩ ba tɔgɛ a yelle la, de la nẽr-sɛba n wã la mã'a bõnɔ?
Ayɛɩ, la po dɛna la nẽr-sɛba n ka wã la bõnɔ.
Tõma dẽŋɛ yetɩ: «Abraham n bɔ Nawẽnnɛ sɩra la ĩyã, tɩ Nawẽnnɛ yetɩ a masɛ ẽŋa zẽ'am.» Wakat-kãna tɩ bõn-ẽŋa ẽŋɛ?
La de la Abraham n yʋʋn wã la poorʋm bɩɩ, lan dẽŋɛ a wãaga la?
La de la ẽn yʋʋn nãn ka wã la.
Bɛla poorʋm tɩ Abraham yãŋa yʋʋn wã, tɩ la dɛna dãalgɔ pa'alɛ tɩ Nawẽnnɛ yetɩ a de la nẽra n masɛ ẽŋa zẽ'am, ẽn bɔ sɩra la ĩyã, wakatɛ sɛka tɩ a nãn ka wã la.
Bɛla tɩ Abraham dɛna sɛba wuu n bɔ Nawẽnnɛ sɩra dee ka wã la sɔ-yaaba, tɩ Nawẽnnɛ yetɩ ba de la nẽrba n masɛ ẽŋa zẽ'am.
La Abraham ken dɛna la nẽr-sɛba n wã la sɔ-yaaba, la dagɩ nẽr-sɛba n wen wã la mã'a, la de la sɛba n bɔ Nawẽnnɛ sɩra wʋ Abraham n yʋʋn bɔ sɩra se'em, dee yʋʋn nãn ka wã la.
Nawẽnnɛ bĩŋe nõorɛ bɔ la sɛba n bɔ ẽ sɩra la Nawẽnnɛ yʋʋn bĩŋe nõorɛ bɔ la Abraham, la a yɩɩsɩ yetɩ ba wʋn wa sɔna dũnia.
La dagɩ Abraham n sakrɩ lɔɔ la ĩyã tɩ a bĩŋe nõorɛ la, la de la ẽn bɔ Nawẽnnɛ sɩra, tɩ Nawẽnnɛ yetɩ a masɛ ẽŋa zẽ'am na ĩyã.
La sãn de nɩ nẽrba n sakrɩ lɔɔ la ĩyã tɩ ba tɔ'ɔra bõn-sõma sɛba tɩ Nawẽnnɛ bĩŋe nõorɛ la, bɛla bɔ sɩra la ka tarɩ yõorɔ, la Nawẽnnɛ nõor-bĩŋre la ka tarɩ võorɛ.
Lɔɔ la sɩ'ɩsgɔ botɩ Nawẽnnɛ sũure n isgra.
La zẽ'e-sɛka tɩ lɔɔ la ka boe, sɩ'ɩsgɔ mẽ ka boe.
Bɛla, la de la bɔ sɩra ĩyã, tɩ Nawẽnnɛ nõor-bĩŋre la wʋn dɛna yel-sõnnɛ bɔ'a n tarɩ yõorɔ bɔ Abraham yɩɩsɩ la wuu.
La, la ka de a yɩɩsɩ sɛba n dolɩ lɔɔ la mã'a ĩyã, la de la nẽr-sɛba wuu n bɔ Nawẽnnɛ sɩra wʋ Abraham n yʋʋn bɔ sɩra se'em na.
Abraham n de tɩ wuu sɔ-yaaba.
La gʋlsɛ Nawẽnnɛ gõŋɔ pʋam yetɩ: «Mam wʋn botɩ fʋ lebge so'olʋm buuri zozo'e sɔ-yaaba.» A de la tõma sɔ-yaaba Nawẽnnɛ tɩ a bɔ ẽ sɩra la zẽ'am.
Nawẽnnɛ n botɩ kũm vɔ'ɔra, dee botɩ sɛla n ka boe bɔna.
Abraham yʋʋn bɔ la Nawẽnnɛ sɩra, tara pʋtẽ'erɛ gu'ura sɛla tɩ a ka tarɩ nɩ pʋtẽ'erɛ tɩ la tã wʋn ẽŋɛ.
Bɛla tɩ a lebge so'olʋm buuri zozo'e sɔ-yaaba, wʋ Nawẽnnɛ n yʋʋn yetɩ a yɩɩsɩ wʋn zo'oge se'em na.
Abraham yʋʋn kʋrgɛ mɛ, tara wʋ yʋʋma kɔbga, dee la kũm, dee tɩ a pɔga Asaara yʋʋn dɛna kõndɔgrɛ, dee kʋrgɛ, la baa bɛla Abraham n bɔ Nawẽnnɛ sɩra la ka bo'oge.
Nawẽnnɛ n yʋʋn bĩŋe nõorɛ tɩ a ẽŋɛ sɛla bɔ ẽ na, a yɛm yʋʋn ka yɔɔrɩ, a bɔ sɩra mɛ.
La ẽn yʋʋn bɔ sɩra la basɛ mɛ tɩ a yẽ pãŋa nã'asra Nawẽnnɛ.
A sũure yʋʋn kɛ'ɛm mɛ tɩ a mina sõŋa sõŋa tɩ Nawẽnnɛ tã wʋn ẽŋɛ ẽn bĩŋe a nõorɛ tɩ a ẽŋɛ se'em na mɛ.
Bɛla tɩ Nawẽnnɛ yetɩ a masɛ mɛ ẽŋa zẽ'am, ẽn bɔ sɩra la ĩyã.
La dagɩ ẽŋa mã'a ĩyã tɩ la gʋlsɛ yetɩ: «Nawẽnnɛ yetɩ a masɛ ẽŋa zẽ'am.» La po dɛna la tõma mẽ ĩyã.
Tõma n bɔ Nawẽnnɛ n vo'oge tɩ Zuudãana Azezi sɩra la ĩyã, tɩ Nawẽnnɛ yetɩ tɩ masɛ ẽŋa zẽ'am.
Nawẽnnɛ daan basɛ tɩ ba kʋ Azezi la tõma tõon-be'ero ĩyã, dee vo'oge ẽ tɩ a botɩ tõma dɛna nẽrba n masɛ a zẽ'am.
Krisi n naagɛ tõma la Nawẽnnɛ Bɛla, Nawẽnnɛ botɩ tõma dɛna sɛba n masɛ a zẽ'am na, tõma n bɔ ẽ sɩra la ĩyã.
La tõma tarɩ sũ-mã'asʋm mɛ naagɛ la Nawẽnnɛ tõma Zuudãana Azezi-krisi ĩyã.
Azezi-krisi n botɩ tɩ tãna wʋn kẽ Nawẽnnɛ zẽ'am yẽ a yel-sõnnɛ, tõma n bɔ ẽ sɩra la ĩyã.
Yel-sõnnɛ ẽŋa tɩ tõma te'ege zɛ kãŋkãŋɛ, dee ɩta sũ-yẽlga tara pʋtẽ'erɛ gu'ura tɩ tɩ wʋn yẽ na'am pãŋa Nawẽnnɛ zẽ'am.
La tõma ken ɩta la sũ-yẽlga nãmsgɔ pʋam, tõma mi tɩ nãmsgɔ botɩ tɩ mõrgra sẽnna la nẽŋa.
Tɩ sãn mõrgra sẽnna nẽŋa, la botɩ tɩ ɩta la sɩra yãŋra.
Tɩ sãn ɩta sɩra yãŋra, la botɩ tɩ tara pʋtẽ'erɛ gu'ura la sɛla tɩ tɩ bɔ sɩra la.
Pʋtẽ'e-ẽŋa tɩ tɩ tarɩ la kãn ẽŋɛ tɩ yãnnɛ, se'ere n soe la, Nawẽnnɛ Sɩa la tɩ a bɔ tõma la ẽŋɛ la a nõŋlʋm tɩ sũa pʋam.
Se'ere n soe la, tõma n daan ka tã wʋn looge yelle la, Nawẽnnɛ n looge yɛm wakat-sɛka la n paagɛ la, Krisi ki mɛ tõon-be'ero dõma ĩyã.
La de la toogo tɩ nẽra ki nẽra n masɛ ĩyã.
La dase'ere, tã tɩ nẽr-sɛka wʋn yẽ bʋraanɛ sakɛ ki nẽr-sõŋɔ ĩyã.
La Nawẽnnɛ pa'alɛ ẽŋa n nõŋɛ tõma zozo'e se'em mɛ, tɩ tõma n daan ken dɛna tõon-be'ero dõma la, tɩ Krisi ki tõma ĩyã.
Krisi n ki tɩ a zɩɩm yese la ĩyã n botɩ tõma masɛ Nawẽnnɛ zẽ'am, bɛla, la de la sɩra tɩ Krisi n wʋn fãagɛ tõma, tɩ tɩ põsɛ Nawẽnnɛ sũ-isgre.
Tõma daan de la Nawẽnnɛ bɛ'ɛba, la a Dayʋa la kũm ĩyã tɩ tõma naagɛ la ẽ.
Bɛla, tõma n naagɛ la Nawẽnnɛ na, la de la sɩra tɩ Krisi n vɔa la ĩyã, tɩ wʋn yẽ fãarɛ.
Sɛla n pa'asɛ, tõma ɩtɩ sũ-yẽlga mɛ la Nawẽnnɛ, tõma Zuudãana Azezi-krisi ĩyã, ẽŋa n botɩ tõma naagɛ la Nawẽnnɛ na.
Adam la Azezi-krisi yelle La de la nẽra ayɩla n yʋʋn tõm tõon-be'ero ĩyã n botɩ tõon-be'ero wa'am dũnia.
Tɩ tõon-be'ero la tarɩ kũm wa'am.
Bɛla tɩ kũm kʋʋra nẽrsaalba wuu, ban tõnnɩ tõon-be'ero la ĩyã.
Halɩ lan dẽŋɛ Nawẽnnɛ n bɔ Amoyisi a lɔɔ la, tõon-be'ero yʋʋn boe dũnia zuo mɛ.
La lɔɔ la n yʋʋn nãn ka boe la, Nawẽnnɛ yʋʋn ka geelɩ tõon-be'ero.
Halɩ lan pɔsɛ Adam wakatɛ tarɩ ka paagɛ Amoyisi wakatɛ la, kũm põn bɔna mɛ tãna nẽrba.
Baa la nẽr-sɛba tõon-be'ero n ka ãn wʋ Adam n yʋʋn sɩ'ɩsɛ Nawẽnnɛ nõorɛ se'em na wuu ki mɛ.
Adam yʋʋn de la Azezi n yetɩ a wa'am na wõnnɛ.
La ba dagɩ bʋyɩla.
Adam tuure la, la Nawẽnnɛ bɔ'a la ka tã wʋn dɩkɛ makɛ taaba.
Nẽra ayɩla tuure ĩyã n botɩ nẽrba zozo'e kiira.
La bãŋɛ-ya tɩ Nawẽnnɛ yel-sõnnɛ n ãn sõŋa gãnna, la de la nẽra ayɩla n de Azezi-krisi ĩyã tɩ Nawẽnnɛ ẽŋɛ nẽrba zozo'e yel-sõnnɛ zo'oge gãŋɛ.
Nawẽnnɛ bɔ'a la n ɩtɩ sɛla la, de la to'ore la nẽra ayɩla tõon-be'ero n ẽŋɛ sɛla la.
Nẽra ayɩla tõon-be'ero la tarɩ la sarɩyadia wa'am, tɩ la sẽna la sɩbgrɛ.
La nẽrba n tõm tõon-be'ero zozo'e la poorʋm, Nawẽnnɛ yel-sõnnɛ tɩ a ẽŋɛ bɔ nẽrba la botɩ ba masɛ mɛ a zẽ'am.
Lan de nẽra ayɩla tuure ĩyã tɩ kũm tãna nẽrba wuu la, bãŋɛ-ya tɩ nẽra ayɩla n de Azezi-krisi mã'a ĩyã, nẽr-sɛba wuu tɩ Nawẽnnɛ ẽŋɛ ba yel-sõnnɛ zo'oge, botɩ ba masɛ a zẽ'am na, wʋn vɔa mɛ, dita na'am Azezi-krisi ĩyã.
Bɛla, nẽra ayɩla tuure n botɩ Nawẽnnɛ dita nẽrba wuu sarɩya sɩbgra ba la, bɛla mẽ, nẽra ayɩla mã'a tõonɛ n masɛ la ĩyã n botɩ nẽrba wuu masɛ Nawẽnnɛ zẽ'am tara vɔm.
Nẽra ayɩla n sɩ'ɩsɛ Nawẽnnɛ nõorɛ ĩyã n botɩ nẽrba zozo'e dɛna tõon-be'ero dõma la, bɛla mẽ, nẽra ayɩla mã'a n sakɛ Nawẽnnɛ nõorɛ ĩyã, tɩ Nawẽnnɛ botɩ nẽrba zozo'e dɛna nẽrba n masɛ a zẽ'am.
La sãn dɛna lɔɔ la, a wa'am mɛ tɩ tuure wʋn zo'oge pãɩ.
La zẽ'e-sɛka tɩ tõon-be'ero zo'orɩ pa'asra, Nawẽnnɛ yel-sõnnɛ zo'orɩ mɛ pa'asra gãnna bɛla.
Bɛla, tõon-be'ero n tarɩ pãŋa botɩ nẽrba kiira la, bɛla mẽ, Nawẽnnɛ yel-sõnnɛ n tarɩ pãŋa botɩ nẽrba masɛ a zẽ'am tara vɔm n ka ba'asrɩ, tɩ Zuudãana Azezi-krisi ĩyã.
Azezi-krisi ĩyã tõma vɔa la vɔm paalga Bɛla, tɩ wʋn yetɩ bẽm?
Tɩ wʋn ken tõnna la tõon-be'ero tɩ Nawẽnnɛ yel-sõnnɛ pa'asɛ zo'oge bɩɩ?
Ayɛɩ, la dagɩ bɛla.
La sãn dɛna tõon-be'ero ɩrgɔ yelle, tõma de la kũm, tõon-be'ero ka le sɔna tõma.
Tɩ wʋn ẽŋɛ la wãne le tõnna tõon-be'ero?
Yãma ka mi tɩ tõma wuu n mise ko'om lagɩm na Azezi-krisi dɛna ayɩla la, tõma lagɩm na ẽ mɛ dɛna ayɩla a kũm na pʋam?
Bɛla, ko'om misga la pʋam tõma po lagɩm na ẽ mɛ ki, tɩ ba laagɛ tõma la ẽ lɛ.
Nawẽnnɛ n de tɩ Sɔ na'am pãŋa n botɩ Krisi vo'oge la, tõma mẽ vɔa la vɔm paalga.
La de la sɩra tɩ tõma n lagɩm na Krisi dɛna ayɩla a kũm pʋam na, bɛla, tõma mẽ wʋn lagɩm na ẽ dɛna ayɩla, vo'oge wʋ ẽŋa n vo'oge se'em na.
Tɩ mina-ya tɩ tõma n de se'em kʋrʋm na lagɩm na Krisi mɛ ki dɔ-puurŋa la zuo, tɩ tõma tõon-be'ero yɛmleego pãŋa wʋn sã'am ba'asɛ, tɩ tõma kãn le dɛna tõon-be'ero yamsɩ.
Se'ere n soe la, nẽra sãn ki, tõon-be'ero ka le tara pãŋa la ẽ.
La tõma sãn lagɩm na Krisi ki, tõma mi sɩra sɩra tɩ tõma mẽ wʋn lagɩm na ẽ vɔa.
Tõma mi tɩ Krisi ki mɛ, tɩ Nawẽnnɛ vo'oge ẽ, tɩ a kãn le ki.
Kũm ka le tara pãŋa la ẽ.
Krisi n ki la, a ki la nõorɛ ayɩla sã'am tõon-be'ero pãŋa wakatɛ wuu ĩyã.
La lɛɛlɛ tɩ a vɔa wã, a vɔa bɔ'ɔra la Nawẽnnɛ nã'asgɔ.
Bɛla mẽ, geele-ya ya mẽŋa wʋ yãma ki mɛ tɩ tõon-be'ero ka le sɔna ya, dee vɔa bɔ'ɔra Nawẽnnɛ nã'asgɔ, yãma n lagɩm na Azezi-krisi dɛna ayɩla la ĩyã.
Bɛla, da basɛ-ya tɩ tõon-be'ero le sɔna ya vɔm wã n ba'asrɩ la, botɩ ya sakɛ a yɛmleego n de be'em na.
Da dɩkɛ-ya ya ĩyã zẽ'esɩ to'oto'ore tɩ ba dɛna tõon-be'ero tõoma lɔgrɔ tɩ ya tara ba tõnna be'em.
Dɩkɛ-ya ya mẽŋa bɔ Nawẽnnɛ wʋ nẽrba n ki dee vo'oge.
Dɩkɛ-ya ya ĩyã zẽ'esɩ to'oto'ore la wuu bɔ Nawẽnnɛ tɩ a tara ba tõnna sɛla n masɛ.
Tõon-be'ero kãn le sɔna ya, se'ere n soe la, lɔɔ la ka le sɔna ya, la de la Nawẽnnɛ yel-sõnnɛ n soe ya.
Dɛna-ya sɛla n masɛ yamsɩ Bɛla, tɩ wʋn yetɩ bo?
Tɩ wʋn tõnna la tõon-be'ero, lɔɔ la n ka soe tõma, dee tɩ Nawẽnnɛ yel-sõnnɛ sɔna tõma la ĩyã bɩɩ?
Ayɛɩ, la dagɩ bɛla.
Ya mi tɩ ya sãn dɩkɛ ya mẽŋa bɔ nẽra dɛna a yamŋa sakɛ a nõorɛ, ya sɩrɩ de la sɛka tɩ ya sakrɩ la yamsɩ.
Bɛla, ya sãn sakɛ tõon-be'ero, ya de la tõon-be'ero yamsɩ, tɩ la sẽna la kũm.
La ya sãn sakɛ Nawẽnnɛ nõorɛ, ya de la a yamsɩ, tɩ a botɩ ya dɛna nẽrba n masɛ a zẽ'am.
Tɩ pʋ'ʋsɛ Nawẽnnɛ a yel-sõnnɛ: Kʋrʋm, yãma daan de la tõon-be'ero yamsɩ, la yãma to'oge sɩra zãsŋɔ la mɛ wʋ ban zãsʋm ya se'em na, sakɛ ẽ la ya sũure wuu.
Nawẽnnɛ yese ya tõon-be'ero yamnɛ pʋam mɛ, botɩ ya dɛna sɛla n masɛ yamsɩ.
Mam dɩkɛ la nẽrsaalba yelle makɛ bɔ ya, yãma n ka wõnnɩ sɛla võorɛ tɔtɔ la ĩyã.
Yãma n daan dɩkɛ ya ĩyã zẽ'esɩ wuu bɔ tõon-dẽgrɔ, la tõon-be'ero tɩ ba tara ba tõnna tõon-be'ero la, bɛla mẽ, lɛɛlɛ wã, dɩkɛ-ya ya mẽŋa wuu bɔ, tõnna sɛla n masɛ, welge to'ore dɛna pʋpeelem dõma.
Yãma n daan de tõon-be'ero yamsɩ la, sɛla n masɛ daan ka soe ya.
Tõon-sɛba tɩ ya daan tõm na, ya yẽ la bẽm yõorɔ ba pʋam?
Lɛɛlɛ wã, la de la yãnnɛ bɔ ya, tõon-bãma ba'asgɔ de la kũm.
La lɛɛlɛ wã, Nawẽnnɛ yese ya tõon-be'ero pʋam mɛ, tɩ ya lebge Nawẽnnɛ yamsɩ.
Ya yõorɔ de la ya welge to'ore malgra ya mẽŋa dɛna pʋpeelem dõma.
Bõn-ẽŋa ba'asgɔ de la vɔm n ka ba'asrɩ.
Asɩra, tõon-be'ero yɔɔrɔ de la kũm.
La Nawẽnnɛ yel-sõnnɛ bɔ'a de la vɔm n ka ba'asrɩ, tɩn lagɩm na tɩ Zuudãana Azezi-krisi dɛna ayɩla la ĩyã.
Amoyisi lɔɔ ka le sɔna tõma M sɔbiisi, mam tɔgrɩ la yãma n mi lɔɔ la.
Ya mi tɩ lɔɔ la soe nẽra la wakat-sɛka tɩ a vɔa la.
Tɩ dɩkɛ makrɛ: Pɔka sãn ele, lɔɔ la lʋ ẽ mɛ lagɩm na a sɩra halɩ ka paagɛ a sɩra la vɔm tɛka.
La a sɩra la sãn ki, pɔka la yese elle lɔɔ la n lʋ ẽ na a sɩra la pʋam mɛ.
Bɛla, a sãn ele bʋraaga ayẽma, dee tɩ a sɩra la ken vɔa, a ẽŋɛ la yalsɩ.
La a sɩra la sãn ki, ɛlga lɔɔ la ka le sɔna ẽ.
Bɛla, a sãn ele bʋraaga ayẽma, a ka ẽŋɛ yalsɩ.
M sɔbiisi, yãma zẽ'am la mẽ de la bɛla.
La sãn dɛna la Amoyisi lɔɔ la yelle, yãma de la kũm, tɩ lɔɔ la ka le sɔna ya, yãma n lagɩm na Krisi ki la ĩyã.
Bɛla lɛɛlɛ wã, yãma yãŋa de la nẽra ayẽma n soe ya, la de la Krisi n ki tɩ Nawẽnnɛ vo'oge ẽ na n soe ya, tɩ tɩ wʋn tõnna tõon-sõma bɔ'ɔra Nawẽnnɛ.
Kʋrʋm, tõma n daan vɔa wʋ tõma mẽŋa n boorɩ se'em na, lɔɔ la botɩ tõma yɛmleego bɔɔra la be'em, basɛ tɩ tõma ĩyã zẽ'esɩ wuu ɩta sɛla n sẽm na kũm.
La lɛɛlɛ wã, tõma to'oge tɩ mẽŋa lɔɔ la zẽ'am mɛ.
Se'ere n soe la, tõma lebge la kũm lɔɔ la zẽ'am, a daan tarɩ tõma wʋ tõma boe la yʋ'a deego pʋam na.
Bɛla lɛɛlɛ wã, tõma dolɩ la so-paalɛ tɩ Nawẽnnɛ Sɩa pa'alɛ tɔ, tõnna bɔ'ɔra Nawẽnnɛ, la ka le dɛna lɔɔ kɛka n gʋlsɛ la tɩ tõma dolɩ.
Lɔɔ n pa'alɛ tõon-be'ero n de bõn-sɛka Bɛla, tɩ wʋn yetɩ bẽm?
Tɩ wʋn yetɩ lɔɔ la de la tõon-be'ero bɩɩ?
Ayɛɩ, la dagɩ bɛla.
La lɔɔ la daan sãn ka boe nɩ, mam kãn bãŋɛ tõon-be'ero n de sɛla.
Lɔɔ la daan sãn ka yele yetɩ: «Da ɩta sũure», mam kãn bãŋɛ nɩ sũure n de sɛla.
Lɔɔ la n bɔ tõon-be'ero sore tɩ a botɩ mam ɩta sɛla n de sũure buuri wuu.
Se'ere n soe la, lɔɔ la sãn ka boe nɩ, tõon-be'ero de la bõn-kɩ'ɩŋa.
Kʋrʋm, mam n daan ka bãŋɛ lɔɔ la, mam daan vɔa mɛ, tɩ yelle kana.
La mam n yãŋa bãŋɛ lɔɔ la, tɩ tõon-be'ero tara pãŋa tõnna, dee tɩ mam ki.
Lɔɔ la n de nɩ a tarɩ nẽrba sẽŋɛ vɔm zẽ'am na, a tarɩ mam sẽŋɛ la kũm zẽ'am.
Tõon-be'ero la n yẽ folle la, a dɩkɛ la lɔɔ la pã'asɛ mam yãŋɛ, botɩ mam ki.
Bɛla, lɔɔ la de la bõn-sõŋɔ.
Nõorɛ tɩ Nawẽnnɛ bɔ la mẽ de la bõn-sõŋɔ, masɛ ãna sõŋa.
Bɛla, sɛla n ãn sõŋa la n botɩ mam lebge kũm bɩɩ?
Ayɛɩ, la dagɩ bɛla.
La de la tõon-be'ero la n soe bɛla, a dɩkɛ la lɔɔ la n ãn sõŋa la botɩ mam ki, tɩ la puke pa'alɛ tɩ a sɩrɩ de la tõon-be'ero.
Bɛla tɩ lɔɔ la botɩ tõon-be'ero yãŋa lebge sɛla n de tõon-be'e-kãtɛ halɩ tɩ la yõsgɛ.
Tɩ mi tɩ lɔɔ la de la Nawẽnnɛ Sɩa yelle.
La mam de la nẽrsaala tɩ tõon-be'ero tara mam ɩta ẽŋa n boorɩ se'em.
Mam ka wõnnɩ mam n ɩtɩ sɛla la võorɛ.
Se'ere n soe la, mam ka ɩtɩ mam boorɩ tɩ m ẽŋɛ sɛla la, mam ɩtɩ la sɛla tɩ mam ka boorɩ tɩ m ẽŋɛ la.
Mam sãn ɩta sɛla tɩ mam ka boorɩ la, la pa'alɛ tɩ mam sakɛ tɩ lɔɔ la ãn sõŋa mɛ.
Bɛla, la dagɩ mam n ɩtɩ bɛla, la de la tõon-be'ero n boe mam pʋam tõnna.
La de se'em na, mam mi tɩ sɛla n ãn sõŋa ka boe mam pʋam.
Mam boorɩ tɩ m yetɩ, sɛla n ãn sõŋa ka boe mam n de nẽrsaala mẽŋa n vɔa se'em na pʋam.
Mam boorɩ tɩ m ẽŋɛ sɛla n ãn sõŋa mɛ, la mam ka tarɩ pãŋa wʋn ẽŋɛ.
Bɛla, mam ka ɩtɩ sõŋa la tɩ mam boorɩ tɩ m ẽŋɛ la, dee ɩta be'em na tɩ mam ka boorɩ tɩ m ẽŋɛ la.
Mam sãn ɩta sɛla tɩ mam ka boorɩ la, la dagɩ mam n ɩtɩ bɛla, la de la tõon-be'ero la n boe mam pʋam tõnna.
Bɛla, mam bãŋɛ bõn-ẽŋa mɛ: Mam n boorɩ tɩ m ẽŋɛ sɛla n ãn sõŋa la, mam tã ɩta la sɛla n de be'em mã'a.
Mam sũure pʋam, mam ɩtɩ sũ-yẽlga mɛ la Nawẽnnɛ lɔɔ la.
La mam yẽ la bõnɔ ayẽma n boe mam pʋam zɛbra la mam pʋtẽ'e-sõŋɔ la, botɩ mam dɛna tõon-be'ero la n boe mam pʋam tõnna la yamŋa.
La de la ninbãalga bɔ mam.
Ãne n wʋn fãagɛ mam be'em n boe mam pʋam tara mam wɛ'ɛsa kũm zẽ'am wã pʋam?
Tɩ pʋ'ʋsɛ Nawẽnnɛ a yel-sõnnɛ, ẽŋa n fãagɛ tɔ, tɩ Zuudãana Azezi-krisi ĩyã.
Bɛla, mam pʋtẽ'erɛ pʋam mam sakrɩ la Nawẽnnɛ lɔɔ la.
La mam mẽŋa n boorɩ se'em na n botɩ mam tõnna tõon-be'ero.
Vɔm tɩ Nawẽnnɛ Sɩa bɔ'ɔrɩ Bɛla, sɩbgrɛ ka le bɔna nẽr-sɛba n lagɩm na Azezi-krisi dɛna ayɩla la zuto.
Se'ere n soe la, Nawẽnnɛ Sɩa pãŋa n bɔ'ɔrɩ vɔm Azezi-krisi ĩyã la n fãagɛ tɔ tõon-be'ero, la kũm pãŋa pʋam.
Lɔɔ la ka tã wʋn fãagɛ nẽrsaalba basɛ, se'ere n soe la, nẽrsaalba ɩtɩ la ba mẽŋa n boorɩ se'em botɩ a ka tarɩ pãŋa.
La sɛla tɩ lɔɔ la ka tã'agɛ ẽŋɛ la, Nawẽnnɛ ẽŋɛ mɛ.
A tõm na a mẽŋa Dayʋa, tɩ a lebge nẽrsaala ãna wʋ nẽrsaalba n de tõon-be'ero dõma, tɩ a ki yese tõon-be'ero.
A kũm na pʋam tɩ Nawẽnnɛ di tõon-be'ero sarɩya sã'am a pãŋa nẽrsaalba pʋam.
Nawẽnnɛ ẽŋɛ bɛla tɩ tɩ masɛ ɩta wʋ lɔɔ la n yetɩ se'em na, tõma n vɔa wʋ Nawẽnnɛ Sɩa n boorɩ se'em, dee ka vɔa wʋ nẽrsaalba mẽŋa n boorɩ se'em na.
Nẽr-sɛba n vɔa wʋ nẽrsaalba n boorɩ se'em na, nẽrsaalba mẽŋa yɛmleego n boorɩ se'em na n pakɛ ba.
La nẽr-sɛba n vɔa wʋ Nawẽnnɛ Sɩa n boorɩ se'em na, Nawẽnnɛ Sɩa n boorɩ se'em na n pakɛ ba.
Nẽrsaala mẽŋa yɛmleego n boorɩ se'em, sẽm na kũm.
La a sãn dɔla Nawẽnnɛ Sɩa n boorɩ se'em na, la bɔ'ɔrɩ la vɔm, la sũ-mã'asʋm.
Nẽra sãn dɔla nẽrsaalba mẽŋa n boorɩ se'em na, la de la be'em la Nawẽnnɛ, se'ere n soe la, nẽrsaala mẽŋa n boorɩ se'em na ka sakrɩ Nawẽnnɛ lɔɔ la, la a põn ka tãna wʋn sakɛ ẽ.
Nẽr-sɛba n dolɩ nẽrsaalba mẽŋa n boorɩ se'em na ka tã wʋn paagɛ Nawẽnnɛ yɛm.
La yãma ka le vɔa wʋ nẽrsaalba mẽŋa n boorɩ se'em na, yãma vɔa wʋ Nawẽnnɛ Sɩa n boorɩ se'em na, Nawẽnnɛ Sɩa n boe la yãma la ĩyã.
Nẽr-sɛka woo n ka tarɩ Krisi Sɩa la, a ka de Krisi nẽra.
La Krisi sãn bɔna la ya, Nawẽnnɛ Sɩa la bɔ'ɔrɩ ya la vɔm, Nawẽnnɛ n botɩ ya masɛ a zẽ'am na ĩyã.
La ya ĩyã wʋn ki mɛ tõon-be'ero ĩyã.
La Nawẽnnɛ n vo'oge Azezi la, a Sɩa la sãn bɔna la ya lɛ, ẽŋa n vo'oge Azezi-krisi n ki la, wʋn botɩ a Sɩa n boe la ya lɛ la, mẽ bɔ ya ĩyã n kiiri la vɔm paalga.
Bɛla, m sɔbiisi, la de la pẽrgrɛ tɩ tɩ vɔa wʋ Nawẽnnɛ Sɩa n boorɩ se'em na, la dagɩ tɩ vɔa wʋ tɩ mẽŋa yɛmleego n boorɩ se'em na.
Ya sãn ɩta nẽrsaalba mẽŋa n boorɩ se'em na, ya wʋn ki mɛ.
La ya sãn botɩ Nawẽnnɛ Sɩa pãŋa kʋ tõon-sɛba tɩ nẽrsaala mẽŋa boorɩ la, ya wʋn vɔa.
Nẽr-sɛba wuu n dolɩ sore tɩ Nawẽnnɛ Sɩa pa'alɩ ba la, de la Nawẽnnɛ kɔma.
Nawẽnnɛ Sɩa la tɩ a bɔ ya la ka botɩ ya dɛna yamsɩ, le zɔta dabeem.
A botɩ ya dɛna la Nawẽnnɛ kɔma, tɩ a bɔ sore tɩ ya wi'ira Nawẽnnɛ yetɩ: «Abba», n boorɩ tɩ la yetɩ «tɩ Sɔ».
Nawẽnnɛ Sɩa la mẽŋa tɔgrɩ la tõma sɩa pa'ala yetɩ tõma de la Nawẽnnɛ kɔma.
Tõma n de a kɔma la, tɩ wʋn po to'oge bõn-sõma sɛba tɩ a bĩŋe tɩ a bɔ a kɔma la, tɩ wʋn lagɩm na Krisi po to'oge bõn-sɛba tɩ a wʋn to'oge la.
Tõma n nãmsrɩ la Krisi lɛ la, tɩ mẽ wʋn po lagɩm na ẽ yẽ nã'asgɔ.
Nã'asgɔ sɛka n boe nẽŋa Mam mi mɛ tɩ nãmsgɔ sɛba tɩ tõma tarɩ zĩna wã de la fẽe, ka tã wʋn dɩkɛ makɛ la nã'asgɔ sɛka tɩ tõma wʋn wa yẽ la.
Bɛla n soe tɩ sɛla wuu tɩ Nawẽnnɛ nãam na gu'ura bɔɔra tɩ ba yẽ Nawẽnnɛ kɔma nã'asgɔ n wʋn puke la tɔtɔ.
Nawẽnnɛ n nãam bõn-sɛba la wuu lebge la sɛla n ka le tara võorɛ.
La dagɩ ba mẽŋa n boorɩ bɛla, la de la Nawẽnnɛ n botɩ ba lebge bɛla, dee botɩ ba ken tara pʋtẽ'erɛ gu'ura tɩ Nawẽnnɛ wʋn fãagɛ ba sã'aŋɔ tɩ ba boe a pʋam na mɛ, tɩ ba to'oge ba mẽŋa, lagɩm na Nawẽnnɛ kɔma po yẽ nã'asgɔ.
Tɩ mi tɩ halɩ wa paam zĩna, bõn-nãanɩsɩ la nãmsrɩ mɛ õosra la toogo, wʋ pɔka n virgri la.
La, la dagɩ bõn-nãanɩsɩ la mã'a, tõma mẽŋa tɩ Nawẽnnɛ dẽŋɛ bɔ tɩ a Sɩa pa'alɛ tɩ tɩ wʋn yẽ nã'asgɔ la, nãmsrɩ mɛ tɩ sũure pʋam gu'ura wakat-sɛka tɩ Nawẽnnɛ wʋn fãagɛ tɩ ba'asɛ tɩ tɩ dɛna a kɔma.
Se'ere n soe la, tõma yẽ fãarɛ mɛ, la tõma ken tara la pʋtẽ'erɛ gu'ura.
La fʋ sãn yẽ sɛla tɩ fʋ tarɩ pʋtẽ'erɛ gu'ura la, fʋ ka le tara pʋtẽ'erɛ gu'ura.
Ãne n tarɩ pʋtẽ'erɛ gu'ura sɛla tɩ a yẽ?
La tõma n tarɩ pʋtẽ'erɛ gu'ura sɛla tɩ tõma nãn ka yẽ la, tõma mã'agɛ la tɩ mẽŋa gu'ura ẽ.
Bɛla mẽ, Nawẽnnɛ Sɩa la sẽnnɩ sõŋra tõma mɛ tɩ tɔrgɔ pʋam.
Se'ere n soe la, tõma ka mi tõma n wʋn pʋ'ʋsɛ Nawẽnnɛ se'em tɩ la masɛ.
La Nawẽnnɛ Sɩa mẽŋa sosrɩ Nawẽnnɛ bɔ'ɔra tõma mɛ, tɔgra yetɔga tɩ nẽra ka tã wʋn tɔgɛ.
La Nawẽnnɛ n mi nẽrba sũure la, mi sɛla tɩ Sɩa la boorɩ mɛ.
Se'ere n soe la, Sɩa la sosrɩ bɔ'ɔra Nawẽnnɛ nẽrba, wʋ Nawẽnnɛ n boorɩ se'em na.
Tɩ mi tɩ sɛla woo pʋam, Nawẽnnɛ ɩtɩ sõŋa bɔ'ɔra la nẽr-sɛba n nõŋɛ ẽ, sɛba tɩ a looge ba, masɛ wʋ ẽn looge yɛm se'em na.
Nẽr-sɛba tɩ Nawẽnnɛ põn dẽŋɛ looge la, a põn dẽŋɛ looge la yɛm tɩ ẽŋa wʋn botɩ ba ãna wʋ a Dayʋa la, tɩ a Dayʋa la wʋn dɛna kẽema a sɔbiisi zozo'e zẽ'am.
La nẽr-sɛba ĩyã tɩ a põn dẽŋɛ looge yɛm na, a wi ba mɛ.
La sɛba tɩ a wi ba la, a botɩ ba masɛ mɛ a zẽ'am.
Ẽn botɩ sɛba masɛ a zẽ'am na, a bɔ ba la nã'asgɔ.
Sɛla ka boe n wʋn welge tõma la Nawẽnnɛ nõŋlʋm Bɛla tɩ wʋn yetɩ bẽm?
Nawẽnnɛ sãn bɔna la tõma, ãne n tã wʋn zɛbɛ la tõma?
Nawẽnnɛ ka basɛ a mẽŋa Dayʋa la tɩ a põsɛ kũm.
A basɛ mɛ tɩ ba kʋ ẽ tõma wuu ĩyã.
A wʋn ẽŋɛ la wãne kãn bɔ tõma sɛla wuu la a Dayʋa la?
Ãne n wʋn tã'agɛ dõrɛ nẽr-sɛba tɩ Nawẽnnɛ looge la?
La de la Nawẽnnɛ mẽŋa n botɩ ba masɛ.
Ãne n wʋn di ba sarɩya sɩbgɛ ba?
Nẽra ka boe.
Azezi-krisi ki mɛ, dee vo'oge, sẽŋɛ ka zẽa Nawẽnnɛ zʋʋgɔ, sɔsra tõma ĩyã.
Ãne n wʋn welge tõma la Krisi nõŋlʋm na?
Toogo bɩɩ, sũ-sã'aŋɔ bɩɩ, nãmsgɔ bɩɩ, kɔm bɩɩ, nõŋɔ bɩɩ, yel-pakrɛ bɩɩ, bɩɩ kũm n wʋn yãŋɛ welge tõma?
Sɛla ka boe.
La de wʋ lan gʋlsɛ Nawẽnnɛ gõŋɔ pʋam yetɩ: «Nawẽnnɛ, fõn doosgo ĩyã tɩ tõma põsra tɩ yõorɛ daarɛ woo.
Ba ɩtɩ tõma wʋ piisi tɩ ba tarɩ sẽnna kɔɔrna.» La yel-bãma wuu pʋam, sɛka n nõŋɛ tõma la n bɔ'ɔrɩ tõma pãŋa tɩ tõma yãŋra.
Mam mi sɩra sɩra, tɩ sɛla sɛla ka boe n wʋn yãŋɛ welge tõma la Nawẽnnɛ nõŋlʋm.
La sãn dɛna kũm, bɩɩ vɔm, bɩɩ malɛkadõma, bɩɩ pãnsɩ dõma, bɩɩ ke'eŋo dõma, bɩɩ sɛla n boe lɛɛlɛ wã, bɩɩ sɛla n sẽm, bɩɩ bõn-sɛba n tarɩ pãŋa saazuum, bɩɩ sɛla n tarɩ pãŋa tẽŋa, bõn-nãanɩŋa baa ayɩla ka tã wʋn welge tõma la Nawẽnnɛ nõŋlʋm tɩ a nõŋɛ tõma tɩ Zuudãana Azezi-krisi ĩyã la.
Nẽr-sɛba tɩ Nawẽnnɛ looge Mam yetɩ la sɩra, mam de la Krisi nẽra, mam ka parnɩ.
Nawẽnnɛ Sɩa n botɩ mam mina m sũure pʋam tɩ mam n yetɩ m yele se'em na, de la sɩra.
Mam tarɩ la sũ-sã'aŋɔ zozo'e, la sũ-dõoma daarɛ woo m buuri la ĩyã.
La sãn tã nɩ tɩ Nawẽnnɛ kã be'em bɔ mam, tɩ mam welge la Krisi, tɩ la sõŋɛ mam sɔbiisi la n de mam buuri la, mam boorɩ mɛ.
Ba de la Ɩsrayɛlɩ dõma, la de la Nawẽnnɛ n looge ba, botɩ ba lebge a kɔma, bɔ ba nã'asgɔ, bĩŋe nõa la ba lɛ, bɔ ba lɔɔ, la sore tɩ ba nã'asra ẽ, dee yele ba ẽŋa n wʋn ẽŋɛ bõn-sɛba bɔ ba.
Ba buuri la ze'ele la tɩ sɔ-yaaba Abraham, la a yɩɩsɩ la pʋam.
La Krisi n lebge nẽrsaala la, de la bãma buuri nẽra.
Ẽŋa n de Nawẽnnɛ n gãnnɩ sɛla woo la n soe pẽka wakatɛ n ka tarɩ ba'asgɔ.
Amina.
Mam n yele se'em na, la ka boorɩ tɩ la yetɩ Nawẽnnɛ ka ẽŋɛ ẽn yetɩ a ẽŋɛ se'em na.
La, la dagɩ sɛba wuu n de Ɩsrayɛlɩ buuri la n de Ɩsrayɛlɩ dõma mẽŋa mẽŋa Nawẽnnɛ zẽ'am.
La dagɩ Abraham yɩɩsɩ la wuu n de a kɔma mẽŋa mẽŋa.
Se'ere n soe la, Nawẽnnɛ yele Abraham yetɩ: «La de la A'izakɩ kɔma buuri n wʋn dɛna fʋ yɩɩsɩ tɩ mam bĩŋe nõorɛ tɩ m bɔ fʋ la.» La boorɩ tɩ la yetɩ, la dagɩ kɔm-sɛba tɩ Abraham dɔgɛ la wuu n de Nawẽnnɛ kɔma.
La de la kɔm-sɛba n dɔgɛ tɩ la doose wʋ Nawẽnnɛ n bĩŋe a nõorɛ se'em na, n de Abraham yɩɩsɩ mẽŋa mẽŋa, bãma n de Nawẽnnɛ kɔma.
Nawẽnnɛ bĩŋe nõorɛ la wãna yetɩ: «Wakat-ẽna sãn wa paagɛ, mam wʋn leme wa'am, la Asaara wʋn tara dayʋa.» La dagɩ bɛla mã'a, tõma yaaba A'izakɩ pɔga Arabɛka yʋʋn dɔgɛ la dayɔɔsɩ bayi, tɩ ba dɛna lɩɩba.
-Wakat-sɛka tɩ a yʋʋn nãn ka dɔgɛ ba la, ba nãn ka ẽŋɛ sɛla n de sõŋa bɩɩ be'em, tɩ Nawẽnnɛ yʋʋn yele yetɩ: «Kẽema la n wʋn lebge a yɩbga la tõntõnna, tõnna bɔ'ɔra ẽ.» La a yele bɛla tɩ ẽn looge yɛm se'em na n sẽŋɛ nẽŋa.
Nawẽnnɛ n looge nẽr-sɛka la, la dagɩ a tõoma ĩyã, la de la Nawẽnnɛ n looge yɛm wi ẽ.
La gʋlsɛ Nawẽnnɛ gõŋɔ pʋam yetɩ: «Mam nõŋɛ la Azakɔbɩ, dee basɛ A'eso.» Bɛla, tɩ wʋn yetɩ bo?
Tɩ wʋn yetɩ Nawẽnnɛ n ɩtɩ se'em na ka masɛ bɩɩ?
Ayɛɩ, la dagɩ bɛla.
Nawẽnnɛ yʋʋn yele Amoyisi yetɩ: «Mam wʋn zoe la nẽr-sɛba tɩ mam boorɩ la ninbãalga.
La mam wʋn tara la nẽr-sɛka tɩ mam boorɩ la zĩile.» Bɛla, la dagɩ nẽrsaala n boorɩ se'em, bɩɩ ẽn mõrgrɩ se'em, la de la Nawẽnnɛ n zotɩ ninbãalga.
La Nawẽnnɛ gõŋɔ pʋam la gʋlsɛ tɩ Nawẽnnɛ yele naba Afaarõ yetɩ: «Mam n bɔ fʋ na'am tɩ m dɩkɛ fʋ pa'alɛ m pãŋa, tɩ m yʋ'ʋrɛ wʋn yese dũnia wuu.» Bɛla, Nawẽnnɛ zotɩ la nẽr-sɛba tɩ a boorɩ la ninbãalga, la ẽn boorɩ tɩ sɛka sũure kɛ'ɛm na, a botɩ a sũure kɛ'ɛm mɛ.
Dase'ere fʋ wʋn soke mam yetɩ: «La sãn dɛna bɛla, bẽm tɩ Nawẽnnɛ zɛrgra nẽrba tɩ ba ka ẽŋɛ sõŋa?
Ãne n tã wʋn zagsɛ Nawẽnnɛ n boorɩ se'em na?» Nẽrsaala, fõn de la ãne wẽ'era nõke'ene la Nawẽnnɛ?
Yɔgrɔ lɔkɔ wʋn soke yagba n yagbɛ ẽ na yetɩ: «Bẽm tɩ fʋ yagbɛ mam wãna?» Yagba la tã wʋn ẽŋɛ ẽŋa n boorɩ se'em la yɔgrɔ la mɛ.
A tã wʋn dɩkɛ yɔgrɔ bʋyɩla mɛ, dɩkɛ ba pʋsʋka yagbɛ lɔkɔ n tarɩ yõorɔ dɛna tʋʋlʋm bõnɔ, dee dɩkɛ pʋsʋka yagbɛ lɔkɔ n dagɩ tʋʋlʋm bõnɔ.
La de la bɛla tɩ Nawẽnnɛ ẽŋɛ.
Nawẽnnɛ boorɩ tɩ a pa'alɛ la a sũ-isgre, dee botɩ nẽrba wuu bãŋɛ a pãŋa.
La a yõkɛ a mẽŋa mɛ, mã'agɛ a sũure la sɛba n masɛ tɩ a sũ-isgre sige ba zuto, dee nara tɩ a sã'am ba la.
La a ken bɔɔra tɩ a pa'alɛ la a nã'asgɔ n zo'oge se'em nẽr-sɛba tɩ a zotɩ ba ninbãalga la zẽ'am.
Bãma de la sɛba tɩ a põn mãasʋm tɩ ba po yẽ a nã'asgɔ.
La de la tõma sɛba tɩ a looge la, la dagɩ Zifdõma la mã'a, la po dɛna la sɛba n dagɩ Zifdõma la.
La de wʋ A'oze gõŋɔ la pʋam tɩ la põn gʋlsɛ tɩ Nawẽnnɛ yetɩ: «Nẽr-sɛba n yʋʋn dagɩ mam nẽrba la, mam wʋn wi ba tɩ ba dɛna mam nẽrba.
La buuri sɛka tɩ mam yʋʋn ka nõŋɛ ba la, mam wʋn yetɩ mam nõŋɛ ba mɛ.
La zẽ'e-sɛka tɩ ba yʋʋn yetɩ ba tɩ ba dagɩ mam nẽrba la, zẽ'e-ẽŋa ba wʋn wi'ira ba tɩ mam n de Nawẽnnɛ n vɔa la kɔma.» La Nawẽnnɛ nõtɔ'ɔsa A'ezayi yʋʋn tɔgɛ Ɩsrayɛlɩ dõma yelle yetɩ: «Baa Ɩsrayɛlɩ dõma sõorɛ sãn zo'oge wʋ tẽntõnbĩ'isgo n boe ko-kãtɛ nõorʋm na, ba nẽrba fẽfẽe mã'a n wʋn yẽ fãarɛ.
Se'ere n soe la, Zuudãana Nawẽnnɛ n yele se'em na, a wʋn ẽŋɛ a wuu mɛ tɔtɔ tẽŋa zuo.» La ken dɛna wʋ A'ezayi n yʋʋn põn yele se'em yetɩ: «Zuudãana Nawẽnnɛ n de ke'eŋo wuu dãana la yʋʋn sãn ka deege nɩ yɩɩsɩ fẽe bɔ tõma, tõma wʋn lebge nɩ wʋ Sodom dõma, dee ãna wʋ Gomõorɩ dõma.» Nẽr-sɛba n bɔ Azezi sɩra n masɛ Nawẽnnɛ zẽ'am Bɛla, tɩ wʋn yetɩ bo?
Bu-zãŋsɩ n daan ka eerɩ tɩ ba dɛna nẽrba n masɛ Nawẽnnɛ zẽ'am na, Nawẽnnɛ botɩ ba dɛna la nẽrba n masɛ a zẽ'am, ban bɔ ẽ sɩra la ĩyã.
Dee tɩ Ɩsrayɛlɩ dõma n daan eerɩ tɩ lɔɔ la botɩ ba dɛna nẽrba n masɛ Nawẽnnɛ zẽ'am na, ka yãŋɛ ẽŋɛ lɔɔ la n yele se'em na.
Bẽm ĩyã?
Ba ka eerɩ tɩ ba masɛ Nawẽnnɛ zẽ'am bɔ sɩra ĩyã, ba tẽ'esɛ tɩ bãma tõoma mã'a ĩyã tɩ bãma wʋn masɛ Nawẽnnɛ zẽ'am.
Ba wẽ ba nãma la kugre tɩ nẽrba wẽ'erɩ nãma luta, wʋ lan gʋlsɛ Nawẽnnɛ gõŋɔ pʋam yetɩ: «Bɩsɛ ya!
Mam bĩŋri la kugre n wẽ'erɩ nãma Siyõ, a de la kugre n botɩ nẽrba wẽ'era nãma luta.
La nẽr-sɛka n bɔ ẽ sɩra, yãnnɛ kãn di ẽ.»
Ɩsrayɛlɩ dõma ka bɔ kõ-yẽlga la sɩra M sɔbiisi, mam n boorɩ se'em na m sũure wuu, dee sɔsra Nawẽnnɛ se'em de la mam buuri la yẽ fãarɛ.
Mam yetɩ mɛ tɩ ba wɩsgɛ ba mẽŋa mɛ la Nawẽnnɛ sore doosgo, la ba ka mi la so-sɛka tɩ ba wʋn doose.
Ba ka mi Nawẽnnɛ n ɩtɩ se'em botɩ nẽrba masra a zẽ'am, dee bɔɔra tɩ ba ẽŋɛ sɔa ba mẽŋa masɛ Nawẽnnɛ zẽ'am.
Bɛla, ba ka sakɛ Nawẽnnɛ n ɩtɩ se'em botɩ nẽrba masra a zẽ'am na.
Krisi n de lɔɔ la kʋkɩ'ɩ, tɩ nẽr-sɛka woo n bɔ ẽ sɩra wʋn masɛ Nawẽnnɛ zẽ'am.
Amoyisi yʋʋn gʋlsɛ tɔgɛ nẽra n wʋn ẽŋɛ se'em tɩ lɔɔ la botɩ a masɛ Nawẽnnɛ zẽ'am yelle, yetɩ: «Nẽr-sɛka n sakɛ lɔɔ la n yetɩ se'em na, wʋn vɔa, ẽn sakɛ lɔɔ la ĩyã.» La sãn dɛna nẽra n wʋn bɔ Nawẽnnɛ sɩra tɩ a botɩ a masɛ a zẽ'am na yelle, la gʋlsɛ yetɩ: «Da tẽ'esɛ fʋ sũure pʋam yetɩ, ãne n wʋn zom Nawẽnnɛ yire?» La boorɩ tɩ la yetɩ, ãne n wʋn zom Nawẽnnɛ yire botɩ Krisi sige.
«Dee da yetɩ, ãne n wʋn sige kɩ'ɩn-tẽŋa?» La boorɩ tɩ la yetɩ, ãne n wʋn sige botɩ Krisi vo'oge.
Bɛla, la ken gʋlsɛ yetɩ bẽm?
La yetɩ: «Nawẽnnɛ yetɔga la lɛm fʋ mɛ, a boe la fʋ nõorʋm, la fʋ sũurum.» La de la yetɔg-ẽŋa n bɛla tɩ tõma mõolɩ yɛta nẽrba tɩ ba bɔ sɩra.
Fʋ sãn tɔgɛ la fʋ nõorɛ nẽrba zẽ'am tɩ Azezi de la Zuudãana, la fʋ sãn bɔ sɩra fʋ sũurum tɩ Nawẽnnɛ vo'oge ẽ mɛ, fʋ wʋn yẽ fãarɛ.
La de la sũure pʋam tɩ nẽra bɔ'ɔrɩ Azezi sɩra, tɩ Nawẽnnɛ botɩ a masɛ a zẽ'am, nẽra tɔgrɩ la a nõorɛ yetɔga yẽta fãarɛ.
La gʋlsɛ Nawẽnnɛ gõŋɔ pʋam yetɩ: «Nẽr-sɛka woo n bɔ ẽ sɩra, yãnnɛ kãn di ẽ.» Bɛla, welgre ka boe Zifdõma, la bu-zãŋsɩ tẽŋasʋka.
Ba lagɩm tara la Zuudãana ayɩla n ɩtɩ bõn-sõma bɔ'ɔra nẽr-sɛba wuu n sosrɩ ẽ na.
Se'ere n soe la, la gʋlsɛ yetɩ: «Nẽr-sɛka woo n sosrɩ Zuudãana sõŋrɛ, a wʋn yẽ fãarɛ.» La ba wʋn ẽŋɛ la wãne sose ẽ sõŋrɛ, ba sãn ka bɔ ẽ sɩra?
La ba wʋn ẽŋɛ la wãne bɔ ẽ sɩra, ba sãn ka wõm a kõ-yẽlga la?
La ba wʋn ẽŋɛ la wãne wõm kõ-yẽlga la, tɩ nẽra sãn ka mõolɛ?
La kõ-yẽlga la wʋn ẽŋɛ la wãne mõolɛ, Nawẽnnɛ sãn ka tõm nẽrba?
Wʋ Nawẽnnɛ gõŋɔ n yele se'em na: «La de la sũ-yẽlga, fʋ sãn yẽ nẽr-sɛba n tarɩ kõ-yẽlga sẽna la.» La, la dagɩ nẽrba wuu n sakɛ kõ-yẽlga la.
Bɛla tɩ A'ezayi gʋlsɛ Nawẽnnɛ gõŋɔ pʋam yetɩ: «Zuudãana, ãne n bɔ kõ-yẽlga la tɩ tõma mõolɛ la sɩra?» Bɛla, la de la kõ-yẽlga la selsgo n sẽm na bɔ sɩra, la kõ-yẽlga la de la Azezi-krisi yelle tɩ ba tɔgrɩ.
Bɛla, mam sokrɩ ya yetɩ, yãma tẽ'esɛ tɩ ba ka wõm kõ-yẽlga la mɛ bɩɩ?
Ba wõm mɛ.
La de wʋ Nawẽnnɛ gõŋɔ n yele se'em na: «Ba kõa la paagɛ tẽŋa wã wuu mɛ, ba yetɔga la saagɛ dũnia tɛka wuu mɛ.» Mam wʋn ken soke ya yetɩ, yãma tẽ'esɛ tɩ Ɩsrayɛlɩ dõma ka wõm a võorɛ mɛ bɩɩ?
Ba wõm mɛ.
Amoyisi n yʋʋn de pɔspɔsɩ dãana n yele tɩ Nawẽnnɛ yetɩ: «Mam wʋn botɩ ya tara sũure la so'olʋm nẽrba n dagɩ mam nẽrba, mam wʋn botɩ ya sũure isge la so'olʋm sɛka n ka mi sɛla võorɛ.» La A'ezayi yẽ bʋraanɛ mɛ yele tɩ Nawẽnnɛ yetɩ: «Nẽr-sɛba n daan ka eerɩ mam na, ba yẽ mam mɛ, mam puke m mẽŋa mɛ pa'alɛ nẽr-sɛba n daan ka sokrɩ mam yelle la.» Dee yele Ɩsrayɛlɩ dõma yelle yetɩ: «Mam tẽegɛ m nu'usi mɛ daarɛ la wuu teese nẽrba n sɩ'ɩsrɩ, dee ka sakra.»
Nawẽnnɛ ka zagsɛ Ɩsrayɛlɩ dõma Bɛla mam sokrɩ mɛ, Nawẽnnɛ zagsɛ a nẽrba la mɛ bɩɩ?
Ayɛɩ, la dagɩ bɛla, mam mẽ de la Ɩsrayɛlɩ nẽra, mam de la Abraham yɩɩŋa, Abẽnzamẽ buuri.
Nawẽnnɛ ka zagsɛ a nẽrba la tɩ a põn dẽŋɛ looge la.
Ya mi Nawẽnnɛ gõŋɔ la pʋam zẽ'e-sɛka tɩ A'eli yʋʋn yõnnɩ la Nawẽnnɛ Ɩsrayɛlɩ dõma yelle, yetɩ: «Zuudãana, ba kʋ fʋ nõtɔ'ɔsrɩba la mɛ, ba sirge fʋ kãabgɔ zẽ'esɩ la mɛ.
Mam m yɩla mã'a n weege, tɩ ba bɔɔra tɩ ba mẽ kʋ mam.» La Nawẽnnɛ yʋʋn lerge ẽ yetɩ bẽm?
A lerge ẽ yetɩ: «Mam botɩ nẽrba tʋsa ayopɔɩ n weege dɛna mam nẽrba, bãma ka ka dũma Baalɩ n de bagrɛ la nẽŋam.» Bɛla mẽ, lɛɛlɛ wã, nẽrba boe mɛ fẽe, tɩ Nawẽnnɛ looge ba a yel-sõnnɛ ĩyã.
La de la a yel-sõnnɛ ĩyã tɩ a looge ba, la dagɩ ba tõoma ĩyã.
Nawẽnnɛ loore la sãn de nɩ na nẽrba tõoma ĩyã, a yel-sõnnɛ na ka le dɛna yel-sõnnɛ.
Bɛla, bẽm ẽŋɛ?
Ɩsrayɛlɩ nẽrba ka yẽ bãma n eerɩ sɛla la.
La de la sɛba tɩ Nawẽnnɛ looge fẽe ba pʋam na mã'a n yẽ.
La nẽrba basɛba la lebge la nẽrba n ka wõnnɩ sɛla võorɛ.
La ẽŋɛ wʋ Nawẽnnɛ gõŋɔ n yele se'em yetɩ: «Halɩ wa paam zĩna, Nawẽnnɛ n bʋrsɛ ba yɛm tɩ ba ka wõnna sɛla võorɛ, botɩ ba nini ka yẽta, tɩ ba tʋba ka wõnna.» Adavidi mẽ yele Nawẽnnɛ yetɩ: «Botɩ ba dia la dɛna bẽrgɔ bɔ ba, yõkɛ ba, tɩ ba wẽ nãma lui yẽ nãmsgɔ n de ba yɔɔrɔ.
Botɩ ba nini ãna lim, tɩ ba da yẽta, botɩ ba nãmsra wakatɛ wuu wʋ nẽra n tʋ zeero gõ'osra.» Bɛla mam sokrɩ ya yetɩ: Ɩsrayɛlɩ dõma n wẽ nãma lui la, la ba'asɛ mɛ bɩɩ?
Ayɛɩ, la dagɩ bɛla.
La ban tuuge la ĩyã, tɩ bu-zãŋsɩ tã'agɛ yẽ fãarɛ.
Nawẽnnɛ ẽŋɛ bɛla tɩ la botɩ Ɩsrayɛlɩ dõma n ɩta sũure.
Ɩsrayɛlɩ dõma tuure la n tarɩ yõorɔ bɔ dũnia, botɩ bu-zãŋsɩ tara Nawẽnnɛ bõntarsõm na.
Ba sãn yẽ fãarɛ ba zõnzõnnɔ, la wʋn tara yõorɔ zo'oge gãnna.
Bu-zãŋsɩ, la Zifdõma fãarɛ yelle Mam yãŋa yetɩ m tɔgɛ la yãma sɛba n de bu-zãŋsɩ la: Mam n de Krisi Tõntõnna tõnna bɔ'ɔra yãma n de bu-zãŋsɩ la, mam pẽgrɩ m tõonɛ na mɛ.
Mam ɩtɩ bɛla tɩ m botɩ m buuri la n ɩta sũure, tɩ la botɩ ba nẽrba basɛba yẽ fãarɛ.
Nawẽnnɛ n daan basɛ ba kẽnkɛrŋa la, a botɩ dũnia nẽrba wuu n naagɛ la ẽŋa.
La Nawẽnnɛ n wʋn wa le to'oge ba la, la wʋn ãna la wãne?
La wʋn ãna wʋ nẽra n ki dee vo'oge.
Fʋ sãn dɩkɛ pɔspɔsɩ borborɩ la bɔ Nawẽnnɛ, borbor-sɛba n weege la wuu mẽ de la a bõnɔ.
Tɩa yẽga sãn dɛna Nawẽnnɛ bõnɔ, tɩa la wila mẽ de la a bõnɔ.
Ɩsrayɛlɩ dõma la ãn wʋ Oliivi tɩa tɩ ba sele, tɩ ba kʋ'ʋsɛ a wila basɛ.
La fõn de bu-zãŋka la ãn wʋ Oliivi tɩa n boe weem wille tɩ ba kʋ'ʋgɛ, dɩkɛ toŋe la tɩa tɩ ba sele la wila.
Fõn ãn wʋ wille la n to'orɩ sõŋrɛ tɩa tɩ ba sele la yẽga zẽ'am na.
Bɛla, da pɔ'ɔra wila tɩ ba kʋ'ʋsɛ basɛ la.
Da wẽ'era yõ'ogɔ, tɩ la dagɩ fõn tarɩ yẽga la, yẽga la n tarɩ fõn.
Tã tɩ fʋ wʋn yele yetɩ: «Nawẽnnɛ kʋ'ʋsɛ wila la basɛ, tɩ a dɩkɛ la mam toŋe.» La de la sɩra, la de la ban ka bɔ Nawẽnnɛ sɩra la ĩyã tɩ a kʋ'ʋsɛ ba basɛ.
La fõn bɔ ẽ sɩra la ĩyã tɩ fʋ toŋe mĩ.
Bɛla, da ɩta tɩta'alʋm, zɔta dabeem.
Se'ere n soe la, Nawẽnnɛ n ka basɛ tɩa mẽŋa wila la, bãŋɛ tɩ a ken kãn basɛ fõn mẽ, fʋ sãn ka bɔ ẽ sɩra.
Bɩsɛ Nawẽnnɛ n ɩtɩ sõŋa se'em, dee tɔɩ se'em.
A tɔɩ mɛ la sɛba n ka sakrɩ ẽ na, dee ɩta fʋ sõŋa, fʋ sãn ken bɔna a sõŋa la pʋam.
Sãn dagna bɛla, a mẽ wʋn kʋ'ʋgɛ fʋ basɛ mɛ.
La Zifdõma la sãn basɛ ba sɩ'ɩsgɔ la, dee bɔ Nawẽnnɛ sɩra, Nawẽnnɛ wʋn dɩkɛ ba mɛ lebe toŋe la tɩa la.
Nawẽnnɛ tarɩ pãŋa mɛ wʋn dɩkɛ ba lebe toŋe.
Fõn ãn wʋ Oliivi tɩa n boe weem wille, tɩ Nawẽnnɛ kʋ'ʋgɛ toŋe Oliivi tɩa tɩ ba sele n dagɩ fʋ zẽ'am.
La bãma n de tɩa tɩ ba sele la mẽŋa wila la, la de la nãana tɩ Nawẽnnɛ dɩkɛ ba lebe toŋe la ba mẽŋa tɩa la lɛ.
M sɔbiisi, mam boorɩ mɛ tɩ ya bãŋɛ yelle n sʋgɛ la, tɩ ya da bɩsɛ ya mẽŋa tɩ yãma de la yɛm dõma: Ɩsrayɛlɩ nẽrba basɛba n kɛ'ɛm ba sũure ka bɔ sɩra la, la wʋn yuuge mɛ halɩ tarɩ ka paagɛ wakat-sɛka tɩ bu-zãŋsɩ wuu tɩ Nawẽnnɛ looge wʋn yẽ fãarɛ.
Bɛla tɩ Ɩsrayɛlɩ buuri wuu wʋn yẽ fãarɛ, wʋ Nawẽnnɛ gõŋɔ pʋam la gʋlsɛ tɩ Nawẽnnɛ yetɩ: «Fãagra la wʋn ze'ele la Siyõ wa'am.
A wʋn botɩ Azakɔbɩ yɩɩsɩ da le sɩ'ɩsra.
Mam nõorɛ n bɛla tɩ mam wʋn bĩŋe la ba, wakat-sɛka tɩ mam wʋn yese ba tõon-be'ero basɛ la.» Bãma n zagsɛ kõ-yẽlga la, ba lebge la Nawẽnnɛ bɛ'ɛba, tɩ la dɛna yãma sõŋrɛ.
La, la sãn dɛna Nawẽnnɛ n looge ba la, ba de la nẽr-sɛba tɩ Nawẽnnɛ nõŋɛ ba, ba yaabdõma ĩyã.
Nawẽnnɛ ka teerɩ pʋtẽ'erɛ la nẽr-sɛba tɩ a looge, ẽŋɛ yel-sõnnɛ bɔ ba la.
Kʋrʋm, yãma bu-zãŋsɩ la zagsɛ Nawẽnnɛ mɛ, la lɛɛlɛ wã, a zoe yãma ninbãalga mɛ, Ɩsrayɛlɩ dõma n zagsɛ ẽ na ĩyã.
Bɛla, bãma n zagsɛ Nawẽnnɛ lɛɛlɛ wã, tɩ a zoe yãma ninbãalga la, la de la tɩ a mẽ wʋn zoe ba ninbãalga.
Se'ere n soe la, Nawẽnnɛ basɛ nẽrba wuu tɩ ba sɩ'ɩsɛ ẽ, tɩ a lagɩm zoe la ba wuu ninbãalga.
Nawẽnnɛ yel-sõnnɛ, la a yɛm, la a bãŋrɛ la zo'oge mɛ.
Nẽra ka tã wʋn bãŋɛ a pʋtẽ'erɛ.
La nẽra ka tã wʋn bãŋɛ a sorɔɔrɔ tɩ a dolɩ la võorɛ.
La de wʋ Nawẽnnɛ gõŋɔ n gʋlsɛ yetɩ: «Ãne n mi Zuudãana pʋtẽ'erɛ?
Bɩɩ ãne n tã wʋn kã'an ẽ?
Bɩɩ ãne n bɔ ẽ sɛla, dee tɩ a wa lebse ẽ?» Sɛla woo ze'ele la Nawẽnnɛ zẽ'am.
Ẽŋa ĩyã tɩ sɛla woo bɔna, dee dɛna a bõnɔ.
Ẽŋa n soe nã'asgɔ wakatɛ wuu.
Amina.
Nawẽnnɛ nẽrba vɔm paalga M sɔbiisi, Nawẽnnɛ n zoe tõma ninbãalga bɛla la, mam kã'anɩ ya tɩ ya dɩkɛ ya mẽŋa bɔ ẽ tɩ la ãna wʋ kãabgɔ n vɔɩ, tɩ ya welge to'ore dɛna a nẽrba n paarɩ a yɛm.
Bɛla n de pʋ'ʋsgɔ sore n masɛ bɔ Nawẽnnɛ.
Da ãna-ya wʋ dũnia wã dõma n ãn se'em na.
Basɛ-ya tɩ ya yɛm like dɛna paalga, tɩ ya teege, tã'agɛ bãŋɛ Nawẽnnɛ n boorɩ se'em: Sɛla n ãn sõŋa, sɛla n paarɩ a yɛm, sɛla n masɛ sõŋa sõŋa.
Nawẽnnɛ yel-sõnnɛ tɩ a ẽŋɛ bɔ mam na ĩyã, mam yetɩ ya wuu mɛ, tɩ ya da tẽ'esɛ tẽ'esgɔ n gãnnɩ ya mẽŋa.
La tara ya tẽ'esgɔ n masɛ, tɩ la doose wʋ Nawẽnnɛ bɔ'a tɩ a bɔ ya nẽra woo, yãma n bɔ ẽ sɩra la.
Tõma ĩyã de la ayɩla, dee tara zẽ'esɩ zozo'e, tɩ zẽ'a woo tõoma dɛna to'oto'ore.
Bɛla mẽ, baa la tõma n zo'oge la, tõma lebge la ĩyã ayɩla, tõma n lagɩm na Krisi dɛna ayɩla la.
La tõma lagɩm na taaba ãna wʋ ĩyã ayɩla zẽ'esɩ to'oto'ore la.
Tɩ to'oge la bɔ'a to'oto'ore, masɛ wʋ Nawẽnnɛ n ẽŋɛ tɩ yel-sõnnɛ bɔ nẽra woo se'em na.
Bɛla, sɛka n tarɩ bɔ'a n de a tɔ'ɔsra Nawẽnnɛ yetɔga tɔgra bɔ'ɔra nẽrba, a tɔ'ɔsra tɔgra tɩ la masɛ wʋ bɔ sɩra n de se'em na.
Nẽr-sɛka bɔ'a n de sõŋrɛ tõonɛ, a sõŋra.
Nẽr-sɛka bɔ'a n de a zãsna nẽrba, a zãsna.
Nẽr-sɛka bɔ'a n de a kã'ana nẽrba, a kã'ana.
La sɛka bɔ'a n de a bɔ'ɔra, a bɔ'ɔra la a sũure wuu.
La sɛka bɔ'a n de a dɛna nẽŋadãana, a wɩsgɛ a mẽŋa tõnna sõŋa.
Tɩ nẽr-sɛka bɔ'a n de a zɔta nẽrba ninbãalga, a ɩta la sũ-yẽlga.
Basɛ-ya tɩ ya nõŋlʋm dɛna sɩra nõŋlʋm, sise-ya be'em, la ya gʋrɛ sɛla n ãn sõŋa.
Nõŋɛ-ya taaba sɔbiisi nõŋlʋm.
La ya nanna taaba, tẽ'esra taaba yelle.
Wɩsgɛ-ya ya mẽŋa, da zɔta-ya zẽyãgrɛ.
Tõnna-ya Nawẽnnɛ tõoma la ya sũure wuu.
Ɩta-ya sũ-yẽlga yãma n tarɩ pʋtẽ'erɛ gu'ura sɛla la ĩyã.
Mã'agɛ-ya ya sũure toogo pʋam, mõrgɛ-ya sẽŋɛ nẽŋa la Nawẽnnɛ pʋ'ʋsgɔ wakatɛ wuu.
Sõŋɛ-ya Nawẽnnɛ nẽr-sɛba n boorɩ sõŋrɛ la, la ya ɩta sãama sãanɔ.
Pʋ'ʋsra-ya Nawẽnnɛ bɔ'ɔra sɛba n nãmsrɩ ya la.
Pʋ'ʋsra-ya tɩ Nawẽnnɛ ẽŋɛ yel-sõnnɛ bɔ ba, la ya da kã'ara kã'a-be'ero bɔ'ɔra ba.
Ɩta-ya sũ-yẽlga la nẽr-sɛba n tarɩ sũ-yẽlga la.
La ya kɛlla la sɛba n kellɩ.
Tara-ya pʋtẽ'erɛ ayɩla la taaba.
Da dɛna-ya pa'al-m-mẽŋa dõma, sakra-ya lagna la tarɩmdõma.
Da bɩsra ya mẽŋa tɩ yãma de la yɛm dõma.
Da lebse nẽra be'em, be'em ĩyã.
Nargɛ-ya pãŋa ɩta sɛla n ãn sõŋa nẽrba wuu zẽ'am.
La sãn dɛna la yãma, ya sãn tãna, ya botɩ sũ-mã'asʋm bɔna yãma la nẽrba wuu tẽŋasʋka.
M sɔbi-nõŋrɩsɩ, da lebse-ya lerge be'em ya mẽŋa.
Basɛ-ya tɩ Nawẽnnɛ sũure isge.
Tɩ la gʋlsɛ Nawẽnnɛ gõŋɔ pʋam tɩ Nawẽnnɛ yetɩ: «Mam n de m lebse be'em, la de la mam n wʋn yɔ.» La ken gʋlsɛ yetɩ: «Fʋ bɛ kɔm sãn dõnna, bɔ ẽ dia tɩ a di, koyũuro sãn tarɩ ẽ, bɔ ẽ ko'om tɩ a yũ.
Fʋ sãn ẽŋɛ bɛla, la ãn wʋ bugsãana tɩ fʋ dɩkɛ dɔglɛ a zuugo la.» Da basɛ tɩ be'em yãŋɛ fɔ, ẽŋɛ sõŋa yãŋɛ be'em.
Tɩ sakra tẽŋa la sɔ'ɔnɩba Nẽra woo sakɛ tẽŋa la sɔ'ɔnɩba n soe ke'eŋo la.
Se'ere n soe la, nẽra ka tarɩ nõorɛ tɩ la ka ze'ele Nawẽnnɛ zẽ'am.
La de la Nawẽnnɛ n bɔ tẽŋa la sɔ'ɔnɩba ke'eŋo.
Bɛla, nẽr-sɛka sãn sɩ'ɩsɛ tẽŋa la sɔ'ɔnɩba nõorɛ, a sɩ'ɩsɛ la Nawẽnnɛ n boorɩ tɩ la dɛna se'em na.
Nẽr-sɛba wuu n sɩ'ɩsrɩ la, eerɩ la sɩbgrɛ bɔ'ɔra ba mẽŋa.
Nẽr-sɛba n ɩtɩ sõŋa la ka zotɩ dabeem la sɛba n bɩsrɩ tẽŋa la, la de la nẽr-sɛba n ɩtɩ be'em na n zotɩ dabeem.
Fõn boorɩ tɩ fʋ da zɔta nẽr-sɛba n soe ke'eŋo la mɛ bɩɩ?
Ɩta sõŋa tɩ ba pẽgɛ fɔ.
Se'ere n soe la, sɛka n soe ke'eŋo la tõnnɩ la Nawẽnnɛ tõoma fʋ sõŋrɛ ĩyã.
La fʋ sãn ẽŋɛ be'em, zoe a dabeem, tɩ la dagɩ zãŋa tɩ a tara ke'eŋo wʋn sɩbgɛ.
A tõnnɩ la Nawẽnnɛ tõonɛ sɩbgra nẽr-sɛka n ẽŋɛ be'em pa'ala Nawẽnnɛ sũ-isgre.
Bɛla ĩyã tɩ la nara tɩ nẽrba sakra nõorɛ, la dagɩ ban wʋn sɩbgɛ ya la mã'a ĩyã, la de la yan mi ya sũure pʋam tɩ la ãn sõŋa la ĩyã.
La ken dɛna la bõn-ẽŋa ĩyã tɩ ya yɔɔra lampo.
Sɛba n to'osrɩ lampo la, la de la Nawẽnnɛ n bɔ ba tõon-ẽŋa tɩ ba tõnna sõŋa.
Bɔ-ya nẽra woo sɛla n de ya bɔ ẽ.
Yɔ-ya lampo bɔ sɛka n de a to'oge lampo, yɔ-ya sɛla woo n de ya yɔ bɔ sɛka n de a to'oge.
Zɔta-ya sɛka n de ya zɔta, la ya nã'asra sɛka n de ya nã'asra.
Tɩ nõŋɛ taaba dee vɔa la pʋpeelem Da tara-ya nẽra sãnnɛ.
Sãnnɛ sɛka tɩ ya wʋn tara de la ya nõŋɛ taaba.
Nẽr-sɛka woo n nõŋɛ a tadãana sakɛ Nawẽnnɛ lɔɔ la wuu mɛ.
Nawẽnnɛ yetɩ: «Da ɩta yalsɩ, da kʋ nẽra, da zũura, da ɩta sũure la nẽra bõnɔ.» Nawẽnnɛ nõa bãna, la basɛba la wuu lagsɛ taaba la yetɔg-ẽna ayɩla pʋam n yetɩ: «Nõŋɛ fʋ tadãana wʋ fʋ mẽŋa la.» Nõŋlʋm basɛ mɛ tɩ nẽra ka ɩta a tadãana be'em.
Bɛla, nẽra n nõŋɛ a taaba sakɛ la lɔɔ la wuu.
Ẽŋɛ-ya bɛla, yãma n mi wakat-sɛka tɩ tɩ boe wã la ĩyã, wakatɛ paagɛ mɛ dɛna ya nẽegɛ dee basɛ gẽem.
Fãarɛ la lɛm tõma mɛ lɛɛlɛ wã gãnna wakat-sɛka tɩ tõma daan pɔsɛ bɔ Azezi-krisi sɩra la.
Tẽŋa sʋtʋm mɛ tɩ beere deege wiire.
Bɛla, basɛ-ya lika tõoma, dee dɩkɛ Nawẽnnɛ zɛbrɛ lɔgrɔ tõnna peelem tõoma.
Basɛ-ya tɩ tɩ tõnna la pʋpeelem wʋ nẽrba n sẽnnɩ wʋntɛɛŋa.
Tɩ basɛ-ya pʋyã'an-yooro, la dãam buka, la tũulgo, la yalsɩ, la zɛbrɛ, dee da ɩta sũure la taaba.
Ɩta-ya tɩ Zuudãana Azezi-krisi n ẽŋɛ se'em na, da basɛ-ya tɩ nẽrsaala n boorɩ se'em yelle pakɛ ya, tɩ ya bɔɔra tɩ ya ɩta yãma mẽŋa yɛmleego n boorɩ se'em.
Sɛba n tarɩ pãŋa, la sɛba n ka tarɩ pãŋa Nawẽnnɛ doosgo pʋam To'oge-ya nẽr-sɛka n ka tarɩ pãŋa Nawẽnnɛ doosgo pʋam na sõŋa, la ya da wẽ'era nõke'ene la ẽ lɛ a tẽ'esgɔ pʋam.
Nẽr-sɛka tẽ'esɛ mɛ tɩ ẽŋa tã wʋn di sɛla woo mɛ, tɩ sɛka pãŋa n pɔ'ɔrɩ la dita bõnkɔɔla la zẽerɔ mã'a.
Bɛla, sɛka n diti sɛla woo la, da pɔ'ɔra nẽr-sɛka n ka diti sɛla woo la.
La sɛka n ka dita sɛla woo la, da zɛrgɛ sɛka n diti sɛla woo la, se'ere n soe la, Nawẽnnɛ to'oge ẽ mɛ.
Fõn de la ãne zɛrgra nẽra ayẽma tõntõnna?
A sãn zɛ saazuo, bɩɩ a sãn lui mɛ, bɛla pakɛ la a zuudãana.
La a wʋn zɛ la saazuo, se'ere n soe la, Zuudãana la tarɩ pãŋa mɛ wʋn botɩ a zɛ kãŋkãŋɛ.
Nẽr-sɛka tẽ'esrɩ mɛ tɩ dabsa basɛba ãn sõŋa gãnna dabsa basɛba mɛ.
Tɩ ayẽma yetɩ ba wuu de la ayɩla.
Dẽnɩ tɩ nẽra woo bãŋɛ tɩ ẽŋa n tẽ'esrɩ se'em na masɛ mɛ.
Nẽr-sɛka n tẽ'esrɩ dabsa n ãn sõŋa yelle la, ɩtɩ bɛla nã'asra la Zuudãana.
La nẽr-sɛka n diti sɛla woo la, mẽ bɔ'ɔrɩ la Zuudãana nã'asgɔ, ẽn pʋ'ʋsrɩ Nawẽnnɛ a yel-sõnnɛ dia la ĩyã la.
La sɛka n ka diti dia basɛba la, ɩtɩ bɛla mẽ bɔ'ɔra la Zuudãana nã'asgɔ, ẽŋa mẽ pʋ'ʋsrɩ la Nawẽnnɛ a yel-sõnnɛ.
La de se'em na, tõma nẽr-sɛka ka vɔa a mẽŋa ĩyã, la nẽr-sɛka ka kiiri a mẽŋa ĩyã.
Tõma sãn vɔa, tɩ vɔa la Zuudãana ĩyã.
La tɩ sãn ki, tɩ ki la Zuudãana ĩyã.
Bɛla, tɩ sãn vɔa mɛ, bɩɩ tɩ sãn ki mɛ, tɩ de la Zuudãana la nẽrba.
Se'ere n soe la, Krisi ki mɛ dee vo'oge, tɩ a dɛna sɛba n ki, la sɛba n vɔa Zuudãana.
La fõn, bẽm tɩ fõn zɛrgra fʋ sɔbia?
La fõn mẽ, bẽm tɩ fõn pɔ'ɔra fʋ sɔbia?
Tɩ wuu wʋn ze'ele la Nawẽnnɛ na'am bĩmbĩnne nẽŋam tɩ a di tɩ sarɩya.
La gʋlsɛ Nawẽnnɛ gõŋɔ pʋam yetɩ: «Mam n de Zuudãana la vɔa mɛ, nẽrsaalba wuu wʋn ka dũma mam nẽŋam, tɩ nẽra woo wʋn nã'asɛ Nawẽnnɛ.» Bɛla, tõma nẽra woo wʋn tɔgɛ a mẽŋa yelle bɔ Nawẽnnɛ.
Bɛla, basɛ-ya tɩ tɩ da le zɛrgra taaba.
La de la tɩ looge yɛm, da ẽŋɛ sɛla n wʋn botɩ tɩ sɔbia tuuge, bɩɩ n wʋn botɩ a basɛ Nawẽnnɛ sore.
Mam n lagɩm na Zuudãana Azezi dɛna ayɩla la, mam mi sɩra sɩra tɩ sɛla ka boe dɛna dẽgrɔ a mẽŋa.
La nẽra sãn tẽ'esɛ tɩ sɛla de la dẽgrɔ dee di, la de la dẽgrɔ bɔ ẽ.
Bõn-sɛka tɩ fõn diti la sãn botɩ fʋ sɔbia sũure sã'am, fʋ ka le ɩta wʋ nõŋlʋm n de se'em na.
Da sakɛ tɩ dia tɩ fʋ diti la botɩ fʋ sɔbia tɩ Krisi ki a ĩyã la sã'am.
Da basɛ tɩ sɛla n ãn sõŋa bɔ fõn na, lebge sɛla n wʋn dɛna yʋ'ʋrɛ sã'aŋɔ.
Bẽm ĩyã, Nawẽnnɛ so'olʋm na dagɩ dia, la bõn-yũula yelle, la de la sɛla n masɛ, la sũ-mã'asʋm, la sũ-yẽlga tɩ Nawẽnnɛ Sɩa bɔ'ɔrɩ.
Nẽr-sɛka woo n dolɩ Krisi wãna, ẽŋa dãana n paarɩ Nawẽnnɛ yɛm, la nẽrba mẽ yetɩ mɛ tɩ ẽn ɩtɩ se'em na ãn sõŋa.
Bɛla, tɩ ɩta-ya bõn-sɛba wuu n sẽm na sũ-mã'asʋm, dee sõŋra nẽrba basɛba tɩ tɩ wuu lagɩm sẽnna nẽŋa Nawẽnnɛ doosgo pʋam.
Da sã'am-ya Nawẽnnɛ tõonɛ dia ĩyã.
Dia wuu ãn sõŋa mɛ tɩ ba di.
La nẽra sãn di sɛla n wʋn botɩ a tadãana tuuge, la ka ãn sõŋa.
La ãn sõŋa tɩ fʋ da ẽŋɛ bõn-sɛba wuu n wʋn botɩ fʋ sɔbia tuuge Nawẽnnɛ sore la zuo, la sãn dɛna nẽnnɔ ɔbga, bɩɩ dãam yũa, bɩɩ sɛla woo n wʋn botɩ a tuuge.
Fõn mi sɛla la bõn-ẽŋa yelle la, tara ẽ fõn mẽŋa la Nawẽnnɛ mã'a zẽ'am.
Nẽr-sɛka n ɩtɩ sɛla tɩ a bɩsɛ tɩ la ãn sõŋa, dee ka zɛrgra a mẽŋa, ẽŋa dãana n tarɩ zu-yẽlga.
La nẽr-sɛka n zɛrgrɩ a mẽŋa la sɛla tɩ a diti yelle, a koŋe bʋʋrɔ mɛ.
Se'ere n soe la, a ka ɩtɩ ẽŋa n bɔ sɩra mina se'em na.
La bõn-sɛka woo n ka dolɩ la bɔ sɩra de la tõon-be'ero.
Ɩta-ya sɛla n de ya taaba sõŋrɛ Dẽnɩ tɩ tõma sɛba n tarɩ pãŋa Nawẽnnɛ doosgo pʋam na, sõŋɛ nẽr-sɛba n ka tarɩ pãŋa la, ba tɔrgɔ pʋam.
La tɩ da ɛɛra sɛla n ãn tõma yẽlʋm.
Dẽnɩ tɩ tõma nẽra woo ɛɛra sɛla n wʋn ẽŋɛ a tadãana yẽlʋm, tɩ la sõŋɛ ẽ tɩ a sẽŋɛ nẽŋa Nawẽnnɛ doosgo pʋam.
Azezi-krisi ka ɛ sɛla n ãn a mẽŋa sũure yẽlʋm, wʋ lan gʋlsɛ Nawẽnnɛ gõŋɔ pʋam yetɩ: «Tʋʋrɛ sɛba tɩ ba tʋʋrɩ Nawẽnnɛ na, sige la mam zuo.» Sɛla wuu tɩ ba yʋʋn gʋlsɛ Nawẽnnɛ gõŋɔ pʋam na, gʋlsɛ la tõma zãsŋɔ ĩyã, tɩ la wʋn botɩ tɩ mã'agɛ sũure sẽnna nẽŋa, dee bɔ'ɔra tɩ bʋraanɛ, tɩ tɩ wʋn tara pʋtẽ'erɛ gu'ura sɛla tɩ Nawẽnnɛ yetɩ a bɔ tɩ la.
Nawẽnnɛ n bɔ'ɔrɩ sũ-mã'arɛ, la bʋraanɛ la wʋn botɩ ya tara pʋtẽ'erɛ ayɩla la taaba wʋ Azezi-krisi n boorɩ se'em na.
Tɩ ya wuu wʋn tara nõorɛ ayɩla, la yɛm ayɩla nã'asra Nawẽnnɛ n de tɩ Zuudãana Azezi-krisi Sɔ la.
Bɛla, tɔ'ɔsra-ya taaba wʋ Krisi n to'oge yãma se'em na, tɩ la wʋn bɔ Nawẽnnɛ nã'asgɔ.
Mam yetɩ ya mɛ tɩ Krisi lebge la Zifdõma tõntõnna, tɩ a ẽŋɛ Nawẽnnɛ n yʋʋn bĩŋe a nõorɛ la tɩ yaabdõma se'em na, pa'alɛ tɩ Nawẽnnɛ de la sɩra dãana.
A ken wa'am mɛ tɩ bu-zãŋsɩ la wʋn nã'asra Nawẽnnɛ, ẽn zotɩ ba ninbãalga la ĩyã, wʋ lan gʋlsɛ Nawẽnnɛ gõŋɔ pʋam yetɩ: «Bɛla tɩ mam wʋn nã'asra fõn so'olʋm buuri wuu tẽŋasʋka, la mam wʋn ken yõom nã'asɛ fõn yʋ'ʋrɛ.» La ken gʋlsɛ yetɩ: «So'olʋm wuu nẽrba, lagɩm-ya la Nawẽnnɛ nẽrba ɩta sũ-yẽlga.» La le gʋlsɛ yetɩ: «So'olʋm wuu nẽrba, nã'asɛ-ya Zuudãana, buuri wuu nẽrba, pẽgɛ-ya ẽ.» A'ezayi mẽ gʋlsɛ yetɩ: «Azese yɩɩŋa n wʋn wa'am, a wʋn sɔna la so'olʋm buuri wuu.
La so'olʋm buuri wuu wʋn tara pʋtẽ'erɛ la ẽ lɛ.» Nawẽnnɛ n botɩ tõma tara pʋtẽ'erɛ la ẽ na wʋn bɔ ya sũ-yẽlga, la sũ-mã'asʋm zozo'e, yãma n bɔ Krisi sɩra la ĩyã, tɩ a Sɩa pãŋa wʋn botɩ yan tara pʋtẽ'erɛ a zẽ'am na zo'oge gãŋɛ.
Apolɩ tõoma, la ẽn tarɩ pʋtẽ'erɛ tɩ a ẽŋɛ se'em M sɔbiisi, mam mi mɛ sɩra sɩra tɩ yãma ɩtɩ sõŋa mɛ zozo'e, la ya tarɩ bãŋrɛ wuu zo'oge mɛ tãna wʋn kã'an taaba.
La baa bɛla, mam gʋlsɛ yãma mɛ zẽ'esɩ basɛba la sũ-ke'eŋo tɩ m tẽegɛ ya yãma n põn zãsʋm mina sɛla la.
La de la Nawẽnnɛ n ẽŋɛ mam yel-sõnnɛ, botɩ mam dɛna Azezi-krisi tõntõnna tɩ m tõnna a tõoma bɔ'ɔra bu-zãŋsɩ la ĩyã.
Nawẽnnɛ tõoma tɩ mam tõnnɩ na de la m mõolɛ a kõ-yẽlga bɔ bu-zãŋsɩ, tɩ Nawẽnnɛ Sɩa botɩ ba welge to'ore dɛna bɔ'a n paarɩ Nawẽnnɛ yɛm.
Mam n lagɩm na Azezi-krisi dɛna ayɩla la, mam ɩtɩ sũ-yẽlga mɛ mam n tõnnɩ bɔ'ɔra Nawẽnnɛ na ĩyã.
Mam kãn saagɛ tɔgɛ sɛla yelle, sãn dagna Krisi n botɩ mam ẽŋɛ sɛla botɩ bu-zãŋsɩ sakɛ Nawẽnnɛ na mã'a.
La de la mam yetɔga, la mam tõoma pʋam tɩ Nawẽnnɛ Sɩa pãŋa botɩ mam ẽŋɛ bõn-yãlma, la yel-kɩrsɩ n tarɩ pãŋa.
Bɛla tɩ mam ze'ele Zerizalɛm mõolɛ Azezi-krisi kõ-yẽlga la wuu zẽ'esɩ wuu halɩ ka paagɛ Iliri so'olʋm.
La mam n boorɩ se'em de la m mõolɛ Krisi kõ-yẽlga la zẽ'e-sɛba tɩ ba nãn ka wõm a yelle la, mam ka boorɩ tɩ m mõolɛ zẽ'e-sɛka tɩ nẽra ayẽma dẽŋɛ mõolɛ la, tɩ m da mẽ nẽra ayẽma ẽbrɛ zuo.
La de wʋ lan gʋlsɛ Nawẽnnɛ gõŋɔ pʋam yetɩ: «Nẽr-sɛba tɩ ba ka mõolɛ ba a yelle la, wʋn bãŋɛ.
La nẽr-sɛba n nãn ka wõm a yelle la, wʋn wõm a võorɛ.» Bɛla n gu mam nõorɛ faa, tɩ mam ka yãŋɛ wa'am ya zẽ'am.
La lɛɛlɛ wã, mam tõm m tõoma zẽ'e-bãma ba'asɛ mɛ.
La de la yʋʋma zozo'e tɩ mam boorɩ la m sũure wuu tɩ m wa'am wa bɩsɛ ya.
La mam tarɩ pʋtẽ'erɛ tɩ mam sãn wa wɛ'ɛsa Ɛspayẽ, mam wʋn doose yẽ ya, dee bɔna ya zẽ'am wakatɛ fẽe tɩ m pʋtẽ'erɛ kɔ'ɔgɛ, dee tɩ ya yãŋa sõŋɛ mam tɩ m tole.
La lɛɛlɛ wã, mam we'esɩ la Zerizalɛm tɩ m sõŋɛ Nawẽnnɛ nẽrba n boe mĩ na.
Se'ere n soe la, Nawẽnnɛ nẽrba n boe Masedʋanɩ, la Akayi so'olʋm na looge la yɛm lagsɛ ligri tɩ ba sõŋɛ Nawẽnnɛ nẽrba n boe Zerizalɛm na tarɩmdõma.
La de la ba mẽŋa n looge yɛm, la, la de la ba ẽŋɛ bɛla.
Zifdõma la n botɩ sɛba n dagɩ Zifdõma po lagɩm to'oge bõn-sõma tɩ Nawẽnnɛ Sɩa bɔ ba la.
Bɛla, dẽnɩ tɩ ba mẽ sõŋɛ Zifdõma, la ban tarɩ sɛla.
Mam sãn tarɩ ligri la tɩ ba lagsɛ la sẽŋɛ ka bɔ ba kɩ'ɩlɩm, mam wʋn wa'am wa kaagɛ ya, dee tole Ɛspayẽ.
Mam mi tɩ mam sãn wa wa'am ya zẽ'am, tɩ wʋn yẽ Azezi-krisi yel-sõnnɛ zo'oge.
M sɔbiisi, tɩ Zuudãana Azezi-krisi ĩyã, la Nawẽnnɛ Sɩa n bɔ'ɔrɩ nõŋlʋm na ĩyã, mam sosrɩ ya mɛ, tɩ ya lagɩm na mam mõrgɛ pʋ'ʋsɛ Nawẽnnɛ mam ĩyã.
Pʋ'ʋsɛ-ya Nawẽnnɛ tɩ m yãŋɛ põsɛ la sɛba n boe Zude so'olʋm ka bɔ Azezi sɩra la zẽ'am, la tɩ mam n tarɩ sõŋrɛ la wɛ'ɛsa Zerizalɛm na, Nawẽnnɛ nẽrba la wʋn to'oge ba la sũ-yẽlga.
Bɛla, Nawẽnnɛ sãn bɔɔra, mam wʋn wa'am ya zẽ'am la sũ-yẽlga, la mam wʋn yẽ vo'osgo yãma zẽ'am.
Nawẽnnɛ n de sũ-mã'asʋm dãana wʋn bɔna la ya wuu lɛ.
Amina.
Pʋ'ʋsgɔ, la kã'aŋɔ Mam yetɩ ya tɩ ya to'oge tɩ sɔbi-pɔka Afeebe ya zẽ'am.
A de la Sãnkre Wẽndeego yel-bɩsra.
To'oge-ya ẽ sõŋa Zuudãana doosgo la pʋam, wʋ lan masɛ tɩ Nawẽnnɛ nẽrba ɩta se'em na.
La sɛla sãn wa bɔna tɩ a bɔɔra ya sõŋrɛ, ya sõŋɛ ẽ.
Ẽŋa mẽŋa sõŋɛ nẽrba zo'oge mɛ, la mam mẽŋa mẽ.
Pʋ'ʋsɛ-ya Apriska, la Akila n de mam tõntõn-taaba Azezi-krisi doosgo pʋam na.
Ba daan põsɛ ba yõorɛ mɛ mam ĩyã fãagɛ mam.
La dagɩ mam m yɩla mã'a n pʋ'ʋsrɩ ba ba yel-sõnnɛ, bu-zãŋsɩ Wẽndeto la wuu nẽrba mẽ pʋ'ʋsrɩ ba.
Mam pʋ'ʋsrɩ Azezi nẽrba la wuu n lagsrɩ ba yire la.
Pʋ'ʋsɛ-ya m sɩr-nõŋrɛ A'epayinɛtɩ bɔ mam.
Ẽŋa n de pɔspɔsɩ nẽra n bɔ Azezi-krisi sɩra Azi so'olʋm.
Pʋ'ʋsɛ-ya Amaari n daan tõm nãmsɛ zo'oge bɔ ya la.
Mam pʋ'ʋsrɩ A'ãndronikusi, la Azuniasɩ n de mam buuri n daan po lagɩm na mam bɔna yʋ'a deem na.
Ba de la nẽrba tɩ ba nannɩ Krisi Tõntõnɩba la pʋam, la ba põn dẽŋɛ mam mɛ lebge Krisi nẽrba.
Pʋ'ʋsɛ-ya Ampiliyatusi n de mam sɩrɛ tɩ mam nõŋɛ Zuudãana doosgo pʋam na.
Pʋ'ʋsɛ-ya A'urbẽ n de tɩ tõntõn-tadãana Krisi doosgo pʋam na, la m sɩr-nõŋrɛ A'ɛstakisi.
Pʋ'ʋsɛ-ya Apelɛsɩ n mõrgɛ Krisi doosgo pʋam na.
Pʋ'ʋsɛ-ya Aristobuli yir-dõma.
Pʋ'ʋsɛ-ya A'erodiyõ n de m buuri nẽra la.
Pʋ'ʋsɛ-ya nẽr-sɛba n boe Anarsisi yire dɔla Zuudãana la.
Pʋ'ʋsɛ-ya Atirfɛnɩ, la Atirfozɩ tɩ ba de la pɔgsɩ n mõrgrɩ tõnna Zuudãana doosgo pʋam.
Pʋ'ʋsɛ-ya m sõma Apɛrsidi n mõrgɛ tõm zozo'e bɔ Zuudãana la.
Pʋ'ʋsɛ-ya Arufusi tɩ nẽrba zozo'e bɩsrɩ Zuudãana doosgo pʋam na, la a ma n lebge wʋ mam ma la.
Pʋ'ʋsɛ-ya Asẽnkriti, la Afelgõ, la A'ɛrmẽsɩ, la Apatrobasɩ, la A'ɛrmasɩ, la sɔbiisi sɛba wuu n boe la ba lɛ la.
Pʋ'ʋsɛ-ya Afilolɔgɩ, la Azuli, la Aneere la a tã, la A'olẽmpasɩ, la Nawẽnnɛ nẽr-sɛba n boe la ba lɛ la.
Pʋ'ʋsɛ-ya taaba la nõŋlʋm.
Krisi Wẽndeto nẽrba la wuu pʋ'ʋsrɩ ya.
M sɔbiisi, mam kã'anɩ ya tɩ ya guusra ya mẽŋa la nẽr-sɛba n tarɩ welgre sẽnna ya zẽ'am, dee sɩ'ɩsra zãsŋɔ sɛka tɩ ya to'oge, botɩ nẽrba basra Nawẽnnɛ sore la.
Zãagɛ ya mẽŋa la ba lɛ.
Se'ere n soe la, nẽr-bãma buuri ka tõnnɩ bɔ'ɔra tɩ Zuudãana Azezi-krisi, ba tõnnɩ na ba mẽŋa sõŋrɛ ĩyã.
Ba tɔgrɩ la nõ-yẽlʋm yetɔga, la yetɔg-yẽlsɩ pã'asra nẽr-sɛba yɛm n ka zo'oge la.
Nẽrba wuu bãŋɛ yãma n sakrɩ Zuudãana se'em mɛ.
Bɛla, mam ɩtɩ sũ-yẽlga mɛ yãma ĩyã.
La mam boorɩ mɛ tɩ ya tara yɛm mina sɛla n ãn sõŋa, la ya dɛna pʋpeelem dõma, da ɩta sɛla n de be'em.
Nawẽnnɛ n de sũ-mã'asʋm dãana la kãn yuuge dee sã'am Asũtãana pãŋa botɩ a bɔna ya nãma tẽŋa.
Tɩ Zuudãana Azezi-krisi yel-sõnnɛ wʋn bɔna la ya lɛ.
Mam tõntõn-tadãana Atimõtɩ pʋ'ʋsrɩ ya.
Alusiyusi, la Azasõ, la Asozipatɛɛrɩ n de mam buuri la mẽ pʋ'ʋsrɩ ya.
Mam Atɛrtiyusi n gʋlsɛ gõŋɔ wã la, mam mẽ pʋ'ʋsrɩ ya la Zuudãana yʋ'ʋrɛ.
Agayusi tɩ mam sẽnnɩ sigra a yire la pʋ'ʋsrɩ ya, la de la ẽŋa yire tɩ Azezi nẽrba la wuu lagsrɩ.
A'erastɩ n de tẽn-ẽŋa lig-gu'ura, la tɩ sɔbia Akartusi pʋ'ʋsrɩ ya.
[ Tɩ Zuudãana Azezi-krisi yel-sõnnɛ bɔna la ya wuu.
Amina.]
Nawẽnnɛ nã'asgɔ Pẽgɛ-ya Nawẽnnɛ, ẽŋa n tã wʋn botɩ ya ze'ele kãŋkãŋɛ, wʋ kõ-yẽlga la tɩ mam mõolɛ pa'alɛ ya Azezi-krisi yelle, botɩ ya bãŋɛ Nawẽnnɛ yelle n sʋgɛ la.
Yel-ẽŋa sʋgɛ mɛ halɩ yʋʋma yʋʋma.
La lɛɛlɛ wã, Nawẽnnɛ nõtɔ'ɔsrɩba gõnnɔ na yãŋa botɩ a puke mɛ, wʋ Nawẽnnɛ n ka tarɩ ba'asgɔ n bɔ nõorɛ se'em na.
A botɩ so'olʋm buuri wuu nẽrba bãŋɛ ẽ mɛ, tɩ ba wʋn bɔ ẽ sɩra, sakɛ ẽ.
Nawẽnnɛ ayɩla n de yɛm dãana la sɔna nã'asgɔ wakatɛ n ka ba'asrɩ, Azezi-krisi yʋ'ʋrɛ ĩyã.
Amina.
Mam Apolɩ tɩ Nawẽnnɛ wi, botɩ mam dɛna Azezi-krisi Tõntõnna wʋ ẽŋa n boorɩ se'em, la tɩ sɔbia Asostɛnɩ n gʋlsɛ gõŋɔ wã bɔ'ɔra yãma sɛba n de Nawẽnnɛ nẽrba n boe Korẽntɩ la.
Nawẽnnɛ wi yãma tɩ ya welge la to'ore dɛna a nẽrba Azezi-krisi ĩyã.
Gõŋɔ la ken dɛna la sɛba wuu n boe zẽ'a woo pʋ'ʋsra Azezi-krisi n de bãma la tõma Zuudãana la ĩyã.
Tɩ Sɔ Nawẽnnɛ, la tɩ Zuudãana Azezi-krisi wʋn ẽŋɛ ya yel-sõnnɛ, dee bɔ ya sũ-mã'asʋm.
Mam pʋ'ʋsrɩ Nawẽnnɛ wakatɛ wuu ya ĩyã, ẽn bɔ ya a yel-sõnnɛ Azezi-krisi ĩyã la.
Yãma n lagɩm na Krisi dɛna ayɩla la ĩyã, tɩ Nawẽnnɛ bɔ ya bɔ'a wuu n de mi'ilum buuri wuu, la yetɔga mi'ilum wuu.
Krisi kõ-yẽlga la tɩ ba tɔgɛ bɔ ya la, yãma gʋrɛ ẽ mɛ kãŋkãŋɛ.
Bɛla, yãma ka koŋe bɔ'a baa ayɩla, yãma n gu'uri tɩ tɩ Zuudãana Azezi-krisi wa'am wa puke a mẽŋa la.
Ẽŋa n wʋn basɛ tɩ ya ze'ele kãŋkãŋɛ ka paagɛ dũnia ba'asgɔ.
Tɩ ba kãn tã'agɛ dõrɛ ya tɩ ya ẽŋɛ be'em tɩ Zuudãana Azezi-krisi lemŋo daarɛ.
Nawẽnnɛ n wi ya tɩ ya lagɩm na a Dayʋa Azezi-krisi n de tɩ Zuudãana la dɛna ayɩla la, de la sɩra dãana.
Welgre Nawẽnnɛ nẽrba tẽŋasʋka M sɔbiisi, mam sosrɩ ya la tɩ Zuudãana Azezi-krisi yʋ'ʋrɛ tɩ ya wuu sakra taaba nõorɛ, tɩ welgre da bɔna ya tẽŋasʋka.
Ẽŋɛ-ya nõorɛ ayɩla, tara pʋtẽ'erɛ ayɩla la taaba.
M sɔbiisi, se'ere n soe tɩ mam yele bɛla la, Akolowe yir-dõma basɛba n wa'am wa tɔgɛ pa'alɛ mam tɩ ka-wõm-taaba n boe ya tẽŋasʋka.
Mam wõm tɩ yãma nẽrba basɛba yetɩ, bãma dolɩ la Apolɩ, tɩ basɛba yetɩ, bãma dolɩ la Apolɔsɩ, tɩ basɛba yetɩ, bãma dolɩ la Apɩyɛɛrɩ, tɩ basɛba mẽ yetɩ, bãma dolɩ la Krisi.
Yãma tẽ'esɛ tɩ Krisi welse mɛ bɩɩ?
Bɩɩ yãma tẽ'esɛ tɩ Apolɩ n daan ki dɔ-puurŋa zuo yãma ĩyã, bɩɩ ba mise yãma ko'om pʋam la Apolɩ yʋ'ʋrɛ?
Mam pʋ'ʋsrɩ Nawẽnnɛ, mam n ka mise ya nẽra baa ayɩla ko'om pʋam sãn dagna Akrispusi la Agayusi la.
Bɛla, nẽra kãn tã'agɛ yele yetɩ, ba daan mise ẽŋa ko'om pʋam la mam yʋ'ʋrɛ.
Ẽhẽe!
Mam daan ken mise la Astefanasɩ la a yir-dõma ko'om pʋam.
La mam ka le mina mam sãn ken mise nẽr-sɛka.
Krisi ka tõm mam tɩ m mise nẽrba ko'om pʋam, a tõm mam tɩ m mõolɛ la Nawẽnnɛ kõ-yẽlga bɔ nẽrba, la, la dagɩ la nẽrsaalba yɛm, tɩ la da basɛ tɩ Krisi n ki kũm dɔ-puurŋa zuo la pãŋa la lebge zãŋa.
Nawẽnnɛ yɛm gãnnɩ dũnia yɛm Krisi n ki kũm dɔ-puurŋa zuo yetɔga la de la yalnɛ bɔ nẽr-sɛba n ka yẽ fãarɛ la.
La tõma sɛba n yẽ fãarɛ la mi tɩ la de la Nawẽnnɛ pãŋa.
La gʋlsɛ Nawẽnnɛ gõŋɔ pʋam tɩ Nawẽnnɛ yetɩ: «Mam wʋn sã'am yɛm dõma yɛm, dee yese bãŋrɩba bãŋrɛ.» Yɛm dõma yɛm võorɛ de la bẽm?
Gõn-mitba mi'ilum võorɛ de la bẽm?
Dũnia wã nõke'en-dõma n wẽ'erɩ nõkɛ'ɛma tɩ bãma mi yɛla zozo'e la võorɛ de la bẽm?
Nawẽnnɛ pa'alɛ tɩ dũnia wã yɛm de la yalnɛ.
Nawẽnnɛ n ẽŋɛ sɛla la a yɛm na, nẽrsaalba ka tã'agɛ bãŋɛ ẽ la ba mẽŋa yɛm.
Bɛla tɩ Nawẽnnɛ botɩ kõ-yẽlga la mõolgɔ tɩ nẽrsaalba yetɩ la de la yalnɛ la, fãagɛ nẽr-sɛba n bɔ ẽ sɩra la.
Zifdõma boorɩ tɩ ba yẽ la bõn-yãlma n pa'alɛ tɩ la de la sɩra, la Grɛkɩdõma eerɩ la yɛm.
Tõma nõo mõolɩ la Krisi n ki kũm dɔ-puurŋa zuo la kõ-yẽlga, kõ-yẽlga ẽŋa tɩ Zifdõma dɩkɛ tɩ a dɛna pɔ'ɔrɛ yetɔga, tɩ sɛba n dagɩ Zifdõma la dɩkɛ tɩ la dɛna yalnɛ.
La Nawẽnnɛ n looge sɛba la, sɛba n de Zifdõma, la sɛba n dagɩ Zifdõma la, mi tɩ Krisi de la pãŋa dãana la yɛm dãana n ze'ele Nawẽnnɛ zẽ'am.
Bõn-sɛka tɩ Nawẽnnɛ ẽŋɛ, tɩ nẽrsaalba dɩkɛ tɩ a dɛna yalnɛ na, tarɩ yɛm mɛ gãnna nẽrsaalba yɛm.
La sɛla tɩ Nawẽnnɛ ẽŋɛ tɩ nẽrsaalba tẽ'esɛ tɩ la ka tarɩ pãŋa la, tarɩ pãŋa mɛ gãnna nẽrsaalba pãŋa.
M sɔbiisi, lɛɛlɛ wã, tẽ'esɛ-ya bɩsɛ yãma tɩ Nawẽnnɛ wi la n ãn se'em.
Nẽr-sɛba n tarɩ dũnia yɛm, la nẽr-sɛba n tarɩ pãŋa, la nẽrzuto ka zo'oge ya pʋam.
La Nawẽnnɛ looge sɛla tɩ dũnia dõma tẽ'esɛ tɩ la de la yalnɛ, tɩ a ẽŋɛ la yɛm dõma yãnnɛ, la a ken looge la sɛla tɩ dũnia dõma tẽ'esɛ tɩ a ka tarɩ pãŋa la, tɩ a botɩ pãnsɩ dõma n yẽ yãnnɛ.
La a looge la sɛla tɩ dũnia dõma ka bɩsrɩ, la sɛla tɩ ba nẽ'esrɩ, la sɛla tɩ ba tẽ'esɛ tɩ a de la zãŋa la, tɩ a sã'am sɛla tɩ dũnia dõma tẽ'esɛ tɩ a de la ninmõ'orɛ bõnɔ.
A ẽŋɛ bɛla tɩ nẽra n da yãŋɛ zẽkɛ a mẽŋa Nawẽnnɛ nẽŋam.
La Nawẽnnɛ n basɛ tɩ ya lagɩm na Azezi-krisi dɛna ayɩla la, ẽŋa ĩyã tɩ tɩ tara Nawẽnnɛ yɛm, dee masɛ Nawẽnnɛ nẽŋam, welge to'ore lebge a nẽrba n yese tõon-be'ero pʋam.
Bɛla tɩ la gʋlsɛ Nawẽnnɛ gõŋɔ pʋam yetɩ: «Sɛka n boorɩ tɩ a wẽ yõ'ogɔ, a wẽ yõ'ogɔ la sɛla tɩ Zuudãana ẽŋɛ la.»
Apolɩ n mõolɛ Azezi-krisi kõ-yẽlga se'em M sɔbiisi, mam n daan wa'am ya zẽ'am wa mõolɛ Nawẽnnɛ kõ-yẽlga n sʋgɛ bɔ ya la, la dagɩ la yetɔg-mi'ilum, bɩɩ nẽrsaalba yɛm tɩ mam mõolɛ bɔ ya.
Se'ere n soe la, mam daan looge yɛm tɩ mam kãn mõolɛ sɛla sɛla yelle, sãn dagna Azezi-krisi yelle, ẽŋa n ki dɔ-puurŋa zuo la yelle.
Mam n daan boe ya zẽ'am na, mam daan ka tarɩ pãŋa, tɩ dabeem daan tara mam, tɩ mam gõgra.
Mam n daan mõolɛ dee zãsʋm kõ-yẽlga la, la daan dagɩ la nẽrsaalba yɛm yetɔga tɩ mam daan tɔgɛ bɔ ya tɩ ya sakɛ, mam daan tɔgɛ mɛ, tɩ Nawẽnnɛ Sɩa pa'alɛ a pãŋa, tɩ yãma n bɔ Azezi-krisi sɩra la, la dagɩ nẽrsaalba yɛm ĩyã, la de la Nawẽnnɛ pãŋa ĩyã.
Nawẽnnɛ yɛm n ãn se'em La baa bɛla, tõma tɔgrɩ la yɛm yetɔga bɔ'ɔra sɛba n bɩ Nawẽnnɛ sore la doosgo pʋam.
La dagɩ dũnia wã yɛm, la mẽ ka de sɛba n soe dũnia wã yɛm.
Bãma wʋn lebge la zãŋa.
Tõma mõolɩ la Nawẽnnɛ yɛm n daan sʋgɛ tɩ nẽrba ka mina.
Nawẽnnɛ daan põn looge yel-bãma mɛ lan dẽŋɛ dũnia pĩ'iluŋo tɩ a botɩ tɩ yẽ nã'asgɔ a zẽ'am.
Sɛba n soe dũnia wã baa ayɩla ka mi yɛm ẽna wã.
Ba daan sãn mi nɩ ẽ, ba kãn ka nɩ Zuudãana n tarɩ na'am pãŋa wuu la dɔ-puurŋa zuo kʋ.
La de wʋ lan gʋlsɛ Nawẽnnɛ gõŋɔ pʋam se'em yetɩ: «Bõn-sɛba tɩ Nawẽnnɛ mãasʋm tɩ a bɔ nẽr-sɛba n nõŋɛ ẽ na, gãnnɩ bõn-sɛba wuu tɩ nẽra nãn ka yẽ, bɩɩ wõm, bɩɩ tẽ'esɛ a pʋtẽ'erʋm.» Nawẽnnɛ botɩ a Sɩa la puke bõn-bãma pa'alɛ la tõma.
Nawẽnnɛ Sɩa la mi sɛla woo mɛ, baa la Nawẽnnɛ yel-sɛba n sʋgɛ.
Ãne n mi nẽrsaala pʋtẽ'erɛ?
La de la nẽrsaala mẽŋa sɩa mã'a.
Bɛla, nẽra mẽ ka mi Nawẽnnɛ pʋtẽ'erɛ, sãn dagna Nawẽnnɛ Sɩa la mã'a.
La sãn dɛna tõma, tõma ka to'oge dũnia wã sɩa, tõma to'oge la Nawẽnnɛ Sɩa n ze'ele a zẽ'am, tɩ tɩ yãŋɛ bãŋɛ bõn-sɛba wuu tɩ a bɔ tɔ.
La tõma n tɔgrɩ yel-bãna wã, la dagɩ nẽrsaalba yɛm yetɔga, tõma tɔgrɩ la yetɔg-sɛba tɩ Nawẽnnɛ Sɩa pa'alɛ tõma, tõma tɔgrɩ la yel-sɛba n ze'ele Nawẽnnɛ Sɩa zẽ'am bɔ'ɔra nẽr-sɛba n tarɩ Nawẽnnɛ Sɩa.
La nẽr-sɛka n ka tarɩ Nawẽnnɛ Sɩa la kãn tã'agɛ to'oge sɛla n ze'ele Nawẽnnɛ Sɩa zẽ'am, la de la yalnɛ bɔ ẽ, a kãn tã'agɛ bãŋɛ a võorɛ.
Nẽr-sɛka tɩ Nawẽnnɛ Sɩa boe la ẽ lɛ mã'a n mi Nawẽnnɛ Sɩa la yelle.
Nẽr-sɛka tɩ Nawẽnnɛ Sɩa boe la ẽ lɛ n tã wʋn bãŋɛ sɛla woo n ãn se'em bɔkɛ.
La nẽra ka tã wʋn bãŋɛ ẽŋa dãana yelle bɔkɛ.
La de wʋ lan gʋlsɛ Nawẽnnɛ gõŋɔ pʋam se'em yetɩ: «Ãne n mi Zuudãana pʋtẽ'erɛ?
Ãne n wʋn yãŋɛ kã'an ẽ?» La sãn dɛna tõma, tõma tarɩ la Krisi pʋtẽ'erɛ.
Sɛba n mõolɩ kõ-yẽlga la tõoma M sɔbiisi, mam daan ka tã'agɛ tɔgɛ ya wʋ nẽrba n tarɩ Nawẽnnɛ Sɩa.
Mam daan tɔgɛ ya wʋ nẽrba n vɔa wʋ ba mẽŋa n boorɩ se'em, wʋ ya de la bilɛɛsɩ Krisi doosgo la pʋam.
Yãma n daan ka tã wʋn to'oge zãsŋɔ ke'eŋo n ãn wʋ di-ke'ene la ĩyã, mam daan tɔgɛ ya wʋ bilɛɛsɩ n mõgrɩ bĩ'isum dee ka paagɛ di-ke'ene dia.
La baa lɛɛlɛ wã, ya ken ka paagɛ ya to'oge zãsŋɔ ke'eŋo, yãma n ken vɔa wʋ ya mẽŋa n boorɩ se'em na ĩyã.
Ya sãn ɩta sũure zɛbra la taaba, bɛla ka pa'alɛ tɩ ya vɔa wʋ ya mẽŋa n boorɩ se'em, dee ɩta wʋ dũnia nẽrba n ɩtɩ se'em na sɩra?
Ya nẽra ayɩla sãn yetɩ: «Mam dolɩ la Apolɩ», tɩ ayɩla yetɩ: «Mam dolɩ la Apolɔsɩ», ya ka ɩtɩ wʋ dũnia nẽrba la?
Apolɔsɩ de la ãne?
Apolɩ de la ãne?
Tõma wen dɛna la Nawẽnnɛ tõntõnɩba n daan botɩ ya bɔ Azezi-krisi sɩra.
Tõma nẽra woo tõnnɩ la tõon-sɛka tɩ Zuudãana la bɔ tɔ tɩ tɩ tõm.
Tõma ãn wʋ kaarba la, mam sele mɛ, tɩ Apolɔsɩ basɛ ko'om.
La Nawẽnnɛ n botɩ ba bɩta.
Sɛka n sellɩ, la sɛka n basrɩ ko'om na de la zãŋa.
Nawẽnnɛ mã'a n botɩ ba bɩta.
Sɛka n sellɩ, la sɛka n basrɩ ko'om na de la ayɩla.
Nawẽnnɛ wʋn yɔ nẽra woo wʋ ẽn tõm se'em na.
Tõma lagɩm taaba tõnna la Nawẽnnɛ tõoma.
La yãma ãn wʋ Nawẽnnɛ va'am, la ya ãn wʋ Nawẽnnɛ deego.
Nawẽnnɛ n ẽŋɛ mam yel-sõnnɛ na ĩyã, mam tõm wʋ tõnmẽta n mi mẽa sõŋa n ẽebɛ ẽbrɛ, tɩ nẽra ayẽma mẽ dɔglɛ a zuo.
La nẽra woo guuse a mẽŋa la ẽn mẽtɩ se'em na.
Nawẽnnɛ dɩkɛ la Azezi-krisi tɩ a dɛna ẽbrɛ la.
Ẽbrɛ ayẽma ka le bɔna tɩ nẽra wʋn ẽebɛ.
Nẽr-sɛba n mẽtɩ dɔgla ẽbrɛ la zuo la, basɛba dɩkrɩ la sãlma, bɩɩ zũuro, bɩɩ kug-sõma ligri n zo'oge mẽta dɔgla ẽbrɛ la zuo.
Tɩ basɛba dɩkra dɔɔrɔ, bɩɩ mõorɔ, bɩɩ kẽnkã mẽta dɔgla.
La Azezi-krisi lemŋo daarɛ, nẽra woo n tõm se'em wʋn puke mɛ peelem pʋam.
La de la bugum n wʋn makɛ tõoma la, pa'alɛ nẽra woo tõoma n ãn se'em.
Bugum na sãn ka di nẽra tõoma, a dãana wʋn to'oge yɔɔrɔ.
La bugum na sãn di nẽra tõoma, a dãana wʋn koŋe yɔɔrɔ.
La nẽra la mẽŋa wʋn yẽ fãarɛ, la a wʋn ãna wʋ a doose la bugum pʋam põsɛ.
Ya ka mi tɩ ya de la Nawẽnnɛ deego tɩ a Sɩa bɔna ya pʋam?
Nẽra sãn sã'am Nawẽnnɛ deego la, Nawẽnnɛ wʋn sã'am a dãana.
Nawẽnnɛ deego de la a mẽŋa mã'a bõnɔ, la yãma n de a deego la.
Nẽra da pã'asɛ a mẽŋa.
Nẽra sãn bɔna ya pʋam tẽ'esɛ tɩ ẽŋa tarɩ dũnia wã yɛm, la masɛ mɛ tɩ a lebge gɔɔŋɔ dũnia wã pʋam, bɛla n wʋn basɛ tɩ a lebge yɛm dãana.
Sɛla tɩ dũnia dõma tẽ'esɛ tɩ la de la yɛm na, de la yalnɛ Nawẽnnɛ zẽ'am.
La de wʋ lan gʋlsɛ Nawẽnnɛ gõŋɔ pʋam se'em yetɩ: «Nawẽnnɛ bẽtɩ yɛm dõma mɛ yõgra ba ba yɛmkẽgsɩga la pʋam.» La ken gʋlsɛ yetɩ: «Zuudãana mi yɛm dõma tẽ'esgɔ mɛ, a mi tɩ ba de la zãŋa.» Bɛla, nẽr-sɛka da wẽ yõ'ogɔ nẽrsaala ĩyã.
Sɛla woo de la yãma bõnɔ.
Mam Apolɩ, bɩɩ Apolɔsɩ, bɩɩ Apɩyɛɛrɩ, bɩɩ dũnia wã, bɩɩ yõvore, bɩɩ kũm, bɩɩ sɛla n boe lɛɛlɛ wã, bɩɩ sɛla n wʋn wa wa'am, yãma n soe ba wuu.
La yãma, Krisi n soe ya, tɩ Nawẽnnɛ sɔna Krisi.
Azezi-krisi tõntõnɩba Bɛla, dẽnɩ tɩ ya bãŋɛ tɩ tõma de la Krisi tõntõnɩba, tɩ Nawẽnnɛ dɩkɛ a yɛla n daan sʋgɛ ẽŋɛ tõma nu'usum tɩ tɩ tɔgɛ bɔ nẽrba.
Ba sãn dɩkɛ tõonɛ ẽŋɛ nẽra nu'usum tɩ a bɩsra, ba boorɩ tɩ a dɛna la sɩra dãana.
La sãn dɛna mam, yãma bɩɩ dũnia wã sarɩyaditba sãn tɔgra mam yelle se'em, la ka ɩtɩ mam se'ere.
Mam mẽ ka diti m mẽŋa sarɩya.
Mam mi m sũure pʋam tɩ mam ka ẽŋɛ sɛla n ka ãn sõŋa, la, la dagɩ bɛla n pa'alɛ tɩ mam masɛ ya.
La de la Zuudãana n diti mam sarɩya.
Bɛla, da dẽŋɛ-ya di nẽra sarɩya dee tɩ Zuudãana la nãn ka leme.
A sãn wa leme, a wʋn dɩkɛ sɛla n sʋgɛ lika pʋam yese peelem pʋam, dee botɩ bõn-sɛba wuu tɩ nẽrsaalba tẽ'esrɩ ba sũure pʋam puke.
Wakat-ẽŋa, Nawẽnnɛ wʋn pẽgɛ nẽra woo wʋ lan masɛ tɩ a pẽgɛ ẽ se'em.
M sɔbiisi, mam n dɩkɛ m mẽŋa la Apolɔsɩ makɛ bɛla wuu la, la de la yãma ĩyã, tɩ tõma n ẽŋɛ se'em na wʋn dɛna zãsŋɔ bɔ ya.
Tɩ ya «da ẽŋɛ yõsɛ lan gʋlsɛ Nawẽnnɛ gõŋɔ pʋam se'em na.» Bɛla, ya nẽra nẽra da zẽkɛ a mẽŋa wẽ'era yõ'ogɔ la nẽra ayɩla dee pɔ'ɔra ayẽma.
Bẽm soe tɩ fõn tẽ'esɛ tɩ fõn gãnnɩ fʋ taaba?
Bẽm tɩ fõn tarɩ tɩ la dagna Nawẽnnɛ n bɔ fɔ?
La fʋ sãn to'oge, wãne tɩ fʋ pa'ala fʋ mẽŋa wʋ fʋ ka to'oge mɛ na?
Ya tẽ'esɛ tɩ yãma põn tara Nawẽnnɛ bõntarsõm na wuu tɩ la seke mɛ.
La yãma lebge la na'adõma dee tɩ tõma ka pa'asɛ.
Mam boorɩ nɩ tɩ ya sɩrɩ dɛna la na'adõma, tɩ tõma mẽ po di na'am na.
Mam tẽ'esɛ tɩ Nawẽnnɛ looge tõma sɛba n de a Tõntõnɩba la, tɩ tɩ bɔna la nẽrba la wuu poorʋm, ãna wʋ nẽrba tɩ ba di ba sarɩya yetɩ ba kʋ ba, tɩ dũnia dõma wuu bɩsra dee la'ara, nẽrsaalba, la malɛkadõma wuu.
Tõma ãn wʋ zɔllɔ Krisi ĩyã, la yãma tẽ'esɛ tɩ yãma de la yɛm dõma Krisi doosgo pʋam.
Ya tẽ'esɛ tɩ tõma ka tarɩ pãŋa, la yãma tarɩ pãŋa.
Nẽrba pɔ'ɔrɩ tõma mɛ, la ba nã'asrɩ yãma mɛ.
Kɔm la koyũuro tarɩ tõma mɛ, tɩ tõma ka tara fu-sõma, tɩ ba nãmsra tõma, tɩ tõma ɛɛra yɛ'ɛna halɩ wa paam wakat-ẽna.
La tõma tõnnɩ la tɩ yõ'ogɔ pãŋa nãmsra yẽta tɩ nõorɛ dia.
Ba sãn tʋ tõma, tõma pʋ'ʋsrɩ la Nawẽnnɛ bɔ'ɔra ba.
Ba sãn nãmsra tõma, tõma wĩbri mɛ.
Ba sãn tɔgɛ tõma yetɔg-be'ero, tõma lebsrɩ la yetɔg-sõma.
Dũnia dõma bɩsrɩ tõma, tɩ tõma ãna wʋ sɔgrɔ la, ka tara võorɛ ba zẽ'am, halɩ wa paam zĩna.
Mam ka gʋlsɛ wãna bɔ ya tɩ m botɩ yãnnɛ yõkɛ ya, mam yetɩ m kã'an ya mɛ wʋ m kɔma tɩ m nõŋɛ la.
Baa ya sãn tara nẽrba tʋspia tɩ ba bɩsra ya Krisi doosgo la pʋam, ya tarɩ la sɔ ayɩla mã'a.
Mam n de ya sɔ Azezi-krisi doosgo la pʋam, mam n wa'am wa mõolɛ kõ-yẽlga la bɔ ya, tɩ ya yẽ vɔm na ĩyã.
Bɛla, mam belnɩ ya mɛ tɩ ya ɩta mam n ɩtɩ se'em na.
Bɛla tɩ mam tõm Atimõtɩ ya zẽ'am.
A de la mam bi-nõŋrɛ n de sɩra dãana Zuudãana doosgo la pʋam.
Ẽŋa n wʋn tẽegɛ ya mam n vɔa se'em Krisi doosgo la pʋam, la de la bõn-bãma tɩ mam zãsnɩ Azezi nẽrba n lagsrɩ zẽ'a woo la.
Ya nẽrba basɛba tẽ'esrɩ tɩ mam kãn leme wa'am ya zẽ'am, zẽkra ba mẽnsɩ.
La Zuudãana la sãn bɔɔra, la kãn yuuge dee tɩ mam wa'am ya zẽ'am, la mam wʋn bãŋɛ sɛla tɩ zẽk-m-mẽŋa dõma la wʋn tã'agɛ ẽŋɛ, tɩ la sãn dagna ba yetɔga la mã'a.
Se'ere n soe la, Nawẽnnɛ so'olʋm dagɩ nõorɛ yetɔga, la de la pãŋa.
Yãma boorɩ la bẽm?
Yãma boorɩ tɩ m wa'am na kafõbga bɩɩ?
Bɩɩ m wa'am na nõŋlʋm la sũ-bʋgsʋm?
Krisi nẽra ka masɛ tɩ a ɩta yalsɩ Ba tɔgrɩ tɩ ya ɩtɩ la yalsɩ, halɩ yalsɩ sɛka buuri tɩ baa sɛba n ka dolɩ Nawẽnnɛ ka sakɛ ɩta.
Mam wõm tɩ ba yetɩ nẽra ayɩla n boe ya pʋam gã la a sɔ pɔga.
Dee tɩ yãma zẽkra ya mẽŋa.
La de nɩ na yãma sũure sã'am, tɩ ya yese bʋra-sɛka n ẽŋɛ yel-be'e-ẽŋa la ya tẽŋasʋka.
Baa mam n ka boe yãma zẽ'am, mam pʋtẽ'erɛ boe la ya lɛ mɛ.
La mam põn di bʋra-sɛka n ẽŋɛ yel-be'e-ẽŋa la sarɩya mɛ wʋ mam boe la yãma lɛ, yele la Zuudãana Azezi yʋ'ʋrɛ yetɩ: Yãma n lagsɛ la taaba, tɩ mam pʋtẽ'erɛ bɔna la yãma, tɩ Zuudãana Azezi pãŋa bɔna la ya lɛ la, ya yese nẽr-ẽŋa ya tẽŋasʋka basɛ Asũtãana nu'usum tɩ a sã'am a ĩyã, dee tɩ a sɩa wʋn yẽ fãarɛ tɩ Zuudãana Azezi lemŋo daarɛ.
Yãma n zẽkrɩ ya mẽnsɩ la, la ka ãn sõŋa.
Yãma ka mi tɩ dãbɩllɛ fẽe n botɩ borborɩ zom wuu ukra?
Yese-ya tõon-be'e-ẽŋa n ãn wʋ dãbɩllɛ la ya tẽŋasʋka, bɛla tɩ ya wʋn ãna sõŋa wʋ zom paalga tɩ ba ka ẽŋɛ dãbɩllɛ ba pʋam.
Ya põn ãna sõŋa wʋ borborɩ n ka tarɩ dãbɩllɛ la.
Se'ere n soe la, Krisi daan sakɛ mɛ tɩ ba kʋ ẽ tõma ĩyã wʋ Zɔɔg-basɛ kibsa pebila la.
Bɛla, basɛ-ya tɩ tɩ yese pʋtẽ'e-be'ero, la tõon-be'ero wuu tɩ vɔm pʋam, dee dɛna pʋpeelem dõma, la sɩra dõma wʋ ba diti Zɔɔg-basɛ kibsa la borborɩ n ka tarɩ dãbɩllɛ la.
Mam n daan gʋlsɛ gõn-sɛka la, mam daan yele ya tɩ ya da lagɩm na sɛba n ɩtɩ yalsɩ.
Mam ka tɔgrɩ nẽr-sɛba wuu n boe dũnia pʋam ɩta yalsɩ, bɩɩ nõŋɛ bõnɔ, bɩɩ dɛna nayigba, bɩɩ bag-kãabrɩba n ka dolɩ Nawẽnnɛ na yelle.
Ya sãn yetɩ ya welge ya mẽŋa la bãma, dẽnɩ tɩ ya yese dũnia wã pʋam.
Mam daan gʋlsɛ bɔ ya yetɩ, ya da dɔla la nẽr-sɛka n yetɩ a mẽŋa tɩ ẽŋa dolɩ la Nawẽnnɛ dee ɩta yalsɩ, bɩɩ nõŋɛ bõnɔ, bɩɩ kãabra baga, bɩɩ tʋʋra nẽrba, bɩɩ yũura dãam bugra, bɩɩ zũura.
Da põn lagɩm-ya la nẽr-ẽŋa dãana di.
-La dagɩ mam n wʋn di sɛba n ka dolɩ Nawẽnnɛ na sarɩya, Nawẽnnɛ n wʋn di ba sarɩya.
La de la yãma sɛba n boe la taaba la n wʋn di taaba sarɩya, wʋ lan gʋlsɛ Nawẽnnɛ gõŋɔ pʋam yetɩ: «Dige-ya tõon-be'ero dãana la ya pʋam.»
Sarɩyadia yelle Ya nẽra ayɩla sãn tara yelle la a tadãana, bẽm tɩ a tarɩ ẽ wɛ'ɛsa sɛba n ka dolɩ Nawẽnnɛ zẽ'am tɩ ba ka mãalɛ yelle la, dee ka tarɩ ẽ wɛ'ɛsa Nawẽnnɛ nẽrba zẽ'am?
Yãma ka mi tɩ Nawẽnnɛ nẽrba n wʋn wa di dũnia dõma sarɩya?
La yãma sãn wʋn wa di dũnia dõma sarɩya, ya ka tã wʋn di yel-pɩg-bãna wã sarɩya?
Yãma ka mi tɩ tõma n wʋn wa di malɛkadõma sarɩya?
Lan de bɛla la, bẽm tɩ yãma ka tãna wʋn di dũnia wã yɛla sarɩya?
La yãma sãn tara yel-bãna buuri la taaba, yãma tarɩ sẽnna la sɛba n ka mi Nawẽnnɛ sore yɛla la zẽ'am.
Mam yetɩ ya tɩ la de la yãnnɛ bɔ ya.
Bɛla, nẽra baa ayɩla ka boe yãma pʋam n tarɩ yɛm, wʋn tã'agɛ mãalɛ yel-sɛba tɩ yãma tarɩ la taaba la?
La ka masɛ tɩ yãma n de sɔbiisi sãn tara yelle la taaba, ya tara taaba sẽnna sarɩyaditba n ka dolɩ Nawẽnnɛ zẽ'am.
Yãma n tarɩ taaba sẽnna sarɩyadia zẽ'am na, la põn pa'alɛ tɩ ya tuuge mɛ zozo'e.
Nẽra sãn ẽŋɛ ya be'em, bɩɩ zũ ya, bẽm tɩ yãma ka ɩta sugri, dee tara taaba sẽnna sarɩyadia zẽ'am?
Yãma malɩn ɩta taaba la be'em, zũura taaba, yãma n de sɔbiisi Nawẽnnɛ doosgo pʋam na.
Yãma ka mi tɩ tõon-be'ero dõma kãn yẽ zẽ'a Nawẽnnɛ so'olʋm pʋam?
Da pã'asɛ ya mẽŋa.
Nẽr-sɛba n ɩtɩ yalsɩ, bɩɩ sɛba n kãabrɩ baga, bɩɩ sɛba n gã la taaba pɔgba la taaba sɩrba, bɩɩ bʋra-sɛba n gã la taaba, bɩɩ nayigba, bɩɩ sɛba n nõŋɛ bõnɔ, bɩɩ sɛba n yũuri dãam bugra, bɩɩ sɛba n tʋʋrɩ nẽrba, bɩɩ fãarba, bãma kãn kẽ Nawẽnnɛ so'olʋm pʋam.
Yãma nẽrba basɛba daan ãn na bɛla.
La Nawẽnnɛ Sɩa peege yãma tõon-be'ero mɛ botɩ ya lebge Nawẽnnɛ nẽrba, masɛ a zẽ'am Zuudãana Azezi-krisi yʋ'ʋrɛ ĩyã.
Dɩkɛ ya ĩyã nã'asɛ Nawẽnnɛ Yãma nẽrba basɛba yetɩ: «Mam tarɩ sore wʋn ẽŋɛ sɛla woo mɛ.» La mam yetɩ ya tɩ dagɩ sɛla woo n tarɩ yõorɔ.
Mam mẽ tarɩ sore wʋn ẽŋɛ sɛla woo mɛ.
La mam kãn sakɛ lebge sɛla baa ayɩla yamŋa.
Yãma yetɩ, dia boe la pʋʋrɛ ĩyã, tɩ pʋʋrɛ mẽ bɔna dia ĩyã.
La de la sɩra, la Nawẽnnɛ wʋn sã'am bãma bayi la wuu mɛ.
La nẽrsaala ĩyã ka boe yalsɩ ĩyã, a boe la Zuudãana ĩyã.
Tɩ Zuudãana mẽ sɔna ĩyã la.
Nawẽnnɛ n vo'oge tɩ Zuudãana Azezi la, ẽŋa n wʋn ken vo'oge tõma la a pãŋa.
Yãma ka mi tɩ ya ĩyã la de la Azezi-krisi ĩyã la zẽ'a ayɩla?
Bɛla, la ãn sõŋa tɩ nẽra dɩkɛ Krisi ĩyã zẽ'a ayɩla la sẽŋɛ ka lagɩm na pɔg-yalsɩ dõma mɛ bɩɩ?
Ayɛɩ, la põn ka masɛ.
Ya ka mi tɩ sɛka n lagɩm a mẽŋa la pɔg-sɛka n ɩtɩ yalsɩ, ẽŋa la pɔka la lebge la ĩyã ayɩla?
La gʋlsɛ Nawẽnnɛ gõŋɔ pʋam yetɩ, bʋraaga la pɔka sãn lagɩm taaba, bãma bayi lebge la ayɩla.
La sɛka n lagɩm a mẽŋa la Zuudãana la, Nawẽnnɛ Sɩa botɩ a lebge la ayɩla la Zuudãana.
Zoe-ya yalsɩ.
Tõon-be'e-sɛba wuu tɩ nẽrsaala ɩtɩ la ka boe a ĩyã pʋam.
La tõon-be'e-sɛka n de yalsɩ la boe la nẽrsaala ĩyã pʋam.
Ya ka mi tɩ ya ĩyã la de la Nawẽnnɛ Sɩa deego?
Nawẽnnɛ Sɩa la tɩ a bɔ ya la boe ya pʋam mɛ, ya ka soe ya mẽŋa.
Nawẽnnɛ da ya la da'aga n de toogo, bɛla, dɩkɛ-ya ya ĩyã, nã'asra Nawẽnnɛ.
Pɔgdire yelle Mam yetɩ m lerge la yãma n daan gʋlsɛ soke mam se'em na: «La ãn sõŋa tɩ bʋraaga da di pɔga.» La, lan wʋn ẽŋɛ se'em tɩ ya da ẽŋɛ yalsɩ, bʋraaga woo di a pɔga, tɩ pɔka woo mẽ ele a sɩra.
La bʋraaga bɔ a pɔga lan masɛ tɩ a bɔ ẽ sɛla la, tɩ pɔka mẽ bɔ a sɩra lan masɛ tɩ a bɔ ẽ sɛla la.
Se'ere n soe la, pɔka ka soe a mẽŋa ĩyã.
La de la a sɩra n soe ẽ.
La bʋraaga mẽ ka soe a mẽŋa ĩyã.
La de la a pɔga n soe ẽ.
Pɔka la a sɩra da zagsɛ tɩ bãma kãn gã la taaba, sãn dagna tɩ ya ẽŋɛ la nõorɛ ayɩla looge wakatɛ fẽe tɩ ya pʋ'ʋsɛ Nawẽnnɛ, bɛla poorʋm ya le lagɩm na taaba tɩ Asũtãana da botɩ ya ẽŋɛ be'em, ya sãn ka tã'agɛ yõkɛ ya mẽŋa.
Mam n yele ya se'em wã, la dagɩ pẽrgrɛ, la de la sore tɩ mam pa'alɛ ya.
La sãn dɛna mam tẽ'esgɔ, nẽra woo sãn dɛna dakõorɛ wʋ mam n ãn se'em wã, la ãn sõŋa.
La nẽrsaala woo tarɩ la a bɔ'a tɩ Nawẽnnɛ bɔ ẽ.
Ayɩla tarɩ la bɔ'a ayẽma, tɩ ayẽma mẽ tara bɔ'a ayẽma.
Mam yetɩ sɛba n ka tara pɔgba bɩɩ n ka tara sɩrba, la pɔkõpa yetɩ, ba sãn ken bɔna bãma bayɩla mã'a wʋ mam n ãn se'em na, la ãn sõŋa.
La ba sãn ka tãna wʋn yõkɛ ba mẽŋa, ba di pɔgba, bɩɩ ba ele sɩrba.
La ãn sõŋa tɩ ya di pɔgba, bɩɩ ya ele sɩrba, sõna yãma n zĩ tɩ a yɛmleego tara ya nãmsra.
La sãn dɛna sɛba n tarɩ pɔgba bɩɩ n tarɩ sɩrba la, mam yetɩ ya la wãna: La, la dagɩ mam mẽŋa nõorɛ, la de la Zuudãana Azezi nõorɛ: Pɔka da basɛ a sɩra.
La a sãn basɛ a sɩra, a zẽa, a da le bɔta bʋraasɩ, bɩɩ ẽŋa la a sɩra la mãalɛ ba yelle la le naagɛ taaba.
Bʋraaga mẽ da lebse a pɔga.
La sãn dɛna nẽrba basɛba la, mam yetɩ la wãna: La de la mam mẽŋa n yele, la dagɩ Zuudãana nõorɛ: Bʋraaga n dolɩ Azezi sore sãn tara pɔga n ka dolɩ Azezi sore, dee sakɛ tɩ a bɔna la ẽ, a da lebse ẽ.
La pɔka n dolɩ Azezi sore sãn tara sɩra n ka dolɩ Azezi sore, dee sakɛ tɩ a bɔna la ẽ, a da basɛ ẽ.
Sɩra n ka dolɩ Azezi sore ãn sõŋa mɛ, a pɔga n de Nawẽnnɛ nẽra la ĩyã.
La pɔka n ka dolɩ Azezi sore ãn sõŋa mɛ, a sɩra n de Nawẽnnɛ nẽra la ĩyã.
Bɛla ba kɔma wʋn ãna sõŋa mɛ, sãn dagna bɛla, ba kɔma wʋn ãna wʋ nẽr-sɛba n ka dolɩ Nawẽnnɛ kɔma.
La sɛka n ka dolɩ Azezi sore la, sãn bɔɔra tɩ a basɛ sɛka n dolɩ Azezi sore la, a basɛ ẽ tɩ a fõrgɛ.
La sãn dɛna bɛla, la ka de pẽrgrɛ tɩ pɔka bɩɩ bʋraaga n dolɩ Azezi sore bɔna la sɛka n ka dolɩ Azezi sore.
Nawẽnnɛ wi to tɩ tɩ vɔa la sũ-mã'asʋm la taaba.
Pɔka, fõn ẽŋɛ la wãne bãŋɛ fõn sãn wʋn tã'agɛ botɩ fʋ sɩra la yẽ fãarɛ?
Bɩɩ bʋraaga, fõn ẽŋɛ la wãne bãŋɛ fõn sãn wʋn tã'agɛ botɩ fʋ pɔga la yẽ fãarɛ?
Sɛla n tarɩ yõorɔ de la Nawẽnnɛ sakrɛ Sɛla n ãn sõŋa de la nẽra woo vɔa wʋ ẽn daan ãn se'em tɩ Nawẽnnɛ wi ẽ na, wʋ Zuudãana n bɔ ẽ tɩ a vɔa se'em na.
La de la bɛla tɩ mam pa'alɩ Nawẽnnɛ nẽrba n boe zẽ'esɩ wuu tɩ ba ɩta.
Nẽr-sɛka sãn wã, dee tɩ Nawẽnnɛ wi ẽ, a da ɛɛra tɩ a sʋgɛ wãaga la.
Nẽr-sɛka n mẽ ka wã, dee tɩ Nawẽnnɛ wi ẽ, a da wã.
Sɛka n wã, bɩɩ sɛka n ka wã, ba wuu ka tarɩ yõorɔ.
Sɛla n tarɩ yõorɔ de la Nawẽnnɛ nõorɛ sakrɛ.
Nẽra woo ken ãna wʋ ẽn daan ãn se'em tɩ Nawẽnnɛ wi ẽ na.
Fʋ daan sãn dɛna la yamŋa tɩ Nawẽnnɛ wi fo, da basɛ tɩ fʋ yɛm yɔɔra.
La sore sãn wa bɔna tɩ fʋ wʋn to'oge fʋ mẽŋa, fʋ doose bilam to'oge fʋ mẽŋa.
La nẽr-sɛka n de yamŋa tɩ Zuudãana la wi ẽ, a de la nẽra tɩ Zuudãana botɩ a to'oge a mẽŋa.
Bɛla mẽ, nẽr-sɛka n dagɩ yamŋa tɩ Zuudãana Krisi wi ẽ, a de la Krisi yamŋa.
Nawẽnnɛ da ya la toogo, bɛla da lebge-ya nẽrba yamsɩ.
Bɛla ĩyã, m sɔbiisi, nẽra woo vɔa Nawẽnnɛ nẽŋam wʋ ẽn daan ãn se'em tɩ Nawẽnnɛ wi ẽ na.
Apolɩ le tɔgɛ pɔgdire yelle Mam yetɩ m tɔgɛ la sɛba n ka tarɩ sɩrba bɩɩ pɔgba la yelle, mam ka to'oge nõorɛ Zuudãana Azezi zẽ'am.
La de la mam mẽŋa pʋtẽ'erɛ, la ya wʋn bɔ mam sɩra Zuudãana la n zoe mam ninbãalga la ĩyã.
Yel-sɛba n boe lɛɛlɛ wã ĩyã, mam tẽ'esɛ tɩ la ãn sõŋa tɩ nẽra woo ken ãna wʋ ẽn ãn se'em na.
Fʋ sãn tara pɔga, da ɛɛra tɩ fʋ lebse ẽ.
La fʋ sãn ka tara pɔga, da ɛɛra tɩ fʋ di pɔga.
La fʋ sãn di pɔga, la dagɩ be'em.
La pug-sɛka n mẽ ele sɩra, la dagɩ be'em.
Nẽr-sɛba n tarɩ pɔgba, bɩɩ sɩrba la wʋn yẽ la sũ-sã'aŋɔ dũnia wã pʋam, bɛla tɩ mam ka bɔɔra tɩ yel-bãma paagɛ ya.
M sɔbiisi, mam n yetɩ ya se'em n wãna: Wakat-sɛka tɩ Nawẽnnɛ bɔ tɔ la ka le zo'oge.
Lan pɔsɛ lɛɛlɛ wã, la ãn sõŋa tɩ sɛba n tarɩ pɔgba la, ãna wʋ ba ka tarɩ pɔgba, tɩ sɛba n kellɩ, ãna wʋ ba ka kellɩ, tɩ sɛba n ɩtɩ sũ-yẽlga, ãna wʋ ba ka ɩtɩ sũ-yẽlga, tɩ sɛba n da'arɩ, ãna wʋ ba ka tarɩ sɛla tɩ ba da'arɩ la.
Tɩ sɛba n yẽtɩ dũnia bõntarsõm, ãna wʋ ba ka yẽtɩ bõntarsõm.
Se'ere n soe la, dũnia wã n ãn se'em wã tollɩ mɛ.
Mam ka boorɩ tɩ ya yɛm yɔɔra la sɛla sɛla.
Sɛka n ka tarɩ pɔga dɩkrɩ a pʋtẽ'erɛ wuu tõnna la Zuudãana la tõoma, a eerɩ la ẽŋa n wʋn ẽŋɛ se'em tɩ la ãna Zuudãana la sũure yẽlʋm.
La sɛka n di pɔga, dũnia yɛla n pakɛ ẽ, a eerɩ la ẽŋa n wʋn ẽŋɛ se'em tɩ la ãna a pɔga sũure yẽlʋm.
Bɛla, a pʋtẽ'erɛ n boorɩ se'em na pʋɩ mɛ.
La pɔka bɩɩ pugla n mẽ ka tarɩ sɩra dɩkrɩ a pʋtẽ'erɛ wuu tõnna la Zuudãana la tõoma, a eerɩ la ẽŋa n wʋn ẽŋɛ se'em, tɩ a ĩyã, la a sɩa wʋn wa dɛna Nawẽnnɛ bõnɔ.
La sɛka n tarɩ sɩra, dũnia yɛla n pakɛ ẽ, a eerɩ la ẽŋa n wʋn ẽŋɛ se'em, tɩ la ãna a sɩra sũure yẽlʋm.
La de la yãma sõŋrɛ ĩyã tɩ mam yele bɛla.
Mam ka boorɩ tɩ m mõrgɛ ya dɩkɛ yelle dɔglɛ ya zuto.
Mam boorɩ tɩ ya tõm na sɛla n ãn sõŋa, la ya dɩkɛ ya mẽŋa wuu bɔ Zuudãana la, tõnna a tõoma.
La sãn dɛna sɛba n lɛgrɩ pugunto tɩ ba di la, sɛka sãn tẽ'esɛ tɩ ẽŋa sãn basɛ a zɛba la ka di ẽ, ẽŋa ẽŋɛ ẽ na be'em, dee tɩ a yɛmleego tara ẽ, a di ẽ wʋ ẽn tẽ'esɛ se'em na, tɩ la dagɩ be'em.
La nẽr-sɛka sãn tẽ'esɛ a pʋtẽ'erʋm sõŋa sõŋa tɩ ẽŋa kãn di ẽ, tɩ pẽrgrɛ ka bɔna mĩ, a sãn wʋn tã'agɛ yõkɛ a mẽŋa, a ẽŋɛ wʋ ẽn tẽ'esɛ se'em na, tɩ la ãn sõŋa.
Bɛla, nẽr-sɛka n di pɔga, a ẽŋɛ sõŋa.
La nẽr-sɛka n mẽ ka di pɔga, a ẽŋɛ sõŋa gãnna.
Pɔg-sɛka n ele, dẽnɩ tɩ a bɔna la a sɩra lɛ, ẽn ken vɔa wakatɛ la.
La a sɩra la sãn ki, sore boe mɛ tɩ a le ele nẽr-sɛka tɩ a boorɩ, la dẽnɩ tɩ a dɛna nẽra n dolɩ Zuudãana Azezi sore.
La mam tẽ'esɛ tɩ a sãn ka le ele sɩra, a sũure wʋn ãna yẽlʋm gãnna ẽn ele.
Mam tẽ'esɛ tɩ mam tarɩ la Nawẽnnɛ Sɩa pa'ala ya.
Baga nẽnnɔ yelle La sãn dɛna bõn-sɛba tɩ ba dɩkɛ kãabɛ bɔ baga la nẽnnɔ yelle, tɩ mi tɩ tɩ wuu tarɩ bãŋrɛ mɛ, wʋ yãma n yele se'em na.
La bãŋrɛ botɩ nẽra zẽkra la a mẽŋa.
La nõŋlʋm sõŋrɩ nẽrba mɛ.
Nẽr-sɛka sãn tẽ'esɛ tɩ ẽŋa mi sɛla, a ken ka mina wʋ lan masɛ tɩ a mina se'em.
La nẽra sãn nõŋɛ Nawẽnnɛ, Nawẽnnɛ mi ẽ mɛ.
Bɛla, la sãn dɛna baga nẽnnɔ na yelle, tɩ mi tɩ baga de la sɛla n de zãŋa dũnia wã zuo, dee ken mina tɩ Nawẽnnɛ ayɩla mã'a n boe.
Bõndõma n boe saazuum bɩɩ tẽŋa zuo, tɩ nẽrsaalba wi'iri tɩ wẽna.
Asɩra, bõndõma zozo'e n boe tɩ nẽrsaalba wi'iri tɩ wẽna, bɩɩ zuudãandõma.
La tõma mi tɩ Nawẽnnɛ ayɩla n boe dɛna tɩ Sɔ n nãam sɛla woo, la ẽŋa ĩyã tɩ tɩ vɔa.
La tõma ken mina tɩ Zuudãana ayɩla mã'a n boe, a de la Azezi-krisi, la doose la ẽŋa tɩ sɛla woo bɔna, la ken doose la ẽŋa tɩ tɩ tara vɔm.
La, la dagɩ nẽra woo n mi wãna.
Nẽrba basɛba malʋm baga mɛ, tɩ halɩ la zĩna ba sãn obe baga nẽnnɔ, ba ken tẽ'esra a yelle mɛ tɩ la sɩrɩ de la baga dia.
La ban ka mi Nawẽnnɛ sore yɛla sõŋa la, ba tẽ'esrɩ ba sũure pʋam tɩ ba ẽŋɛ la be'em.
La dagɩ dia n wʋn botɩ tɩ lɛm Nawẽnnɛ.
Tɩ sãn ka di, sɛla ka pɔ'ɔrɩ tɔ, la tɩ sãn di, a ka pa'asrɩ tɩ sɛla.
La guuse ya mẽŋa, tɩ yan tarɩ nõorɛ dita sɛla woo la, da basɛ tɩ nẽr-sɛba n ka tarɩ pãŋa Nawẽnnɛ sore doosgo pʋam na tõm tõon-be'ero.
Nẽr-sɛka n ka mi Nawẽnnɛ sore yɛla sõŋa la, sãn yẽ fõn tarɩ bãŋrɛ la n zĩ baga kãabgɔ zẽ'am ɔbra nẽnnɔ, la wʋn pã'asɛ ẽ tɩ a mẽ obe la baga nẽnnɔ.
Bɛla, fõn bãŋrɛ la wʋn basɛ tɩ nẽr-ẽŋa n ka tarɩ pãŋa Nawẽnnɛ sore doosgo pʋam na sã'am mɛ, a de la fʋ sɔbia tɩ Krisi ki a ĩyã.
Fʋ sãn tõm tõon-be'e-ẽna sã'am fʋ sɔbia n ka mi Nawẽnnɛ sore yɛla sõŋa pʋtẽ'erɛ, fʋ ẽŋɛ la Krisi be'em.
Bɛla, la sãn dɛna dia n wʋn basɛ tɩ mam sɔbia tõm tõon-be'ero, mam kãn le malɩn di ẽ, tɩ m da basɛ tɩ m sɔbia tõm tõon-be'ero.
Apolɩ basɛ ẽn tarɩ sore wʋn ẽŋɛ sɛla Mam ka soe m mẽŋa tãna wʋn ẽŋɛ mam n boorɩ se'em mɛ bɩɩ?
Mam dagɩ la Krisi Tõntõnna bɩɩ?
Mam daan ka yẽ tɩ Zuudãana Azezi mɛ bɩɩ?
La dagɩ tõon-sɛba tɩ mam tõnnɩ bɔ'ɔra Zuudãana la n basɛ tɩ yãma bɔ ẽ sɩra?
Baa nẽrba basɛba sãn ka sakɛ tɩ mam de Krisi Tõntõnna, yãma masɛ mɛ tɩ ya sakɛ.
Yãma n dolɩ Krisi sore la, n de sɛla n pa'alɛ tɩ mam de Krisi Tõntõnna.
Sɛba n zɛrgrɩ mam na, mam tɔgrɩ la wãna lɛrgra ba.
Tõma ka tarɩ sore tɩ ba bɔ tɩ dia la ko'om tɩ tõoma la ĩyã?
Tõma ka tarɩ sore wʋn di pɔgba n dolɩ Nawẽnnɛ sore tɩ ba dɔla tɩ ɛɛra wʋ tɩ Tõntõn-taaba, la Zuudãana yɩbsɩ, la Apɩyɛɛrɩ n ɩtɩ se'em na bɩɩ?
Yãma tẽ'esɛ tɩ mam na Abarnabasɩ mã'a n de tɩ tõnna tɩ mẽŋa dita bɩɩ?
Ãne n de sʋdaaga dee bɩsra a mẽŋa dia yelle?
Ãne n sele tɩɩsɩ dee ka dita ba biɛ?
La ãne n gu'uri dũnsi dee ka dita ba ɩɩlʋm?
Mam ka yele bɛla la nẽrsaala pʋtẽ'erɛ mã'a.
Nawẽnnɛ lɔɔ la mẽ yele la bɛla.
La gʋlsɛ lɔɔ tɩ Nawẽnnɛ yʋʋn bɔ Amoyisi gõnnɔ la pʋam yetɩ: «Da ẽŋɛ-ya naafɔ n kɔɔrɩ nõorɛ yʋka.» La de la niigi yelle mã'a tɩ Nawẽnnɛ yʋʋn tɔgɛ bɩɩ?
Ayɛɩ, la de la tõma yelle tɩ la gʋlsɛ bɛla.
Bɛla nẽr-sɛka n kɔɔrɩ tarɩ pʋtẽ'erɛ tɩ a wʋn yẽ mɛ, tɩ sɛka n wẽ'erɩ bõnkɔɔla mẽ tarɩ pʋtẽ'erɛ tɩ a wʋn yẽ, dẽnɩ tɩ ba wuu yẽ ba pʋrɛ.
Tõma n mõolɛ Nawẽnnɛ yetɔga la bɔ ya la, la ãn wʋ bõnbuuri tɩ tõma bʋrɛ.
Bɛla, la masɛ mɛ tɩ ya looge ya bõntarsõm na sõŋɛ tõma wʋ bõnkɔɔla pʋrɛ tɩ ya bɔ tõma.
Nẽrba basɛba sãn tara nõorɛ tɩ ba to'oge yãma bõntarsõm, tõma n tarɩ nõorɛ tɩ tɩ to'oge yãma bõntarsõm gãnna.
La tõma ka to'oge ya sɛla wʋ tõma n tarɩ nõorɛ se'em na, tõma sakɛ nãmsgɔ mɛ sɛla woo pʋam, tõma ka boorɩ tɩ tɩ gu Krisi kõ-yẽlga la mõolgɔ.
Yãma ka mi tɩ sɛba n tõnnɩ Wẽnde-kãtɛ la pʋam, diti la bilam?
La tɩ sɛba n kãabrɩ bɔ'ɔra Nawẽnnɛ na, to'orɩ ba pʋrɛ la kãabgɔ zẽ'a na?
Bɛla, Zuudãana la bɔ nõorɛ mɛ tɩ sɛba n mõolɩ kõ-yẽlga la, mẽ tɔ'ɔra ba dia bilam.
La mam ka to'oge ya sɛla baa ayɩla wʋ mam n tarɩ nõorɛ se'em na.
La mam ka gʋlsɛ bɛla mẽ yetɩ ya bɔ mam sɛla.
Baa mam sãn wʋn ki sõɩ, tɩ nẽra da wa basɛ tɩ mam ka tara yẽsõm.
Mam n mõolɩ Nawẽnnɛ kõ-yẽlga la, mam ka tã wʋn wẽ m yõ'ogɔ a ĩyã.
La de la pẽrgrɛ tɩ mam mõolɛ.
Mam sãn ka mõolɛ kõ-yẽlga la, mam wʋn yẽ la toogo.
La sãn de nɩ la mam mẽŋa n looge yɛm mõola kõ-yẽlga la, mam wʋn to'oge nɩ la yɔɔrɔ.
La, lan de pẽrgrɛ tɩ mam mõolɛ la, la de la tõonɛ tɩ Nawẽnnɛ dɩkɛ dɔglɛ mam zuo.
Bɛla, bẽm n de mam yɔɔrɔ?
La de la mam n mõolɩ kõ-yẽlga la bɔ'ɔra nẽrba zãŋa, dee ka tɔ'ɔra ba sɛla wʋ mam tarɩ nõorɛ se'em na.
Mam soe m mẽŋa mɛ, mam dagɩ nẽra yamŋa.
La baa bɛla, mam dɩkɛ m mẽŋa lebge la nẽrba wuu yamŋa, tɩ m tã'agɛ botɩ ba nẽrba zozo'e dɔla Krisi.
Mam sãn bɔna Zifdõma zẽ'am, mam vɔa wʋ Zifdõma la, tɩ m tã'agɛ botɩ ba doose Azezi.
Amoyisi lɔɔ la ka le tara nõorɛ la mam, la mam sãn bɔna la nẽr-bãma n dolɩ lɔɔ la, mam sakrɩ lɔɔ wʋ bãma la, tɩ m botɩ sɛba n dolɩ lɔɔ la doose Azezi.
La mam sãn bɔna nẽr-sɛba n ka dolɩ lɔɔ la zẽ'am, mam vɔa wʋ nẽr-sɛba n ka dolɩ lɔɔ la, tɩ m botɩ ba doose Azezi.
La bɛla ka pa'alɛ tɩ mam ka dolɩ Nawẽnnɛ lɔɔ la.
Mam dolɩ la Krisi lɔɔ.
Mam sãn bɔna la nẽr-sɛba n ka tarɩ pãŋa Nawẽnnɛ sore doosgo pʋam, mam vɔa wʋ bãma, tɩ m sõŋɛ ba tɩ ba da basɛ Nawẽnnɛ sore.
Mam ɩtɩ sɛla woo la bɛla bɔ'ɔra nẽrba buuri wuu, ɩta mam wʋn ẽŋɛ se'em tɩ m tã'agɛ fãagɛ ba nẽrba basɛba.
Nawẽnnɛ kõ-yẽlga la ĩyã tɩ mam ɩta bɛla wuu tɩ m wa po to'oge a pʋrɛ.
Yãma mi tɩ zʋa pʋam, zɔtba la wuu lagɩm zɔta mɛ, la ba nẽra ayɩla mã'a n wʋn zoe yãŋɛ to'oge bɔ'a.
Bɛla, mõrgɛ-ya wʋ zɔtba n zotɩ se'em na, tɩ ya yãŋɛ to'oge bɔ'a Nawẽnnɛ zẽ'am.
Zɔtba wuu yõkrɩ ba mẽŋa mɛ sɛla woo pʋam tɩ ba to'oge bɔ'a n kãn yuuge dee sã'am.
La tõma yõkrɩ tɩ mẽŋa tɩ tɩ wa to'oge la bɔ'a n kãn malɩn sã'am.
Bɛla n soe tɩ mam ka zɔta yoo yoo, la mam ka zɛbrɩ yoo yoo wʋ nẽra n wẽ'erɩ kʋsebgo.
Mam mõrgrɩ m ĩyã mɛ tara m mẽŋa sõŋa sõŋa.
Se'ere n soe la, mam ka boorɩ tɩ mam n mõolɩ kõ-yẽlga la bɔ'ɔra nẽrba la, mam mẽŋa wa koŋe yɔɔrɔ Nawẽnnɛ zẽ'am.
Ɩsrayɛlɩ dõma mãmsgɔ M sɔbiisi, mam boorɩ tɩ ya tẽ'esɛ la tɩ yaabdõma n yʋʋn dolɩ Amoyisi la yelle.
Ba wuu yʋʋn boe la sawatɛ la tẽŋa, la ba wuu yʋʋn doose la ko-kãtɛ la pʋam tole.
La ãn wʋ Nawẽnnɛ yʋʋn mise ba mɛ sawatɛ la pʋam, la ko-kãtɛ la pʋam tɩ ba dɛna ayɩla la Amoyisi.
Ba wuu yʋʋn di la dia ayɩla, dee yũ ko'om ayɩla n ze'ele Nawẽnnɛ zẽ'am.
Ba yʋʋn yũ la ko'om n yesrɩ tãmpĩa tɩ Nawẽnnɛ bɔ ba pʋam.
Tãmpĩ-ẽŋa yʋʋn de la Krisi n dolɩ ba.
La baa bɛla, ba nẽrba zozo'e yʋʋn ka ɩtɩ sɛla n masɛ Nawẽnnɛ yɛm, tɩ a basɛ tɩ ba ki weego la pʋam.
Bõn-bãna wuu ẽŋɛ tɩ la pa'alɛ la tõma, tɩ tɩ da bɔɔra tɩ ẽŋɛ be'em wʋ bãma la.
Da dɔla-ya baga wʋ bãma basɛba n yʋʋn ẽŋɛ se'em na.
La gʋlsɛ Nawẽnnɛ gõŋɔ pʋam yetɩ: «Nẽrba la zĩ'ire mɛ di dee yũ, dee isge dɛ'ɛna.» Tɩ da ɩta yalsɩ wʋ bãma basɛba n yʋʋn ẽŋɛ se'em, tɩ ba nẽrba tʋspisyi la atã ki daarɛ ayɩla la.
Tɩ da makɛ-ya tɩ Zuudãana la bɩsɛ wʋ bãma basɛba n yʋʋn ẽŋɛ se'em, tɩ bõnsɛ'ɛdõma kʋ ba la.
Tɩ da yõnna-ya la Nawẽnnɛ wʋ bãma basɛba n yʋʋn yõm se'em, tɩ kũm malɛka kʋ ba la.
Bõn-bãma wuu yʋʋn ẽŋɛ tɩ yaabdõma tɩ la dɛna la mãmsgɔ bɔ nẽrba basɛba.
La ba gʋlsɛ bɛla, tɩ la dɛna la zãsŋɔ bɔ tõma sɛba n boe wakat-ẽna tɩ dũnia lɛm ba'asgɔ wã.
Bɛla, nẽr-sɛka n tẽ'esɛ tɩ ẽŋa ɩtɩ sõŋa dee zɛ sõŋa, a guuse da lui.
Yel-sɛba n paarɩ ya la, la de la yel-bãma n mẽ paarɩ nẽrba basɛba.
La Nawẽnnɛ de la sɩra dãana, a kãn basɛ tɩ yel-sɛka n gãnnɩ ya pãŋa paagɛ ya.
La yelle pʋam, a wʋn bɔ ya pãŋa tɩ ya wĩbe, dee ẽŋɛ sore tɩ ya yese.
Baga dia, la Zuudãana kũm tẽerɛ dia yelle Bɛla m sɔbiisi, yese-ya ya mẽŋa baga kãabgɔ pʋam.
Mam tɔgrɩ bɔ'ɔra ya wʋ ya de la nẽr-sɛba n tarɩ yɛm.
Ya mẽŋa tẽ'esɛ mam n yetɩ ya sɛla la võorɛ.
Bõn-yũula la tɩ tõma ẽn dɩkɛ pʋ'ʋsɛ Nawẽnnɛ dee yũ la, pa'alɛ tɩ tõma lagɩm na Krisi dɛna ayɩla, a zɩɩm n yese bɔ tõma la ĩyã.
La borborɩ la tɩ tõma ẽn fiise pʋɩ taaba obe la, pa'alɛ tɩ tõma lagɩm na Krisi dɛna ĩyã ayɩla.
Borborɩ la n de ayɩla la, tõma mẽ de la ĩyã ayɩla, baa tõma n zo'oge la.
Se'ere n soe la, tɩ wuu lagɩm ɔbra la borbor-ẽŋa ayɩla.
Tẽ'esɛ-ya Ɩsrayɛlɩ dõma yelle.
Sɛba n diti di-sɛba tɩ ba dɩkɛ kãabɛ Nawẽnnɛ kãabgɔ bĩmbĩnne zuo la, ba lagɩm na Nawẽnnɛ.
Bẽm tɩ mam yɛta wãna?
Yãma tẽ'esɛ tɩ mam yetɩ bagrɛ, bɩɩ di-sɛba tɩ ba kãabɛ bɔ bagrɛ la, de la sɛla bɩɩ?
Ayɛɩ.
Mam yetɩ ya mɛ tɩ ya bãŋɛ tɩ sɛla tɩ bag-kãabrɩba kãabrɩ la, ba kãabrɩ bɔ'ɔra la kʋlkã'arsɩ, dagɩ Nawẽnnɛ.
Mam ka boorɩ tɩ ya lagɩm na kʋlkã'arsɩ.
Ya ka tã wʋn yũ Zuudãana Azezi bõn-yũula, dee le yũ kʋlkã'arsɩ bõn-yũula, ya ken ka tãna wʋn di Zuudãana kũm tẽerɛ dia, dee le di kʋlkã'arsɩ dia.
Tɩ sãn ɩta bɛla, tɩ wʋn botɩ Zuudãana sũure n isge.
Yãma tẽ'esɛ tɩ tõma tarɩ pãŋa gãnna ẽ mɛ bɩɩ?
Nã'asra-ya Nawẽnnɛ sɛla woo pʋam Yãma nẽrba basɛba yetɩ: «Sore boe mɛ tɩ tɩ ẽŋɛ sɛla woo.» Asɩra, la, la dagɩ sɛla woo n tarɩ yõorɔ.
Ba yetɩ: «Sore boe mɛ tɩ tɩ ẽŋɛ sɛla woo.» La, la dagɩ sɛla woo n sõŋrɩ.
Nẽra nẽra da ɛɛra a mẽŋa sõŋrɛ mã'a, ɛɛra-ya taaba sõŋrɛ.
Ya tarɩ sore tɩ ya da nẽn-sɛba wuu tɩ ba koosrɩ da'asɩ pʋam obe mɛ.
Da basɛ-ya tɩ la nãmsra ya pʋtẽ'era tɩ ya soke nẽnnɔ na n ze'ele zẽ'a.
La gʋlsɛ Nawẽnnɛ gõŋɔ pʋam yetɩ: «Dũnia, la bõn-sɛba wuu n boe a pʋam de la Zuudãana Nawẽnnɛ bõnɔ.» Nẽra n ka bɔ Azezi sɩra sãn wi ya tɩ ya wa'am a yire wa di, tɩ ya sakɛ sẽŋɛ, di-ya di-sɛba wuu tɩ a tarɩ wa bɔ ya la, da basɛ-ya tɩ la nãmsra ya pʋtẽ'era, tɩ ya soke nẽnnɔ na n ze'ele zẽ'a.
La nẽra sãn yele ya yetɩ: «Di-bãna wã de la bagrɛ dia», da di-ya, sɛka n yele ya bɛla la ĩyã, tɩ la da nãmsɛ a pʋtẽ'erɛ.
La dagɩ yãma mẽŋa pʋtẽ'era yelle tɩ mam yele, la de la nẽr-sɛka n yele ya la pʋtẽ'erɛ.
La yãma mẽ tã soke mam yetɩ: «Bẽm soe tɩ nẽra ayẽma pʋtẽ'erɛ wʋn gu mam, tɩ mam kãn di sɛla tɩ mam tarɩ nõorɛ tɩ m di?
Mam sãn pʋ'ʋsɛ Nawẽnnɛ dia ĩyã dee di, bẽm tɩ nẽra wʋn zɛrgɛ mam la bõn-sɛka tɩ mam pʋ'ʋsɛ Nawẽnnɛ a ĩyã?» Lan de se'em na, ya sãn dita mɛ, bɩɩ ya yũuri mɛ, bɩɩ sɛla woo tɩ ya ɩtɩ, ɩta-ya ba wuu nã'asra Nawẽnnɛ.
Da ẽŋɛ-ya sɛla Zifdõma, bɩɩ sɛba n dagɩ Zifdõma, bɩɩ Nawẽnnɛ nẽrba zẽ'am tɩ la gu ba Nawẽnnɛ sore doosgo.
Ɩta-ya wʋ mam n ɩtɩ se'em na.
Mam mõrgrɩ mɛ tɩ m ẽŋɛ sɛla n ãn nẽra woo sũure yẽlʋm sɛla woo pʋam, mam ka eerɩ m mẽŋa sõŋrɛ, mam eerɩ la nẽrba zozo'e sõŋrɛ, tɩ ba tã'agɛ yẽ fãarɛ.
Ɩta-ya mam n ɩtɩ se'em na, wʋ mam mẽ n ɩtɩ wʋ Krisi n ɩtɩ se'em na.
Bʋraaga la pɔka n wʋn ãna se'em Wẽndeto pʋam Mam pẽgrɩ ya, yãma n tẽrɩ mam yelle sɛla woo pʋam, dee dɔla bõn-sɛba wuu tɩ mam pa'alɛ ya la.
La mam boorɩ tɩ ya bãŋɛ tɩ Krisi de la nẽra woo zuudãana, tɩ sɩra mẽ dɛna a pɔga zuudãana, tɩ Nawẽnnɛ dɛna Krisi zuudãana.
Bɛla, bʋra-sɛka n pʋ'ʋsrɩ Nawẽnnɛ, bɩɩ n to'oge Nawẽnnɛ yetɔga tɔgra bɔ'ɔra nẽrba, dee vuge a zuugo, a pɔ'ɔrɩ la a zuudãana.
La pɔg-sɛka n pʋ'ʋsrɩ Nawẽnnɛ, bɩɩ n to'oge Nawẽnnɛ yetɔga tɔgra bɔ'ɔra nẽrba, dee ka vuge a zuugo, a pɔ'ɔrɩ la a zuudãana.
La ãn wʋ ẽn põn a zuugo la.
Pɔka sãn ka bɔɔra tɩ a vuge a zuugo, a yi sɛ a zomto.
La tɩ mi tɩ la de la yãnnɛ bɔ pɔka tɩ a põn a zuugo, bɩɩ a sɛ a zomto.
Bɛla, dẽnɩ tɩ a vuge a zuugo.
Bʋraaga ka de a vuge a zuugo, se'ere n soe la, Nawẽnnɛ nãam ẽ tɩ a wõna la a mẽŋa, dɛna nã'asgɔ bɔ ẽ.
La pɔka de la nã'asgɔ bɔ bʋraaga.
Nawẽnnɛ ka dɩkɛ pɔka kõbrɛ nãam bʋraaga, a daan dɩkɛ la bʋraaga kõbrɛ nãam pɔka.
La Nawẽnnɛ ka nãam bʋraaga pɔka ĩyã, la a nãam pɔka la bʋraaga ĩyã.
Bɛla ĩyã, la malɛkadõma ĩyã, la masɛ tɩ pɔka vugra a zuugo tɩ la pa'alɛ tɩ a tarɩ nõorɛ.
La Zuudãana doosgo la pʋam, pɔka boe la bʋraaga nu'usum, tɩ bʋraaga mẽ bɔna pɔka nu'usum.
Nawẽnnɛ daan dɩkɛ la bʋraaga nãam pɔka.
Tɩ pɔgsɩ mẽ dɔgra bʋraasɩ.
Bɛla wuu ze'ele la Nawẽnnɛ zẽ'am.
Tẽ'esɛ-ya ya mẽŋa bɩsɛ.
La masɛ tɩ pɔka pʋ'ʋsra Nawẽnnɛ nẽr-kʋʋŋɔ pʋam dee ka vuge a zuugo?
Nẽrba wuu mi mɛ tɩ bʋraaga sãn basɛ a zomto tɩ ba wɔgɛ, la de la yãnnɛ.
La pɔka sãn basɛ a zomto tɩ ba wɔgɛ, la de la pẽka bɔ ẽ.
A zomto la n wɔgɛ la, de la sɛla bɔ ẽ tɩ a dɩkɛ vuge a zuugo.
La nẽr-sɛka sãn bɔɔra tɩ a wẽ nõke'ene bõn-ẽna wã yelle, dẽnɩ tɩ a bãŋɛ tɩ tõma, la Nawẽnnɛ nẽrba n boe zẽ'esɩ wuu la, ka tarɩ ɩrgɔ ayẽma.
Zuudãana kũm tẽerɛ dia Mam n yetɩ m yele ya se'em wã, mam ka yetɩ m pẽgɛ ya, bẽm ĩyã, ya ẽn lagsɛ taaba la, ya ka ɩtɩ sõŋa, ya ɩtɩ la be'em.
Pɔspɔsɩ, mam wõm tɩ ya sãn ẽn lagsɛ taaba tɩ ya pʋ'ʋsɛ Nawẽnnɛ, welgre n boe ya tẽŋasʋka.
La mam sakɛ tɩ yel-sɛba tɩ ba yele la, basɛba de la sɩra.
Dẽnɩ tɩ welgre bɔna ya tẽŋasʋka, tɩ ba bãŋɛ sɛba n sɩrɩ dolɩ Nawẽnnɛ bɔkɛ.
Yãma ẽn lagsɛ taaba la, ya tẽ'esɛ tɩ ya diti la Zuudãana dia, la dagɩ bɛla.
Se'ere n soe la, ya sãn lagsɛ, nẽra woo dẽŋɛ ka dita la a mẽŋa dia.
Tɩ sɛba kɔm dõnna, dee tɩ basɛba yũ buge.
La sãn dɛna bɛla, yãma ka tarɩ yiɛ wʋn di dee yũ bilam?
Bɩɩ yãma ka nannɩ la Nawẽnnɛ nẽrba la, dee ɩta nasdõma yãnnɛ?
Mam wʋn yele ya tɩ bo?
M pẽgɛ ya bɛla ĩyã bɩɩ?
Ayɛɩ, mam kãn pẽgɛ ya.
Zãsŋɔ sɛka tɩ mam daan zãsʋm ya la, mam to'oge ẽ na Zuudãana la zẽ'am.
La de la wãna: Yʋ'ʋŋ-sɛka tɩ ba wʋn yõkɛ tɩ Zuudãana Azezi la, a dɩkɛ la borborɩ, pʋ'ʋsɛ Nawẽnnɛ a yel-sõnnɛ dee fiise bɔ ba yetɩ: «Ẽna de la mam ĩyã, tɩ mam bɔ'ɔrɩ ya.
Ɩta-ya wãna tẽra mam yelle.» Ban daan di dia kɩ'ɩlɩm na, a dɩkɛ la bõn-yũula yetɩ: «Bõn-yũul-bãna pa'alɩ tɩ Nawẽnnɛ bĩŋe la nõor-paalga la nẽrsaalba mam zɩɩm n wʋn yese la ĩyã.
Wakat-sɛka tɩ ya ẽn yetɩ ya yũ ba, ɩta-ya wãna tẽra mam yelle.» Wakat-sɛka woo tɩ ya obrɩ borborɩ wã, dee yũura bõn-yũula wã, ya pa'alɩ la Zuudãana la kũm yelle, halɩ tɩ a wʋn wa leme wa'am.
Bɛla, nẽr-sɛka woo n obrɩ borborɩ wã, dee yũura bõn-yũula wã, dee ka masɛ tɩ a obe dee yũ, a tõnnɩ la tõon-be'ero pɔ'ɔra Zuudãana ĩyã, la a zɩɩm na.
Bɛla, nẽra woo tẽ'esɛ bɩsɛ a sãn masɛ, deege obe borborɩ la, dee yũ bõn-yũula la.
Nẽr-sɛka n ka nannɩ Zuudãana la ĩyã, dee obe borborɩ la, dee yũ bõn-yũula la, a eerɩ la sɩbgrɛ bɔ'ɔra a mẽŋa.
Bɛla n soe tɩ ya pʋam, nẽrba zozo'e dɛna bã'adõma, tɩ sɛba ka tara pãŋa, tɩ basɛba ki.
Tɩ sãn tẽ'esɛ tɩ mẽŋa bɩsɛ tɩ sãn masɛ, Nawẽnnɛ kãn sɩbgɛ tɔ.
La Zuudãana la sãn sɩbgra tɔ, a pa'alɩ tɩ mɛ tɩ tɩ ɩta sõŋa, tɩ a da wa lagɩm tɩ la dũnia nẽrba di tɩ sarɩya sɩbgɛ tɔ.
Bɛla, m sɔbiisi, ya sãn lagsɛ taaba tɩ ya di Zuudãana kũm tẽerɛ dia la, ya gu'ura taaba.
Nẽra kɔm sãn dõnna, a di a yire dee wa'am, tɩ ya da kãn lagsɛ taaba ɛ sɩbgrɛ bɔ ya mẽŋa.
La yel-sɛba n weege la, mam sãn wa wa'am, mam wʋn mãalɛ.
Nawẽnnɛ Sɩa bɔ'a yelle Lɛɛlɛ wã, mam yetɩ m tɔgɛ ya la Nawẽnnɛ Sɩa bɔ'a yelle.
M sɔbiisi, mam boorɩ tɩ ya bãŋɛ la bõn-ẽŋa yelle sõŋa.
Ya mi tɩ yan daan nãn ka bɔ Azezi sɩra la, ya daan taagɛ la baga n de mugro la poore dɔla, ka tãna wʋn basɛ.
Bɛla tɩ mam bɔɔra tɩ ya bãŋɛ tɩ Nawẽnnɛ Sɩa la sãn bɔna la nẽra, a ka tã wʋn tɔgɛ Azezi yelle be'em.
La nẽra mẽ ka tã wʋn yetɩ, Azezi de la Zuudãana, tɩ la sãn dagna Nawẽnnɛ Sɩa n botɩ a yele.
Nawẽnnɛ Sɩa bɔ'a la de la to'oto'ore, la, la de la Sɩa ayɩla mẽŋa n bɔ'ɔrɩ.
Tõoma la de la to'oto'ore, la, la de la Zuudãana ayɩla tɩ tɩ tõnnɩ bɔ'ɔra.
Tõoma la n tõnnɩ se'em na de la to'oto'ore, la, la de la Nawẽnnɛ ayɩla n tõnnɩ ba wuu nẽrba wuu pʋam.
Nawẽnnɛ Sɩa la bɔ'ɔrɩ nẽra woo la bɔ'a nẽrba la wuu sõŋrɛ ĩyã.
Sɩa la bɔ'ɔrɩ nẽra ayɩla la bɔ'a tɩ a tɔgra yɛm yetɔga, la Sɩa ẽŋa ayɩla n bɔ'ɔrɩ nẽra ayẽma bɔ'a tɩ a tɔgra bãŋrɛ yetɔga.
La Sɩa ẽŋa mẽŋa n bɔ'ɔrɩ nẽra ayɩla bɔ'a tɩ a bɔ'ɔra Nawẽnnɛ sɩra zozo'e, dee bɔ'ɔra ayẽma pãŋa tɩ a botɩ bã'adõma yẽta ĩmã'asʋm.
Sɩa la n bɔ'ɔrɩ nẽra ayɩla pãŋa tɩ a tãna tõnna tõon-yãlma, dee bɔ'ɔra ayẽma bɔ'a tɩ a tɔ'ɔsra Nawẽnnɛ yetɔga tɔgra bɔ'ɔra nẽrba, ẽŋa n bɔ'ɔrɩ nẽra ayɩla yɛm tɩ a tãna wʋn bãŋɛ sɛla n ze'ele Nawẽnnɛ Sɩa zẽ'a, la sɛla n ka ze'ele Nawẽnnɛ Sɩa zẽ'a bɔkɛ.
Sɩa ẽŋa n bɔ'ɔrɩ nẽra ayɩla bɔ'a tɩ a tãna tɔgra yetɔg-zãŋsɩ, dee bɔ'ɔra ayẽma bɔ'a tɩ a tãna pa'ala yetɔg-zãŋsɩ la võorɛ.
La de la Sɩa ẽŋa ayɩla n ɩtɩ bɛla wuu.
Sɩa la bɔ'ɔrɩ nẽra woo la bɔ'a to'oto'ore wʋ ẽŋa n boorɩ se'em.
Azezi-krisi nẽrba ãn wʋ nẽra ayɩla ĩyã la Azezi-krisi nẽrba ãn wʋ ĩyã ayɩla n tarɩ zẽ'esɩ to'oto'ore.
La baa la zẽ'esɩ la n de to'oto'ore la, ba wuu de la ĩyã ayɩla.
Tõma Zifdõma, la sɛba n dagɩ Zifdõma, la sɛba n de yamsɩ, la sɛba n dagɩ yamsɩ, tõma wuu n daan mise ko'om pʋam na, Nawẽnnɛ Sɩa botɩ tɩ lebge la ĩyã ayɩla.
Nawẽnnɛ tõm na Sɩa ayɩla bɔ tɩ wuu.
Nẽra ĩyã ka tarɩ zẽ'a ayɩla mã'a.
A tarɩ la zẽ'esɩ to'oto'ore.
Nã'arɛ sãn yetɩ, ẽŋa n dagɩ nu'ugo la, ẽŋa ka po dɛna ĩyã la zẽ'a ayɩla, bɛla kãn tã'agɛ basɛ tɩ a kãn dɛna ĩyã la zẽ'a ayɩla.
La tʋbrɛ mẽ sãn yetɩ, ẽŋa n ka de nifo la, ẽŋa ka po dɛna ĩyã la zẽ'a ayɩla, bɛla kãn tã'agɛ basɛ tɩ a kãn dɛna ĩyã la zẽ'a ayɩla.
Tɩ ĩyã la wuu sãn de nɩ nifo, a yetɩ a ẽŋɛ la wãne wõm yetɔga?
La a wuu sãn de nɩ tʋbrɛ, a yetɩ a ẽŋɛ la wãne wõm yũuŋo?
Bɛla tɩ Nawẽnnɛ ẽŋɛ ĩyã zẽ'a woo wʋ ẽn boorɩ se'em, lagɩm ba taaba.
Ba wuu sãn de nɩ la zẽ'a ayɩla mã'a, ĩyã kãn boe nɩ.
Bɛla tɩ zẽ'esɩ to'oto'ore bɔna, la ba de la ĩyã ayɩla.
Bɛla nifo ka tã wʋn yele nu'ugo yetɩ, ẽŋa ka boorɩ a sõŋrɛ.
La zuugo mẽ ka tã wʋn yele nãma yetɩ, ẽŋa ka boorɩ ba sõŋrɛ.
Lan pa'asɛ, ĩyã la zẽ'e-sɛba n ãn wʋ ba ka tarɩ pãŋa la, tarɩ yõorɔ mɛ.
Zẽ'e-sɛba tɩ tõma bɩsɛ tɩ ba ka tarɩ yõorɔ zo'oge la, tɩ bɩsrɩ la bãma yelle sõŋa sõŋa.
La zẽ'e-sɛba tɩ tɩ tẽ'esɛ tɩ ba ka masɛ tɩ nẽrba yẽ ba la, bãma tɩ tɩ malgrɩ sõŋa gãnna.
La ka de tɩ dɩkɛ sɛla pĩ zẽ'e-sõma la.
Nawẽnnɛ mẽŋa n ẽŋɛ tɩ ĩyã la, basɛ tɩ tɩ bɩsra zẽ'e-sɛba tɩ tɩ tẽ'esɛ tɩ ba ka tarɩ yõorɔ zo'oge la yelle sõŋa sõŋa, tɩ welgre da bɔna ĩyã la pʋam.
La tɩ ĩyã la zẽ'esɩ to'oto'ore la wʋn sõŋra taaba.
Bɛla, zẽ'a ayɩla sãn nãmsra, zẽ'esɩ la wuu mẽ nãmsrɩ mɛ.
Zẽ'a ayɩla sãn yẽ nã'asgɔ, zẽ'esɩ la wuu tarɩ la sũ-yẽlga.
Ya wuu de la Krisi ĩyã la.
La nẽra woo de la ĩyã la zẽ'a ayɩla.
Bɛla tɩ Nawẽnnɛ ẽŋɛ nẽra woo a zẽ'am a nẽr-kʋʋŋɔ la pʋam.
Pɔspɔsɩ de la sɛba tɩ Azezi mẽŋa daan looge tõm ba la.
Bʋyi dãana de la Nawẽnnɛ nõtɔ'ɔsrɩba.
Bʋtã de la karẽnsãandõma, la sɛba n tõnnɩ tõon-yãlma, la sɛba tɩ a bɔ ba pãŋa tɩ ba botɩ bã'adõma yẽta ĩmã'asʋm, la sɛba tɩ a looge tɩ ba sõŋra nẽrba, la sɛba n wʋn bɔna nẽrba nẽŋa, la sɛba n tɔgrɩ yetɔg-zãŋsɩ.
La dagɩ tɩ wuu n de sɛba tɩ Azezi mẽŋa daan looge tõm na, dagɩ tɩ wuu n de nõtɔ'ɔsrɩba, dagɩ tɩ wuu n de karẽnsãandõma.
La dagɩ tɩ wuu n tarɩ pãŋa tõnna tõon-yãlma, la dagɩ tɩ wuu n botɩ bã'adõma yẽta ĩmã'asʋm, dagɩ tɩ wuu n tɔgrɩ yetɔg-zãŋsɩ, dagɩ tɩ wuu n tã wʋn pa'alɛ yetɔg-zãŋsɩ la võorɛ.
Ɛɛra-ya bɔ'a sɛba n gãnnɩ wuu.
La mam wʋn pa'alɛ ya so-sɛka n gãnnɩ ba wuu.
Nõŋlʋm yelle Mam sãn tɔgra nẽrsaalba buuri wuu yetɔga, la malɛkadõma yetɔga, dee ka tara nõŋlʋm, mam ãn wʋ dẽnlɔŋɔ bɩɩ pɩrga n wẽ'erɩ zãŋa.
La mam sãn tara bɔ'a tɔ'ɔsra Nawẽnnɛ yetɔga tɔgra bɔ'ɔra nẽrba, dee tãna wʋn bãŋɛ yɛla n sʋgɛ wuu võorɛ, dee tara mi'ilum wuu, la mam sãn bɔ Nawẽnnɛ sɩra tãna wʋn botɩ tãŋa vurge, dee ka tara nõŋlʋm, mam de la zãŋa.
La mam sãn dɩkɛ mam n tarɩ sɛla wuu pʋɩ nasdõma, la baa mam sãn sakɛ tɩ ba yõ mam ĩyã bugum, dee ka tara nõŋlʋm, bɛla ka tarɩ yõorɔ bɔ mam.
Nẽr-sɛka n tarɩ nõŋlʋm mã'arɩ la a mẽŋa, dee sõŋra nẽrba, a ka ɩtɩ sũure, a ka wẽ'erɩ yõ'ogɔ, la a ka zẽkrɩ a mẽŋa.
Sɛka n tarɩ nõŋlʋm ka ɩtɩ sɛla n ka masɛ, a ka eerɩ a mẽŋa sõŋrɛ mã'a, a sũure ka isgri, nẽra sãn ẽŋɛ ẽ be'em, a ka tẽrɩ ẽ a sũure pʋam.
Sɛka n tarɩ nõŋlʋm ka ɩtɩ sũ-yẽlga la tõon-be'ero, a ɩtɩ sũ-yẽlga la sɩra.
Sɛka n tarɩ nõŋlʋm ɩtɩ sugri mɛ sɛla woo pʋam.
A bɔ sɩra mɛ sɛla woo pʋam, a tarɩ pʋtẽ'erɛ mɛ gu'ura sɛla woo tɩ a bɔ sɩra la, a tã wĩbra mɛ sɛla woo pʋam.
Nõŋlʋm ka malɩn ba'asra.
Nawẽnnɛ yetɔga tɩ tɩ to'osrɩ tɔgra bɔ'ɔra nẽrba, la yetɔg-zãŋsɩ, la mi'ilum wʋn tole.
Tõma n mi se'em, la tõma n to'osrɩ Nawẽnnɛ yetɔga tɔgra bɔ'ɔra nẽrba la, de la fẽe.
La wakatɛ sãn wa paagɛ tɩ Nawẽnnɛ malgɛ sɛla woo tɩ la masɛ sõŋa sõŋa, sɛla fẽe tɩ tõma mi la wʋn tole.
Mam n daan de bia la, mam daan tɔgrɩ wʋ bia la, mam daan tẽ'esra wʋ bia la, la mam daan wõnnɩ yɛla võorɛ wʋ bia la.
La mam yãŋa n bɩ la, mam basɛ biyã'atɛ mɛ.
Tõma n mi sɛla lɛɛlɛ wã, ãn wʋ tõma bɩsrɩ la bɩsga n ka yẽtɩ sõŋa pʋam.
La wakat-ẽŋa tɩ wʋn yẽ sɛla woo sõŋa.
Mam n mi sɛla la, nãn de la fẽe.
La mam wʋn wa bãŋɛ ẽ sõŋa sõŋa wʋ Nawẽnnɛ n mi mam sõŋa se'em na.
Bɛla, bõn-bãna batã n boe wakatɛ wuu: La de la bɔ sɩra, la tɩ tara pʋtẽ'erɛ gu'ura sɛla tɩ tɩ bɔ sɩra la, la nõŋlʋm.
La bõn-bãna batã pʋam, nõŋlʋm n gãnnɩ ba wuu.
Tɩ wʋn ẽŋɛ se'em tɩ Nawẽnnɛ Sɩa bɔ'a la sõŋɛ nẽrba Ɛ-ya nõŋlʋm, la ya ken ɛɛra Nawẽnnɛ Sɩa bɔ'a la, lan gãnnɩ, bɔ'a sɛka tɩ ya wʋn to'oge Nawẽnnɛ yetɔga tɔgɛ bɔ nẽrba.
Sɛka n tɔgrɩ yetɔg-zãŋsɩ ka tɔgrɩ bɔ'ɔra nẽrba, a tɔgrɩ bɔ'ɔra la Nawẽnnɛ.
Se'ere n soe la, nẽra ka wõnnɩ a yetɔga la võorɛ, Nawẽnnɛ Sɩa botɩ a tɔgra la yɛla n sʋgɛ.
La sɛka n to'osrɩ Nawẽnnɛ yetɔga tɔgra bɔ'ɔra nẽrba, ẽŋa tɔgrɩ sõŋra la nẽrba, botɩ ba sẽnna nẽŋa Nawẽnnɛ sore doosgo la pʋam, dee kã'ana ba, bɔ'ɔra ba bʋraanɛ.
Sɛka n tɔgrɩ yetɔg-zãŋsɩ sõŋrɩ la a mẽŋa.
La sɛka n to'osrɩ Nawẽnnɛ yetɔga tɔgra bɔ'ɔra nẽrba sõŋrɩ la Nawẽnnɛ nẽrba.
Mam boorɩ nɩ tɩ ya wuu tɔgra la yetɔg-zãŋsɩ, la mam boorɩ tɩ ya tɔ'ɔsra la Nawẽnnɛ yetɔga tɔgra bɔ'ɔra nẽrba gãnna.
Nẽra sãn tɔgɛ yetɔg-zãŋsɩ tɩ nẽra ka bɔna wʋn to'oge yetɔga la tɔgɛ a võorɛ pa'alɛ nẽrba la tɩ la sõŋɛ ba, sɛka n to'osrɩ Nawẽnnɛ yetɔga tɔgra bɔ'ɔra nẽrba la n gãnnɩ.
M sɔbiisi, mam sãn wa'am ya zẽ'am wa tɔgra yetɔg-zãŋsɩ, mam wʋn ẽŋɛ la wãne sõŋɛ ya?
A ka tarɩ võorɛ bɔ ya.
Sɛla n wʋn sõŋɛ ya, de la mam sãn pa'alɛ ya sɛla tɩ Nawẽnnɛ Sɩa puke pa'alɛ mam, bɩɩ m botɩ ya bãŋɛ sɛla, bɩɩ m to'oge Nawẽnnɛ yetɔga tɔgɛ bɔ ya, bɩɩ m zãsʋm ya.
La ãn wʋ de'eŋo lɔgrɔ la: Wɩa sãn pɛɛbra bʋra bʋra, bɩɩ kõlŋɔ sãn wẽ'era bʋra bʋra, fʋ wʋn ẽŋɛ la wãne bãŋɛ wɩa la peebgo võorɛ, bɩɩ kõlŋɔ la wẽ'a võorɛ?
Benkonne sãn peebe bʋra bʋra, ka peebe zɛbrɛ peebgo, ãne n wʋn mãasʋm yese zɛbrɛ?
Bɛla mẽ, ya sãn tɔgra yetɔg-zãŋka tɩ nẽra ka wõnnɩ a võorɛ, nẽra wʋn ẽŋɛ la wãne bãŋɛ yãma n boorɩ tɩ ya yele se'em?
Ya yetɔga la de la zãŋa.
Yetɔga buuri zozo'e n boe dũnia zuo, la ayɩla ka boe ka tara võorɛ.
La mam sãn ka wõnna yetɔga, mam na sɛka n tɔgrɩ la de la sãama la taaba.
Bɛla, yãma n mõrgɛ ɛɛra Nawẽnnɛ Sɩa bɔ'a la, ɛɛra-ya bɔ'a sɛba n wʋn sõŋɛ Nawẽnnɛ nẽrba tɩ ba sẽŋɛ nẽŋa Nawẽnnɛ doosgo pʋam.
Bɛla ĩyã, sɛka n tɔgrɩ yetɔg-zãŋka, a sose Nawẽnnɛ tɩ a botɩ a yãŋɛ tɔgɛ a võorɛ.
Mam sãn pʋ'ʋsra Nawẽnnɛ la yetɔg-zãŋka, mam sɩa n pʋ'ʋsrɩ, la mam ka wõnnɩ a võorɛ la m mẽŋa yɛm.
Bɛla, mam wʋn ẽŋɛ la wãne?
Mam wʋn pʋ'ʋsra la m sɩa, dee ken pʋ'ʋsra la m yɛm, la m yõona la m sɩa, dee ken yõona la m yɛm.
Fʋ sãn pʋ'ʋsra Nawẽnnɛ a yel-sõnnɛ la yetɔg-zãŋka, nẽra wʋn ẽŋɛ la wãne ze'ele nẽrba la n lagsɛ la pʋam yetɩ: «Amina», dee ka wõm fõn yele se'em na võorɛ?
Baa fõn pʋ'ʋsrɩ Nawẽnnɛ se'em na sãn ãna sõŋa, la ka tarɩ sõŋrɛ bɔ nẽr-ẽŋa.
Mam pʋ'ʋsrɩ Nawẽnnɛ a yel-sõnnɛ, mam n tɔgrɩ yetɔg-zãŋsɩ gãnna yãma wuu la.
La Nawẽnnɛ nẽrba lagsgɔ zẽ'am, mam boorɩ tɩ m tɔgɛ la yetɔga banuu la m yɛm tɩ nẽrba wõm ba võorɛ tɩ la zãsʋm ba, sõna mam wʋn tɔgɛ yetɔg-zãŋsɩ tʋspia.
M sɔbiisi, da ãna-ya wʋ kɔma n tẽ'esrɩ se'em na.
La, la sãn dɛna be'em ɩrgɔ yelle, ãna-ya wʋ kɔm-pɩgsɩ n ka ɩtɩ be'em na.
La ya tẽ'esgɔ pʋam, ãna-ya wʋ bõnkɛgsɩ la.
La gʋlsɛ Nawẽnnɛ gõŋɔ pʋam tɩ Zuudãana Nawẽnnɛ yetɩ: «Mam wʋn basɛ tɩ sãama n tɔgrɩ yetɔg-zãŋsɩ mõolɛ m kõ-yẽlga bɔ m nẽrba.
Baa la wãna wuu, ba kãn selse mam.» Bɛla ĩyã, yetɔg-zãŋsɩ de la sɛla n pa'alɩ sɛba n ka bɔ sɩra Nawẽnnɛ pãŋa, la dagɩ sɛba n bɔ sɩra la ĩyã.
La nẽra n to'oge Nawẽnnɛ yetɔga tɔgɛ bɔ nẽrba la, n de sɛla n pa'alɩ sɛba n bɔ sɩra Nawẽnnɛ pãŋa, la dagɩ sɛba n ka bɔ sɩra la ĩyã.
Sɛba n bɔ sɩra la sãn lagsɛ taaba zẽ'a ayɩla, tɩ nẽra woo tɔgra la yetɔg-zãŋsɩ, tɩ sɛba n ka mi, dee ka bɔ Nawẽnnɛ sɩra kẽ, ba kãn yetɩ ya zallɩ mɛ?
La sɛba n bɔ sɩra la sãn lagsɛ taaba, tɩ nẽra woo tɔ'ɔsra Nawẽnnɛ yetɔga tɔgra bɔ'ɔra nẽrba, tɩ nẽra n ka mi, dee ka bɔ Nawẽnnɛ sɩra kẽ, ẽn wõm sɛla woo la, wʋn basɛ tɩ a bãŋɛ a tõon-be'ero, dee pa'alɛ ẽ a tuure.
Yel-sɛba n sʋgɛ a sũure pʋam wʋn puke mɛ peelem pʋam, tɩ a wʋn ka dũma dɩkɛ a nẽŋa võglɛ tẽŋa nã'asɛ Nawẽnnɛ, dee yetɩ: «Nawẽnnɛ sɩrɩ boe la ya lɛ.» Ɩta-ya sɛla woo tɩ ba dɔla sore Bɛla, m sɔbiisi, tɩ wʋn ẽŋɛ la wãne?
Ya sãn lagsɛ taaba tɩ ya pʋ'ʋsɛ Nawẽnnɛ, ya nẽra ayɩla tã wʋn pʋrɛ yõonɛ, tɩ ayẽma zãsʋm, tɩ ayẽma pa'alɛ bõn-sɛka tɩ Nawẽnnɛ puke pa'alɛ ẽ, tɩ ayẽma tɔgɛ yetɔg-zãŋka, tɩ ayẽma tɔgɛ yetɔg-zãŋka la võorɛ pa'alɛ nẽrba.
Ɩta-ya bɛla wuu tɩ la sõŋɛ Nawẽnnɛ nẽrba tɩ ba sẽŋɛ nẽŋa Nawẽnnɛ doosgo pʋam.
La sãn dɛna yetɔg-zãŋsɩ tɩ ya yetɩ ya tɔgɛ, nẽrba bayi bɩɩ nẽrba batã mã'a tɔgɛ ayɩla ayɩla, tɩ nẽra ayɩla tɔgɛ ba võorɛ pa'alɛ.
La nẽra sãn ka bɔna wʋn tã'agɛ tɔgɛ yetɔg-zãŋsɩ la võorɛ pa'alɛ, sɛba n yetɩ ba tɔgɛ yetɔg-zãŋsɩ la sĩna da tɔgɛ.
Ba tɔgɛ ba sũure pʋam bɔ ba mẽŋa, la Nawẽnnɛ.
Sɛba n de Nawẽnnɛ nõtɔ'ɔsrɩba la, bayi bɩɩ batã tɔgɛ.
Tɩ sɛba n weege la bɩsɛ ba yetɔga la sãn masɛ bɩɩ ka masɛ.
La nẽra ayɩla sãn tɔgra, tɩ Nawẽnnɛ Sɩa puke sɛla pa'alɛ nẽrba lagsgɔ la zẽ'am, nẽr-sɛka n dẽŋɛ tɔgra la go'oge.
Ya wuu tã wʋn to'oge Nawẽnnɛ yetɔga tɔgɛ bɔ nẽrba mɛ, la ya tɔgra ayɩla ayɩla, tɩ la wʋn zãsʋm nẽrba wuu, dee bɔ ba bʋraanɛ.
Nẽr-sɛba n tarɩ Nawẽnnɛ Sɩa tɔ'ɔsra yetɔga bɔ'ɔra nẽrba la tã wʋn yõkɛ ba mẽŋa mɛ.
Se'ere n soe la, Nawẽnnɛ boorɩ tɩ sɛla woo dɔla la sore la sũ-mã'asʋm, a ka boorɩ tɩ tɩ tõnna yooro yooro.
Pɔgsɩ sĩna Nawẽnnɛ nẽrba lagsgɔ zẽ'am, wʋ ba ɩtɩ se'em zẽ'esɩ wuu la.
Sore ka boe tɩ ba darɛ tɔgra Nawẽnnɛ nẽrba lagsgɔ zẽ'am.
La ba sakra nõorɛ wʋ Zifdõma lɔɔ n yele se'em na.
Sɛla sãn bɔna tɩ ba bɔɔra tɩ ba bãŋɛ, ba soke ba sɩrba ba yiɛ.
La ka narɩ tɩ pɔgsɩ tɔgra Nawẽnnɛ nẽrba lagsgɔ zẽ'am.
Yãma tẽ'esɛ tɩ la de la yãma zẽ'am tɩ Nawẽnnɛ kõ-yẽlga la pɔsɛ bɩɩ?
Bɩɩ yãma mã'a n to'oge yetɔga la?
Sɛka n tẽ'esɛ tɩ ẽŋa de la Nawẽnnɛ nõtɔ'ɔsa, bɩɩ ẽŋa de la sɛka tɩ Nawẽnnɛ Sɩa boe la ẽ lɛ, a sakɛ tɩ sɛla tɩ mam gʋlsɛ bɔ'ɔra ya wã de la Zuudãana la nõorɛ tɩ a bɔ.
La nẽra sãn ka selse yel-ẽna, yãma mẽ da selse ẽ.
Bɛla, m sɔbiisi, mõrgɛ-ya tɔ'ɔsra Nawẽnnɛ yetɔga tɔgra bɔ'ɔra nẽrba, dee da gu-ya nẽrba tɩ ba da tɔgɛ yetɔg-zãŋsɩ.
La ɩta-ya sɛla woo tɩ la ãna sõŋa, dee dɔla sore.
Azezi-krisi vo'ore M sɔbiisi, lɛɛlɛ wã mam boorɩ tɩ m tẽegɛ ya la kõ-yẽlga la tɩ mam daan mõolɛ bɔ ya tɩ ya bɔ sɩra zɛ kãŋkãŋɛ la yelle.
Ya sãn gʋrɛ ẽ kãŋkãŋɛ wʋ mam n mõolɛ ya se'em na, ya wʋn yẽ fãarɛ.
La sãn dagna bɛla, yan bɔ sɩra la de la zãŋa.
Zãsŋɔ sɛka n gãnnɩ tɩ mam daan to'oge n bɛla tɩ mam dẽŋɛ zãsʋm ya: Krisi ki la tõma tõon-be'ero ĩyã, wʋ lan gʋlsɛ Nawẽnnɛ gõŋɔ pʋam se'em na.
Tɩ ba daan laagɛ ẽ, tɩ Nawẽnnɛ botɩ a vo'oge dabsa atã daarɛ, wʋ lan gʋlsɛ Nawẽnnɛ gõŋɔ pʋam se'em na.
La a daan dẽŋɛ dɩkɛ a mẽŋa pa'alɛ la Apɩyɛɛrɩ, dee yãŋa dɩkɛ a mẽŋa pa'alɛ karẽnbiisi pia la ayi la.
Bɛla poorʋm tɩ a dɩkɛ a mẽŋa pa'alɛ a karẽnbiisi n gãnnɩ kɔbsnuu wakatɛ ayɩla.
Ba nẽrba basɛba zozo'e ken vɔa mɛ, la basɛba ki mɛ.
Bɛla poorʋm tɩ a dɩkɛ a mẽŋa pa'alɛ Azakɩ, dee yãŋa dɩkɛ a mẽŋa pa'alɛ Tõntõnɩba la wuu.
Bɛla wuu poorʋm, a dɩkɛ a mẽŋa pa'alɛ la mam n ãn wʋ bia tɩ ba dɔgɛ tɩ a wakatɛ ka paagɛ la.
Mam de la pɩka Tõntõnɩba la wuu zẽ'am, dee ka nara tɩ ba wi'ira mam tɩ Tõntõnna, mam n daan nãmsɛ Nawẽnnɛ nẽrba la ĩyã.
La Nawẽnnɛ yel-sõnnɛ ĩyã tɩ mam dɛna mam n de se'em lɛɛlɛ wã.
Yel-sõnnɛ na tɩ Nawẽnnɛ bɔ mam na dagɩ zãŋa.
Mam tõm gãnna Tõntõnɩba basɛba la wuu mɛ.
La, la dagɩ mam mẽŋa n tõnnɩ bɛla, Nawẽnnɛ yel-sõnnɛ na ĩyã tɩ mam yãŋɛ tõnna bɛla.
Bɛla, la sãn dɛna la mam n mõolɛ kõ-yẽlga la, bɩɩ bãma, tɩ wuu mõolɛ la kõ-yẽlga sɛka tɩ mam tẽegɛ ya a yelle la, sɛka tɩ ya daan sakɛ la.
Kũm vo'ore Tõma n mõolɩ tɩ Krisi ki mɛ dee vo'oge la, wãne tɩ ya nẽrba basɛba yetɩ, sɛba n ki la kãn vo'oge?
La sãn dɛna sɩra tɩ nẽr-sɛba n ki la kãn vo'oge, bɛla Krisi yi ka vo'oge.
La Krisi sãn ka vo'oge, kõ-yẽlga la tɩ tõma mõolɩ la de la zãŋa, tɩ yãma bɔ sɩra la mẽ dɛna zãŋa.
La sãn dɛna bɛla, tõma yi parnɩ mɛ bɔ'ɔra Nawẽnnɛ, tõma n yetɩ, Nawẽnnɛ botɩ Krisi vo'oge mɛ, dee tɩ kũm kãn vo'oge la ĩyã.
Sɛba n ki la sãn kãn vo'oge, bɛla, Krisi yi ka vo'oge.
La Krisi sãn ka vo'oge, yan bɔ sɩra la de la zãŋa, la ya tõon-be'ero taalɛ ken bɔna la ya zuto.
La sɛba n bɔ Krisi sɩra dee ki la mẽ yi bɔɩ mɛ.
Tõma n tarɩ pʋtẽ'erɛ la Krisi la sãn dɛna la tõma n vɔa dũnia wã zuo mã'a ĩyã, tõma n yi de ninbãal-dõma gãnna nẽrsaalba wuu.
La, la dagɩ bɛla, Krisi ki dee vo'oge mɛ, ẽŋa n de pɔspɔsɩ dãana n vo'oge, pa'alɛ tɩ nẽrba basɛba n ki la mẽ wʋn vo'oge.
La de la nẽra ayɩla ĩyã tɩ nẽrba kiira, bɛla, la mẽ de la nẽra ayɩla ĩyã tɩ kũm wʋn vo'oge.
Nẽrsaalba wuu de la Adam yɩɩsɩ, bɛla tɩ ba kiira.
Bɛla tɩ nẽr-sɛba wuu n mẽ de Krisi nẽrba wʋn vo'oge.
La nẽra woo tarɩ la a wakatɛ, pɔspɔsɩ de la Krisi n vo'oge, la a lemŋo daarɛ, sɛba n de a nẽrba la wʋn vo'oge mɛ.
Bɛla poorʋm, Krisi wʋn sã'am sɛba wuu n soe ke'eŋo, la na'am, la pãŋa wuu, dee yãŋa dɩkɛ so'olʋm na lebse bɔ a Sɔ Nawẽnnɛ, dee tɩ sɛla woo ba'asɛ.
Bɛla, dẽnɩ tɩ Krisi di na'am halɩ ka paagɛ wakat-sɛka tɩ Nawẽnnɛ wʋn botɩ a bɛ'ɛba wuu bɔna a nãma tẽŋa.
Kũm n de bɛ-sɛka tɩ a wʋn wa sã'am poorʋm.
La gʋlsɛ Nawẽnnɛ gõŋɔ pʋam yetɩ: «Nawẽnnɛ dɩkɛ sɛla woo ẽŋɛ la a nãma tẽŋa.» Lan yetɩ Krisi n soe sɛla woo la, la ka tã tɩ a sɔna Nawẽnnɛ mẽŋa n botɩ a sɔna sɛla woo la.
La Nawẽnnɛ sãn dɩkɛ sɛla woo ẽŋɛ Krisi nu'usum, ẽŋa n de Nawẽnnɛ Dayʋa la mẽ wʋn dɩkɛ a mẽŋa ẽŋɛ Nawẽnnɛ nu'usum.
Tɩ Nawẽnnɛ dɛna nẽŋadãana sɔna sɛla woo.
Sɛba n ki la sãn kãn malɩn vo'oge, nẽr-sɛba n botɩ ba misra ba ko'om pʋam sɛba n ki ĩyã la, wʋn ẽŋɛ la wãne?
Kũm sãn kãn malɩn vo'oge, bẽm tɩ ba ɩta bɛla?
La bẽm tɩ tõma põsra tɩ yõorɛ wakatɛ wuu?
M sɔbiisi, mam põsrɩ m yõorɛ mɛ daarɛ woo, mam n yetɩ ya se'em na de la sɩra.
La de la sɩra wʋ mam n ɩtɩ sũ-yẽlga ya yelle yãma n dolɩ Zuudãana Azezi-krisi ĩyã se'em na.
La sãn dɛna la dũnia zuo vɔm mã'a ĩyã, mam n daan yẽ yɛla Efɛɛzɩ tẽŋa wʋ mam zɛbrɩ la we-dũnsi la, a yõorɔ de la bẽm?
La sãn dɛna tɩ kũm kãn vo'oge, tɩ wʋn yele nɩ wʋ nẽrba basɛba n yetɩ se'em na: «Basɛ-ya tɩ tɩ dita dee yũura, tɩ beere tɩ wʋn ki mɛ.» Da pã'asɛ-ya ya mẽŋa.
Fʋ sãn dɔla nẽr-be'ego, fʋ wʋn lebge la nẽr-be'ego.
Basɛ-ya tẽ'esɛ yooro, dee da le tõnna tõon-be'ero.
Mam yetɩ ya tɩ la de la yãnnɛ bɔ ya: Ya nẽrba basɛba ka mi Nawẽnnɛ.
Sɛba n wʋn vo'oge la ĩyã n wʋn ãna se'em La nẽr-sɛka wʋn soke yetɩ: «Sɛba n ki la wʋn vo'oge la wãne wãne?
Ba wʋn wa tara la ĩyã bẽm buuri?» Sokre ẽna de la gɔɔn-sokre!
Fõn ka mi tɩ fʋ sãn bʋrɛ sɛla biire, a yɛm n wʋn bule yese vɔa, dee tɩ a pɔkɔ põ'ogɛ?
La sãn dɛna la ke-biire bɩɩ sɛla ayẽma biire tɩ fʋ dɩkɛ bʋrɛ, a de la biire mã'a.
La a sãn yese, a ka le ãna wʋ sɛka tɩ fʋ bʋrɛ la.
Nawẽnnɛ botɩ bõnbuuri la yɛsra ãna wʋ ẽŋa n boorɩ tɩ ba ãna se'em na.
Bõnbuuri woo n yesrɩ ãna se'em de la to'oto'ore.
Bõn-vɔɔsɩ mẽ ka tarɩ ĩyã ayɩla.
Nẽrsaalba ĩyã de la to'ore, dũnsi ĩyã de la to'ore, niinto ĩyã de la to'ore, tɩ zũma ĩyã mẽ dɛna to'ore.
Bõn-sɛba n boe saazuum tarɩ la ba ĩyã, tɩ sɛba n boe tẽŋa zuo mẽ tara ba ĩyã, la ba sõŋa dagɩ ayɩla.
Wẽntulle peelem boe la a to'ore, tɩ wõrga peelem bɔna a to'ore, tɩ wõrbiɛ peelem mẽ bɔna ba to'ore.
La wõrbiɛ la peelem mẽ le bɔna la to'oto'ore.
Kũm vo'ore la mẽ wʋn wa ãna la bɛla.
Nẽra sãn ki tɩ ba laagɛ ẽ, a ĩyã põ'orɩ mɛ.
La Nawẽnnɛ sãn wa vo'oge ẽ, a kãn le põ'ogɛ.
Ba sãn laagɛ kũm, a lɔrɛ mɛ dee dɛna gille.
La a sãn vo'oge, a ãn na sõŋa, dee tara pãŋa.
Ban laagɛ ẽ na, a tarɩ la dũnia zuo ĩyã.
La Nawẽnnɛ sãn wa vo'oge ẽ, a tarɩ la ĩyã tɩ Nawẽnnɛ Sɩa bɔ ẽ.
Dũnia zuo ĩyã boe mɛ, la ĩyã tɩ Nawẽnnɛ Sɩa bɔ'ɔrɩ mẽ boe mɛ.
La gʋlsɛ Nawẽnnɛ gõŋɔ pʋam yetɩ: «Adam n de pɔspɔsɩ nẽra la, Nawẽnnɛ n bɔ ẽ vɔm.» La Krisi tɩ ba wi'iri tɩ poorʋm Adam na, tarɩ la Sɩa n bɔ'ɔrɩ vɔm.
La dagɩ ĩyã tɩ Nawẽnnɛ Sɩa bɔ'ɔrɩ la tɩ tɩ to'orɩ yiɛn.
Tɩ to'orɩ la dũnia wã ĩyã yiɛn, dee yãŋa wʋn to'oge ĩyã tɩ Nawẽnnɛ Sɩa bɔ'ɔrɩ.
Nawẽnnɛ yʋʋn dɩkɛ la tẽŋa tẽntõnnɔ nãam pɔspɔsɩ nẽra la.
La poorʋm nẽra la ze'ele la Nawẽnnɛ yire wa'am.
Dũnia nẽrba wuu ãn wʋ nẽr-sɛka tɩ Nawẽnnɛ yʋʋn dɩkɛ tẽŋa tẽntõnnɔ nãam na.
Tɩ Nawẽnnɛ yire nẽrba mẽ ãna wʋ nẽr-sɛka n ze'ele Nawẽnnɛ yire wa'am na.
Bɛla, tõma n ãn wʋ nẽr-sɛka tɩ Nawẽnnɛ dɩkɛ tẽntõnnɔ nãam na, tɩ mẽ wʋn wa ãna wʋ nẽr-sɛka n ze'ele Nawẽnnɛ yire wa'am na.
M sɔbiisi, bɛla tɩ mam gʋlsɛ yele ya tɩ, nẽrsaala ĩyã wã kãn tã'agɛ kẽ Nawẽnnɛ so'olʋm pʋam.
Ĩyã wã n põ'orɩ la kãn tã'agɛ yẽ vɔm n ka ba'asrɩ.
Selse-ya tɩ m yele ya yelle n sʋgɛ.
Tõma nẽrsaalba wuu kãn ki dee tɩ dũnia ba'asɛ, la tɩ wuu ĩisi wʋn teege mɛ.
Dũnia ba'asgɔ daarɛ, benkonne n wʋn peebe, tɩ tɩ wuu teege tɔtɔ nini kãbsɩgɔ pʋam.
Benkonne na sãn peebe, sɛba n ki la wʋn vo'oge la ĩyã n kãn malɩn ki, la Nawẽnnɛ wʋn teege tõma ĩyã mɛ.
Dẽnɩ tɩ nẽrsaala ĩyã wã n põ'orɩ la, lebge ĩyã n ka põ'orɩ, tɩ ĩyã n kiiri la, lebge ĩyã n ka kiiri.
La ĩyã n põ'orɩ la sãn lebge ĩyã n ka põ'orɩ, tɩ ĩyã n kiiri la lebge ĩyã n ka kiiri, wakat-ẽŋa tɩ Nawẽnnɛ gõŋɔ n gʋlsɛ se'em na wʋn ẽŋɛ.
La gʋlsɛ yetɩ: «Nawẽnnɛ yãŋɛ kũm, tɩ kũm ka le bɔna.
Kũm, fʋ pãŋa boe la bɛ?
Fʋ toogo boe la bɛ?» La de la tõon-be'ero n botɩ kũm tara pãŋa kʋʋra nẽrba.
Tɩ lɔɔ botɩ tõon-be'ero yẽta pãŋa.
Tɩ pʋ'ʋsɛ Nawẽnnɛ a yel-sõnnɛ, ẽŋa n botɩ tõma yãŋɛ tõon-be'ero, la kũm, Zuudãana Azezi-krisi ĩyã la.
Bɛla, m sɔbi-nõŋrɩsɩ, mõrgɛ-ya ze'ele kãŋkãŋɛ.
Tõnna-ya Zuudãana tõoma la wakatɛ wuu da basɛ, yãma n mi tɩ nãmsgɔ sɛka tɩ ya nãmsrɩ Zuudãana la ĩyã dagɩ zãŋa la.
Ba lagsɛ ligri tɩ ba sõŋɛ Nawẽnnɛ nẽrba n boe Zerizalɛm Lɛɛlɛ wã, mam boorɩ tɩ m tɔgɛ la ligri la tɩ ya lagsrɩ tɩ ya sõŋɛ Nawẽnnɛ nẽrba la yelle.
Doose-ya pa'alg-sɛka tɩ mam pa'alɛ Nawẽnnɛ nẽrba la n boe Galatɩ so'olʋm na.
Lasrɩ daarɛ woo, nẽra woo looge lig-sɛba tɩ a yetɩ a bɔ la bĩŋe, da zɛ-ya gu'ura tɩ mam sãn wa paam, tɩ ya yãŋa lagsɛ.
Tɩ mam sãn wa paam, mam wʋn gʋlsɛ la gõŋɔ tõm nẽr-sɛba tɩ ya mẽŋa wʋn looge la, tɩ ba tarɩ bɔ'a la sẽŋɛ Zerizalɛm.
La, la sãn le nara tɩ mam mẽŋa sẽŋɛ, bãma wʋn doose la mam tɩ tɩ sẽŋɛ.
Apolɩ tɔgrɩ a sore sẽnnɛ yelle Mam wʋn wa'am ya zẽ'am, la mam wʋn doose la Masedʋanɩ so'olʋm wa'am.
La mam sãn wa'am, mam wʋn yuuge ya zẽ'am fẽe, bɩɩ tã tɩ mam wʋn bɔna la ya tɩ ɔɔrɔ wakatɛ wa tole, tɩ ya sõŋɛ ma tɩ m sẽŋɛ zẽ'e-sɛka tɩ mam wʋn sẽŋɛ la.
Mam ka boorɩ tɩ m wen doose bɩsɛ ya dee tole, mam tarɩ pʋtẽ'erɛ tɩ mam wʋn bɔna ya zẽ'am yuuge, Zuudãana la sãn bɔ mam sore.
La mam wʋn weege bɔna la Efɛɛzɩ tẽŋa wã halɩ ka paagɛ Pãntekɔtɩ kibsa daarɛ.
Se'ere n soe la, Nawẽnnɛ yo'oge la sore bɔ mam tɩ m tõm a tõoma zozo'e, baa bɛ'ɛba n zo'oge la.
Atimõtɩ sãn wa'am ya zẽ'am, ya to'oge ẽ sõŋa, dee ẽŋɛ-ya yan wʋn ẽŋɛ se'em tɩ a bʋraanɛ da bo'oge.
Se'ere n soe la, a tõnnɩ Zuudãana tõoma la wʋ mam n tõnnɩ se'em na.
Nẽra nẽra da pɔ'ɔgɛ ẽ, sõŋɛ-ya ẽ tɩ a leme wa'am mam zẽ'am la sũ-mã'asʋm.
Mam, la sɔbiisi la gu'uri ẽ mɛ.
La sãn dɛna tɩ sɔbia Apolɔsɩ, mam yele ẽ mɛ nõorɛ faa tɩ a doose la sɔbiisi basɛba la wa'am wa bɩsɛ ya.
La a ka boorɩ tɩ a wa'am lɛɛlɛ wã.
A sãn wa yẽ nẽŋa, a wʋn wa'am.
Ba'asgɔ yetɔga, la pʋ'ʋsgɔ Guuse-ya ya mẽŋa zɛ kãŋkãŋɛ Nawẽnnɛ sore doosgo la pʋam.
Keŋe ya mẽŋa, tara-ya bʋraanɛ.
Ɩta-ya sɛla woo la nõŋlʋm.
M sɔbiisi, ya mi Astefanasɩ la a yir-dõma yelle, bãma n dẽŋɛ bɔ Nawẽnnɛ sɩra Akayi so'olʋm pʋam.
Ba tõm mɛ bɔ Nawẽnnɛ nẽrba.
Mam belnɩ ya mɛ tɩ ya nanna nẽr-bãma, la nẽr-sɛba wuu n tõnnɩ Nawẽnnɛ tõoma wʋ bãma la.
Mam tarɩ sũ-yẽlga mɛ Astefanasɩ la Afɔrtunatusi la Akayikusi n wa'am na.
Se'ere n soe la, ba sõŋɛ mam wʋ yãma boe nɩ la mam zẽ'am na.
Ba keŋe mam, la yãma sũure mɛ.
Pẽgra-ya nẽr-bãma buuri.
Nawẽnnɛ nẽrba n boe Azi so'olʋm pʋ'ʋsrɩ ya.
Akila, la Aprisili, la Nawẽnnɛ nẽr-sɛba n lagsrɩ ba yire la pʋ'ʋsrɩ ya sõŋa Zuudãana Azezi doosgo pʋam.
Sɔbiisi la wuu pʋ'ʋsrɩ ya.
Pʋ'ʋsɛ-ya taaba la nõŋlʋm.
Mam Apolɩ n gʋlsɛ pʋ'ʋsgɔ wã la m mẽŋa nu'ugo, mam pʋ'ʋsrɩ ya.
Nẽr-sɛka n ka nõŋɛ Zuudãana la, kã'a-be'ego wʋn bɔna a dãana zuo.
Maranata.
Tɩ Zuudãana Azezi yel-sõnnɛ wʋn bɔna la ya.
Mam nõŋɛ ya wuu mɛ Azezi-krisi doosgo pʋam.
Mam Apolɩ n de Azezi-krisi Tõntõnna wʋ Nawẽnnɛ n boorɩ se'em, la tɩ sɔbia Atimõtɩ n gʋlsɛ gõŋɔ wã bɔ'ɔra yãma Nawẽnnɛ nẽrba wuu n boe Korẽntɩ, la Akayi so'olʋm wuu pʋam na.
Tɩ Sɔ Nawẽnnɛ, la tɩ Zuudãana Azezi-krisi wʋn ẽŋɛ ya yel-sõnnɛ, dee bɔ ya sũ-mã'asʋm.
Apolɩ pʋ'ʋsrɩ Nawẽnnɛ a yel-sõnnɛ Tɩ pẽgɛ-ya Nawẽnnɛ n de tɩ Zuudãana Azezi-krisi Sɔ la.
Ẽŋa n de Sɔ n zotɩ ninbãalga, la ẽŋa n de Nawẽnnɛ n sõŋrɩ nẽrba bɔ'ɔra ba bʋraanɛ sɛla woo pʋam.
Ẽŋa n bɔ'ɔrɩ tõma bʋraanɛ tɩ tooro wuu pʋam, tɩ tõma n yẽtɩ bʋraanɛ na, tõma mẽ wʋn yãŋɛ sõŋra nẽr-sɛba wuu n boe tooro buuri wuu pʋam bɔ ba bʋraanɛ.
Tõma n yẽtɩ nãmsgɔ zo'oge wʋ Krisi la, bɛla, tõma mẽ wʋn yẽ bʋraanɛ zo'oge Krisi ĩyã.
Tõma sãn bɔna toogo pʋam, la de la tɩ yãma wʋn yẽ bʋraanɛ, la fãarɛ.
La tõma sãn yẽta bʋraanɛ, la de la tɩ yãma wʋn yẽ bʋraanɛ tɩ la sõŋɛ ya tɩ yãma mẽ wʋn yãŋɛ wĩbra nãmsgɔ pʋam wʋ tõma n mẽ wĩbri nãmsgɔ pʋam na.
Tõma tarɩ pʋtẽ'erɛ la yãma mɛ, mina sõŋa sõŋa tɩ yãma n po nãmsra la tõma la, yãma mẽ wʋn po yẽ bʋraanɛ la tõma.
Tɩ sɔbiisi, tõma boorɩ tɩ ya bãŋɛ la tooro sɛba n paagɛ tõma Azi so'olʋm pʋam na.
Tooro la daan nãmsɛ tõma mɛ zo'oge gãŋɛ tõma pãŋa, tɩ tõma daan põn ka le tara pʋtẽ'erɛ tɩ tõma wʋn vɔa.
Tõma daan kɔ'ɔgɛ tɩ pʋtẽ'erɛ yetɩ tõma vɔm tɛka n bɛla.
La bɛla paagɛ tõma tɩ tɩ da te'ege la tɩ mẽŋa, la tɩ te'ege Nawẽnnɛ n vo'orɩ kũm na.
La de la ẽŋa n fãagɛ tõma kũm ẽŋa pʋam, la a wʋn ken fãagɛ tõma mɛ.
Asɩra, tõma tarɩ pʋtẽ'erɛ la ẽ lɛ mɛ tɩ a wʋn le fãagɛ tõma mɛ.
Yãma n sõŋrɩ tõma pʋ'ʋsra Nawẽnnɛ bɔ'ɔra tõma la, Nawẽnnɛ wʋn lerge nẽrba pãɩ pʋ'ʋsgɔ sõŋɛ tõma, tɩ nẽrba zozo'e wʋn pʋ'ʋsɛ Nawẽnnɛ a yel-sõnnɛ tõma ĩyã.
Sɛla n gu Apolɩ tɩ a viige a sore sẽnnɛ Sɛla n bɔ'ɔrɩ tõma sũ-yẽlga de la tõma mi tɩ sũa pʋam tɩ tõma yel-ɩrɛ n ãn se'em dũnia wã pʋam, la, lan gãnnɩ wuu yãma zẽ'am, de la pʋpeelem, la sɩra n ze'ele Nawẽnnɛ zẽ'am.
La dagɩ la nẽrsaala yɛm tɩ tõma ɩtɩ bɛla, la de la Nawẽnnɛ yel-sõnnɛ ĩyã.
Tõma n gʋlsrɩ yãma sɛla wã, la dagɩ sɛla ayẽma, la de la yãma n karẽŋrɩ sɛla wõnna a võorɛ la.
La mam tarɩ pʋtẽ'erɛ tɩ ya wʋn wõm a wuu võorɛ mɛ, wʋ yãma n dẽŋɛ bãŋɛ a võorɛ fẽe, tɩ Zuudãana lemŋo daarɛ tõma n de yãma zu-zẽkrɛ, tɩ yãma mẽ dɛna tõma zu-zẽkrɛ la.
Mam n tarɩ pʋtẽ'e-ẽŋa la, mam daan boorɩ mɛ tɩ m dẽŋɛ wa'am yãma zẽ'am, tɩ ya wʋn to'oge yel-sõnnɛ nõorɛ bʋyi.
Mam daan boorɩ la m dẽŋɛ wa'am yãma zẽ'am, yãŋa ze'ele yãma zẽ'am tole Masedʋanɩ so'olʋm, le ze'ele bilam leme wa'am yãma zẽ'am, tɩ ya sõŋɛ mam tɩ m sẽŋɛ Zude so'olʋm.
Mam n looge yɛm tɩ m ẽŋɛ se'em na, yãma tẽ'esɛ tɩ mam de la nõgõla dãana bɩɩ?
Bɩɩ yãma tẽ'esɛ tɩ mam n looge yɛm se'em na de la nẽrsaala yɛm loore tɩ mam tãna wʋn yetɩ «ẽe», le yetɩ «ayɛɩ»?
Nawẽnnɛ n de mam sɩra dãana, tɩ mam n tɔgɛ se'em bɔ yãma la dagɩ «ẽe», la «ayɛɩ».
Se'ere n soe la, Azezi-krisi n de Nawẽnnɛ Dayʋa tɩ mam, la Atimõtɩ, la Asilvẽ daan mõolɛ a kõa yãma zẽ'am na, dagɩ «ẽe», la «ayɛɩ», ẽŋa zẽ'am la de la «ẽe» wakatɛ wuu.
Nawẽnnɛ n bĩŋe nõorɛ tɩ a ẽŋɛ sɛla wuu la, Azezi-krisi n yetɩ «ẽe», ẽŋa wʋn ẽŋɛ.
Bɛla, la de la Azezi-krisi ĩyã tɩ tõma yɛta tɩ: «Amina!» tɩ la dɛna Nawẽnnɛ nã'asgɔ.
La de la Nawẽnnɛ mẽŋa n botɩ tõma la yãma lagɩm zɛ kãŋkãŋɛ Krisi doosgo pʋam, la ẽŋa n looge to, welge tɩ to'ore.
Ẽŋa n dãalɛ tõma pa'alɩ tɩ ẽŋa n soe to, bɔ tõma a Sɩa n de sɛla n pa'alɩ tɩ tɩ wʋn yẽ sɛla wuu tɩ a bĩŋe tɩ a bɔ tɩ la.
Nawẽnnɛ n de mam kaset-dãana, mam sãn parna, a botɩ m ki.
La de la, la wʋn sõŋɛ ya tɩ ya sũure da sã'am ĩyã n basɛ tɩ mam ka le wa'am Korẽntɩ.
La dagɩ tɩ tõma boorɩ tɩ mõrgɛ ya mɛ ya bɔ sɩra la pʋam.
Tõma boorɩ tɩ tɩ lagɩm na ya lɛ mɛ tõm tɩ ya yẽ sũ-yẽlga.
Se'ere n soe la, yãma ze mɛ kãŋkãŋɛ ya bɔ sɩra la pʋam.
Bɛla, mam looge la yɛm yetɩ mam kãn le wa'am ya zẽ'am, tɩ m da botɩ ya sũure le sã'am.
Mam sãn botɩ yãma sũure sã'am, ãne n wʋn bɔ mam sũ-yẽlga, sãn dagna yãma sɛba tɩ mam wʋn botɩ nɩ ya sũure sã'am na?
Bɛla tɩ mam daan gʋlsɛ bɔ ya, mam ka boorɩ tɩ m sãn wa wa'am ya zẽ'am, m tara sũ-sã'aŋɔ la yãma n de sɛba n wʋn bɔ mam sũ-yẽlga la.
Mam mi sɩra sɩra tɩ mam sãn tara sũ-yẽlga, yãma mẽ tarɩ sũ-yẽlga mɛ.
La daan de la toogo, la sũ-sã'aŋɔ, la nintãm pʋam, tɩ mam daan gʋlsɛ gõŋɔ la bɔ ya.
La dagɩ tɩ mam daan boorɩ tɩ m botɩ ya sũure n sã'am, la de la tɩ ya bãŋɛ mam n nõŋɛ ya zo'oge paagɛ se'em.
Bɔ-ya nẽr-sɛka n koŋe la sugri Nẽra sãn botɩ sũ-sã'aŋɔ wa'am, la dagɩ mam mã'a sũure tɩ a sã'am, la de la yãma wuu sũure tɩ a sã'am.
La tɩ m da tɔgɛ tole, m yetɩ a sã'am na ya nẽrba zozo'e sũure.
Sɩbgrɛ sɛka tɩ yãma nẽrba zozo'e bɔ nẽr-ẽŋa dãana la, la seke mɛ.
Lɛɛlɛ wã, sɛla n ãn sõŋa de la ya bɔ ẽ sugri, keŋe a sũure, tɩ la da kẽ'esɛ ẽ sũ-sã'aŋɔ zozo'e pʋam tɩ a sã'am.
Bɛla, mam kã'anɩ ya mɛ tɩ ya ẽŋɛ sɛla n wʋn botɩ a bãŋɛ tɩ yãma nõŋɛ ẽ mɛ.
Mam n daan gʋlsɛ gõŋɔ la bɔ yãma la, mam daan boorɩ tɩ m bɩsɛ la ya sãn sakra mam sɛla woo pʋam.
Ya sãn bɔ nẽra sugri, mam mẽ bɔ'ɔrɩ a dãana sugri mɛ.
La sãn dɛna mam, mam bɔ sugri mɛ, la bõn-sɛka sãn bɔna dɛna mam bɔ sugri, mam ɩtɩ bɛla la yãma ĩyã Krisi nifum, tɩ la da botɩ Asũtãana yãŋɛ tɔ.
Se'ere n soe la, tõma mi ẽn boorɩ tɩ a ẽŋɛ se'em mɛ.
Apolɩ sũ-sã'aŋɔ Trʋasɩ Mam n daan paagɛ Trʋasɩ tɩ m mõolɛ Krisi kõ-yẽlga la, mam daan yẽ tɩ Zuudãana la yo'oge sore bɔ mam mɛ, la mam pʋtẽ'erɛ daan ka gã zẽ'a ayɩla, mam n ka yẽ m sɔbia Atiti bilam na ĩyã.
Bɛla tɩ mam daan keese ba, dee tole Masedʋanɩ.
Krisi tã'arɛ Mam pʋ'ʋsrɩ Nawẽnnɛ n botɩ tõma dɔla Krisi poore daarɛ woo a tã'arɛ la pʋam, dee botɩ tõma ĩyã nẽrba bãŋra Krisi zẽ'a woo, wʋ yũuŋ-yẽlga n taagɛ zẽ'a wuu la.
Asɩra, tõma ãn wʋ yũuŋ-yẽlga bɔ Nawẽnnɛ, tõma n mõolɩ Krisi kõa bɔ'ɔra nẽr-sɛba n yẽtɩ fãarɛ, la nẽr-sɛba n sã'anɩ la.
La sãn dɛna la nẽrba basɛba, la de la kũm yũuŋo n sẽm na kũm, la nẽrba basɛba zẽ'am, la de la vɔm yũuŋo n bɔ'ɔrɩ vɔm.
Ãne n wʋn tã'agɛ tõm tõon-ẽŋa?
Tõma ka ãn wʋ nẽrba basɛba zozo'e n dɩkɛ Nawẽnnɛ kõ-yẽlga la lɛɛbra ɛɛra yõorɔ la.
Ayɛɩ, la de la Nawẽnnɛ n tõm tõma, tɩ tõma pelge tɩ pʋʋrɛ tɔgra a nẽŋam Krisi doosgo pʋam.
Nõor-bĩŋre paalga tõntõnɩba Yãma tẽ'esɛ tɩ tõma boorɩ tɩ tɩ pẽgɛ la tɩ mẽŋa bɩɩ?
Bɩɩ tõma boorɩ tɩ tɩ bɔ ya la gõnnɔ n pa'alɩ tõma n ãn sõŋa se'em, bɩɩ tõma boorɩ la ya gʋlsɛ gõnnɔ n pa'alɩ tõma n ãn se'em bɔ tɔ, wʋ nẽrba basɛba n ɩtɩ se'em na?
Yãma mẽŋa n de tõma gõŋɔ n gʋlsɛ tõma sũure pʋam, tɩ nẽrba wuu mina dee karẽŋra ẽ.
La de la vẽelga tɩ yãma de la Krisi gõŋɔ tɩ a doose tõma tõoma pʋam gʋlsɛ.
La dagɩ gʋlsgɔ ko'om n gʋlsɛ, la de la Nawẽnnɛ n vɔa la Sɩa n gʋlsɛ.
La ka gʋlsɛ kug-palagsɩ zuto, la gʋlsɛ la nẽrsaalba sũa pʋam.
Tõma n tɔgrɩ bɛla la, tõma mi sõŋa sõŋa tɩ bõn-ẽŋa de la sɩra Nawẽnnɛ zẽ'am, Azezi-krisi ĩyã.
La ka boorɩ tɩ la yetɩ tõma tã wʋn tõm tõon-ẽŋa la tõma mẽŋa pãŋa, tõma pãŋa ze'ele la Nawẽnnɛ zẽ'am.
La de la ẽŋa n botɩ tõma tã'agɛ dɛna a nõor-bĩŋre paalga la tõntõnɩba.
La dagɩ lɔɔ n gʋlsɛ, la de la Nawẽnnɛ Sɩa.
Lan de se'em na, lɔɔ n gʋlsɛ la sẽm na kũm, la Nawẽnnɛ Sɩa la bɔ'ɔrɩ la vɔm.
Lɔɔ la yʋʋn gʋlsɛ la kug-palagsɩ zuto, tɩ Nawẽnnɛ na'am pãŋa peelem nẽegɛ wakatɛ ẽŋa, tɩ Amoyisi nẽŋa nẽegɛ yẽgra, tɩ Ɩsrayɛlɩ dõma ka tãna wʋn bɩsɛ ẽ.
La na'am pãŋa la yʋʋn tollɩ mɛ.
Lɔɔ la n sẽm na kũm na n yʋʋn puke la na'am pãŋa bɛla la, Nawẽnnɛ Sɩa n tõnnɩ tõon-sɛka la, wʋn tara na'am pãŋa gãnna bɛla mɛ zozo'e.
Tõon-sɛka n sẽm na sɩbgrɛ la n yʋʋn tarɩ na'am pãŋa la, bɛla, tõon-sɛka n botɩ nẽrba masra Nawẽnnɛ zẽ'am na tarɩ na'am pãŋa gãnna bɛla mɛ zozo'e.
Tõma tã wʋn põn yetɩ na'am pãn-sɛka n yʋʋn boe la lebge la zãŋa, se'ere n soe la, sɛka n boe lɛɛlɛ wã gãnnɩ ẽ mɛ zozo'e.
Bɛla, sɛla n yʋʋn tollɩ la n tarɩ na'am pãŋa la, sɛla n boe wakatɛ wuu la n tarɩ na'am pãŋa zo'oge gãnna bɛla.
Tõma n tarɩ pʋtẽ'e-ẽŋa gu'ura la ĩyã, tõma tarɩ bʋraanɛ zo'oge mɛ.
Tõma ka ɩtɩ wʋ Amoyisi n yʋʋn dɩkɛ tãnnɛ pĩ a nẽŋa tɩ Ɩsrayɛlɩ dõma da yẽ na'am pãŋa n nẽegɛ a nẽŋa n tollɩ la.
La Ɩsrayɛlɩ dõma la yɛm yʋʋn ka like.
Halɩ wakat-ẽŋa wa paam lɛɛlɛ wã, ba sãn karẽŋra nõor-bĩŋre kɛka gõŋɔ la, tãnnɛ na ken pĩ ba nẽnsɩ mɛ, tɩ ba ka bɔkra a võorɛ.
Tãn-ẽŋa ka pilgri, sãn dagna Krisi peelem pʋam mã'a.
Asɩra, wakat-ẽŋa tarɩ wa paam zĩna, ba sãn karẽŋra Amoyisi gõnnɔ la, tãnnɛ na ken pĩ ba yɛm mɛ.
La nẽra sãn teege yɛm lebe Zuudãana la zẽ'am, tãnnɛ na pilgri mɛ.
Ban yetɩ Zuudãana la, la de la Sɩa la.
La Zuudãana Sɩa la n boe zẽ'a la, to'og-m-mẽŋa boe la bilam.
Tõma wuu n dolɩ Zuudãana Azezi la, tãnnɛ na pilge mɛ, tɩ tõma nẽnsɩ yẽgra la Zuudãana na'am pãŋa.
Tɩ Zuudãana Sɩa tɛɛra tõma, tɩ tõma ãna wʋ ẽŋa n ãn se'em na, tɩ na'am pãŋa la pa'asra zɔ'ɔra.
Tõma pãŋa ze'ele la Nawẽnnɛ zẽ'am Nawẽnnɛ n zoe tõma ninbãalga bɔ tõma tõon-ẽŋa la ĩyã n soe tɩ tõma bʋraanɛ ka bɔ'ɔra.
Tõma zagsɛ mɛ ka tõnna tõon-sɛba wuu n sʋgɛ n de yãnnɛ tõoma la, tõma ka ɩtɩ yɛm pã'asra nẽrba.
La tõma ka teerɩ Nawẽnnɛ yetɔga.
Tõma tɔgrɩ pa'ala la sɩra vẽelga vẽelga, tɩ nẽrba sũure n mi se'em na wʋn bãŋɛ tɩ tõma ɩtɩ sɛla n ãn sõŋa Nawẽnnɛ nifum.
La kõ-yẽlga la tɩ tõma mõolɩ la sãn ken sʋgɛ mɛ, a sʋgɛ la nẽr-sɛba n wʋn sã'am na.
La de la sɛba n ka bɔ Nawẽnnɛ sɩra la.
Asũtãana n de dũnia wã naba la n pĩ ba yɛm tɩ ba da bãŋɛ Krisi n de Nawẽnnɛ wõnnɛ na kõ-yẽlga na'am pãŋa.
La dagɩ tõma mẽŋa yelle tɩ tõma mõolɩ, la de la Azezi-krisi n de Zuudãana la kõa tɩ tõma mõolɩ.
La sãn dɛna tõma, tõma de la yãma tõntõnɩba Azezi ĩyã.
Nawẽnnɛ n yʋʋn yetɩ: «Peelem nẽegɛ lika pʋam» na, la de la ẽŋa n botɩ peelem nẽegɛ tõma sũa pʋam, botɩ tõma bãŋɛ Nawẽnnɛ na'am pãŋa n nẽegɛ Krisi nẽŋa zuo.
La tõma n tarɩ bõntarsõm ẽŋa la, tõma ãn wʋ yɔgrɔ lɔgrɔ tɩ ba dɩkɛ tʋʋlʋm bõnɔ ẽŋɛ mĩ.
Tɩ la pa'alɛ tɩ pãn-kãtɛ ẽŋa ka ze'ele tõma zẽ'am, a ze'ele la Nawẽnnɛ zẽ'am.
Tõma yẽtɩ nãmsgɔ buuri to'oto'ore mɛ sɛla woo pʋam, la a ka yãŋɛ tõma.
Tõma fablɩ mɛ ka mina tõma n wʋn ẽŋɛ se'em, la tõma bʋraanɛ ka bo'oge.
Nẽrba nãmsrɩ tõma mɛ, la Nawẽnnɛ ka basɛ tõma, ba wẽ'erɩ tõma lʋbra mɛ, la tõma ka ki.
Tõma tarɩ nãmsgɔ mɛ tɩ ĩyã pʋam wʋ Azezi kũm nãmsgɔ la daarɛ woo ka gɔ'ɔra, tɩ nẽrba wʋn yẽ Azezi vɔm tõma pʋam.
Tõma n vɔa wã, tõma põsrɩ tɩ yõorɛ mɛ wakatɛ wuu Azezi ĩyã, tɩ nẽrba wʋn yẽ a vɔm tõma ĩyã n kiiri la pʋam.
Bɛla, kũm zɩgrɩ la a kʋ tõma, tɩ yãma yẽta vɔm.
La gʋlsɛ Nawẽnnɛ gõŋɔ pʋam yetɩ: «Mam bɔ sɩra mɛ n soe tɩ mam tɔgɛ.» Tõma mẽ bɔ Nawẽnnɛ sɩra mɛ, bɛla n soe tɩ tõma tɔgra.
Tõma mi mɛ tɩ Nawẽnnɛ n vo'oge tɩ Zuudãana Azezi la, a mẽ wʋn po vo'oge tõma mɛ la Azezi, la a wʋn lagɩm tarɩ tõma la yãma sẽŋɛ a zẽ'am.
Bõn-bãma wuu n ɩtɩ la de la yãma ĩyã.
Bɛla tɩ Nawẽnnɛ yel-sõnnɛ wʋn paara nẽrba zozo'e, tɩ nẽrba wʋn pʋ'ʋsra Nawẽnnɛ a yel-sõnnɛ zɔ'ɔra pa'asra, tɩ la dɛna a nã'asgɔ.
Bɛla tɩ tõma bʋraanɛ ka bɔ'ɔra.
La baa tõma ĩyã n sã'anɩ na, tõma sɩa lebgrɩ la paalga daarɛ woo.
Nãmsgɔ sɛka tɩ tõma yẽtɩ wakatɛ fẽfẽe wã de la pɩka ka tãna wʋn dɩkɛ makɛ la nã'asgɔ zozo'e n ka tarɩ ba'asgɔ tɩ a wʋn botɩ tõma yẽ la.
Tõma pʋtẽ'erɛ n boe la sɛla la, dagɩ sɛla tɩ nini yẽtɩ.
A de la sɛla tɩ nini ka yẽtɩ.
Bõn-sɛka tɩ nini yẽtɩ tollɩ mɛ.
La sɛla tɩ nini ka yẽtɩ la boe la wakatɛ n ka ba'asrɩ.
Tõma ĩyã tɩ tɩ tarɩ dũnia wã zuo ãn wʋ fuu-deego.
Tõma mi tɩ fuu-deego ẽna sãn wa sã'am, Nawẽnnɛ wʋn ẽŋɛ kẽ'a zẽ'a saazuum bɔ tɔ.
A de la kẽ'a zẽ'a n boe wakatɛ wuu, a dagɩ nẽrba n ẽŋɛ ẽ.
La tõma nãmsrɩ mɛ bɔɔra zozo'e tɩ tɩ kẽ saazuum kẽ'a zẽ'a na.
Se'ere n soe la, tɩ sãn kẽ kẽ'a zẽ'e-ẽŋa, la ãn wʋ tɩ yɛ la fuugo la, tɩ kãn dɛna bɛɛla.
Tõma n ken bɔna dũnia zuo ĩyã wã pʋam na, tõma nãmsrɩ mɛ tara toogo.
La dagɩ tɩ tõma boorɩ tɩ tɩ basɛ la dũnia wã zuo ĩyã la, tõma boorɩ tɩ Nawẽnnɛ n dɩkɛ saazuum ĩyã la yɛ tɔ, tɩ sɛla n de vɔm wʋn pĩ sɛla n kiiri la.
La de la Nawẽnnɛ mẽŋa n ẽŋɛ tõma tɩ tõma ãna bɛla, dee bɔ tõma a Sɩa n de sɛla n pa'alɩ tɩ tõma wʋn yẽ sɛla wuu tɩ a bĩŋe tɩ a bɔ tɩ la.
Bɛla tɩ tõma tara bʋraanɛ zozo'e daarɛ woo, dee mina tɩ tõma n ken bɔna dũnia ĩyã wã pʋam na, tõma zãagɛ la Zuudãana kẽ'a zẽ'a na mɛ.
La tõma dolɩ la sɛla tɩ tõma bɔ sɩra dee nãn ka yẽ.
Tõma tarɩ bʋraanɛ mɛ zo'oge, dee boorɩ nɩ tɩ tɩ basɛ dũnia ĩyã wã, dee sẽŋɛ ka bɔna Zuudãana la zẽ'am.
Bɛla tɩ tõma mõrgra bɔɔra tɩ tɩ ẽŋɛ tɩ la paagɛ a yɛm, tõma sãn bɔna dũnia ĩyã wã pʋam, bɩɩ tɩ sãn sẽŋɛ a zẽ'am.
Se'ere n soe la, tõma wuu wʋn ze'ele la Krisi nẽŋam tɩ a di tõma sarɩya, dee bɔ nẽra woo yɔɔrɔ tɩ la masɛ wʋ ẽn tõm se'em dũnia wã, a sãn tõm sõŋa, bɩɩ a sãn tõm be'em.
Krisi n naagɛ tõma la Nawẽnnɛ Bɛla tõma n mi tɩ zɔta Zuudãana n de se'em na, tɩ tõma mõrgra tɩ tɩ tɔgɛ yãŋɛ nẽrba tɩ ba sakɛ ẽ.
Wẽnnaam mi tõma sõŋa mɛ.
La mam tarɩ pʋtẽ'erɛ tɩ yãma sũure pʋam ya mẽ mi mam mɛ.
Tõma ken ka bɔɔra tɩ tɩ pa'alɛ ya tõma n ãn sõŋa se'em, tõma boorɩ tɩ tɩ bɔ ya la folle tɩ ya tara yẽsõm tõma ĩyã.
Bɛla tɩ ya wʋn tã'agɛ tɔgɛ lerge nẽr-sɛba n wẽ'erɩ yõ'ogɔ la sɛla n yẽtɩ la nini, dee ka bɩsra ba sũure pʋam na.
Tõma sãn dɛna zɔllɔ, la de la Nawẽnnɛ ĩyã.
La tõma sãn ka zalla, la de la yãma sõŋrɛ ĩyã.
La de la Krisi nõŋlʋm n soe tõma la ĩyã.
Tõma bãŋɛ mɛ tɩ nẽra ayɩla n ki nẽrba wuu ĩyã, tɩ la pa'alɛ tɩ nẽrba wuu po lagɩm na ẽ ki mɛ.
A ki nẽrba wuu ĩyã tɩ nẽr-sɛba n vɔa la, da le vɔa ba mẽŋa n boorɩ se'em, ba vɔa wʋ sɛka n ki ba ĩyã dee vo'oge la n boorɩ se'em.
Bɛla ĩyã tɩ lɛɛlɛ wã, tõma ka le bɩsra nẽra wʋ nẽrsaala n tẽ'esrɩ se'em na.
La baa tõma daan sãn bɩsra Krisi wʋ nẽrsaalba n tẽ'esrɩ se'em na, lɛɛlɛ wã tõma ka le bɩsra ẽ bɛla.
Nẽra sãn lagɩm na Krisi dɛna ayɩla, a lebge la nẽr-paalga, yel-kɛgsɩ la tole mɛ, tɩ sɛla woo lebge paalsɩ.
La de la Nawẽnnɛ n ẽŋɛ bɛla wuu, ẽŋa n botɩ Krisi naagɛ tõma la ẽŋa, dee bɔ tõma tõon-ẽna tɩ tɩ botɩ nẽrba naagɛ la ẽŋa.
Tõma n yetɩ se'em na, la de la Nawẽnnɛ n botɩ Krisi botɩ dũnia dõma la ẽŋa naagɛ taaba, dee ka geele ba tõon-be'ero.
Dee bɔ tõma yetɔga tɩ tɩ tɔgɛ naarɛ yelle bɔ nẽrba.
Bɛla, Krisi n tõm tõma tɩ tõma sɔɔgɛ a zẽ'am tɔgra la yãma wʋ Nawẽnnɛ mẽŋa n tɔgrɩ kã'ana ya tõma yetɔga la pʋam.
Krisi ĩyã tõma sosrɩ ya mɛ tɩ ya naagɛ la Nawẽnnɛ.
Krisi ka tõm tõon-be'ero.
La Nawẽnnɛ basɛ mɛ tɩ a lebge wʋ tõon-be'ero dãana tõma ĩyã, tɩ tõma wʋn lebge nẽrba n masɛ Nawẽnnɛ zẽ'am ẽŋa ĩyã.
Tõma n lagɩm na Nawẽnnɛ tõnna la ĩyã, tõma sosrɩ ya mɛ tɩ ya da basɛ tɩ yel-sõnnɛ na tɩ ya to'oge Nawẽnnɛ zẽ'am na dɛna zãŋa.
Se'ere n soe la, Nawẽnnɛ yele a gõŋɔ pʋam yetɩ: «Mam lerge ya pʋ'ʋsgɔ la wakat-sɛka tɩ mam boorɩ tɩ m ẽŋɛ ya yel-sõnnɛ na.
Fãarɛ la daarɛ, mam sõŋɛ ya mɛ.» La selse-ya, lɛɛlɛ wã de la wakatɛ tɩ Nawẽnnɛ ɩtɩ yel-sõnnɛ, lɛɛlɛ wã de la fãarɛ daarɛ la.
Tõma ka boorɩ tɩ tɩ ẽŋɛ sɛla n wʋn botɩ nẽra tuuge, tɩ nẽra da zɛrgɛ tɔ tɩ tõoma la pʋam.
La sɛla woo pʋam tõma pa'alɩ mɛ tɩ tõma de la nẽrba n tõnnɩ Nawẽnnɛ tõoma.
Tõma mã'arɩ tɩ sũure mɛ, wĩbra nãmsgɔ pʋam, la toogo, la sũ-sã'aŋɔ pʋam.
Ba wẽ tõma mɛ, dee yʋ tõma yʋ'a deto pʋam.
Ba botɩ nẽrba zozo'e gire mɛ zɛbɛ la tõma, tõma tõnnɩ tõon-ke'eno mɛ targɛ ka gĩsra, ka dita.
La tõma tõnnɩ na pʋpeelem, la bãŋrɛ, la sũ-mã'arɛ, la ɩr-sõŋɔ, la Nawẽnnɛ Sɩa, la nõŋlʋm sɩra sɩra.
Tõma tɔgrɩ la sɩra yetɔga la Nawẽnnɛ pãŋa.
Tõma n ɩtɩ sɛla n masɛ la n de tõma zɛbrɛ lɔgrɔ tɩ tõma tarɩ zɛbra dee gu'ura tɩ mẽŋa.
Nẽrba basɛba nã'asrɩ tõma mɛ, tɩ basɛba pɔ'ɔra tõma, basɛba sã'anɩ tõma yʋ'ʋrɛ mɛ, tɩ basɛba pẽgra tõma.
Ba bɩsrɩ tõma wʋ tõma de la põmpɔrndõma, baa la tõma n tɔgrɩ sɩra la.
Ba bɩsrɩ tõma wʋ tõma de la sãama, baa la ban mi tõma sõŋa la, ba bɩsrɩ tõma wʋ nẽrba n kiiri, dee tɩ tõma vɔa.
Ba sɩbgrɩ tõma mɛ, dee tɩ tõma ka kiira.
Ba bɩsrɩ tõma wʋ tõma tarɩ la sũ-sã'aŋɔ, la tõma tarɩ la sũ-yẽlga daarɛ woo.
Ba bɩsrɩ tõma wʋ nasdõma, dee tɩ tõma botɩ nẽrba zozo'e tara bõntarsõm.
Ba bɩsrɩ tõma wʋ nẽrba n ka tarɩ sɛla, dee tɩ tõma tara sɛla woo.
Korẽntɩ dõma, tõma tɔgɛ ya la vẽelga, tõma pelge la tɩ pʋʋrɛ tɔgɛ la ya.
La dagɩ tõma n ka nõŋɛ yãma, la de la yãma n ka pa'alɛ ya nõŋlʋm.
Mam tɔgrɩ la ya wʋ m kɔma la, ya mẽ nõŋɛ tõma, pelge-ya ya pʋʋrɛ la tõma.
Lika la peelem ka tã wʋn lagɩm taaba Da dɩkɛ ya mẽŋa lagɩm na nẽr-sɛba n ka bɔ Nawẽnnɛ sɩra la.
Se'ere n soe la, sõŋa la be'em kãn yãŋɛ lagɩm taaba.
Bẽm lagŋɔ n boe peelem, la lika tẽŋasʋka?
Bẽm naa-nõorɛ n boe Krisi, la Asũtãana tẽŋasʋka?
Bɩɩ sɛka n bɔ Krisi sɩra, la sɛka n ka bɔ ẽ sɩra tarɩ la bẽm pʋrɛ la taaba?
Bẽm lagŋɔ n boe Wẽnnaam deego, la baga tɩ ba mãalɛ tẽŋasʋka?
La sãn dɛna tõma, tõma de la Nawẽnnɛ n vɔa la deego wʋ Nawẽnnɛ n yele yetɩ: «Mam wʋn bɔna la ba, kẽ'era la ba.
Mam wʋn dɛna ba Nawẽnnɛ, tɩ ba dɛna mam nẽrba.» Bɛla n soe tɩ Zuudãana Nawẽnnɛ yetɩ: «Yese-ya ba pʋam, welge-ya ya mẽŋa dee basɛ ba.
La ya da kalʋm sɛla n de dẽgrɔ, tɩ mam wʋn to'oge ya.
Mam wʋn dɛna ya Sɔ, tɩ ya dɛna mam dayɔɔsɩ, la m pɔyɔɔsɩ.» Zuudãana Nawẽnnɛ n de ke'eŋo wuu dãana la n yele.
Bɛla m sɩr-nõŋrɩsɩ, nõor-bĩŋre bãma wuu n de tõma bõnɔ na, basɛ-ya tɩ tɩ malgɛ tɩ mẽŋa la dẽgrɔ wuu n dẽgrɩ ĩyã, la sɩa, dee ãna sõŋa, vɔa pʋpeelem pʋam masɛ sɛla woo pʋam, zɔta Nawẽnnɛ.
Apolɩ tarɩ sũ-yẽlga la Korẽntɩ dõma Basɛ-ya tɩ tõma nõŋlʋm bɔna ya sũure pʋam.
Tõma ka ẽŋɛ nẽra baa ayɩla be'em, tõma ka sã'am nẽra yelle, la tõma ka zãm nẽra to'oge a sɛla.
Mam n tɔgrɩ bɛla la, dagɩ tɩ mam boorɩ tɩ m mõŋɛ ya la bʋʋrɔ.
Mam daan põn dẽŋɛ yele ya tõma n nõŋɛ ya zo'oge se'em mɛ, tõma sãn ki, bɩɩ tõma sãn vɔa mɛ.
Mam bɔ ya sɩra mɛ, la mam yẽsnɩ mɛ yãma ĩyã.
Baa tõma toogo la wuu pʋam, mam tarɩ bʋraanɛ, la sũ-yẽlga zo'oge mɛ.
Asɩra, tõma n daan paagɛ Masedʋanɩ na, tõma daan ka yẽ vo'osgo baa fẽfẽe.
Tõma yẽ toogo buuri wuu mɛ, nẽrba n zɛbɛ la tõma, dee tɩ dabeem tara tõma.
La Nawẽnnɛ n bɔ'ɔrɩ sũ-sã'aŋɔ dõma bʋraanɛ na, daan botɩ Atiti n wa'am tɩ tõma yẽ bʋraanɛ.
La dagɩ a wa'aŋɔ la mã'a ĩyã, la de la ẽn wa'am wa yele tõma yãma n bɔ ẽŋa bʋraanɛ se'em na ĩyã.
A yele tõma la yãma n boorɩ tɩ ya le yẽ mam zo'oge se'em, dee yele mam yãma sũ-sã'aŋɔ, la yãma n wɩsgɛ ya mẽŋa mam ĩyã se'em.
Bɛla n soe tɩ mam sũ-yẽlga le zo'oge pa'asɛ.
Mam gõŋɔ la tɩ mam daan gʋlsɛ la sãn sã'am ya sũure, mam ka ɩtɩ m sãn bãŋɛ nɩ.
Mam sãn wʋn yetɩ m sãn bãŋɛ nɩ, la de la mam n daan bãŋɛ tɩ gõŋɔ la sã'am yãma sũure la.
La bɛla de la wakatɛ fẽfẽe pʋam.
La mam ɩtɩ sũ-yẽlga mɛ lɛɛlɛ wã, la dagɩ mam n botɩ ya sũure sã'am na ĩyã, la de la ya sũ-sã'aŋɔ la n botɩ ya teege yɛm basɛ tõon-be'ero la ĩyã.
Yãma sũ-sã'aŋɔ ẽŋa de la Nawẽnnɛ n boorɩ se'em.
Bɛla tõma ka ẽŋɛ ya sɛla n de be'em.
Asɩra, sũ-sã'aŋɔ sɛka n de Nawẽnnɛ n boorɩ se'em na botɩ nẽra tɛɛra la yɛm basra tõon-be'ero, yẽta fãarɛ.
Nẽra nẽra ka ɩtɩ a sãn bãŋɛ nɩ bɛla pʋam.
La dũnia sũ-sã'aŋɔ sẽm na kũm.
Sũ-sã'aŋɔ sɛka n de Nawẽnnɛ n boorɩ se'em na n botɩ ya ɩta se'em n wãna: A botɩ ya mõ'ora la nini, a botɩ ya pa'ala tɩ ya ka tarɩ taalɛ yel-ẽŋa pʋam, a botɩ ya sũure n ka ãna yẽlʋm, a botɩ ya zɔta la dabeem, a botɩ ya bɔɔra mɛ la ya sũure wuu tɩ ya yẽ mam, a botɩ ya tara la yɛmleego tɩ ya ẽŋɛ sɛla n ãn sõŋa, dee wɩsgɛ ya mẽŋa tɩ ya sɩbgɛ sɛka n tõm be'em na.
Yãma pa'alɛ mɛ sɛla woo pʋam tɩ yãma ka tarɩ taalɛ yel-ẽŋa pʋam.
Bɛla, mam n daan gʋlsɛ ya la, la dagɩ sɛka n tõm tõon-be'ero la ĩyã, la dagɩ nẽr-sɛka tɩ a ẽŋɛ ẽ be'em na mẽ ĩyã.
La de la, la botɩ ya bãŋɛ sõŋa Nawẽnnɛ nẽŋam yãma n nõŋɛ tõma zo'oge se'em.
La de la bɛla n soe tɩ tõma yẽ bʋraanɛ, la dagɩ bʋraanɛ na mã'a tɩ tõma yẽ, tõma ken yẽ sũ-yẽlga zo'oge mɛ, tõma n yẽ tɩ Atiti tarɩ sũ-yẽlga, yãma n keŋe a sũure se'em na.
La sãn dɛna mam n pẽgɛ yãma Atiti zẽ'am na, yãma ka ẽŋɛ mam yãnnɛ.
Tõma n ẽn tɔgra sɩra bɔ'ɔra ya daarɛ woo la, bɛla tõma n pẽgɛ yãma Atiti zẽ'am na mẽ de la sɩra.
Atiti sãn tẽegɛ yãma sakrɛ, la yãma n to'oge ẽ na dabeem na, a nõŋɛ yãma zo'oge pa'asɛ mɛ.
Mam ɩtɩ sũ-yẽlga mɛ, mam n tã wʋn bɔ yãma sɩra sɛla woo pʋam na ĩyã.
Krisi nẽrba n sõŋrɩ taaba se'em M sɔbiisi, tõma boorɩ tɩ ya bãŋɛ la Nawẽnnɛ n ẽŋɛ Masedʋanɩ Wẽndeto la nẽrba yel-sõnnɛ se'em.
Ba yẽ toogo mɛ nãmsɛ zozo'e, la ba tarɩ sũ-yẽlga zo'oge mɛ, tɩ baa la ba nõŋɔ la n zo'oge la, ba bɔ sõŋrɛ zo'oge mɛ la ba sũure wuu.
Mam yetɩ ya tɩ ba bɔ masɛ wʋ ban tã se'em, la ba bɔ halɩ gãŋɛ la ba pãŋa.
Ba mẽŋa n sose tõma tɩ tɩ bɔ ba sore tɩ ba po sõŋɛ Nawẽnnɛ nẽrba n boe Zerizalɛm na.
Ba ẽŋɛ gãŋɛ tõma n daan tarɩ pʋtẽ'erɛ se'em na mɛ.
Ba dẽŋɛ dɩkɛ la ba mẽŋa bɔ Zuudãana la, dee dɩkɛ ba mẽŋa bɔ tõma doose wʋ Nawẽnnɛ n boorɩ se'em.
Bɛla tɩ tõma sose Atiti n pɔsɛ sõŋrɛ tõon-ẽŋa yãma zẽ'am na, yetɩ a tõm ẽ ba'asɛ.
Yãma mõrgɛ sɛla woo pʋam mɛ: Yãma bɔ Krisi sɩra zo'oge mɛ, tãna tɔgra Nawẽnnɛ yelle sõŋa, tara Nawẽnnɛ mi'ilum zo'oge, wɩsgɛ ya mẽŋa sɛla woo pʋam, la yãma tarɩ tõma nõŋlʋm zo'oge mɛ.
Bɛla, mõrgɛ-ya la sõŋrɛ tõon-ẽŋa mẽ tõonɛ.
Mam n yetɩ bɛla la, la dagɩ pãŋa tɩ mam ɩtɩ ya.
Mam dɩkɛ la nẽrba basɛba n ẽŋɛ se'em makɛ bɔ ya, tɩ ya pa'alɛ yãma nõŋlʋm n de nõŋlʋm sɩra sɩra se'em.
Yãma mi tõma Zuudãana Azezi-krisi yel-sõnnɛ na mɛ: Baa la ẽŋa n daan de bõntarsõm dãana la, a daan ẽŋɛ a mẽŋa la nasa yãma ĩyã.
Tɩ ẽn ẽŋɛ a mẽŋa nasa la, wʋn botɩ yãma lebge bõntatba Nawẽnnɛ zẽ'am.
La de la mam pʋtẽ'erɛ tɩ mam yetɩ m bɔ ya yel-ẽna wã pʋam: La ãn sõŋa bɔ ya tɩ ya sẽŋɛ nẽŋa la tõon-ẽna wã.
Yãma n de pɔspɔsɩ dõma n looge yɛm yʋʋnɛ n tole tɩ ya tõm tõon-ẽna.
La dagɩ bɛla mã'a, yãma n ken dɛna pɔspɔsɩ dõma n pɔsɛ lig-lobre la.
Bɛla, lɛɛlɛ wã, tõm-ya ẽ la yɛmleego ba'asɛ, wʋ yãma n yetɩ yãma boorɩ tɩ ya ẽŋɛ se'em na.
La ya bɔ masɛ wʋ yãma n tarɩ se'em.
Se'ere n soe la, nẽra sãn bɔ la yɛmleego masɛ wʋ ẽn tarɩ se'em, Nawẽnnɛ to'orɩ a bɔ'a la mɛ, a ka bɩsrɩ sɛla tɩ fʋ ka tarɩ la.
Mam ka boorɩ tɩ yãma n sõŋrɩ nẽrba basɛba la kẽ'esɛ ya nõŋɔ pʋam.
La de la tɩ ya zõna taaba.
La de la yãma sɛba n tarɩ zo'oge lɛɛlɛ wã la, sõŋɛ sɛba n de nasdõma la.
Tɩ bãma mẽ sãn wa tara zo'oge, tɩ ya mẽ sãn bɔɔra sõŋrɛ, tɩ ba sõŋɛ ya, bɛla tɩ ya wuu wʋn zõna taaba, tɩ la doose wʋ Nawẽnnɛ gõŋɔ pʋam tɩ la yetɩ: «Nẽr-sɛka n vaagɛ zo'oge la, ka tarɩ sɛla tɩ la zo'oge gãŋɛ.
La sɛla ka pɔ'ɔgɛ sɛka n vaagɛ fẽe la.» Tɩ pʋ'ʋsrɩ Nawẽnnɛ a yel-sõnnɛ, ẽŋa n ẽŋɛ yɛmloore ẽŋa Atiti sũure pʋam tɩ a bɔɔra tɩ a sõŋɛ ya wʋ tõma n boorɩ tɩ sõŋɛ yãma se'em na.
Atiti sakɛ tõma sosgo mɛ, ken pa'asɛ, a looge la yɛm a mẽŋa bɔɔra tɩ a wa'am yãma zẽ'am wa sõŋɛ ya.
Tõma tõm na tɩ sɔbia ayɩla tɩ Wẽndeto nẽrba la wuu pẽgrɩ ẽ, ẽn tõnnɩ kõ-yẽlga la tõoma ĩyã, tɩ ẽŋa la Atiti wa'am.
Sɛla n pa'asɛ, Wẽndeto nẽrba la n looge ẽ tɩ a lagɩm la tõma ɛɛra tõnna sõŋrɛ tõon-ẽna wã.
Tõma tõnnɩ tõon-ẽna nã'asra la Zuudãana Nawẽnnɛ mẽŋa, dee pa'ala tɩ tõma boorɩ tɩ tɩ sõŋɛ nẽrba.
Tõma guusri la tɩ mẽŋa tɩ nẽr-sɛka da wa tã'agɛ zɛrgɛ tõma, tõma n bɩsrɩ ligri la n zo'oge yelle se'em na.
Tõma boorɩ tɩ tɩ ẽŋɛ la sɛla n ãn sõŋa Nawẽnnɛ zẽ'am, la nẽrsaalba mẽ zẽ'am.
Tõma tõm na tɩ sɔbia ayẽma la bãma.
Tõma makɛ ẽ mɛ nõorɛ faa bɩsɛ, la a wɩsgɛ a mẽŋa mɛ tõnna.
Lɛɛlɛ wã a wɩsgɛ a mẽŋa gãnna kʋrʋm mɛ.
Se'ere n soe la, a bɔ yãma sɩra zo'oge mɛ.
La sãn dɛna tɩ sɔbia Atiti yelle, a de la mam tõntõn-tadãana n lagɩm na mam tõnna yãma ĩyã.
La sãn dɛna tɩ sɔbi-sɛba n dolɩ ẽ na, ba de la nẽrba tɩ Wẽndeto nẽrba la tõm, tɩ la dɛna Krisi nã'asgɔ.
Bɛla, ẽŋɛ-ya sɛla n pa'alɩ ba, la Wẽndeto nẽrba la tɩ ya nõŋɛ ba, tɩ ba wʋn bãŋɛ tɩ tõma n pẽgɛ yãma ba zẽ'am na, la de la sɩra.
La ka le dɛna tɩ mam gʋlsɛ yele ya sõŋrɛ tɩ ya yetɩ ya bɔ Nawẽnnɛ nẽrba n boe Zerizalɛm na yelle.
Mam mi tɩ ya boorɩ tɩ ya sõŋɛ mɛ, bɛla tɩ mam pẽgɛ ya Masedʋanɩ dõma zẽ'am, yele ba yetɩ: «Nawẽnnɛ nẽrba n boe Akayi la põn mãasʋm na yʋʋnɛ n tole tɩ ba sõŋɛ.» La yãma n wɩsgɛ ya mẽŋa la keŋe nẽrba zozo'e mɛ, tɩ ba mẽ bɔɔra tɩ ba ẽŋɛ.
La mam tõm na tɩ sɔbiisi la tɩ ba wa'am ya zẽ'am, tɩ tõma n pẽgrɩ yãma se'em bõn-ẽŋa pʋam na, da kãn dɛna zãŋa.
Mam boorɩ la ya mãasʋm ba'asɛ wʋ mam n yele se'em na.
La sãn dagna bɛla, Masedʋanɩ dõma la sãn doose mam wa'am wa yẽ tɩ ya ka mãasʋm, tõma n daan bɔ yãma sɩra zo'oge se'em na, la wʋn dɛna la yãnnɛ zozo'e bɔ tõma, la, la mẽ wʋn dɛna la yãnnɛ bɔ yãma.
Bɛla tɩ mam bɩsɛ tɩ la ãn sõŋa tɩ mam sose tɩ sɔbiisi la tɩ ba dẽŋɛ nẽŋa wa'am yãma zẽ'am wa bɩsɛ yɛmleego bɔ'a la tɩ ya yetɩ ya bɔ la yelle.
Tɩ mam sãn wa paam, tɩ ya põn mãasʋm bɔ'a la ba'asɛ mɛ, tɩ la wʋn pa'alɛ tɩ ya bɔ la ya yɛmleego, la dagɩ mõrgrɛ.
Bãŋɛ-ya tɩ nẽr-sɛka n bʋrɛ fẽe, wʋn lagsɛ la fẽe.
La nẽr-sɛka n bʋrɛ zo'oge, wʋn lagsɛ zo'oge.
Bɛla, nẽra woo bɔ wʋ ẽn looge yɛm se'em na, tɩ la da dɛna nẽnzũŋre, bɩɩ mõrgrɛ.
La de la nẽr-sɛka n bɔ'ɔrɩ la sũ-yẽlga tɩ Nawẽnnɛ nõŋɛ.
La Nawẽnnɛ tarɩ ke'eŋo mɛ tãna wʋn bɔ ya bõn-sõma buuri wuu, tɩ ya wʋn tara yãma n boorɩ sɛla la wuu daarɛ woo tɩ la seke, dee tara sɛla wʋn tõm tõon-sõma wuu.
La de wʋ lan gʋlsɛ Nawẽnnɛ gõŋɔ pʋam nẽra n masɛ la yelle yetɩ: «A pʋtɩ a bõntarsõm mɛ bɔ'ɔra nasdõma, a tõoma n masɛ boe la wakatɛ n ka ba'asrɩ.» Nawẽnnɛ n bɔ'ɔrɩ ka-kɔɔra bõnbuuri, dee bɔ'ɔra ẽ dia tɩ a dita la, wʋn bɔ ya sɛla tɩ ya tãna wʋn tõm tõon-sõma zozo'e wʋ bõnbuuri n wɔm zo'oge se'em, tɩ ya tõoma n masɛ wʋn zɔ'ɔra pa'asra.
A wʋn bɔ ya bõntarsõm tɩ la seke sɛla woo pʋam, tɩ ya wʋn bɔ'ɔra la ya sũure wuu, tɩ nẽrba zozo'e wʋn pʋ'ʋsra Nawẽnnɛ a yel-sõnnɛ, yãma bɔ'a la tɩ tõma dɩkɛ bɔ ba la ĩyã.
Se'ere n soe la, sõŋrɛ tõonɛ na tɩ ya tõnnɩ na, la dagɩ Nawẽnnɛ nẽrba la sõŋrɛ mã'a ĩyã, la ken botɩ nẽrba zozo'e n pʋ'ʋsra Nawẽnnɛ a yel-sõnnɛ.
Ba sãn to'oge sõŋrɛ ẽŋa, ba wʋn pẽgɛ Nawẽnnɛ mɛ yãma n pa'alɛ tɩ yãma sakrɩ Krisi kõ-yẽlga la, la yãma n tarɩ yɛmleego, tara ya bõntarsõm pʋta la bãma, la Nawẽnnɛ nẽrba wuu la ĩyã.
Ba wʋn nõŋɛ ya mɛ pʋ'ʋsra Nawẽnnɛ ya ĩyã, ẽŋa n ẽŋɛ ya yel-sõnnɛ zozo'e la ĩyã.
Tɩ pʋ'ʋsɛ-ya Nawẽnnɛ a yel-sõnnɛ, a bɔ'a n ka tarɩ makrɛ la ĩyã.
Apolɩ tɔgrɩ a tõoma yelle Mam Apolɩ tɩ ya yetɩ, mam sãn bɔna yãma zẽ'am, mam de la nẽr-bʋgsgɔ, la mam sãn ka bɔna yãma zẽ'am, mam tarɩ la bʋraanɛ tɔgra la, mam belnɩ ya mɛ la Krisi sũ-bʋgsʋm, la a sõŋa.
Mam sosrɩ ya mɛ tɩ ya da ɩta, tɩ mam sãn wa'am wa bɔna ya zẽ'am, la dɛna pẽrgrɛ tɩ mam tara bʋraanɛ tɔgra, se'ere n soe la, mam mi tɩ mam wʋn tɔgɛ la bʋraanɛ la nẽr-sɛba n yetɩ tõma ɩtɩ la tõma nẽrsaalba mẽŋa n boorɩ se'em na.
Tõma de la nẽrsaalba, la tõma ka zɛbrɩ wʋ nẽrsaalba n ɩtɩ se'em na.
Zɛbrɛ lɔg-sɛba tɩ tõma tarɩ zɛbra la dagɩ nẽrsaala zɛbrɛ lɔgrɔ, ba de la pãŋa n ze'ele Nawẽnnɛ zẽ'am, n tã sã'ana sɛla wuu n tarɩ ke'eŋo.
Tõma tarɩ ba sã'ana la tẽ'esgɔ sɛba wuu n de põmpɔrŋɔ, la bõn-sɛba wuu n zẽkrɩ ba mẽŋa botɩ nẽrba ka bãŋra Nawẽnnɛ pãŋa.
Dee yãŋra tẽ'esgɔ buuri wuu botɩ ba sakra Krisi.
Yãma sãn wa ẽŋɛ sɛla n pa'alɛ tɩ ya sakrɩ Nawẽnnɛ nõorɛ sõŋa, tõma mãasʋm mɛ tɩ tɩ sɩbgɛ sɛba n sɩ'ɩsrɩ la wuu.
Yãma bɩsrɩ la sɛla tɩ yãma nini yẽtɩ la.
Nẽra sãn tẽ'esɛ tɩ ẽŋa de la Krisi nẽra, a dãana mẽ tẽ'esɛ wãna wã: Ẽŋa n de Krisi nẽra la, tõma mẽ de la Krisi nẽrba.
La mam sãn wẽ m yõ'ogɔ zo'oge fẽe la ke'eŋo sɛka tɩ Zuudãana bɔ tõma la, yãnnɛ ka tarɩ mam, la de la Zuudãana n bɔ tõma ke'eŋo tɩ tɩ sõŋɛ ya tɩ ya sẽŋɛ nẽŋa Nawẽnnɛ doosgo pʋam, la dagɩ tɩ sã'am ya.
Mam ka boorɩ tɩ la ãna wʋ mam yetɩ m kẽ'esɛ ya la dabeem la m gõnnɔ na.
Se'ere n soe la, nẽrba n yetɩ se'em n wãna: «Apolɩ gõnnɔ na yetɔga kɛ'ɛm mɛ, dee dɛna toogo.
La a mẽŋa sãn bɔna tõma zẽ'am, a ka tarɩ pãŋa, tɩ a yetɔga la dɛna ninbãalga.» Nẽr-sɛka dãana n tɔgrɩ bɛla la, a bãŋɛ sõŋa tɩ tõma n ka boe yãma zẽ'am dee tɔgra se'em gõnnɔ na pʋam na, tõma sãn wa'am wa bɔna ya zẽ'am, tõma ken ãna la bɛla.
Tõma kãn saagɛ zõsõm tɩ mẽŋa, bɩɩ dɩkɛ tɩ mẽŋa makɛ la sɛba n pa'alɛ ba mẽŋa tẽ'esɛ tɩ bãma ãn sõŋa la.
Ba dɩkrɩ la ba mẽŋa mãmsra, makra ba mẽŋa la taaba.
Ban ɩtɩ se'em na, ba ka tarɩ yɛm.
La sãn dɛna tõma, tõma kãn wẽ yõ'ogɔ tɩ la yõsgɛ, tõma wʋn wẽ yõ'ogɔ masɛ la tõon-sɛka tɩ Nawẽnnɛ bɔ tõma la beene.
Ẽŋa n bɔ tõma sore tɩ tõma paagɛ yãma zẽ'am.
Tõma ka yõsgɛ tɩ beene wʋ tõma ka wa'am na yãma zẽ'am na, tõma n de pɔspɔsɩ nẽrba n wa'am yãma zẽ'am wa mõolɛ Krisi kõ-yẽlga la.
Tõma ka wẽ'erɩ yõ'ogɔ la tõon-sɛba tɩ nẽrba basɛba tõm, bɛla tõma ka yõsgɛ.
La tõma tarɩ pʋtẽ'erɛ tɩ yãma n bɔ Nawẽnnɛ sɩra la wʋn pa'asra mɛ, tɩ tõma tõonɛ na zɔ'ɔra pa'asra yãma zẽ'am, tɩ la ken masɛ Nawẽnnɛ n bɔ tõma se'em na beene.
Tɩ tõma yãŋa wʋn mõolɛ kõ-yẽlga la so'olʋm sɛba n boe ya nẽŋa la pʋam, tɩ la kãn dɛna tɩ tõma wẽ'era yõ'ogɔ la tõon-sɛba tɩ nẽrba basɛba dẽŋɛ tõm ba tõoma zẽ'am.
La gʋlsɛ Nawẽnnɛ gõŋɔ pʋam yetɩ: «Nẽr-sɛka n boorɩ tɩ a wẽ yõ'ogɔ, a wẽ yõ'ogɔ la sɛla tɩ Zuudãana ẽŋɛ la.» Se'ere n soe la, la dagɩ nẽr-sɛka n pa'alɩ a mẽŋa tɩ ẽŋa ãn sõŋa la n masɛ, la de la nẽr-sɛka tɩ Zuudãana Nawẽnnɛ yetɩ a ãn sõŋa la.
Guuse ya mẽŋa la põmpɔrŋɔ Tõntõnɩba Mam sosrɩ ya mɛ tɩ ya sakɛ m yalnɛ wã fẽe, asɩra, sakɛ-ya m yetɔga wã.
Mam ɩtɩ la sũure yãma ĩyã, la sũure ẽŋa ze'ele la Nawẽnnɛ zẽ'am.
Se'ere n soe la, mam yetɩ m dɩkɛ ya bɔ la Krisi mã'a, mam boorɩ tɩ ya tara la ya mẽŋa sõŋa tɩ m dɩkɛ ya bɔ ẽ wʋ pugla n nãn ka mi bʋraaga tɩ ba dɩkɛ bɔ sɩra.
La mam zotɩ la dabeem tɩ nẽr-sɛka wʋn pã'asɛ ya, tɩ ya wẽrgɛ ka le dɔla Krisi la sũure ayɩla, la pʋpeelem, wʋ Awa tɩ bõnsɛla la yʋʋn dɩkɛ yɛmkẽgsɩga pã'asɛ ẽ tɩ a tuuge la.
Se'ere n soe la, nẽra woo sãn wa'am ya zẽ'am wa mõola Azezi ayẽma yelle, tɩ la ka dɛna Azezi sɛka tɩ tõma mõolɛ bɔ ya la, yãma to'orɩ mɛ tɔtɔ, la yãma to'orɩ la sɩa ayẽma n dagɩ sɛka tɩ ya põn to'oge la, la yãma to'orɩ la kõ-yẽlga ayẽma n dagɩ sɛka tɩ yãma põn to'oge la, sakra ba sõŋa sõŋa.
Mam ka tẽ'esɛ tɩ nẽr-bãma n pa'alɩ tɩ bãma de la Tõntõnɩba n gãnnɩ na, mam de poorʋm dãana ba zẽ'am.
Baa la mam sãn ka mina yetɔga wʋ yetɔg-mita, la dagɩ tɩ mam ka tarɩ bãŋrɛ.
La tõma pa'alɛ ya bõn-ẽŋa mɛ vẽelga vẽelga sɛla woo pʋam, wakatɛ wuu.
Mam n daan mõolɛ Nawẽnnɛ kõ-yẽlga la bɔ yãma la, mam ka botɩ ya bɔ sɛla.
Mam daan sike m mẽŋa mɛ, dee zẽkɛ yãma.
Yãma tẽ'esɛ tɩ mam n daan ẽŋɛ se'em na de la be'em bɩɩ?
Mam n daan tõnnɩ bɔ'ɔra yãma la, mam sakɛ mɛ tɩ Wẽndeto basɛba nẽrba yɔ mam.
La ãn wʋ mam fã la bãma, dɩkɛ sõŋɛ yãma.
La mam n daan boe ya zẽ'am bɔɔra sõŋrɛ sɛba wuu la, mam ka te'ege ya nẽra nẽra tɩ a sõŋɛ mam.
La daan de la tɩ sɔbi-sɛba n ze'ele Masedʋanɩ wa'am na n daan bɔ mam sɛla wuu n pɔ'ɔgɛ mam na.
Mam daan guusri m mẽŋa mɛ tɩ m da dɛna zeero bɔ ya, la mam wʋn ken ãna la bɛla.
Krisi sɩra n boe mam sũure pʋam na, mam yetɩ ya mɛ tɩ nẽra ka tã wʋn botɩ mam ka wẽ yõ'ogɔ la bõn-ẽŋa yelle Akayi so'olʋm pʋam.
Bẽm ĩyã tɩ mam yele wãna?
La de la mam ka nõŋɛ ya mɛ bɩɩ?
Ayɛɩ, Nawẽnnɛ mẽŋa mi tɩ mam nõŋɛ ya mɛ.
Mam n ɩtɩ se'em na, mam wʋn ken ɩta la bɛla, tɩ nẽr-sɛba n boorɩ tɩ ba wẽ'era yõ'ogɔ yetɩ bãma n tõnnɩ se'em, la tõma n tõnnɩ se'em na de la bʋyɩla la, da yẽ folle.
Nẽr-bãma de la põmpɔrŋɔ Tõntõnɩba, ba pã'asrɩ la nẽrba, ɩta ba mẽŋa ãna wʋ ba de la Krisi Tõntõnɩba.
La ẽna wã dagɩ bõn-di'iŋa.
Se'ere n soe la, Asũtãana mẽŋa teerɩ mɛ ãna wʋ peelem malɛka.
Bɛla, la dagɩ di'ire tɩ a tõntõnɩba ɩta ba mẽŋa ãna wʋ sɛla n masɛ tõntõnɩba.
La ba ba'asgɔ wʋn ãna wʋ ba tõoma la n de se'em na.
Apolɩ pa'alɛ ẽŋa n nãmsɛ a tõoma pʋam se'em Mam le yɛta mɛ tɩ nẽra da bɩsɛ mam wʋ mam de la yalma la.
La ya sãn bɩsra mam wʋ yalma, ya yi sakɛ tɩ m wẽ m yõ'ogɔ fẽe, wʋ mam de la yalma la.
Mam n tɔgrɩ wẽ'era m yõ'ogɔ wã, la dagɩ Zuudãana n yetɩ mam yele se'em na.
Mam keŋe la m sũure tɔgra wʋ yalma la, wẽ'era yõ'ogɔ.
Nẽrba zozo'e n wẽ'erɩ yõ'ogɔ la dũnia yɛla la, mam mẽ wʋn wẽ m yõ'ogɔ mɛ.
Yãma de la yɛm dõma, dee sakɛ tɔ'ɔra yalmdõma la yɛmleego!
Yãma sakrɩ mɛ tɩ ba kẽ'esra ya yamnɛ pʋam, sakɛ tɩ ba dita ya, fãara ya, ka nanna ya, sakɛ tɩ ba wẽ'era ya pɛgsɩ.
Tõma n daan ẽŋɛ tɩ mẽŋa tarɩmdõma ka ẽŋɛ ya wʋ bãma n ẽŋɛ ya se'em na, la de la yãnnɛ bɔ mam bɩɩ?
Nẽra sãn tãna wʋn wẽ yõ'ogɔ sɛla yelle, mam mẽ tã wʋn wẽ yõ'ogɔ mɛ a yelle.
Wãna de la yalnɛ tɩ mam tɔgrɩ.
Ba de la Ebre dõma, mam mẽ de la Ebre nẽra.
Ba de la Ɩsrayɛlɩ dõma, mam mẽ de la Ɩsrayɛlɩ nẽra.
Ba de la Abraham yɩɩsɩ, mam mẽ de la Abraham yɩɩŋa.
Ba yetɩ bãma de la Krisi tõntõnɩba, mam wʋn tɔgɛ wʋ mam yɛm n bɔɩ la, mam n de Krisi tõntõnna gãnna ba.
Mam tõm nãmsɛ gãnna bãma mɛ.
Ba kẽ'esɛ mam yʋ'a deem gãnna bãma mɛ, ba wẽ mam zo'oge gãnna bãma mɛ, nõorɛ zozo'e mam deege la m ki.
Nõorɛ bʋnuu tɩ Zifdõma wẽ mam la ka'asa, ka'asrɛ ayɩla kaɩ pinaasɩ.
Rom dõma wẽ mam mɛ nõorɛ atã.
Daarɛ ayɩla nẽrba lobe mam mɛ la kuga deege la ba kʋ.
Nõorɛ bʋtã tɩ mam boe õorŋɔ pʋam, tɩ a sã'am ko-kãtɛ pʋam mise.
Mam ẽŋɛ daarɛ ayɩla mɛ ko'om pʋam, wʋntɛɛŋa la yʋ'ʋŋɔ.
Mam sɔa la sẽnnɛ pʋam, mam yẽ yel-pakrɩsɩ mɛ zozo'e la kʋlsɩ ko'om n pɩrɛ, la fãarba.
Mam yẽ yɛla mɛ la Zifdõma n de mam buuri la, la bu-zãŋsɩ.
Mam yẽ yel-pakrɩsɩ mɛ tẽnsɩ pʋam, la weto pʋam, la ko-kãtɛ pʋam.
Mam daan yẽ yɛla mɛ la sɛba n parɩm tɩ bãma de la tɩ sɔbiisi la.
Mam daan tõm tõon-ke'eno nãmsɛ mɛ.
La nõorɛ faa mam ka gĩse.
Kɔm, la koyũuro yõkɛ mam mɛ.
Mam gã'arɛ kɔm mɛ wakatɛ basɛba.
Wakatɛ basɛba ɔɔrɔ yõkɛ mam mɛ, tɩ mam ka tara fuugo wʋn pile.
Tɩ mam ka tɔgra yel-sɛba n weege la.
La sɛla n de pakrɛ bɔ mam daarɛ woo, de la Azezi nẽrba n boe zẽ'esɩ wuu la yelle.
Nẽra sãn bɔna tɔrgɔ pʋam, la ãn wʋ mam mẽ boe la tɔrgɔ pʋam na.
La nẽra sãn basɛ Nawẽnnɛ doosgo, mam sũure n sã'anɩ zozo'e.
La sãn dɛna yõ'ogɔ wẽ'a, mam wʋn wẽ yõ'ogɔ la m tɔrgɔ la.
Nawẽnnɛ n de tɩ Zuudãana Azezi Sɔ n soe pẽka wakatɛ n ka ba'asrɩ la, mi mɛ tɩ mam ka parnɩ.
Mam n daan boe Damaasɩ la, gɔmna tɩ naba Aretasɩ botɩ a sɔna Damaasɩ bɩsra la, daan botɩ ba gu'ura la tẽŋa la nõa tɩ ba yõkɛ mam.
Tɩ ba daan botɩ mam sige pɩ'ɩgɔ pʋam, tɩ ba dɩkɛ mam doose sawure sike lalga poorʋm, la de la bɛla tɩ mam yãŋɛ põsɛ.
Apolɩ tɔgrɩ yel-sɛba tɩ Nawẽnnɛ puke pa'alɛ ẽ, la a tɔrgɔ yelle Dẽnɩ tɩ mam wẽ yõ'ogɔ, la yõ'ogɔ wẽ'a la ka tarɩ yõorɔ.
La mam wʋn ba'asõm tɔgɛ la bõn-sɛba tɩ Zuudãana la puke pa'alɛ mam, tɩ mam yẽ wʋ zãasŋɔ la.
Mam mi la Krisi nẽra ayɩla yʋʋma pia la anaasɩ n wãna n tole, tɩ Nawẽnnɛ zẽkɛ ẽ zom saazuum a yire.
Mam ka mi a dãana sãn sɩrɩ zẽkɛ mɛ zom sɩra sɩra, bɩɩ la sãn ãna wʋ zãasŋɔ la, Nawẽnnɛ mã'a n mi.
Mam mi tɩ bʋra-ẽŋa zẽkɛ mɛ zom Nawẽnnɛ yire, la mam n yele se'em na, mam ka mi a sãn sɩrɩ zẽkɛ zom, bɩɩ la sãn ãna wʋ zãasŋɔ la, la mam n mi sɛla de la a wõm na yetɔga mĩ tɩ nẽra ka tã wʋn tɔgɛ, la sɛla tɩ ba ka bɔ nẽrsaala nõorɛ tɩ a yele.
Mam wʋn wẽ yõ'ogɔ la bʋra-ẽŋa n yẽ sɛla la yelle, la mam kãn wẽ yõ'ogɔ m yɛla basɛba yelle, tɩ la sãn dagna mam tɔrgɔ la yelle mã'a.
Mam sãn bɔɔra tɩ m wẽ yõ'ogɔ, mam kãn dɛna yalma, se'ere n soe la, mam wʋn tɔgɛ la sɩra.
La mam kãn ẽŋɛ bɛla, mam ka boorɩ tɩ ba tẽ'esɛ mam yelle gãŋɛ ban yẽ mam n ɩtɩ se'em, bɩɩ ban wõnnɩ mam n yele se'em na.
La, lan wʋn ẽŋɛ se'em tɩ mam da tã'agɛ zẽkɛ m mẽŋa la bõn-yãlma tɩ Nawẽnnɛ puke pa'alɛ mam na, a basɛ tɩ Asũtãana ẽŋɛ sɛla n ãn wʋ gõ'a mam ĩyã pʋam nãmsra mam tɩ mam ka tãna wʋn zẽkɛ m mẽŋa.
Mam sose Zuudãana la nõorɛ bʋtã yetɩ a botɩ bõn-ẽŋa fõrgɛ dee basɛ mam.
La a lerge mam yetɩ: «Mam yel-sõnnɛ seke fʋ mɛ.
Se'ere n soe la, la de la tɔrgɔ pʋam tɩ mam pãŋa tõnnɩ zozo'e.» Bɛla, mam wʋn wẽ yõ'ogɔ m tɔrgɔ la pʋam, tɩ Krisi pãŋa la wʋn bɔna la mam lɛ.
Bɛla n soe tɩ mam ɩta sũ-yẽlga m tɔrgɔ la pʋam, la tʋʋrɛ pʋam, la tooro pʋam, la nãmsgɔ pʋam, la sũ-sã'aŋɔ pʋam, mam n sakɛ Krisi la ĩyã.
Se'ere n soe la, mam tɔrgɔ la pʋam tɩ mam tarɩ pãŋa.
Apolɩ fablɩ Korẽntɩ Wẽndeego nẽrba yelle Yãma n mõrgɛ mam tɩ mam tɔgra wʋ yalma la.
La de la yãma n de nɩ ya tɔgɛ po'oge mam, pa'alɛ mam n ãn se'em.
Baa mam sãn ka dɛna sɛla, nẽr-sɛba n pa'alɩ tɩ bãma n de Tõntõnɩba n gãnnɩ la, mam ka de poorʋm dãana ba zẽ'am.
Yel-sɛba wuu tɩ mam daan wĩbri tõnna ya zẽ'am na pa'alɩ mɛ tɩ mam de la Krisi Tõntõnna.
Bõn-yãlma, la yel-kɩrsɩ n pa'alɩ Nawẽnnɛ pãŋa daan ẽŋɛ mɛ.
Bẽm yel-sõnnɛ tɩ mam ẽŋɛ bɔ Azezi nẽrba zẽ'esɩ basɛba, tɩ la pɔ'ɔgɛ yãma?
Sãn dagna mam n ka to'oge sõŋrɛ ya zẽ'am na mã'a.
Bɔ-ya mam sugri yel-ẽŋa pʋam.
Nõorɛ atã dãana n wãna tɩ mam mãasʋm tɩ m wa'am ya zẽ'am wa bɩsɛ ya.
La, la dagɩ yãma n wʋn bɩsɛ mam yelle.
Se'ere n soe la, mam ka eerɩ ya sɛla, la de la yãma mẽŋa tɩ mam eerɩ.
Yãma ãn wʋ mam kɔma la.
Asɩra, la dagɩ kɔma n wʋn lagsɛ sɛla bĩŋe ba sɔdõma, la de la sɔdõma n wʋn lagsɛ sɛla bĩŋe ba kɔma.
La sãn dɛna mam, mam wʋn dɩkɛ sɛla wuu tɩ mam tarɩ, la m mẽŋa wuu bɔ la yɛmleego yãma sõŋrɛ ĩyã.
Mam n nõŋɛ yãma zo'oge la ĩyã n basɛ tɩ yãma ka nõŋɛ mam bɩɩ?
Ya mi mɛ tɩ mam ka to'oge sõŋrɛ ya zẽ'am, la ya nẽrba basɛba yetɩ mam ẽŋɛ la yɛmkẽgsɩga pã'asɛ ya.
Mam n daan tõm nẽr-sɛba tɩ ba wa'am yãma zẽ'am na, ba nẽr-kãna tɩ mam botɩ a to'oge sɛla ya zẽ'am bɔ mam?
Mam daan sose la Atiti tɩ a wa'am ya zẽ'am, dee tõm tɩ sɔbia la, tɩ a doose ẽ.
Bɛla, Atiti pã'asɛ yãma to'oge sɛla mɛ bɩɩ?
Mam la Atiti tarɩ la pʋtẽ'erɛ ayɩla, la tõma doose la sore ayɩla.
Yãma tẽ'esɛ tɩ tõma n tɔgrɩ bɛla wuu la, tõma eerɩ la bʋʋrɔ yãma zẽ'am bɩɩ?
Ayɛɩ.
Tõma tɔgrɩ la Nawẽnnɛ nẽŋam, Krisi doosgo pʋam.
Tɩ sɔbi-nõŋrɩsɩ, tõma tɔgrɩ bɛla wuu tɩ la sõŋɛ la yãma, tɩ ya sẽŋɛ nẽŋa Nawẽnnɛ doosgo pʋam.
Mam zotɩ mɛ tɩ m wʋn wa paam ya zẽ'am yẽ tɩ ya ka ãn wʋ mam n boorɩ se'em na, tɩ yãma mẽ yẽ tɩ mam ka ãn wʋ yãma n boorɩ se'em na.
Mam zotɩ mɛ tɩ zɛbrɛ, la ɩta sũure la taaba, la sũ-isgre, la gẽelgɔ, la pɔ'ɔg-taaba, la ya'anzũm, la zẽk-m-mẽŋa, la ɩr-yooro wʋn bɔna ya tẽŋasʋka.
Mam zotɩ mɛ tɩ mam sãn wa wa'am yãma zẽ'am, mam dãana Nawẽnnɛ wʋn botɩ yãnnɛ yõkɛ mam yãma ĩyã, tɩ m sũure sã'am la ya nẽr-sɛba n daan tõm tõon-be'ero, dee ka teege yɛm basɛ tõon-dẽgrɔ, la yalsɩ, la tõon-yooro sɛba tɩ ba ẽŋɛ la.
Ba'asgɔ kã'aŋɔ, la pʋ'ʋsgɔ Nõorɛ bʋtã dãana n wãna tɩ mam sẽm ya zẽ'am.
La mam wʋn ẽŋɛ wʋ Nawẽnnɛ gõŋɔ n yele se'em na yetɩ: «Yɛla wuu malgrɛ, dẽnɩ tɩ nẽrba bayi bɩɩ batã dɛna kaset-dõma.» Mam n daan wa'am ya zẽ'am nõorɛ bʋyi dãana la, mam daan kã'an sɛba n tõm tõon-be'ero, la nẽrba basɛba la wuu mɛ.
La lɛɛlɛ wã tɩ mam ka boe ya zẽ'am na, mam le yɛta ya mɛ tɩ mam sãn wa'am, mam kãn zoe nẽra ninbãalga.
Yãma boorɩ tɩ ya yẽ la sɛla n pa'alɛ tɩ Krisi n botɩ mam tɔgra, ya wʋn yẽ.
Krisi sãn ɩta sɛla ya zẽ'am, tɔrgɔ ka tarɩ ẽ, a tarɩ pãŋa zo'oge mɛ ya zẽ'am.
Asɩra, a ẽŋɛ a mẽŋa la tarma, tɩ ba ka ẽ dɔ-puurŋa zuo.
La a vɔa mɛ la Nawẽnnɛ pãŋa.
Tõma n de ayɩla la Krisi la, tõma mẽ de la tarɩmdõma, la tõma vɔa la Krisi lɛ, wʋn tõnna yãma zẽ'am la Nawẽnnɛ pãŋa.
Vẽesɛ-ya ya mẽŋa bɩsɛ ya sãn bɔna Krisi sore la zuo.
Ya mẽŋa geele bɩsɛ, yãma ka mi tɩ Krisi boe la yãma mɛ?
Sãn dagɩ nɩ bɛla, ya koŋe mɛ.
La mam tarɩ pʋtẽ'erɛ tɩ yãma mi mɛ tɩ tõma mõrgɛ mɛ ka koŋe.
Tõma pʋ'ʋsrɩ Nawẽnnɛ mɛ ya ĩyã tɩ ya da ẽŋɛ sɛla n de be'em.
La dagɩ tɩ tõma boorɩ tɩ tɩ pa'alɛ tɩ tõma yãŋɛ mɛ, la de la tɩ yãma wʋn ẽŋɛ sɛla n ãn sõŋa, baa la tõma sãn ãna wʋ tõma koŋe mɛ.
Se'ere n soe la, tõma ka tã wʋn ẽŋɛ sɛla n sɩ'ɩsrɩ sɩra, tõma dolɩ la sɩra.
Tõma sãn bɔna tɔrgɔ pʋam dee tɩ yãma tara pãŋa, tõma tarɩ sũ-yẽlga mɛ.
La tõma n sosrɩ Nawẽnnɛ sɛla tɩ pʋ'ʋsgɔ pʋam, de la ya vɔm wuu wʋn masɛ ãna sõŋa.
Bɛla n soe tɩ mam gʋlsra ya bõn-bãma, mam n ka boe ya zẽ'am na, tɩ m sãn wa wa'am ya zẽ'am, m da dɩkɛ Zuudãana n bɔ mam nõor-sɛka la sɩbgɛ ya.
A bɔ mam nõorɛ la tɩ m sõŋɛ ya mɛ tɩ ya sẽŋɛ nẽŋa Nawẽnnɛ doosgo pʋam, la dagɩ tɩ m sã'am ya.
Sɛla n deege, m sɔbiisi, tara-ya sũ-yẽlga, mõrgɛ-ya tõm masɛ sɛla woo pʋam, bɔ'ɔra-ya taaba bʋraanɛ, tara-ya nõorɛ ayɩla la taaba, vɔa-ya la sũ-mã'asʋm la taaba, tɩ Nawẽnnɛ n de nõŋlʋm, la sũ-mã'asʋm dãana la wʋn bɔna la ya lɛ.
Pʋ'ʋsɛ-ya taaba la nõŋlʋm.
Nawẽnnɛ nẽrba wuu pʋ'ʋsrɩ ya.
Tɩ Zuudãana Azezi-krisi yel-sõnnɛ, la Nawẽnnɛ nõŋlʋm, la Nawẽnnɛ Sɩa lagɩmtaarɛ wʋn bɔna la ya wuu.
Mam Apolɩ n de Krisi Tõntõnna n gʋlsɛ gõŋɔ wã.
La dagɩ nẽrsaalba n tõm mam, la mẽ dagɩ nẽrsaalba n looge mam tɩ mam dɛna Krisi Tõntõnna.
La de la Azezi-krisi, la tɩ Sɔ Nawẽnnɛ n vo'oge Azezi la n looge mam.
Tɩ sɔbi-sɛba wuu n boe kalam na, n lagɩm na mam gʋlsɛ bɔ'ɔra yãma Azezi-krisi nẽrba n lagsrɩ Galatɩ tẽnsɩ pʋam na.
Tɩ Sɔ Nawẽnnɛ, la tɩ Zuudãana Azezi-krisi wʋn ẽŋɛ ya yel-sõnnɛ, dee bɔ ya sũ-mã'asʋm.
Azezi-krisi n dɩkɛ a mẽŋa bɔ tɩ ba kʋ ẽ tõma tõon-be'ero ĩyã, tɩ a fãagɛ tɔ dũnia wã be'em pʋam basɛ, wʋ tɩ Sɔ Nawẽnnɛ n boorɩ se'em na.
Ẽŋa n soe nã'asgɔ wakatɛ n ka ba'asrɩ.
Amina.
Azezi kõ-yẽlga la de la ayɩla mã'a Mam ze la yɛrɩ la yãma n darɛ basɛ Nawẽnnɛ n wi ya Krisi yel-sõnnɛ ĩyã, dee to'oge kõa ayẽma wʋ kõ-yẽlga la.
Kõ-yẽlga ayẽma ka boe.
La de la nẽrba n bʋrsrɩ ya pʋtẽ'era bɔɔra tɩ ba teege Krisi kõ-yẽlga la.
Nẽra sãn mõolɛ kõ-yẽlga ayẽma bɔ ya, tɩ la dagna sɛka tɩ tõma mõolɛ bɔ ya la, baa la sãn dɛna tõma mẽŋa, bɩɩ malɛka n ze'ele Nawẽnnɛ yire, Nawẽnnɛ kã'a-be'ego bɔna a dãana zuo.
Tõma põn yele ya mɛ, la mam le yɛta ya mɛ, tɩ nẽra sãn mõolɛ kõ-yẽlga ayẽma n de to'ore la sɛka tɩ ya to'oge la, Nawẽnnɛ kã'a-be'ego bɔna a dãana zuo.
Bɛla, yãma tẽ'esɛ tɩ mam boorɩ tɩ nẽrba n pẽgɛ mam bɩɩ, bɩɩ Nawẽnnɛ n pẽgɛ ma?
Yãma tẽ'esɛ tɩ mam boorɩ tɩ m ẽŋɛ tɩ la paagɛ la nẽrsaalba yɛm bɩɩ?
Ayɛɩ, mam sãn boorɩ nɩ tɩ m ẽŋɛ tɩ la paagɛ nẽrsaalba yɛm, mam ka de nɩ Krisi tõntõnna.
Apolɩ n lebge Azezi tõntõnna se'em M sɔbiisi, mam boorɩ tɩ ya bãŋɛ mɛ tɩ kõ-yẽlga la tɩ mam mõolɩ la ka ze'ele nẽrsaalba zẽ'am.
La mam mẽ ka to'oge ẽ nẽra zẽ'am, la mẽ dagɩ nẽra n zãsʋm mam.
La de la Azezi-krisi mẽŋa n puke ẽ pa'alɛ mam.
Ya wõm mam daan ãn se'em Zifdõma sore la pʋam, daan nãmsra Azezi nẽrba la zozo'e, mõora tɩ m sã'am ba sore la.
Tõma Zifdõma sore la pʋam, mam daan sẽŋɛ nẽŋa mɛ wɩsgɛ m mẽŋa la tɩ yaabdõma dɔgmike la yelle, ɩta lan yele se'em na gãnna m zuutaaba zozo'e.
La Nawẽnnɛ daan welge mam na to'ore lan dẽŋɛ mam dɔka, ẽŋɛ mam yel-sõnnɛ, looge mam tɩ m dɛna a tõntõnna.
Ẽŋa n daan wa bɩsɛ tɩ la ãn sõŋa, tɩ a puke a Dayʋa la pa'alɛ mam tɩ m mõolɛ a Dayʋa la kõ-yẽlga bɔ bu-zãŋsɩ la, mam daan ka sẽŋɛ nẽr-sɛka zẽ'am tɩ a zãsʋm mam.
La mam mẽ daan ka sẽŋɛ Zerizalɛm sɛba n dẽŋɛ mam dɛna Azezi Tõntõnɩba la zẽ'am.
Mam daan sẽŋɛ la Araabɩ so'olʋm, bɛla poorʋm tɩ mam lebe Damaasɩ.
Bɛla poorʋm yʋʋma atã n tole, tɩ mam yãŋa sẽŋɛ Zerizalɛm tɩ m ka bãŋɛ Apɩyɛɛrɩ, daan ẽŋɛ dabsa pia la anuu a zẽ'am.
La mam ka yẽ Azezi Tõntõnna ayẽma pa'asɛ, sãn dagna Azakɩ n de Zuudãana yɩbga la mã'a.
Mam n gʋlsɛ ya sɛla wã, mam yetɩ ya Nawẽnnɛ nẽŋam tɩ la dagɩ põmpɔrŋɔ.
Bɛla poorʋm mam ze'ele Zerizalɛm sẽŋɛ la Siiri, la Silisi so'olʋm.
La Azezi-krisi nẽr-sɛba n boe Zude tẽnsɩ la daan nãn ka yẽ mam.
Ba daan wen wõm mɛ tɩ ba tɔgrɩ mam yelle yetɩ: «Sɛka n daan nãmsrɩ tõma mõora tɩ a sã'am kõ-yẽlga tɩ tɩ bɔ sɩra la, yãŋa mõolɩ la kõ-yẽlga la.» Tɩ ba nã'asra Nawẽnnɛ mam ĩyã.
Apolɩ, la Azezi Tõntõnɩba basɛba la tarɩ la nõ-yẽnnɛ Bɛla poorʋm yʋʋma pia la anaasɩ n tole, tɩ mam la Abarnabasɩ lebe Zerizalɛm, la mam tarɩ la Atiti lagɩm mĩ.
Nawẽnnɛ n daan puke pa'alɛ mam, tɩ mam sẽŋɛ.
Mam daan pa'alɛ ba la kõ-yẽlga tɩ mam mõolɛ bɔ bu-zãŋsɩ la.
La de la Azezi nẽrba nẽŋadõma la mã'a tɩ mam tɔgɛ bɔ ba.
Mam daan ka boorɩ tɩ tõon-sɛka tɩ mam daan tõm, dee ken tõnna wã, wa dɛna zãŋa.
La Atiti n de Grɛkɩ n dolɩ la mam na, ba põn ka pẽrgɛ yetɩ ba wã ẽ.
Nẽrba basɛba n daan pã'asɛ tɩ bãma de la Azezi karẽnbiisi, li'ise kẽ tõma tẽŋasʋka bɔɔra tɩ ba bãŋɛ tõma n lagɩm na Azezi-krisi dɛna ayɩla la, tõma n to'oge tɩ mẽŋa se'em, bãma daan boorɩ tɩ ba basɛ tɩ tõma le dɛna la Zifdõma lɔɔ yamsɩ.
Tõma daan ka sakɛ ban boorɩ se'em na baa fẽfẽe, tɩ kõ-yẽlga n de sɩra la wʋn ken bɔna yãma ĩyã.
Nẽr-sɛba tɩ ba bɩsrɩ wʋ nẽŋadõma la, ba sãn dɛna nẽŋadõma bɩɩ ba dagɩ nẽŋadõma, la ka pakɛ mam, Nawẽnnɛ ka tũ'usri nẽrba.
Nẽŋadõma bãma ka mõrgɛ mam tɩ m ẽŋɛ sɛla sɛla pa'asɛ mam zãsŋɔ la pʋam.
Ba tõn yẽ tɩ Nawẽnnɛ dɩkɛ kõ-yẽlga la ẽŋɛ la mam nu'usum tɩ m mõolɛ bɔ bu-zãŋsɩ, wʋ ẽn dɩkɛ ẽŋɛ Apɩyɛɛrɩ nu'usum tɩ a mõolɛ bɔ Zifdõma la.
Nawẽnnɛ n bɔ Apɩyɛɛrɩ pãŋa, tõm ẽ Zifdõma zẽ'am na, ẽŋa n ken bɔ mam pãŋa tɩ mam tõnna bu-zãŋsɩ zẽ'am.
La Azakɩ, la Apɩyɛɛrɩ, la Azã tɩ ba bɩsrɩ wʋ ba wuu kɛ'ɛndõma la, n bãŋɛ tɩ Nawẽnnɛ n ẽŋɛ mam yel-sõnnɛ dɩkɛ tõonɛ na ẽŋɛ mam nu'usum na, ba yõgɛ mam, la Abarnabasɩ nu'usi mɛ, pa'alɛ tɩ tɩ de la ayɩla lagɩm tõnna Nawẽnnɛ tõoma, tɩ tõma tõnna bu-zãŋsɩ zẽ'am, tɩ bãma mẽ tõnna Zifdõma zẽ'am.
Sɛla tɩ ba daan sose tõma de la tɩ sõŋra ba Wẽndeego la nasdõma mã'a.
La de la bɛla tɩ mam daan ɩtɩ zozo'e.
Apolɩ pa'alɛ Apɩyɛɛrɩ a tuure Apɩyɛɛrɩ n daan wa'am Antɩyɔsɩ la, mam daan tɔgɛ ẽ mɛ vẽelga vẽelga ka sakɛ ẽ, se'ere n soe la, a daan ẽŋɛ la sɛla n ka masɛ.
Ẽn daan boe Antɩyɔsɩ la, a daan lagnɩ na bu-zãŋsɩ la dita mɛ.
La nẽrba n daan ze'ele Azakɩ zẽ'am wa'am, tɩ a welge ka le dita la bu-zãŋsɩ la, se'ere n soe la, a daan zotɩ la sɛba n yetɩ dẽnɩ tɩ nẽr-sɛba wuu n dolɩ Nawẽnnɛ sore wãta la.
Tɩ tɩ sɔbiisi basɛba n de Zifdõma daan po ɩta wʋ Apɩyɛɛrɩ n ɩtɩ se'em na, halɩ tɩ Abarnabasɩ mẽ po kẽ ba pʋlibsum ɩrgɔ la pʋam.
La mam n daan yẽ tɩ ban ɩtɩ se'em na ka masɛ wʋ kõ-yẽlga la sɩra n de se'em na ĩyã, mam daan yele Apɩyɛɛrɩ ba wuu nẽŋam yetɩ: «Fõn de Zifu dee daan vɔa wʋ bu-zãŋsɩ n vɔa se'em na, fõn wʋn ẽŋɛ la wãne mõrgra bu-zãŋsɩ la tɩ ba vɔa wʋ Zifdõma?» La sãn dɛna tõma, tõma dɔgɛ dɛna la Zifdõma, tõma dagɩ bu-zãŋsɩ n ka dolɩ Nawẽnnɛ lɔɔ la.
La tõma mi mɛ tɩ la dagɩ nẽra n dolɩ lɔɔ la n yetɩ se'em na ĩyã, n wʋn basɛ tɩ a masɛ Nawẽnnɛ zẽ'am, la de la nẽra n bɔ Azezi-krisi sɩra mã'a tɩ Nawẽnnɛ wʋn basɛ tɩ a masɛ a zẽ'am.
Tõma mẽ bɔ la Azezi-krisi sɩra, tɩ Nawẽnnɛ basɛ tɩ tɩ masɛ a zẽ'am, tõma n bɔ Azezi-krisi sɩra la ĩyã, dee dagɩ tõma n dolɩ lɔɔ la n yele se'em na ĩyã.
Nẽra nẽra ka tã wʋn masɛ Nawẽnnɛ zẽ'am, ẽn dolɩ lɔɔ la n yele se'em na ĩyã.
Tõma n te'ege Nawẽnnɛ, tɩ a basɛ tɩ tɩ masɛ a zẽ'am tõma n bɔ Krisi sɩra ĩyã la, bõn-ẽŋa sãn basɛ tɩ tõma mẽ dɛna tõon-be'ero dõma wʋ bu-zãŋsɩ la, yãma tẽ'esɛ tɩ Krisi botɩ tɩ tõnna la tõon-be'ero bɩɩ?
Ayɛɩ.
Nẽra sãn basɛ Zifdõma lɔɔ tɩ a daan dolɩ la, dee le yetɩ ba dɔla ẽ, la de la a mẽŋa n sã'anɩ lɔɔ la.
La sãn dɛna lɔɔ la, a botɩ mam lebge la kũm a ĩyã, mam ka le dɔla ẽ.
Mam lagɩm na Krisi ki dɔ-puurŋa zuo, tɩ m vɔa Nawẽnnɛ ĩyã, tɩ mam n vɔa wã, la ka le dɛna mam mẽŋa n vɔɩ, la de la Krisi n botɩ mam vɔa.
La vɔm sɛka tɩ mam vɔa lɛɛlɛ wã, de la mam n bɔ ẽŋa n de Nawẽnnɛ Dayʋa n nõŋɛ mam ki mam yelle sɩra la, n basɛ tɩ mam vɔa.
Mam ka sakɛ tɩ Nawẽnnɛ yel-sõnnɛ na de la zãŋa.
La sãn dɛna la nẽra n dolɩ lɔɔ ĩyã n basɛ tɩ a masɛ Nawẽnnɛ nẽŋam, Krisi kũm na de nɩ na zãŋa.
Tɩn bɔ Nawẽnnɛ sɩra la ĩyã, tɩ tɩ masɛ a zẽ'am Yãma Galatɩ dõma, ãne n botɩ yãma zuto lebge tɩ ya ka tara yɛm?
Mam daan pa'alɛ ya Krisi n ki dɔ-puurŋa zuo la yelle mɛ sõŋa sõŋa, tɩ la dɛna vẽelga bɔ ya.
Mam boorɩ tɩ m soke ya la sokre ayɩla mã'a tɩ ya lerge mam: Yãma n to'oge Nawẽnnɛ Sɩa la, la de la yãma n sakrɩ ɩta lɔɔ la n yele se'em na ĩyã bɩɩ?
Ayɛɩ, la de la yãma n wõm kõ-yẽlga la, bɔ Azezi-krisi sɩra la ĩyã.
Yãma yɛm na pɔ'ɔgɛ paagɛ la wãna?
Yãma n pɔsɛ lebge Nawẽnnɛ nẽrba la a Sɩa pãŋa la, yãma yãŋa boorɩ tɩ ya ba'asɛ la ya mẽŋa pãŋa?
Yãma n yẽ se'em wuu la lebge la zãŋa bɩɩ?
Dẽnɩ tɩ la da kãn lebge zãŋa.
Nawẽnnɛ n bɔ ya a Sɩa, dee ɩta bõn-yãlma ya tẽŋasʋka la, la dagɩ yãma n ɩtɩ lɔɔ n yele se'em na ĩyã, la de la yãma n wõm kõ-yẽlga la, bɔ Azezi-krisi sɩra la ĩyã.
Abraham zẽ'am la mẽ yʋʋn de la bɛla: La gʋlsɛ Nawẽnnɛ gõŋɔ pʋam yetɩ: «Abraham bɔ la Nawẽnnɛ sɩra, tɩ Nawẽnnɛ bɩsɛ ẽ yetɩ a masɛ ẽŋa zẽ'am.» Bãŋɛ-ya tɩ nẽr-sɛba n bɔ Nawẽnnɛ sɩra la n sɩrɩ de Abraham yɩɩsɩ.
Nawẽnnɛ gõŋɔ la põn yele mɛ tɩ Nawẽnnɛ wʋn basɛ tɩ bu-zãŋsɩ masɛ a zẽ'am, ban bɔ ẽ sɩra la ĩyã.
Nawẽnnɛ yʋʋn põn tɔgɛ kõ-yẽlga ẽŋa bɔ Abraham mɛ yetɩ: «Fõn ĩyã tɩ dũnia buuri wuu wʋn yẽ yel-sõnnɛ.» La de la bɛla, Abraham n yʋʋn bɔ Nawẽnnɛ sɩra yẽ yel-sõnnɛ na, nẽr-sɛba n mẽ bɔ Nawẽnnɛ sɩra wʋn lagɩm na Abraham yẽ yel-sõnnɛ.
Nẽr-sɛba n te'ege lɔɔ la, kã'a-be'ero boe ba zuto, se'ere n soe la, la gʋlsɛ yetɩ: «Kã'a-be'ego boe nẽr-sɛka woo n ka ɩtɩ wʋ lan gʋlsɛ se'em wuu Nawẽnnɛ lɔɔ gõŋɔ pʋam na zuugo.» La de la vẽelga tɩ nẽra baa ayɩla ka tã wʋn yẽ bʋʋrɔ Nawẽnnɛ zẽ'am ẽn dolɩ lɔɔ la ĩyã, se'ere n soe la, la gʋlsɛ yetɩ: «Nẽra n bɔ Nawẽnnɛ sɩra masɛ a zẽ'am wʋn vɔa, ẽn bɔ ẽ sɩra la ĩyã.» Nẽra n dolɩ lɔɔ la, la dagɩ tɩ a bɔ la Nawẽnnɛ sɩra, bẽm ĩyã, la gʋlsɛ yetɩ: «Nẽr-sɛka n ɩtɩ lɔɔ la n yele se'em na, a wʋn vɔa bɛla ĩyã.» La tõma n ka ẽŋɛ lɔɔ la n yele se'em na wuu ĩyã, Nawẽnnɛ kã'a-be'ego n boe tõma zuto.
La Krisi n ki dɔ-puurŋa zuo la, a dɔkɛ kã'a-be'ego la tõma zuto mɛ, tɩ ẽŋa mẽŋa sɔɔgɛ tõma zẽ'am, tɩ kã'a-be'ego la bɔna a zuugo, se'ere n soe la, la gʋlsɛ yetɩ: «Kã'a-be'ego boe nẽr-sɛka tɩ ba yulse ẽ dɔɔgɔ zuo la zuugo.» Krisi ẽŋɛ bɛla tɩ yel-sõnnɛ na tɩ Nawẽnnɛ bĩŋe nõorɛ tɩ a bɔ Abraham na, mẽ wʋn dɛna bu-zãŋsɩ bõnɔ, bãma n lagɩm na Azezi-krisi dɛna ayɩla la ĩyã, dee tɩ tõma mẽ to'oge Nawẽnnɛ Sɩa la tɩ a bĩŋe nõorɛ tɩ a bɔ tɔ, tõma n bɔ ẽ sɩra la ĩyã.
Lɔɔ la ka sã'am nõor-bĩŋre M sɔbiisi, mam yetɩ m dɩkɛ la nẽrsaala yelle makɛ pa'alɛ ya.
Nẽra sãn looge yɛm dee gʋlsɛ bĩŋe, tɩ la doose la tẽŋa la lɔɔ, nẽra nẽra ka tã wʋn sã'am ẽ, bɩɩ pa'asɛ sɛla mĩ.
Nawẽnnɛ yʋʋn bĩŋe nõorɛ bɔ la Abraham, la a yɩɩŋa.
La ka gʋlsɛ yetɩ, a bĩŋe a nõorɛ bɔ la a yɩɩsɩ, wʋ la de la nẽrba zozo'e.
La yetɩ, a yɩɩŋa, la de la nẽra ayɩla mã'a.
Nẽr-ẽŋa de la Krisi.
Mam n yele se'em na võorɛ n wãna: La de tɩ Nawẽnnɛ n bĩŋe a nõorɛ la, yʋʋma kɔbsnaasɩ la pitã n tole dee tɩ a yãŋa bɔ a lɔɔ la.
Bɛla lɔɔ la kãn yãŋɛ sã'am nõor-bĩŋre la tɩ a lebge zãŋa.
Se'ere n soe la, la sãn de nɩ na lɔɔ la dɔlga ĩyã tɩ nẽra wʋn to'oge sɛla sɔna, la ka le dɛna nõor-bĩŋre ĩyã.
La, la de la Nawẽnnɛ n bĩŋe a nõorɛ la ĩyã, tɩ a ẽŋɛ Abraham yel-sõnnɛ.
La sãn dɛna bɛla, bẽm ĩyã tɩ Nawẽnnɛ yʋʋn bɔ lɔɔ la?
A yʋʋn bɔ ẽ tɩ a botɩ nẽrba n bãŋɛ ba tõon-be'ero, halɩ ka paagɛ wakat-sɛka tɩ Abraham yɩɩŋa la wʋn wa wa'am, sɛka ĩyã tɩ a yʋʋn bĩŋe nõorɛ la.
Malɛkadõma n yʋʋn to'oge lɔɔ la Nawẽnnɛ zẽ'am bɔ la, la doose la nẽra ayɩla n boe Nawẽnnɛ, la nẽrba tẽŋasʋka wẽ'era nu'ugo.
Nẽra ka wẽ'erɩ nu'ugo la nẽra ayɩla mã'a.
La Nawẽnnɛ de la a ayɩla mã'a, dee yʋʋn bĩŋe nõorɛ, tɩ nu'u-wẽ'era ka bɔna.
Bɛla, lɔɔ la sɩ'ɩsrɩ Nawẽnnɛ nõor-bĩŋre la mɛ bɩɩ?
Ayɛɩ, la dagɩ bɛla baa fẽfẽe.
Se'ere n soe la, lɔɔ sãn boe nɩ n tã wʋn botɩ nẽrba tara vɔm n ka ba'asrɩ, bɛla a ken tã nɩ wʋn basɛ tɩ nẽrba masɛ Nawẽnnɛ zẽ'am mɛ, ban sakrɩ lɔɔ la ĩyã.
La Nawẽnnɛ gõŋɔ la yetɩ, dũnia dõma wuu boe la tõon-be'ero nu'usum.
La de la bɛla tɩ sɛba n bɔ Azezi-krisi sɩra la wʋn to'oge sɛla tɩ Nawẽnnɛ bĩŋe nõorɛ tɩ a bɔ ba, ban bɔ Azezi-krisi sɩra la ĩyã.
Wakat-sɛka tɩ Azezi-krisi daan nãn ka wa'am tɩ nẽrba bɔ ẽ sɩra la, lɔɔ la lʋ tõma mɛ wʋ tõma boe la yʋ'a deem na, gu'ura halɩ tɩ Nawẽnnɛ wʋn wa puke Azezi-krisi tɩ tɩ wʋn bɔ sɩra la peelem.
Bɛla lɔɔ la n yʋʋn de tõma gu'ura pa'ala tõma sore halɩ wa paam wakat-sɛka tɩ Krisi wa'am na, tɩ tõma wʋn dɛna nẽrba n masɛ Nawẽnnɛ nẽŋam, tõma n bɔ ẽ sɩra la ĩyã.
La lɛɛlɛ wã tɩ Azezi-krisi wa'am tɩ tɩ bɔ ẽ sɩra la, lɔɔ la ka le dɛna tõma gu'ura.
Yãma n bɔ Azezi-krisi sɩra la, ya wuu de la Nawẽnnɛ kɔma.
Yãma wuu tɩ ba mise ya ko'om pʋam na, ya lagɩm na Krisi dɛna ayɩla, ãna wʋ ẽŋa n ãn se'em na.
Yãma n lagɩm na Krisi la, bɔkrɛ ka le bɔna tɩ fʋ de la Zifu, bɩɩ bu-zãŋka, yamŋa bɩɩ nẽra n soe a mẽŋa, pɔka bɩɩ bʋraaga, ya wuu de la ayɩla.
Yãma n lagɩm na Krisi la, ya de la Abraham yɩɩsɩ, wʋn to'oge sɛla tɩ Nawẽnnɛ bĩŋe nõorɛ tɩ a bɔ la.
Mam n yetɩ m yele se'em n wãna: Bia n yetɩ a wa sɔɔgɛ sɔna a sɔ bõnɔ dee ken dɛna bõn-pɩka, a ãn wʋ a de la yamŋa la, baa la ẽŋa n wʋn wa sɔna sɛla woo la.
Ẽn nãn de bia la, a boe la nẽrba nu'usum tɩ ba gu'ura ẽ, dee bɩsra a sɛla woo yelle bɔ'ɔra ẽ halɩ ka paagɛ wakat-sɛka tɩ a sɔ looge la, tɩ a yãŋa sɔna sɛla woo.
Tõma n mẽ daan ka bãŋɛ Nawẽnnɛ sɩra, ãna wʋ kɔma la, tõma daan de la dũnia wã yɛla yamsɩ.
La wakat-sɛka tɩ Nawẽnnɛ looge la n paagɛ la, a tõm na a mẽŋa Dayʋa, tɩ pɔka dɔgɛ ẽ, tɩ a dɔla Zifdõma lɔɔ la, tɩ a fãagɛ sɛba n dolɩ lɔɔ la, tɩ tɩ wʋn lebge Nawẽnnɛ kɔma.
La yãma n de Nawẽnnɛ kɔma la, a tõm na a Dayʋa Sɩa tɩ a bɔna tɩ sũure pʋam, tɩ Sɩa la wi'ira Nawẽnnɛ yetɩ: «Abba, m Sɔ.» Bɛla tɩ ka le dɛna yamsɩ, tɩ de la Nawẽnnɛ kɔma.
Tõma n de a kɔma la ĩyã, a wʋn bɔ tɔ sɛla wuu tɩ a bĩŋe tɩ a bɔ a kɔma la.
Apolɩ yɛm yɔɔrɩ Galatɩ dõma yelle Kʋrʋm, yan daan ka mi Nawẽnnɛ na, ya daan dolɩ la dũnia wã bõn-yooro n dagɩ Nawẽnnɛ poore, dɛna ba yamsɩ.
La nãnannɛ wã tɩ ya mi Nawẽnnɛ na, la, lan gãnnɩ, Nawẽnnɛ n mi ya la, la ẽŋɛ la wãne tɩ yãma le dɔla bõn-yooro n ka tarɩ pãŋa dee ka tara võorɛ poore, le bɔɔra tɩ ya dɛna ba yamsɩ?
Yãma looge la dabsa, la wõrsɩ, la wakatɛ basɛba yʋʋnɛ pʋam, la yʋʋma dɔla tɩ la dɛna sisgo.
Yãma n ɩtɩ se'em na botɩ dabeem n tara mam, tɩ mam n tõm se'em yãma ĩyã la, tã wʋn dɛna zãŋa.
M sɔbiisi, mam belnɩ ya mɛ tɩ ya ãna wʋ mam na, tɩ mam lebge ãna wʋ yãma la.
Yãma daan ka ẽŋɛ mam tuuge.
Ya mi tɩ la daan de la mam bã'aga la ĩyã tɩ mam yẽ folle mõolɛ kõ-yẽlga la bɔ ya pɔspɔsɩ.
Mam bã'aga la daan de la nãmsgɔ bɔ ya, la yãma daan ka nẽ'esɛ mam, la ya mẽ daan ka zagsɛ mam, ya daan to'oge mam wʋ mam de la Nawẽnnɛ malɛka, bɩɩ Azezi-krisi la.
Yãma sũure daan ãn yẽlʋm mɛ, tɩ mam tãna wʋn yetɩ, yãma daan sãn tã nɩ, ya wʋn dɩkɛ ya nini bɔ mam.
Bẽm ẽŋɛ tɩ yãma ka le tara sũ-yẽlga?
Mam n tɔgɛ ya sɩra la ĩyã, tɩ mam yãŋa lebge ya bɛ bɩɩ?
Nẽr-sɛba tɩ mam yetɩ la, ban mõrgrɩ se'em yãma ĩyã la, la dagɩ ya sõŋrɛ ĩyã.
Ba boorɩ tɩ ba welge ya la mam, tɩ ya lagɩm na bãma.
Nẽra sãn mõrgra tɩ la sãn dɛna sõŋa ĩyã, la ãn sõŋa.
La ãn sõŋa tɩ ya ɩta bɛla wakatɛ wuu, la, la da dɛna mam n boe ya zẽ'am wakatɛ sɛka la mã'a.
M kɔm-nõŋrɩsɩ, mam le tara la toogo ya ĩyã wʋ pɔka n virgri la, halɩ tɩ ya wʋn wa ãna wʋ Krisi n ãn se'em na.
Mam boorɩ nɩ na m bɔna ya zẽ'am lɛɛlɛ wã bãŋɛ mam wʋn tɔgɛ se'em pa'alɛ ya.
La mam n boe zẽ'e-sɛka wã, mam ka mi mam wʋn yele ya se'em.
Asaara la Agaarɩ makrɛ Yele-ya ma, yãma sɛba n boorɩ tɩ lɔɔ la sɔna ya la, yãma ka wõnnɩ lɔɔ la n yetɩ se'em na?
La gʋlsɛ Nawẽnnɛ gõŋɔ pʋam yetɩ, Abraham tarɩ la dayɔɔsɩ bayi.
Ayɩla de la yam-pɔka bia, tɩ ayẽma dɛna a pɔga bia.
Yam-pɔka bia la dɔgɛ wʋ nẽrsaala n boorɩ se'em na.
La a pɔga bia la dɔgɛ wʋ Nawẽnnɛ n bĩŋe a nõorɛ se'em na.
Bõn-ẽna de la makrɛ bɔ tõma.
Pɔgsɩ bayi la makrɩ la yɛla bayi.
La de la Nawẽnnɛ n bɔ nẽrba a lɔɔ, dee bĩŋe a nõorɛ la.
Pɔspɔsɩ pɔka la yʋ'ʋrɛ n de Agaarɩ la mãmsrɩ la lɔɔ tɩ Nawẽnnɛ bɔ Sinayi tãŋa zuo la.
Nẽr-sɛba n dolɩ lɔɔ la de la yamsɩ, wʋ Agaarɩ la a kɔma n de yamsɩ se'em na.
Agaarɩ ãn wʋ Sinayi tãŋa n boe Araabɩ tẽŋa la, dee ken ãna wʋ Zerizalɛm sɛka n boe lɛɛlɛ wã la, se'ere n soe la, Zerizalɛm la a nẽrba la boe la lɔɔ yamnɛ pʋam.
La Zerizalɛm sɛka n boe saazuum na ka boe yamnɛ pʋam, tõma de la tẽn-ẽŋa nẽrba, wʋ Asaara kɔma n dagɩ yamsɩ la.
La gʋlsɛ Nawẽnnɛ gõŋɔ pʋam yetɩ: «Ẽŋɛ sũ-yẽlga, kõndɔgrɛ, fõn ka dɔgɛ la.
Ẽŋɛ sũ-yẽlga wa'ara kĩnkĩma sɩrna, fõn ka virge la.
Se'ere n soe la, pɔg-sɛka tɩ a sɩra basɛ la kɔma n wʋn zo'oge gãnna pɔg-sɛka n tarɩ sɩra la.» La sãn dɛna yãma, m sɔbiisi, yãma de la Nawẽnnɛ kɔma, ẽn bĩŋe a nõorɛ la ĩyã, wʋ A'izakɩ tɩ ba dɔgɛ Nawẽnnɛ n bĩŋe a nõorɛ ĩyã la.
La, la mẽ ãn wʋ bi-sɛka tɩ ba daan dɔgɛ ẽ wʋ nẽrsaala n boorɩ se'em na n nãmsɛ bi-sɛka tɩ ba dɔgɛ wʋ Nawẽnnɛ Sɩa n boorɩ se'em na, la ken dɛna la bɛla mẽ lɛɛlɛ wã.
Nawẽnnɛ gõŋɔ la yetɩ bẽm?
A yetɩ: «Dige yam-pɔka, la a bia la, se'ere n soe la, yam-pɔka la bia kãn lagɩm na pɔg-sɛka n dagɩ yamŋa la bia po to'oge ba sɔ bõnɔ.» Bɛla, m sɔbiisi, tõma dagɩ yam-pɔka kɔma, tõma de la pɔg-sɛka n dagɩ yamŋa la kɔma.
Ze'ele-ya kãŋkãŋɛ yan to'oge ya mẽŋa la pʋam Krisi fãagɛ tɩ basɛ tɩ tɩ sɔna la tɩ mẽŋa.
Bɛla, zɛ-ya kãŋkãŋɛ, da sakɛ-ya le kẽ'esɛ ya mẽŋa yamnɛ pʋam.
Selse-ya, mam Apolɩ yetɩ ya mɛ tɩ ya sãn basɛ tɩ ba wã ya, Krisi ka le tara yõorɔ bɔ ya.
La mam le yɛta ya mɛ tɩ nẽr-sɛka woo n basɛ tɩ ba wã ẽ, dẽnɩ tɩ a ẽŋɛ lɔɔ la n yele se'em na wuu.
Yãma sɛba n te'ege lɔɔ la ɛɛra tɩ ya masɛ Nawẽnnɛ nẽŋam na, ya welge ya mẽŋa mɛ la Krisi, ya koŋe Nawẽnnɛ yel-sõnnɛ mɛ.
La sãn dɛna tõma, la de la tõma n bɔ Krisi sɩra la, tɩ Nawẽnnɛ Sɩa basɛ tɩ tõma tara pʋtẽ'erɛ gu'ura tɩ a wa basɛ tɩ tɩ masɛ a zẽ'am.
Azezi-krisi doosgo la pʋam, fʋ sãn wã, bɩɩ fʋ sãn ka wã, la ka tarɩ võorɛ, sɛla n tarɩ yõorɔ de la fʋ bɔ Azezi sɩra tõnna la nõŋlʋm.
Yãma daan dolɩ Nawẽnnɛ sore mɛ sõŋa sõŋa, ãne n gu ya tɩ ya basɛ da le sakɛ sɩra la?
Tẽ'esgɔ bãma n botɩ ya basɛ sɩra la ka ze'ele Nawẽnnɛ n wi ya la zẽ'am.
Ba makɛ yetɩ: «Dãbɩllɛ fẽe n botɩ borborɩ wuu ukra.» La sãn dɛna mam, Zuudãana la ĩyã mam bɔ ya sɩra mɛ tɩ yãma tẽ'esgɔ kãn bɔna ayẽma la mam n pa'alɛ ya se'em na.
Nẽr-sɛka n tarɩ ya pʋtẽ'era yuulna la, baa ẽn de nẽr-sɛka, Nawẽnnɛ wʋn sɩbgɛ ẽ.
M sɔbiisi, la sãn dɛna sɩra tɩ mam mẽŋa ken mõola mɛ yɛta tɩ ba wãta, bẽm tɩ Zifdõma nãmsra mam?
La sãn de nɩ na bɛla, mam n mõolɩ Krisi n ki dɔ-puurŋa zuo tɩ ba nãmsra mam na kãn le bɔna.
Mam boorɩ nɩ mɛ tɩ nẽr-sɛba n tarɩ ya pʋtẽ'era yuulna tɩ ya wãta la, sãn põn bɔɔra, ba fɔ ba mẽŋa pa'asɛ.
La sãn dɛna yãma, m sɔbiisi, Nawẽnnɛ wi ya tɩ ya sɔna la ya mẽŋa.
La da basɛ-ya tɩ yan soe ya mẽŋa la basɛ tɩ ya ɩta ya mẽŋa yɛm n boorɩ se'em.
Vɔa-ya la taaba la nõŋlʋm tõnna sõŋra taaba.
Se'ere n soe la, lɔɔ la wuu boe la yetɔg-ẽna ayɩla pʋam n yetɩ: «Nõŋɛ fʋ tadãana wʋ fʋ mẽŋa.» La ya sãn zɛbra la taaba, yĩ'ira dee dõnna taaba wʋ dũnsi la, guuse-ya, tɩ ya wʋn sã'am taaba mɛ ba'asɛ.
Vɔa-ya wʋ Nawẽnnɛ Sɩa n boorɩ se'em Selse-ya, mam yetɩ ya mɛ tɩ ya dɔla Nawẽnnɛ Sɩa n boorɩ se'em, tɩ ya kãn ɩta nẽrsaalba yɛmleego n boorɩ se'em.
Se'ere n soe la, nẽrsaalba mẽŋa yɛmleego n boorɩ se'em na de la to'ore la Nawẽnnɛ Sɩa n boorɩ sɛla la.
Tɩ Nawẽnnɛ Sɩa n boorɩ sɛla la, mẽ dɛna to'ore la sɛla tɩ nẽrsaala mẽŋa boorɩ la.
Bõn-bãma bayi sɩ'ɩsrɩ la taaba.
La bɛla basɛ mɛ tɩ ya ka tãna wʋn ẽŋɛ yãma n boorɩ se'em na.
La Nawẽnnɛ Sɩa la sãn sɔna ya, ya ka le bɔna lɔɔ la nu'usum.
Nẽrsaala mẽŋa yɛmleego n boorɩ se'em na de la vẽelga vẽelga.
La de la yalsɩ, la tõon-dẽgrɔ, la tõon-yooro, la baga kãabgɔ, la tɩɩm tõoma, la taaba sisga, la zɛbrɛ, la ɩta sũure la tadãana bõnɔ, la sũ-isgre, la gãŋɛ taaba, la ka-wõm-taaba, la welge taaba.
La nõŋɛ bõnɔ, la dãam buka, la pʋyã'an-yooro, la bõnɔ basɛba n wõn na bõn-bãma.
Mam dẽŋɛ kã'ana ya mɛ, wʋ mam n daan põn yele ya se'em na, tɩ nẽr-sɛka woo n ɩtɩ bõn-bãma kãn yẽ zẽ'am Nawẽnnɛ so'olʋm pʋam.
La Nawẽnnɛ Sɩa tõoma de la nõŋlʋm, la sũ-yẽlga, la sũ-mã'asʋm, la sũ-mã'arɛ, la sõŋa, la ɩr-sõŋɔ, la ẽŋɛ sɩra, la sũ-bʋgsʋm, la yõk-m-mẽŋa.
Lɔɔ ka boe n sɩ'ɩsrɩ bõn-bãma.
Nẽr-sɛba n de Azezi-krisi nẽrba la ka ba mẽŋa n boorɩ se'em n de be'em, la ba yɛmleego la mɛ dɔ-puurŋa zuo, tɩ ba ka le sɔna ba.
Nawẽnnɛ Sɩa n bɔ'ɔrɩ tɩ vɔm na, basɛ-ya tɩ tɩ dɔla ẽŋa n boorɩ se'em na.
Tɩ da dɛna-ya uk-m-mẽŋa dõma, tɩ da ɛɛra-ya taaba nõorɛ, bɩɩ ɩta sũure la taaba.
Ɩta-ya taaba sõŋa M sɔbiisi, ya sãn yẽ nẽra tɩ a tõnnɩ tõon-be'ero, yãma sɛba tɩ Nawẽnnɛ Sɩa boe la ya lɛ la, pa'alɛ-ya ẽ la sũ-bʋgsʋm tarɩ ẽ leme so-sõŋɔ la zuo.
La guuse fʋ mẽŋa, tɩ fʋ mẽ da po tõm a tõon-be'ero la.
Sõŋra-ya taaba malgra taaba yɛla, tɩ bɛla tɩ ya wʋn ẽŋɛ Krisi nõorɛ n yele se'em na.
Nẽra sãn tẽ'esɛ tɩ ẽŋa de la sɛla dee ka dɛna sɛla sɛla, a pã'asrɩ la a mẽŋa.
Nẽra woo geele bɩsɛ a mẽŋa tõoma n ãn se'em, a sãn yẽ a tõoma la pʋam sɛla n de a ẽŋɛ sũ-yẽlga, tɩ a ẽŋɛ a mẽŋa ĩyã.
La a da magra a mẽŋa la nẽrba basɛba.
Nẽra woo n wʋn tara a mẽŋa zuugo yelle.
Nẽr-sɛka tɩ nẽra zãsnɩ ẽ Krisi yetɔga la, a basɛ tɩ sɛka n zãsnɩ ẽ na yẽta pʋrɛ ẽn tarɩ sɛla woo la pʋam.
Da pã'asɛ-ya ya mẽŋa, ba ka pɔ'ɔrɩ Nawẽnnɛ.
Nẽra n bʋrɛ bõn-sɛba la, bõn-bãma tɩ a wʋn lagsɛ.
Nẽr-sɛka n ɩtɩ sɛla tɩ a mẽŋa yɛmleego boorɩ, a wʋn yẽ a yɛmleego yõorɔ n de kũm.
La sɛka n ɩtɩ sɛla tɩ Nawẽnnɛ Sɩa boorɩ la, a wʋn yẽ Nawẽnnɛ Sɩa n bɔ'ɔrɩ sɛla n de vɔm n ka ba'asrɩ.
Bɛla, tɩ da targɛ-ya la tõon-sõma tõoma.
Tɩ sãn ɩta dee ka basɛ, wakatɛ la sãn wa paagɛ, tɩ wʋn yẽ a yõorɔ.
Bɛla, tɩn yẽ folle sɛka woo, tɩ tõm ẽŋɛ nẽrba wuu sõŋa, lan gãnnɩ wuu, tɩ ɩta sɛba n lagɩm na tõma bɔ Krisi sɩra la sõŋa.
Ba'asgɔ yetɔga Bɩsɛ-ya gʋlsgɔ biɛ kãr-bãna wã de la mam Apolɩ n gʋlsɛ la m mẽŋa nu'ugo.
Sɛba n mõrgrɩ ya bɔɔra tɩ ya wã la, de la nẽrba n boorɩ yʋ'ʋrɛ nẽrsaalba zẽ'am.
Ban ka boorɩ tɩ ba yẽ nãmsgɔ Krisi kũm dɔ-puurŋa la ĩyã mã'a yelle tɩ ba ɩta bɛla.
Bãma sɛba n wãtɩ la mẽŋa ka ɩtɩ lɔɔ la n yele se'em na, ba boorɩ la ya wã tɩ ba tã'agɛ wẽ yõ'ogɔ, bãma n botɩ ya wã la.
La sãn dɛna mam, mam ka wẽ'erɩ m yõ'ogɔ la sɛla yelle, sãn dagna tɩ Zuudãana Azezi-krisi n ki dɔ-puurŋa zuo la mã'a yelle.
Krisi kũm na ĩyã dũnia yɛla wuu ãn wʋ ba ki mɛ ka le sɔna mam, tɩ mam mẽ ãna wʋ mam ki mɛ, ka le bɔna dũnia yɛla pʋam.
La dagɩ nẽra n wã, bɩɩ nẽra n ka wã n tarɩ yõorɔ, sɛla n tarɩ yõorɔ de la tɩ tarɩ la vɔm paalga.
Sɛba wuu n dolɩ nõor-ẽna wã, Nawẽnnɛ wʋn bɔ ba sũ-mã'asʋm, dee zoe ba ninbãalga, bãma la Nawẽnnɛ nẽrba la wuu.
Nẽra nẽra da le basɛ tɩ toogo paagɛ mam, se'ere n soe la, yisa sɛba tɩ mam tarɩ m ĩyã la pa'alɩ mɛ tɩ mam de la Azezi nẽra.
M sɔbiisi, tɩ Zuudãana Azezi-krisi yel-sõnnɛ wʋn bɔna la ya.
Amina.
Mam Apolɩ n de Azezi-krisi Tõntõnna wʋ Nawẽnnɛ n boorɩ se'em na, n gʋlsɛ gõn-ẽna wã bɔ'ɔra yãma Nawẽnnɛ nẽrba n boe Efɛɛzɩ dɛna sɩra dõma Azezi-krisi doosgo pʋam na.
Tɩ Sɔ Nawẽnnɛ, la tɩ Zuudãana Azezi-krisi wʋn ẽŋɛ ya yel-sõnnɛ, dee bɔ ya sũ-mã'asʋm.
Nawẽnnɛ n ẽŋɛ tõma yel-sõnnɛ se'em Krisi ĩyã Tɩ pẽgɛ Nawẽnnɛ n de tɩ Zuudãana Azezi-krisi Sɔ la, ẽŋa n bɔ tɔ a Sɩa yel-sõnnɛ wuu n ze'ele saazuum, tõma n lagɩm na Krisi dɛna ayɩla la ĩyã.
Nawẽnnɛ looge tõma la ẽŋa ĩyã, lan dẽŋɛ dũnia nãaŋɔ, tɩ tɩ welge to'ore dɛna a nẽrba, ka tara yelle a nẽŋam.
A nõŋlʋm na ĩyã tɩ a dẽŋɛ looge tõma tɩ tɩ lebge a kɔma Azezi-krisi ĩyã, wʋ a mẽŋa yɛm n boorɩ se'em na.
A ẽŋɛ bɛla tɩ tɩ pẽgɛ ẽ mɛ, a yel-sõnnɛ n zo'oge gãŋɛ tɩ a ẽŋɛ bɔ tɔ zãŋa, tõma n de ayɩla la a Dayɔ-nõŋrɛ la ĩyã.
La de la Krisi n ki tɩ a zɩɩm yese la ĩyã tɩ Nawẽnnɛ basɛ tõma tõon-be'ero taalɛ, tɩ tõma yẽ fãarɛ, tɩ la masɛ wʋ Nawẽnnɛ yel-sõnnɛ n zo'oge pãɩ se'em na.
Yel-sõnnɛ ẽŋa n zo'oge la bɔ tõma la yɛm wuu, la bãŋrɛ wuu.
Nawẽnnɛ basɛ tɩ tõma bãŋɛ ẽn boorɩ tɩ a ẽŋɛ se'em n daan sʋgɛ tɩ a looge yɛm tɩ a ẽŋɛ Krisi ĩyã la mɛ.
Wakatɛ la sãn wa paagɛ, Nawẽnnɛ wʋn ẽŋɛ ẽŋa n looge yɛm tɩ a ẽŋɛ se'em na mɛ, a wʋn lagsɛ sɛla wuu n boe saazuum, la dũnia zuo, tɩ ba sakɛ Zuudãana ayɩla n de Krisi.
Nawẽnnɛ n basɛ tɩ sɛla woo ɩta wʋ ẽn boorɩ se'em na, n dẽŋɛ looge tõma tɩ tɩ dɛna a nẽrba Krisi ĩyã.
Tɩ tõma n dẽŋɛ tara pʋtẽ'erɛ la Krisi la, wʋn basɛ tɩ nẽrba pẽgɛ ẽ a na'am pãŋa la ĩyã.
Yãma n mẽ wõm sɩra kõ-yẽlga la, n basɛ tɩ ya bɔ Krisi sɩra yẽ fãarɛ, ẽŋa ĩyã tɩ Nawẽnnɛ bɔ ya a Sɩa wʋ ẽn bĩŋe nõorɛ se'em na, Sɩa ẽŋa de la dãalgɔ pa'alɛ tɩ ya de la a nẽrba.
A Sɩa la n de sɛla n pa'alɛ tɩ tɩ wʋn yẽ sɛla woo tɩ a bĩŋe nõorɛ tɩ a bɔ tɔ la, halɩ ka paagɛ wakat-sɛka tɩ a wʋn fãagɛ tõma wuu n de a nẽrba la ba'asɛ la, bõn-ẽŋa n wʋn basɛ tɩ tɩ pẽgɛ ẽ, a na'am pãŋa la ĩyã.
Apolɩ pʋ'ʋsrɩ Nawẽnnɛ Efɛɛzɩ dõma ĩyã Bɛla n soe tɩ mam n wõm yãma n bɔ tɩ Zuudãana Azezi sɩra, la yãma n tarɩ nõŋlʋm la Nawẽnnɛ nẽrba wuu se'em na, tɩ mam tẽra ya yelle m pʋ'ʋsgɔ pʋam, pʋ'ʋsra Nawẽnnɛ a yel-sõnnɛ ya ĩyã ka gɔ'ɔra.
Mam sosrɩ la tɩ Zuudãana Azezi-krisi Sɔ n de Nawẽnnɛ n tarɩ na'am pãŋa la, tɩ a bɔ ya a yɛm Sɩa tɩ a vẽlgɛ ya yɛm, tɩ ya bãŋɛ ẽn ãn se'em.
Mam ken sɔsra Nawẽnnɛ tɩ a botɩ ya pʋtẽ'era like tɩ ya bãŋɛ ẽn wi ya tɩ ya tara pʋtẽ'erɛ gu'ura sɛla, dee bãŋɛ bõn-sõma sɛba tɩ a bĩŋe nõorɛ tɩ a bɔ a nẽrba la n ba ãna sõŋa, dee zo'oge se'em.
Mam ken sɔsra ẽ tɩ a botɩ ya bãŋɛ a pãŋa la n ãn kãtɛ gãŋɛ se'em tɩ a tarɩ tõnna la tõma n bɔ ẽ sɩra la lɛ, wʋ a na'am pãn-kãtɛ n tõnnɩ tõon-kãra se'em na.
Pãn-kãtɛ ẽŋa n bɛla tɩ a dɩkɛ vo'oge Krisi botɩ a zĩ'ire a zʋʋgɔ bɔba saazuum Nawẽnnɛ yire.
A botɩ Krisi n gãnna na'adõma wuu, la pãnsɩ dõma wuu, la kɛ'ɛndõma wuu, la ke'eŋo buuri wuu, ẽŋa yʋ'ʋrɛ n gãnnɩ yʋ'ʋra wuu, la dagɩ dũnia ẽna pʋam mã'a, la ken dɛna la dũnia sɛka n wʋn wa'am na pʋam.
Nawẽnnɛ basɛ mɛ tɩ Krisi sɔna sɛla woo, dee botɩ a dɛna a nẽrba wuu Zuudãana sɛla woo pʋam.
Krisi nẽrba la ãn wʋ a mẽŋa ĩyã la, ẽŋa n vɔa ba pʋam, la ẽŋa n boe zẽ'a woo, botɩ sɛla woo bɔna.
Nawẽnnɛ yel-sõnnɛ ĩyã tɩ tɩ yẽ fãarɛ Ya daan ãn wʋ ya ki mɛ Nawẽnnɛ zẽ'am, ya tõon-be'ero, la ya tuure la ĩyã.
Yãma n daan ɩtɩ se'em na ãn wʋ dũnia nẽrba n ka mi Nawẽnnɛ n ɩtɩ se'em na, dɔla Asũtãana n de pãnsɩ dõma n boe saazuum naba la, ẽŋa n tõnnɩ na sɛba n sɩ'ɩsrɩ Nawẽnnɛ nõorɛ la.
Tõma wuu daan lagɩm ãna wʋ bãma n ãn se'em na, tõma daan vɔa wʋ nẽrsaala yɛmleego n boorɩ se'em, ɩta tɩ ĩyã, la tɩ yɛm n boorɩ se'em n de be'em na.
La tõma n daan ãn se'em na basɛ tɩ tɩ daan masɛ la Nawẽnnɛ sɩbgrɛ wʋ nẽrba basɛba la.
La Nawẽnnɛ nõŋɛ tõma zo'oge mɛ, tɩ a zoe tõma ninbãalga zozo'e.
Tɩ baa tõma n daan ãn wʋ tɩ ki mɛ tɩ tõon-be'ero ĩyã la, a basɛ tɩ tɩ lagɩm na Krisi yẽ vɔm.
La de la Nawẽnnɛ yel-sõnnɛ ĩyã tɩ a fãagɛ ya.
La de la tõma n lagɩm na Azezi-krisi dɛna ayɩla la ĩyã, tɩ Nawẽnnɛ lagɩm tõma la Krisi vo'oge, basɛ tɩ tɩ lagɩm na ẽŋa zĩ'ire Nawẽnnɛ yire.
A ẽŋɛ tõma sõŋa Krisi ĩyã, tɩ a pa'alɛ la nẽrba wakatɛ n sẽm a yel-sõnnɛ n zo'oge gãŋɛ se'em.
La de la Nawẽnnɛ yel-sõnnɛ la ĩyã tɩ ya yẽ fãarɛ, yan bɔ Krisi sɩra la ĩyã, la dagɩ ya mẽŋa pãŋa, la de la Nawẽnnɛ bɔ'a.
La dagɩ ya tõoma ĩyã, tɩ ya nẽr-sɛka da pẽgɛ a mẽŋa.
La de la Nawẽnnɛ n nãam tɔ, botɩ tɩ lagɩm na Azezi-krisi dɛna ayɩla, tõnna tõon-sõma tɩ a põn dẽŋɛ mãasʋm tɩ tɩ wa tõm na.
Krisi ĩyã tɩ lebge la buuri ayɩla Tẽegɛ-ya yan daan ãn se'em na, ba ka dɔgɛ ya tɩ ya dɛna Zifdõma buuri, Zifdõma n wãtɩ la wi'iri ya tɩ a ka wãtɩ dõma.
Ba yetɩ bãma de la Nawẽnnɛ nẽrba, bãma n wãtɩ la ĩyã, la bõn-ẽŋa de la sɛla tɩ nẽrba ɩtɩ ba ĩyã pʋam mã'a.
Tẽegɛ-ya tɩ wakat-sɛka tɩ ya ka boe la Krisi la, ya daan de la sãama la Ɩsrayɛlɩ dõma, ka tara nõorɛ la bõn-sɛba tɩ Nawẽnnɛ yʋʋn bĩŋe nõorɛ la Ɩsrayɛlɩ dõma la.
Ya daan vɔa la dũnia wã zuo ka mina Nawẽnnɛ, dee ka tara pʋtẽ'erɛ gu'ura sɛla.
Ya daan zãagɛ la Nawẽnnɛ mɛ, la lɛɛlɛ wã, yãma n lagɩm na Azezi-krisi dɛna ayɩla la, a zɩɩm na n yese la basɛ tɩ ya yãŋa lɛm ẽ mɛ.
La de la Krisi n botɩ tɩ tara sũ-mã'asʋm, ẽŋa n basɛ tɩ Zifdõma, la sɛba n dagɩ Zifdõma lebge buuri ayɩla.
Ẽŋa n ki yese be'em n ãn wʋ lalga bɔna tɩ tẽŋasʋka welge to tɩ tɩ sisra taaba la, dee basɛ tɩ Amoyisi lɔɔ, la yel-sɛba tɩ a yetɩ ba ɩta la ka le tõnna, botɩ Zifdõma, la sɛba n dagɩ Zifdõma naagɛ taaba lagɩm na ẽŋa lebge buur-paalga ayɩla tara sũ-mã'asʋm la taaba.
Krisi n ki kũm dɔ-puurŋa zuo la, a lagɩm ba tɩ ba lebge la buuri ayɩla naagɛ ba la Nawẽnnɛ botɩ ba ka le sisra taaba.
Krisi wa'am wa mõolɛ la sũ-mã'asʋm kõ-yẽlga bɔ yãma sɛba n daan zãagɛ, la tõma sɛba n lɛm na.
Krisi ĩyã tɩ tõma wuu tara sore wʋn lɛm tɩ Sɔ Nawẽnnɛ zẽ'am, Nawẽnnɛ Sɩa ayɩla n boe la tɩ wuu lɛ la ĩyã.
Bɛla, ya ka le dɛna sãama, bɩɩ nẽrba n ze'ele zẽ'a ayẽma, ya de la buuri ayɩla la Nawẽnnɛ nẽrba, ya de la a yire nẽrba.
Yãma po bɔna la Nawẽnnɛ nẽr-kʋʋŋɔ la n ãn wʋ deego la mẽeŋa pʋam.
Azezi Tõntõnɩba, la Nawẽnnɛ nõtɔ'ɔsrɩba n de deego la ẽbrɛ.
Tɩ Azezi-krisi mẽŋa dɛna kugre n botɩ deego la tara pãŋa.
Ẽŋa n basɛ tɩ deego la wuu zɛ kãŋkãŋɛ lɛbgra Wẽnde-kãtɛ ãna sõŋa bɔ Zuudãana.
Yãma n lagɩm na ẽ dɛna ayɩla la, ya mẽ po bɔna la Nawẽnnɛ deego la tɩ a boe mĩ mẽta la mẽeŋa pʋam, tɩ Nawẽnnɛ mẽŋa Sɩa kẽ'era mĩ.
Apolɩ tõm bɔ sɛba n dagɩ Zifdõma Bɛla tɩ mam Apolɩ pʋ'ʋsra Nawẽnnɛ.
Mam boe la yʋ'a deem Azezi-krisi yelle, mam n mõolɛ a kõ-yẽlga bɔ yãma bu-zãŋsɩ la ĩyã.
Mam tẽ'esɛ tɩ ya wõm tɩ Nawẽnnɛ dɩkɛ a yel-sõnnɛ kõ-yẽlga la ẽŋɛ la mam nu'usum tɩ m tɔgɛ bɔ yãma.
Nawẽnnɛ puke a yelle n sʋgɛ la pa'alɛ mam mɛ, wʋ mam gʋlsɛ se'em fẽe bɔ ya la.
Ya sãn karẽŋɛ mam n gʋlsɛ se'em na, ya wʋn yẽ mam n bãŋɛ Krisi yelle n daan sʋgɛ la võorɛ n ãn se'em.
Nawẽnnɛ yʋʋn ka puke ẽ pa'alɛ kʋrʋm dõma, la lɛɛlɛ wã a botɩ a Sɩa la puke ẽ pa'alɛ la sɛba tɩ a tõm, la a nõtɔ'ɔsrɩba.
Yel-ẽŋa n sʋgɛ la de la kõ-yẽlga mõolgɔ n botɩ bu-zãŋsɩ wuu lagɩm na Zifdõma tara pʋrɛ, lagɩm taaba dɛna ayɩla, dee lagɩm tɔ'ɔra sɛla tɩ Nawẽnnɛ bĩŋe nõorɛ Azezi-krisi ĩyã.
La de la Nawẽnnɛ yel-sõnnɛ bɔ'a tɩ a botɩ mam dɛna a tõntõnna mõola a kõ-yẽlga la, la a pãŋa.
Mam n de nẽra n pɔ'ɔgɛ Nawẽnnɛ nẽrba la wuu pʋam, la bɛla wuu Nawẽnnɛ ẽŋɛ la mam yel-sõn-ẽŋa tɩ m mõolɛ Krisi kõ-yẽlga la bɔ bu-zãŋsɩ tɩ ba bãŋɛ bõn-sõma n zo'oge gãŋɛ tɩ nẽrba ka tãna wʋn bãŋɛ ba'asɛ la, dee botɩ nẽrba bãŋɛ Nawẽnnɛ n yetɩ a ẽŋɛ se'em n daan sʋgɛ la.
Ẽŋa n nãam sɛla woo la, sʋgɛ bõn-ẽŋa mɛ halɩ yʋʋma yʋʋma wa paam zĩna.
La lɛɛlɛ wã, Azezi nẽrba la wʋn basɛ tɩ kɛ'ɛndõma, la pãnsɩ dõma n boe saazuum bãŋɛ Nawẽnnɛ yɛm n de to'oto'ore se'em wuu.
La doose la Zuudãana Azezi-krisi tɩ Nawẽnnɛ ẽŋɛ bɛla masɛ wʋ ẽn looge a yɛm se'em halɩ lan dẽŋɛ dũnia pĩ'iluŋo la.
Tõma n bɔ Krisi sɩra lagɩm na ẽ dɛna ayɩla la, sore boe mɛ tɩ tõma tãna wʋn paagɛ Nawẽnnɛ zẽ'am tɩ dabeem ka tara tõma.
Bɛla tɩ mam sɔsra ya tɩ ya da basɛ tɩ ya bʋraanɛ bo'oge mam nãmsrɩ ya yelle la ĩyã, mam nãmsgɔ la de la yãma zu-zẽkrɛ.
Krisi nõŋlʋm La de la bɛla ĩyã tɩ mam ka dũma tẽŋa tɩ Sɔ Nawẽnnɛ nẽŋam, ẽŋa n botɩ sɛla wuu n boe saazuum la tẽŋa zuo vɔa wʋn dɛna sɔdõma la ba yir-dõma wʋ Nawẽnnɛ n de Sɔ se'em na.
Mam sosrɩ ẽ tɩ a Sɩa bɔ ya pãŋa ya sũure pʋam zozo'e wʋ a na'am pãn-kãtɛ la n zo'oge se'em na, tɩ Krisi wʋn bɔna ya sũure pʋam, yan bɔ sɩra la ĩyã, tɩ ya wʋn ze'ele kãŋkãŋɛ tara nõŋlʋm zozo'e.
Tɩ yãma wʋn naagɛ la Nawẽnnɛ nẽrba wuu tã'agɛ bãŋɛ Krisi nõŋlʋm n zo'oge se'em, ẽn yalgɛ, la ẽn wɔgɛ, la ẽn ãn ko'ogo se'em, la ya bãŋɛ a nõŋlʋm na n gãŋɛ tɩ nẽrba ka tãna wʋn bãŋɛ ba'asɛ la.
Tɩ bõn-sɛba wuu n ze'etɩ Nawẽnnɛ zẽ'am wʋn pɩrɛ ya.
Nawẽnnɛ n tã ɩta sɛla woo zo'oge gãnna tõma n sosrɩ se'em, bɩɩ tõma n tẽ'esrɩ se'em, ẽŋa pãŋa n tõnnɩ la tõma lɛ la, ẽŋa n masɛ tɩ a yẽta nã'asgɔ Krisi nẽrba la zẽ'am Azezi-krisi ĩyã zamãana woo zamãana wakatɛ n ka ba'asrɩ.
Amina.
Krisi nẽrba la ãn wʋ ĩyã la Mam n boe yʋ'a deem Zuudãana doosgo yelle la, mam sosrɩ ya tɩ ya dɔla sorɔɔgɔ la sõŋa, wʋ lan masɛ Nawẽnnɛ n wi ya tɩ ya ãna se'em na.
La masɛ mɛ tɩ ya sikra ya mẽŋa sɛla woo pʋam, tara sũ-bʋgsʋm, la sũ-mã'arɛ, la ya tara nõŋlʋm da isgra sũure la taaba.
Mõrgɛ-ya tara nõ-yẽnnɛ n ze'etɩ Nawẽnnɛ Sɩa zẽ'am, naagɛ-ya taaba tɩ sũ-mã'asʋm bɔna ya tẽŋasʋka.
Azezi nẽrba de la ĩyã ayɩla, tɩ Nawẽnnɛ Sɩa ayɩla mã'a bɔna, la Nawẽnnɛ n wi ya tɩ ya tara pʋtẽ'erɛ gu'ura bõn-sɛba la de la bõn-yẽnnɛ.
La Zuudãana ayɩla n boe, la tõma n bɔ sɩra se'em na de la ayɩla, la ko'om misga de la ayɩla, la Nawẽnnɛ ayɩla n de tɩ wuu Sɔ n soe sɛla woo, tɩ a pãŋa tara sɛla woo tõnna, dee bɔna sɛla woo pʋam.
La tõma nẽra woo to'oge yel-sõnnɛ bɔ'a masɛ wʋ Krisi n bɔ tɩ se'em.
Bɛla tɩ la gʋlsɛ Nawẽnnɛ gõŋɔ pʋam yetɩ: «Ẽn daan zom saazuum na, a daan yãŋɛ a bɛ'ɛba mɛ yõgɛ ba, dee bɔ nẽrba bɔ'a.» Lan gʋlsɛ yetɩ: «A zom saazuum na», a võorɛ de la bẽm?
La võorɛ de tɩ a daan dẽŋɛ sige mɛ halɩ ka paagɛ tẽŋa wã pʋam pʋam.
Sɛka n daan sige la, la de la ẽŋa n ken zom saazuum-zuum tɩ a sɔna sɛla woo.
La de la ẽŋa n bɔ tɩ bɔ'a, botɩ sɛba dɛna a Tõntõnɩba, tɩ basɛba dɛna a nõtɔ'ɔsrɩba, tɩ basɛba mõola a kõ-yẽlga la bɔ'ɔra nẽrba, tɩ basɛba sɔna Nawẽnnɛ nẽrba bɩsra, bɩɩ dɛna karẽnsãandõma.
A ẽŋɛ bɛla tɩ ba mãasʋm na Nawẽnnɛ nẽrba tɩ ba tõnna Nawẽnnɛ tõoma, tɩ Krisi nẽrba n de a ĩyã la bɩta dee pa'asra, halɩ tɩ tɩ wʋn wa lagɩm taaba bɔ sɩra dɛna ayɩla, bãŋɛ Nawẽnnɛ Dayʋa la, lebge nẽrba n bɩ ba'asɛ paagɛ wʋ Krisi n masɛ sɛla woo pʋam se'em na.
Bɛla tɩ kãn le ãna wʋ kɔma tɩ nẽrba zãsnɩ zãsŋɔ buuri to'oto'ore pã'asra ba, ɩta yɛm tɩ ba botɩ ba tuuge, wʋ kʋsebgo, la ko-mĩ'isi n wẽ'erɩ õorŋɔ tɩ a yɛgna se'em na.
La de la tɩn tɔgrɩ sɩra, la nõŋlʋm na ĩyã, tɩ tɩ bɩta sɛla woo pʋam wʋ ka paagɛ Krisi n de Zuudãana la.
La de la ẽŋa n de zuugo la n botɩ a nẽrba n ãn wʋ ĩyã la lagɩm taaba tõnna, wʋ kõb-suglsi n botɩ ĩyã zẽ'esɩ to'oto'ore toŋe taaba, tɩ zẽ'a woo tõnna wʋ lan masɛ se'em, tɩ ĩyã la wuu bɩta sõŋa sõŋa la nõŋlʋm.
Vɔm paalga Krisi ĩyã Bɛla tɩ mam yɛta ya la ninmõ'orɛ la Zuudãana nõorɛ, tɩ ya da le ɩta wʋ sɛba n ka dolɩ Nawẽnnɛ n ɩtɩ se'em na, bãma n ɩtɩ se'em na, ãn wʋ ban tẽ'esrɩ se'em n ka tarɩ võorɛ la.
Ba yɛm na boe la lika pʋam, la ba ka vɔa wʋ Nawẽnnɛ n boorɩ se'em, ban kɛ'ɛm ba sũure ka bɔɔra tɩ ba bãŋɛ la ĩyã.
Ba zuugo ka zɛɛrɩ la tõon-be'ero ɩrgɔ, ba tõnnɩ la yalsɩ, la be'em buuri wuu, ba boorɩ la tõon-dẽgrɔ mã'a.
La sãn dɛna yãma, ba ka zãsʋm ya Krisi yelle bɛla.
Yãma n wõm Azezi-krisi yelle, dee tɩ ba zãsʋm yãma n de a nẽrba sɩra n ze'ele a zẽ'am na, dẽnɩ tɩ ya basɛ yãma n daan vɔa se'em kʋrʋm na.
Basɛ-ya vɔm kɛka, la a yɛmleego la n boorɩ sɛla n de be'em n wʋn pã'asɛ ya botɩ ya sã'am na.
Basɛ-ya tɩ Nawẽnnɛ Sɩa teege ya pʋtẽ'era tɩ ya lebge paalsɩ.
Vɔa-ya vɔm paalga wʋ Nawẽnnɛ n nãam ya tɩ ya ãna wʋ a mẽŋa n ãn se'em na.
Vɔm ẽŋa de la sɛla n masɛ, la pʋpeelem n ze'ele sɩra pʋam.
Bɛla ĩyã, basɛ-ya põmpɔrŋɔ, tɩ ya nẽra woo tɔgra sɩra bɔ'ɔra a tadãana, tɩ tɩ wuu lagɩm dɛna la ĩyã ayɩla la taaba.
Ya sũure sãn isge, da tõm-ya tõon-be'ero, la ya da basɛ tɩ wẽnnɛ lui dee tɩ ya sũure la ka sige.
Da bɔ-ya Asũtãana folle.
Nẽr-sɛka n daan zũuri, a da le zũura, a mõrgɛ a mẽŋa tõnna sɛla n masɛ, tɩ a wʋn tara sɛla sõŋɛ sɛba n boorɩ sõŋrɛ.
Da basɛ-ya tɩ yetɔg-be'ero yese ya nõorʋm, tɔgra-ya yetɔg-sõma n bɔ'ɔrɩ nẽrba bʋraanɛ, tɩ la sõŋra nẽr-sɛba n selsrɩ la, dee ɩta ba sõŋa.
Da ẽŋɛ-ya sɛla sã'am Nawẽnnɛ Sɩa sũure, tɩ la de la ẽŋa tɩ Nawẽnnɛ dɩkɛ bɔ ya tɩ la dɛna dãalgɔ pa'alɛ tɩ daarɛ n sẽm tɩ ẽŋa wʋn fãagɛ ya fasɩ fasɩ.
Basɛ-ya sũ-toogo, la sũ-yĩire, la sũ-isgre, la nõke'ene, la taaba tʋʋrɛ, la pʋtʋʋlgɔ wuu.
Ɩta-ya taaba sõŋa, la ya tara taaba zĩile, basra-ya taaba tõon-be'ero taalɛ, wʋ Nawẽnnɛ n basɛ ya tõon-be'ero taalɛ Krisi ĩyã la.
Nawẽnnɛ kɔma yel-ɩrɛ Yãma n de Nawẽnnɛ kɔma tɩ a nõŋɛ la, ãna-ya wʋ ẽŋa n ãn se'em na.
Ɩta-ya sɛla woo la nõŋlʋm wʋ Krisi n nõŋɛ tɩ se'em dɩkɛ a vɔm bɔ tõma ĩyã, tɩ la ãna wʋ kãabgɔ n tarɩ yũuŋ-sõŋɔ paara Nawẽnnɛ yɛm na.
Yãma n de Nawẽnnɛ nẽrba la, la ka masɛ tɩ yalsɩ, la tõon-dẽgrɔ buuri wuu, la bõnɔ zozo'e yɛmleego yelle pʋrɛ ya tẽŋasʋka.
La ken ka masɛ tɩ ya tɔgra yetɔg-yooro, la yetɔg-be'ero, la yetɔg-gãlsɩ, la de la ya pʋ'ʋsra Nawẽnnɛ a yel-sõnnɛ.
Bãŋɛ-ya sõŋa, tɩ nẽra n ɩtɩ yalsɩ, bɩɩ tõon-dẽgrɔ dãana, bɩɩ nẽr-sɛka n nõŋɛ bõnɔ zozo'e kãn yẽ sɛla sɛla Krisi, la Nawẽnnɛ so'olʋm na pʋam.
La sɛka n nõŋɛ bõnɔ zozo'e ãn wʋ nẽra n kãabrɩ baga dee basɛ Nawẽnnɛ pʋ'ʋsgɔ la.
Da basɛ-ya tɩ nẽra pã'asɛ ya la yetɔg-yooro, tɩ la de la bõn-bãma n isgri Nawẽnnɛ sũure tɩ a sɩbgra sɛba n zagsɛ a nõorɛ la.
Da lagɩm-ya la nẽr-bãma.
Kʋrʋm, ya daan boe la lika pʋam, la lɛɛlɛ wã, yan lagɩm na Krisi dɛna ayɩla la ĩyã, ya boe la peelem pʋam.
Bɛla, ɩta-ya wʋ nẽrba n boe peelem pʋam n ɩtɩ se'em na.
Peelem tõoma de la sɛla woo n ãn sõŋa, la sɛla n masɛ, la sɩra.
Bãŋɛ-ya sɛla n paarɩ Zuudãana yɛm bɔkɛ.
Da po tõnna-ya tõon-sɛba tɩ nẽrba tõnnɩ lika pʋam n ka tarɩ yõorɔ la, tõn pa'alɛ-ya tɩ ba ka ãn sõŋa.
Nẽr-bãma n sʋgɛ ɩta sɛla la de la yãnnɛ halɩ, tɩ nẽra kãn saagɛ tɔgɛ a yelle.
Ya sãn pa'alɛ tɩ ba ka ãn sõŋa, nẽrba wʋn yẽ tɩ sɛla woo de la vẽelga.
Se'ere n soe la, bõn-sɛka woo n de vẽelga boe la peelem pʋam.
Bɛla tɩ la gʋlsɛ yetɩ: «Fõn sɛka n gĩsri la, nẽegɛ, isge kũm na tẽŋasʋka tɩ Krisi peelem nẽegɛ fɔ, bɔ fʋ vɔm.» Guuse ya mẽŋa sõŋa la yan vɔa se'em na.
Da ɩta-ya wʋ nẽr-sɛba n ka tarɩ yɛm, ɩta-ya wʋ yɛm dõma la.
Dɩkɛ-ya folle tɩ ya tarɩ la wuu tõm tõon-sõma, tɩ wakatɛ la de la tõon-be'ero wakatɛ.
Bɛla ĩyã, da dɛna-ya geto, bãŋɛ-ya Zuudãana la n boorɩ se'em.
Da yũura-ya dãam bugra, tɩ a sã'anɩ la nẽra.
Basɛ-ya tɩ Nawẽnnɛ Sɩa sɔna ya, tõnna la ya lɛ sɛla woo pʋam.
Naagɛ-ya taaba yõona Nawẽnnɛ yõoma, yõona-ya yõom-sõma buuri wuu tɩ Nawẽnnɛ Sɩa bɔ ya, nã'asra Zuudãana la ya sũure wuu.
Pʋ'ʋsra-ya tɩ Sɔ Nawẽnnɛ a yel-sõnnɛ sɛla woo pʋam wakatɛ wuu, la tɩ Zuudãana Azezi-krisi yʋ'ʋrɛ.
Pɔgsɩ la ba sɩrba sakra taaba Sakra-ya taaba, yãma n nã'asrɩ Krisi la ĩyã.
Pɔgsɩ, sakra-ya ya sɩrba wʋ yãma n sakrɩ Zuudãana se'em na.
Se'ere n soe la, sɩra n de pɔka la zuudãana, wʋ Krisi n de a nẽrba la Zuudãana la.
Krisi nẽrba la de la a ĩyã, tɩ Krisi dɛna ba Fãagra.
Krisi nẽrba n sakrɩ ẽ se'em na, pɔgsɩ mẽ sakra ba sɩrba bɛla sɛla woo pʋam.
Sɩrba, nõŋɛ-ya ya pɔgba wʋ Krisi n nõŋɛ a nẽrba dɩkɛ a mẽŋa vɔm bɔ ba ĩyã la.
A ẽŋɛ bɛla tɩ a malgɛ ba la a yetɔga, tɩ ba ãna sõŋa wʋ ban sɔɔrɩ ĩyã la ko'om se'em na, botɩ ba welge to'ore dɛna Nawẽnnɛ nẽrba.
Tɩ ba da tara dẽgrɔ, la be'em, la sɛla n ka ãn sõŋa, ba tara pʋpeelem ka tara dõrga, tɩ a wʋn tarɩ ba sẽŋɛ a zẽ'am la nã'asgɔ.
Bɛla mẽ, dẽnɩ tɩ sɩrba nõŋɛ ba pɔgba wʋ ba mẽŋa ĩyã la.
Sɛka n nõŋɛ a pɔga, nõŋɛ la a mẽŋa.
Nẽra ka boe n sisri a mẽŋa ĩyã, a diisri ẽ mɛ, bɩsra a yelle sõŋa wʋ Krisi n ɩtɩ se'em bɔ'ɔra a nẽrba la, tõma n de a ĩyã zẽ'esɩ to'oto'ore la ĩyã.
La gʋlsɛ Nawẽnnɛ gõŋɔ pʋam yetɩ: «Bʋraaga wʋn basɛ a sɔ, la a ma, dee lagɩm na a pɔga, tɩ bãma bayi lebge ĩyã ayɩla.» Ẽna de la yel-kãtɛ n sʋgɛ yetɔg-bãna pʋam, mam n tɔgrɩ la de la Krisi, la a nẽrba la yelle.
La, la sãn dɛna yãma, nẽra woo nõŋɛ a pɔga wʋ a mẽŋa.
Tɩ pɔka woo mẽ nanna a sɩra.
Kɔma, la ba dɔgrɩba yelle Kɔma, sakra-ya ya dɔgrɩba nõorɛ Zuudãana la ĩyã, tɩ bɛla n masɛ.
«Nanna fɔ sɔ la fʋ ma.» Nawẽnnɛ n bɔ a nõorɛ tɩ ba ɩta bõn-sɛba la wuu pʋam, ẽna n de pɔspɔsɩ bõnɔ n lagɩm na nõorɛ bĩŋre, a yetɩ: «Fʋ sãn ɩta bɛla, fʋ wʋn yẽ yel-sõnnɛ, la yõ-woko dũnia zuo.» La yãma n de sɔdõma la, da ɩta ya kɔma sɛla n wʋn botɩ ba sũure yĩige, uge-ya ba, kã'an ba, dee zãsʋm ba wʋ Zuudãana n boorɩ se'em.
Yamsɩ, la ba zuudãandõma yelle Yamsɩ, sakra-ya sɛba n soe ya dũnia zuo wã la ya sũure wuu, nanna-ya ba dee zɔta ba, wʋ yan sakrɩ Krisi la.
Da ɩta-ya bɛla ba nifum mã'a tɩ ba pẽgɛ ya.
Yãma n de Krisi yamsɩ la, ɩta-ya Nawẽnnɛ n boorɩ se'em la ya sũure wuu.
Tõnna-ya ba tõoma la bɔ'ɔra ba la yɛmleego, wʋ ya tõnnɩ bɔ'ɔra la Zuudãana la, la dagɩ nẽrsaalba ĩyã.
La ya mina tɩ nẽra woo wʋn yẽ a tõonɛ yõorɔ Zuudãana Krisi zẽ'am masɛ wʋ tõon-sõŋɔ sɛka tɩ a tõm na, a sãn dɛna la nẽra yamŋa bɩɩ a sãn dagna nẽra yamŋa.
La sãn dɛna yãma n de zuudãandõma la, yãma mẽ de la ya ɩta sõŋa bɔ'ɔra ya yamsɩ la, da gi'ira-ya ba, mina-ya tɩ yãma, la bãma wuu lagɩm tarɩ la Zuudãana ayɩla n boe saazuum n ka bɔkrɩ nẽrba.
Zɛbrɛ lɔg-sɛba tɩ Nawẽnnɛ bɔ'ɔrɩ Sɛla n deege, keŋe ya mẽŋa yẽ Zuudãana pãŋa ze'ele kãŋkãŋɛ a doosgo la pʋam, a pãn-kãtɛ la ĩyã.
Yɛ-ya Nawẽnnɛ zɛbrɛ lɔgrɔ wuu, tɩ ya wʋn tã'agɛ ze'ele kãŋkãŋɛ, tɩ Asũtãana da yãŋɛ pã'asɛ ya.
Tõma zɛbrɛ ka boe la nẽrsaalba, tõma zɛbrɩ la Asũtãana kɛ'ɛndõma, la a pãnsɩ dõma, la dũnia lika tõon-be'ero na'adõma, la kʋlkã'arsɩ wuu n boe saazuum.
Bɛla ĩyã, dɩkɛ-ya Nawẽnnɛ zɛbrɛ lɔgrɔ la wuu yɛ, tɩ ya wʋn tã'agɛ ze'ele zɛbɛ be'em wakatɛ.
La zɛbrɛ la sãn wa ba'asɛ, ya wʋn ken zɛ kãŋkãŋɛ.
Bɛla, mãasʋm-ya zɛ, tara-ya sɩra tɩ a ãna wʋ sagãnnɛ tɩ ya lʋ ya sɩa la, la ya ɩta sɛla n masɛ tɩ la ãna wʋ kuto fuugo tɩ ya yɛ pĩ ya yõ'ogɔ, tara-ya yɛmleego mõola sũ-mã'asʋm kõ-yẽlga la wʋ tagra tɩ ya piti sẽnna la.
La ya bɔ Nawẽnnɛ sɩra sɛla woo pʋam tɩ la gu'ura ya la Asũtãana pɛɛma n ãn wʋ bugum na, tɩ ya tã'agɛ kĩŋe ba.
Basɛ-ya tɩ fãarɛ tɩ ya tarɩ la ãna wʋ kuto zuu-wannɛ gu'ura ya, dee dɩkɛ Nawẽnnɛ yetɔga n ãn wʋ sʋkɔbgɔ tɩ Nawẽnnɛ Sɩa bɔ ya la zɛbɛ.
Pʋ'ʋsra-ya Nawẽnnɛ sɛla woo pʋam, pʋ'ʋsra-ya dee sɔsra ẽ wakatɛ wuu la a Sɩa pãŋa.
Nargɛ-ya pãŋa pʋ'ʋsra Nawẽnnɛ nẽrba wuu ĩyã da basɛ.
La ya mẽ pʋ'ʋsra mam ĩyã tɩ m sãn yetɩ m tɔgɛ, a wʋn ẽŋɛ yetɔga m nõorʋm tɩ m tã'agɛ mõolɛ a kõ-yẽlga n sʋgɛ la, la bʋraanɛ tɩ nẽrba bãŋɛ a võorɛ.
La de la kõ-yẽlga ẽŋa tɩ Nawẽnnɛ tõm mam tɩ m mõolɛ, bɛla ĩyã tɩ mam bɔna yʋ'a deem.
Pʋ'ʋsra-ya Nawẽnnɛ tɩ m wʋn tã'agɛ mõolɛ la bʋraanɛ wʋ lan masɛ se'em.
Ba'asgɔ yetɔga Mam boorɩ tɩ ya bãŋɛ la mam n ãn se'em, la mam n ɩtɩ se'em.
Tɩ sɔbi-nõŋrɛ Atisiki n de Zuudãana tõntõnna n de sɩra dãana la, wʋn pa'alɛ ya mam yelle wuu.
Mam tõm ẽ ya zẽ'am na bɛla ĩyã, tɩ ya bãŋɛ tõma yɛla n ãn se'em, dee tɩ a wʋn keŋe ya sũure.
Nawẽnnɛ n de tɩ Sɔ, la tɩ Zuudãana Azezi-krisi wʋn bɔ tɩ sɔbiisi la wuu sũ-mã'asʋm, la nõŋlʋm, dee botɩ ya bɔ ẽ sɩra.
Nawẽnnɛ wʋn ẽŋɛ nẽr-sɛba wuu n nõŋɛ tɩ Zuudãana Azezi-krisi la nõŋlʋm n ka ba'asrɩ la yel-sõnnɛ.
Mam Apolɩ la Atimõtɩ n de Azezi-krisi tõntõnɩba n gʋlsɛ gõŋɔ wã bɔ'ɔra yãma sɛba wuu n bɔ Azezi-krisi sɩra dɛna Nawẽnnɛ nẽrba, la ya nẽŋadõma, la ya yel-bɩsrɩba n boe Filipi.
Tɩ Sɔ Nawẽnnɛ la tɩ Zuudãana Azezi-krisi wʋn ẽŋɛ ya yel-sõnnɛ, dee bɔ ya sũ-mã'asʋm.
Apolɩ pʋ'ʋsrɩ Nawẽnnɛ Krisi nẽrba n boe Filipi ĩyã Mam pʋ'ʋsrɩ Nawẽnnɛ mɛ a yel-sõnnɛ ya ĩyã wakatɛ sɛka woo tɩ mam tẽegɛ ya yelle.
Wakatɛ wuu tɩ mam pʋ'ʋsrɩ Nawẽnnɛ ya wuu ĩyã la, mam pʋ'ʋsrɩ la sũ-yẽlga, yãma n sõŋɛ mam la kõ-yẽlga la tõonɛ halɩ pɔspɔsɩ daarɛ wa paam zĩna la ĩyã.
Mam mi sɩra sɩra tɩ Nawẽnnɛ n pɔsɛ tõon-sõŋɔ ẽŋa ya sũure pʋam na, wʋn ken tõm ẽ bɛla halɩ ka ba'asɛ Azezi-krisi lemŋo daarɛ.
La masɛ mɛ tɩ mam tẽ'esɛ bɛla ya wuu ĩyã, se'ere n soe la, mam yɛm boe la ya lɛ mɛ.
Bẽm ĩyã, la sãn dɛna mam n boe yʋ'a deem wã, bɩɩ mam n tɔgrɩ pa'ala nẽrba tɩ kõ-yẽlga la de la sɩra la, ya wuu lagɩm na mam mɛ yẽ Nawẽnnɛ yel-sõnnɛ.
Nawẽnnɛ n de mam kaset-dãana tɩ mam yɛm boe la ya wuu mɛ, mam nõŋɛ ya la Azezi-krisi nõŋlʋm.
La mam n sosrɩ Nawẽnnɛ bõn-sɛka de la ya nõŋlʋm wʋn pa'asra daarɛ woo, la bãŋrɛ, la yɛm vẽlgrɛ, tɩ ya wʋn bãŋɛ sɛla n ãn sõŋa, tɩ Krisi lemŋo daarɛ ya wʋn dɛna pʋpeelem dõma ka tara dõrga, tɩ ya tõoma wʋn dɛna tõon-sõma n masɛ n ze'ele Azezi-krisi zẽ'am, tɩ la wʋn botɩ Nawẽnnɛ yẽ pẽka la nã'asgɔ.
Krisi ĩyã tɩ mam vɔa M sɔbiisi, mam boorɩ mɛ tɩ ya bãŋɛ tɩ sɛla n ẽŋɛ mam na basɛ mɛ tɩ kõ-yẽlga la mõolgɔ sẽŋɛ nẽŋa.
La basɛ tɩ nayire sʋdaasɩ, la nẽrba basɛba la wuu bãŋɛ tɩ mam n boe yʋ'a deem na de la Krisi tõoma ĩyã.
La tɩ sɔbiisi zozo'e yẽ bʋraanɛ mɛ Zuudãana doosgo la pʋam, mam n boe yʋ'a deem na ĩyã, tɩ ba sũure kɛŋra pa'asra, tɩ ba mõola Nawẽnnɛ kõ-yẽlga la ka zɔta dabeem.
La de la sɩra tɩ nẽrba basɛba mõolɩ Krisi kõ-yẽlga la sũure ĩyã, la gẽelgɔ, la basɛba mõolɩ la pʋtẽ'e-sõŋɔ.
Pʋtẽ'e-sõŋɔ dõma la mõolɩ ẽ na nõŋlʋm, ba mi tɩ Nawẽnnɛ n looge mam tɩ m tɔgɛ pa'alɛ tɩ kõ-yẽlga la de la sɩra.
La basɛba la mõolɩ Krisi kõ-yẽlga la gẽelgɔ, la dagɩ la pʋpeelem.
Ba tẽ'esrɩ tɩ bõn-ẽŋa wʋn pa'asɛ mam na nãmsgɔ, mam n boe yʋ'a deem na.
La bɛla dagɩ yelle, la sãn dɛna la pʋtẽ'e-sõŋɔ bɩɩ pʋtẽ'e-be'ego, lan de se'em wuu, Krisi kõ-yẽlga la mõolɛ mɛ, bɛla mam ɩtɩ sũ-yẽlga mɛ.
La mam wʋn ken ɩta sũ-yẽlga mɛ, se'ere n soe la, mam mi tɩ yãma pʋ'ʋsgɔ ĩyã, la Azezi-krisi Sɩa sõŋrɛ ĩyã, bõn-ẽŋa wʋn ba'asõm bɔ mam na fãarɛ.
Mam n boorɩ sɛla, dee tara pʋtẽ'erɛ gu'ura sɛla la, de la mam kãn ẽŋɛ sɛla baa ayɩla tɩ yãnnɛ yõkɛ mam.
La de la mam tara bʋraanɛ lɛɛlɛ wã la wakatɛ wuu, basɛ tɩ Krisi yẽ nã'asgɔ mam ĩyã, la sãn dɛna mam vɔa mɛ, bɩɩ mam sãn ki mɛ.
La sãn dɛna la mam, mam sãn vɔa, la de la Krisi ĩyã, la kũm de la yõorɔ bɔ mam.
La mam sãn ken vɔa, mam wʋn tõm na tõon-sõma sõŋɛ nẽrba.
Bɛla, mam ka mi mam n wʋn looge sɛka.
Mam boe la yɛla bayi tẽŋasʋka, mam boorɩ tɩ m basɛ vɔm ẽna mɛ dee sẽŋɛ ka bɔna Krisi zẽ'am, bɛla n ãn sõŋa gãnna.
La yãma ĩyã, mam sãn ken vɔa n ãn sõŋa gãnna.
Mam mi tɩ bõn-ẽŋa de la sɩra.
Bɛla, mam mi tɩ mam wʋn ken vɔa mɛ bɔna la ya wuu, sõŋɛ ya tɩ ya sẽŋɛ nẽŋa Azezi-krisi doosgo pʋam, tara sũ-yẽlga.
La mam sãn leme wa bɔna la ya lɛ, ya zuugo wʋn zẽkɛ pa'asɛ mam ĩyã Azezi-krisi doosgo la pʋam.
Mõrgra-ya Krisi kõ-yẽlga la ĩyã La bõn-sɛka n gãnnɩ wuu, de la ya basɛ tɩ ya yel-ɩrɛ ãna wʋ Krisi kõ-yẽlga la n pa'alɩ se'em na.
Tɩ mam sãn wa'am ya zẽ'am bɩɩ m sãn ka wa'am, m wʋn wõm tɩ ya ze la kãŋkãŋɛ, tara yɛm ayɩla, lagɩm taaba la pʋtẽ'erɛ ayɩla mõrgra tõnna tɩ nẽrba bɔ'ɔra kõ-yẽlga la sɩra.
Da basɛ-ya tɩ dabeem tara ya la bɛ'ɛba baa fẽfẽe, tɩ bɛla n wʋn pa'alɛ ba tɩ ba wʋn sã'am mɛ, la yãma wʋn yẽ la fãarɛ, bɛla ze'ele la Nawẽnnɛ zẽ'am.
Se'ere n soe la, Nawẽnnɛ n ẽŋɛ ya yel-sõnnɛ na, la dagɩ ya bɔ Krisi sɩra mã'a, la de la ya ken nãmsɛ a ĩyã.
Ya nãmsɛ wʋ yãma n yẽ mam n nãmsɛ se'em, dee wõnna tɩ mam ken nãmsra lɛɛlɛ wã.
Krisi sik-m-mẽŋa, la a na'am Yãma n lagɩm na Krisi dɛna ayɩla la basɛ tɩ ya tara bʋraanɛ mɛ, tɩ a nõŋlʋm na bɛlsra ya.
La yãma lagɩm na taaba la Nawẽnnɛ Sɩa, dee tara nõŋlʋm, la taaba zĩile.
Lan de bɛla la, lagɩm-ya taaba la nõorɛ ayɩla tara nõŋlʋm, la yɛm ayɩla, la pʋtẽ'erɛ ayɩla, bɛla tɩ mam sũ-yẽlga wʋn zo'oge gãŋɛ.
Da ɩta-ya sɛla sɛla gẽela taaba la pa'al-m-mẽŋa, sikra ya mẽŋa tẽ'esra tɩ nẽrba basɛba la gãnnɩ ya.
Nẽra nẽra da tẽ'esra a mẽŋa mã'a sõŋrɛ yelle.
Ɛɛra-ya ya taaba sõŋrɛ.
Tara-ya pʋtẽ'e-sɛka tɩ Azezi-krisi daan tarɩ la.
Azezi-krisi la Nawẽnnɛ n de ayɩla la, a ka tẽ'esɛ tɩ ẽŋa n zõn na Nawẽnnɛ na, de la sɛla tɩ ẽŋa wʋn gʋrɛ kãŋkãŋɛ.
A sike a mẽŋa mɛ, basɛ ẽŋa n ãn se'em na, dee lebge nẽrsaala, ẽŋɛ a mẽŋa tõntõnna, wa bɔna la nẽrsaalba lɛ.
Ẽŋa n daan de nẽrsaala la, a sike a mẽŋa mɛ, sakɛ Nawẽnnɛ halɩ ki dɔ-puurŋa zuo.
Bɛla ĩyã tɩ Nawẽnnɛ zẽkɛ ẽ halɩ, bɔ ẽ yʋ'ʋrɛ n gãnnɩ yʋ'ʋra wuu.
Tɩ Azezi ĩyã, bõn-sɛba wuu n boe saazuum, la tẽŋa zuo, la tẽŋa pʋam, wʋn ka dũma tẽŋa a nẽŋam pẽgɛ ẽ, a yʋ'ʋrɛ la ĩyã.
Tɩ nẽra woo wʋn yetɩ, Azezi-krisi n de Zuudãana, tɩ la wʋn dɛna nã'asgɔ bɔ tɩ Sɔ Nawẽnnɛ.
Ãna-ya wʋ peelem dũnia wã pʋam Bɛla, m sɩr-nõŋrɩsɩ, mam n daan boe la ya lɛ la, ya daan sakrɩ mɛ wakatɛ wuu, la mam n ka boe ya zẽ'am wã, ken ɩta-ya gãnna bɛla.
Tõnna-ya fãarɛ la tõoma sõŋa sõŋa la Nawẽnnɛ zʋa.
Se'ere n soe la, Nawẽnnɛ n boe la ya lɛ tõnna, botɩ ya bɔɔra ẽŋa n boorɩ se'em, dee tãna ɩta ẽŋa n boorɩ se'em.
Ɩta-ya sɛla woo tɩ yõŋa, la nõkɛ'ɛma wẽ'a da bɔna.
Tɩ ya wʋn dɛna nẽrba n ka tarɩ yelle, ãna sõŋa ka tara dẽgrɔ.
Tɩ ya wʋn dɛna Nawẽnnɛ kɔma n ka tarɩ dõrga n boe nẽr-bɛ'ɛsɩ la nẽr-yaalsɩ tẽŋasʋka, yẽgra wʋ peelem dũnia wã zuo, wʋn pa'alɛ nẽrba yetɔga n bɔ'ɔrɩ vɔm.
Ya sãn ẽŋɛ bɛla, ya wʋn botɩ mam zuugo zẽkɛ Krisi lemŋo daarɛ, pa'alɛ tɩ mam tõoma, la mam n mõrgrɩ la wuu dagɩ zãŋa.
Ba sãn kʋ mam, la wʋn ãna wʋ kãabgɔ pa'asɛ yãma n bɔ Nawẽnnɛ sɩra tɩ la ãna wʋ kãabgɔ bɔ ẽ na pʋam.
Baa la sãn dɛna bɛla, mam sũure ãn yẽlʋm mɛ, la mam wʋn ẽŋɛ sũ-yẽlga la yãma wuu.
Bɛla, ya mẽ tara sũ-yẽlga lagɩm na mam sɩrʋm.
Apolɩ yetɩ a tõm Atimõtɩ la A'epafroditi Mam tarɩ pʋtẽ'erɛ tɩ Zuudãana Azezi sãn sõŋɛ, la kãn yuuge dee tɩ mam tõm Atimõtɩ ya zẽ'am, tɩ m wʋn tã'agɛ bãŋɛ yãma n ãn se'em tɩ m sũure mã'agɛ.
Nẽra ka boe mam zẽ'am n tarɩ pʋtẽ'erɛ ayɩla la mam n fablɩ ya yelle, sãn dagna ẽŋa mã'a.
Nẽra woo zɩgrɩ la a mẽŋa yelle, la dagɩ Azezi-krisi yelle.
Ya mi Atimõtɩ n pa'alɛ ẽŋa n masɛ se'em, lagɩm na mam wʋ bia n lagɩm na a sɔ la, tõm kõ-yẽlga la tõoma se'em.
Bɛla, mam tarɩ pʋtẽ'erɛ tɩ mam wʋn tõm na ẽŋa ya zẽ'am tɔtɔ, mam sãn wa bãŋɛ m yɛla la n wʋn ẽŋɛ se'em.
La mam tarɩ pʋtẽ'erɛ sɩra sɩra la Zuudãana tɩ la sãn ẽŋɛ fẽe, mam mẽŋa wʋn wa'am ya zẽ'am.
Mam tẽ'esɛ tɩ la ãn sõŋa tɩ mam tõm tɩ sɔbia A'epafroditi n de mam tõntõn-tadãana n lagɩm na mam nãmsɛ la, tɩ a leme wa'am ya zẽ'am, ẽŋa tɩ ya daan tõm, tɩ a tarɩ sõŋrɛ wa'am wa bɔ mam m nãmsgɔ la pʋam.
A boorɩ mɛ halɩ la a sũure wuu tɩ a yẽ ya wuu, a sũure sã'am mɛ halɩ, yãma n wõm a bã'asɩ la ĩyã.
Asɩra, a daan bẽ'erɩ mɛ deege la a ki.
Tɩ Nawẽnnɛ zoe a ninbãalga, la, la dagɩ ẽŋa mã'a ninbãalga, la po dɛna la mam mẽ ĩyã, tɩ mam da le yẽ sũ-sã'aŋɔ pa'asɛ.
Bɛla tɩ mam tõm ẽ ya zẽ'am tɔtɔ, tɩ ya sãn yẽ ẽ, ya sũure wʋn le ẽŋɛ yẽlʋm, tɩ mam mẽ sũ-sã'aŋɔ wʋn bo'oge.
To'oge-ya ẽ la sũ-yẽlga wʋ lan masɛ, ẽn de tɩ sɔbia Zuudãana sore pʋam na.
Nanna-ya nẽr-bãna taaba.
Se'ere n soe la, a daan deege la a ki Krisi tõoma ĩyã, a põsɛ a yõorɛ mɛ sõŋɛ mam la sõŋrɛ sɛka tɩ yãma ka tã'agɛ sõŋɛ mam na.
Dɩkɛ ya sɩra wuu bɔ Azezi Sɛla n deege, m sɔbiisi, ɩta-ya sũ-yẽlga Zuudãana doosgo la pʋam.
La ka nãmsrɩ mam tɩ m le gʋlsɛ bõn-bãna bɔ ya, se'ere n soe la, ba wʋn sõŋɛ ya mɛ tɩ sɛla da ẽŋɛ ya.
Guuse-ya ya mẽŋa la nẽr-sɛba n ãn wʋ baasɩ la, nẽr-bãma n tõnnɩ tõon-be'ero, dee mõrgra nẽrba botɩ ba wãta ĩyã mã'a la.
Tõma n pʋ'ʋsrɩ Nawẽnnɛ la a Sɩa pãŋa, dee ɩta sũ-yẽlga Azezi-krisi doosgo pʋam, ka te'ege nẽrsaalba n ɩtɩ sɛla la, tõma n de nẽrba n wã wãaga mẽŋa mẽŋa.
Nẽrsaalba sisgo sãn tarɩ nɩ yõorɔ, mam mẽ tarɩ nõorɛ mɛ tɩ m dɩkɛ m mẽŋa te'ege ba.
Nẽra sãn tẽ'esɛ tɩ ẽŋa tarɩ nõorɛ tɩ a te'ege nẽrsaalba sisgo, mam n tara nõorɛ gãnna.
Ba dɔgɛ mam mɛ, dabsa anii daarɛ tɩ ba wã mam.
Mam de la Ɩsrayɛlɩ nẽra, Abẽnzamẽ buuri, mam de la Ebre nẽra mẽŋa mẽŋa.
La sãn dɛna Nawẽnnɛ lɔɔ la doosgo, mam de la Farisi nẽra.
Mam daan mõ'ogɛ nifo mɛ lɔɔ la yelle halɩ daan nãmsɛ Azezi nẽrba.
La sãn dɛna lɔɔ la sakrɛ, mam daan ka tarɩ dõrga.
La bõn-sɛba wuu tɩ mam daan dɩkɛ tɩ la dɛna yõorɔ bɔ mam na, mam dɩkɛ ba wuu tɩ ba dɛna la zãŋa Krisi ĩyã.
Mam n bãŋɛ Azezi-krisi n de m Zuudãana n ãn sõŋa gãnna wuu la, mam bɩsɛ bõn-bãma wuu wʋ sɛla n ka tarɩ yõorɔ.
Krisi ĩyã mam basɛ bõn-bãma mɛ, bɩsɛ ba wʋ sɔgrɔ tɩ m tã'agɛ yẽ Krisi, lagɩm na ẽ dɛna ayɩla.
Mam ka le yetɩ la de la lɔɔ la sakrɛ ĩyã tɩ mam masɛ Nawẽnnɛ zẽ'am, la de la mam n bɔ Krisi sɩra la ĩyã.
Nawẽnnɛ n botɩ mam masɛ, mam n bɔ sɩra la ĩyã.
Mam n boorɩ se'em wuu de la m bãŋɛ Krisi, la pãn-sɛka n basɛ tɩ a vo'oge la, la m lagɩm na ẽ nãmsɛ, ãna wʋ ẽn ãn se'em a kũm na pʋam, tɩ m tara pʋtẽ'erɛ tɩ mam mẽ wʋn vo'oge.
Mam ka yetɩ mam darɛ paagɛ bõn-sɛka tɩ mam boorɩ la mɛ, bɩɩ mam darɛ masɛ mɛ sɛla woo pʋam, mam ken mõrgra mɛ tɩ m paagɛ gʋrɛ ẽ, se'ere n soe la, Krisi dẽŋɛ gʋrɛ mam mɛ.
M sɔbiisi, mam ka tẽ'esɛ tɩ mam darɛ yãŋɛ gʋrɛ ẽ.
Mam ɩtɩ la sɛla ayɩla, mam yĩnni bõn-sɛba n boe mam poorʋm na mɛ, dee mõrgra tɩ m yẽ sɛla n boe nẽŋa na.
Mam zotɩ wɛ'ɛsa la nẽŋa tɩ m paagɛ a tɛka to'oge bɔ'a la tɩ Nawẽnnɛ wi mam tɩ m to'oge a yire Azezi-krisi ĩyã la.
Tõma sɛba wuu n bɩ Nawẽnnɛ sore doosgo pʋam na, tɩ tara-ya pʋtẽ'e-ẽna.
La sɛla ayɩla yelle, ya sãn tara pʋtẽ'erɛ ayẽma, Nawẽnnɛ wʋn vẽlgɛ ya tɩ ya bãŋɛ ẽn de bõn-sɛka.
La, lan de se'em wuu, tõma n sẽŋɛ paagɛ zẽ'e-sɛka wã, tɩ ken sẽnna wɛ'ɛsa zẽ'e-sɛka tɩ tɩ we'esɩ la.
M sɔbiisi, lagɩm ɩta-ya mam n ɩtɩ se'em na, bɩsra-ya sɛba yel-ɩrɛ n ãn wʋ tõma n ɩtɩ se'em na, tɩ la dɛna mãmsgɔ bɔ ya.
Mam daan dẽŋɛ yele ya mɛ nõorɛ faa, la mam le yɛta ya mɛ la nintãm, tɩ nẽrba zozo'e n boe tɩ ba yel-ɩrɛ pa'ala tɩ ba de la Azezi-krisi kũm dɔ-puurŋa la bɛ'ɛba.
Nẽr-bãma n boorɩ se'em na n de ba wẽnnɛ, ba ba'asgɔ de la sã'aŋɔ.
Ba dɩkrɩ la sɛla n de ba yãnnɛ wẽ'era ba yõ'orɔ, ba tẽ'esrɩ la sɛla n de dũnia bõnɔ mã'a yelle.
La sãn dɛna tõma, tõma de la Nawẽnnɛ yire nẽrba, tõma gu'uri la Zuudãana Azezi-krisi n de tɩ Fãagra tɩ a ze'ele bilam wa'am.
A sãn wa'am, a wʋn teege tõma ĩyã wã n põ'orɩ la mɛ, tɩ a ãna wʋ a mẽŋa ĩyã n tarɩ nã'asgɔ la.
A wʋn dɩkɛ la a pãn-kãtɛ sɛka tɩ a tarɩ botɩ sɛla woo sakra a nõorɛ la, ẽŋɛ bɛla.
Kã'aŋɔ Bɛla, m sɔbiisi, mam nõŋɛ ya mɛ bɔɔra tɩ m le yẽ ya, yãma n botɩ mam tara sũ-yẽlga, dee wʋn botɩ mam yẽ nã'asgɔ la.
M sɔbi-nõŋrɩsɩ, zɛ-ya kãŋkãŋɛ bɛla Zuudãana doosgo pʋam.
Mam belnɩ A'evodi, la Asẽntiisi tɩ ba tara nõorɛ ayɩla Zuudãana doosgo la pʋam.
La fõn mẽ, m tõntõn-tadãan-sõŋɔ, mam sosrɩ fʋ mɛ tɩ fʋ sõŋɛ pɔg-bãma.
Ba daan lagɩm na mam mɛ, la Akelma, la mam tõntõn-taaba basɛba la, mõrgɛ tõm Krisi kõ-yẽlga la tõoma, tɩ ba wuu yʋ'ʋra gʋlsɛ vɔm gõŋɔ pʋam.
Ɩta-ya sũ-yẽlga daarɛ woo Zuudãana doosgo la pʋam.
Mam le yɛta ya mɛ ɩta-ya sũ-yẽlga.
Basɛ-ya tɩ nẽrba wuu bãŋɛ ya sũ-bʋgsʋm yelle.
Zuudãana la lemŋo lɛm mɛ.
Da fabla-ya sɛla sɛla yelle, la sɛla woo pʋam pʋ'ʋsra-ya sɔsra Nawẽnnɛ, la ya pʋ'ʋsra ẽ a yel-sõnnɛ, pa'alɛ-ya ẽ yãma n boorɩ sɛla.
Tɩ Nawẽnnɛ wʋn bɔ ya sũ-mã'asʋm n gãnnɩ nẽrsaalba bãŋrɛ wuu, tɩ a gu'ura ya sũure, la ya tẽ'esgɔ Azezi-krisi doosgo pʋam.
M sɔbiisi, sɛla n deege, basɛ-ya tɩ ya pʋtẽ'era tẽ'esra sɛla woo n de sɩra, la sɛla woo n narɩ nã'asgɔ, la sɛla woo n masɛ, la sɛla woo n tarɩ pʋpeelem, la sɛla woo n ɩtɩ sũure yẽlʋm, la sɛla woo tɩ nẽrba yetɩ la ãn sõŋa, tẽ'esra-ya bõn-sɛba wuu n ãn sõŋa masɛ pẽka yelle.
Ɩta-ya bõn-sɛba tɩ mam zãsʋm ya, tɩ ya to'oge, sɛla tɩ ya wõm dee yẽ mam zẽ'am na, tɩ Nawẽnnɛ n bɔ'ɔrɩ sũ-mã'asʋm na wʋn bɔna la ya lɛ.
Apolɩ pʋ'ʋsrɩ Filipi dõma ba sõŋrɛ ĩyã Mam ẽŋɛ sũ-yẽlga zozo'e mɛ Zuudãana doosgo pʋam, mam n yẽ tɩ yãma yãŋa le tẽegɛ mam yelle sõŋɛ mam na.
Asɩra, mam mi tɩ yãma daan tẽ'esrɩ mam yelle mɛ, la ya daan ka yẽ la sore sõŋɛ mam.
La dagɩ tɩ mam boorɩ la sɛla ĩyã tɩ mam yele bɛla.
Mam zãsʋm mɛ ɩta sũ-yẽlga sɛla woo pʋam la bõn-sɛka tɩ mam tarɩ la.
Mam tã nõŋɔ pʋam vɔa mɛ, la mam ken tãna bõntarsõm pʋam vɔa mɛ.
Sɛla woo pʋam, la zẽ'a woo mam zãsʋm mɛ, tɩ la sãn dɛna mam di tɩgɛ mɛ, bɩɩ kɔm, bɩɩ mam tarɩ mɛ tɩ la seke, bɩɩ mam ka tarɩ, mam mi mam wʋn ẽŋɛ se'em mɛ.
Mam tã ɩta sɛla woo mɛ, Krisi n bɔ'ɔrɩ mam pãŋa la ĩyã.
La baa bɛla, ya ẽŋɛ sõŋa, yãma n sõŋɛ mam m toogo la pʋam na.
Yãma Filipi dõma, yãma mẽŋa mi tɩ mam n daan pɔsɛ mõolɛ kõ-yẽlga la bɔ ya, dee daan ze'ele Masedʋanɩ fõrgɛ la, mam ka to'oge sɛla Nawẽnnɛ nẽrba zẽ'am baa zẽ'a ayɩla, sãn dagna yãma mã'a zẽ'am.
Se'ere n soe la, mam n daan boe Tesaloniki tẽŋa la, yãma daan tõm sõŋrɛ bɔ mam mɛ nõorɛ faa.
La dagɩ tɩ mam eerɩ la bɔ'a, mam n boorɩ sɛla de la ya yẽ yɔɔrɔ zo'oge.
Mam to'oge sɛla woo tɩ yãma bɔ mam na mɛ, la seke gãŋɛ mɛ.
Mam n to'oge ya bɔ'a la tɩ A'epafroditi tarɩ wa'am na, mam tarɩ mɛ tɩ sɛla ka le pɔ'ɔgɛ mam.
Bɔ'a bãma ãn wʋ sɛla yũuŋo n ãn yẽlʋm tɩ ya kãabɛ bɔ Nawẽnnɛ, tɩ a to'oge la sũ-yẽlga.
Mam dãana Nawẽnnɛ n tarɩ bõn-sõma wuu tɩ la zo'oge gãŋɛ la, wʋn bɔ ya sɛla woo n wʋn sõŋɛ ya Azezi-krisi ĩyã.
Nawẽnnɛ n de tɩ Sɔ wʋn yẽ nã'asgɔ daarɛ woo wakatɛ n ka ba'asrɩ.
Amina.
Pʋ'ʋsgɔ Pʋ'ʋsɛ-ya Nawẽnnɛ nẽrba la wuu n dolɩ Azezi-krisi la.
Tɩ sɔbi-sɛba n boe la mam na pʋ'ʋsrɩ ya.
Nawẽnnɛ nẽrba la wuu pʋ'ʋsrɩ ya, lan gãnnɩ wuu nẽr-sɛba n boe na-keko yire la pʋ'ʋsrɩ ya.
Tɩ Zuudãana Azezi-krisi yel-sõnnɛ wʋn bɔna la ya.
Mam Apolɩ n de Azezi-krisi Tõntõnna wʋ Nawẽnnɛ n boorɩ se'em, la tɩ sɔbia Atimõtɩ n gʋlsɛ gõŋɔ wã bɔ'ɔra yãma Nawẽnnɛ nẽrba n boe Kolɔsɩ, dɛna tɩ sɔbiisi n de sɩra dõma Krisi sore doosgo pʋam na.
Tɩ Sɔ Nawẽnnɛ wʋn ẽŋɛ ya yel-sõnnɛ, dee bɔ ya sũ-mã'asʋm.
Apolɩ pʋ'ʋsrɩ Nawẽnnɛ a yel-sõnnɛ Tõma pʋ'ʋsrɩ Nawẽnnɛ n de tɩ Zuudãana Azezi-krisi Sɔ a yel-sõnnɛ mɛ, tõma pʋ'ʋsrɩ ẽ mɛ yãma ĩyã wakatɛ wuu.
Tõma wõm ban tɔgrɩ yãma n bɔ Azezi-krisi sɩra, dee nõŋɛ Nawẽnnɛ nẽrba wuu se'em, yãma n tarɩ pʋtẽ'erɛ gu'ura sɛla tɩ Nawẽnnɛ bĩŋe a yire gu'ura tɩ a bɔ ya la ĩyã.
La de la yãma n dẽŋɛ wõm sɩra yetɔga n de Nawẽnnɛ kõ-yẽlga la, n botɩ yãma tara pʋtẽ'erɛ ẽŋa.
Kõ-yẽlga ẽŋa paagɛ yãma zẽ'am mɛ, wʋ ẽn paagɛ dũnia zẽ'esɩ wuu se'em na, la a ɩtɩ nẽrba sõŋa mɛ, tɩ ba sakra zozo'e, tɩ ba kãllɛ pa'asra.
A mẽ ɩtɩ la bɛla yãma zẽ'am lan sẽŋɛ la daar-sɛka tɩ yãma wõm, dee bãŋɛ Nawẽnnɛ yel-sõnnɛ sɩra sɩra la.
Yãma zãsʋm bõn-ẽŋa la A'epafrasɩ n de tõma tõntõn-tadãana tɩ tõma nõŋɛ la zẽ'am.
A de la Azezi-krisi tõntõnna n de sɩra dãana tõnna bɔ'ɔra yãma.
Ẽŋa n yele tõma Nawẽnnɛ Sɩa n basɛ tɩ yãma tara nõŋlʋm se'em.
Bɛla tɩ lan sẽŋɛ la daar-sɛka tɩ tõma wõm yãma yelle la, tɩ tõma pʋ'ʋsra Nawẽnnɛ yãma ĩyã wa paam lɛɛlɛ wã.
Tõma sosrɩ ẽ tɩ a botɩ ya bãŋɛ ẽŋa n boorɩ se'em sõŋa sõŋa, la ya tara yɛm, la bãŋrɛ wuu tɩ Nawẽnnɛ Sɩa bɔ'ɔrɩ.
Tɩ ya yel-ɩrɛ wʋn masɛ wʋ Zuudãana la n boorɩ se'em, tɩ la paagɛ a yɛm sɛla woo pʋam.
Tɩ ya wʋn tõm tõon-sõma buuri wuu, dee bãŋɛ Nawẽnnɛ pa'asɛ.
Nawẽnnɛ wʋn bɔ ya pãŋa sɛla woo pʋam a na'am pãn-kãtɛ la ĩyã, tɩ ya wʋn wĩbe sɛla woo pʋam la sũ-mã'asʋm.
Pʋ'ʋsra-ya tɩ Sɔ Nawẽnnɛ a yel-sõnnɛ la sũ-yẽlga, ẽŋa n basɛ tɩ ya tãna wʋn po to'oge bõn-sõma tɩ a bĩŋe tɩ a bɔ a nẽrba a so'olʋm n de peelem pʋam na.
Nawẽnnɛ fãagɛ tɩ mɛ lika pãŋa pʋam, tarɩ tɩ sẽŋɛ a Bi-nõŋrɛ so'olʋm pʋam.
Ẽŋa ĩyã tõma yẽ fãarɛ mɛ, tɩ Nawẽnnɛ basɛ tɩ tõon-be'ero taalɛ.
Krisi n de sɛka Azezi-krisi de la Nawẽnnɛ tɩ ba ka yẽtɩ la wõnnɛ.
Ẽŋa n de bõn-sɛba n nãam na wuu yiɛn dãana.
La doose la ẽŋa tɩ Nawẽnnɛ nãam sɛla woo, bõn-sɛba n boe dũnia zuo la saazuum, bõn-sɛba tɩ ba yẽtɩ, la bõn-sɛba tɩ ba ka yẽtɩ, bõn-sɛba n tarɩ na'am, la zuudãandõma, la pãnsɩ dõma, la kɛ'ɛndõma wuu.
La doose la ẽŋa tɩ Nawẽnnɛ nãam sɛla woo, tɩ la dɛna a bõnɔ.
Ẽŋa n dẽŋɛ sɛla woo bɔna, la de la ẽŋa ĩyã tɩ sɛla woo ken bɔna a zẽ'am.
Ẽŋa n de a nẽrba n de a ĩyã la zuudãana.
Ẽŋa n de sɛla woo pɔspɔsɩ dãana, ẽŋa n de pɔspɔsɩ dãana n vo'oge dee basɛ kũm tɩ a dɛna sɛla woo nẽŋadãana.
La paagɛ la Nawẽnnɛ yɛm tɩ a basɛ tɩ ẽŋa n ãn se'em na wuu, Azezi mẽ ãna bɛla.
Dee botɩ la doose la Azezi tɩ sɛla woo, la ẽŋa naagɛ taaba, la de la Azezi n ki kũm dɔ-puurŋa zuo tɩ a zɩɩm yese la ĩyã, n botɩ sũ-mã'asʋm bɔna sɛla n boe tẽŋa, la saazuum wuu, la Nawẽnnɛ tẽŋasʋka.
La yãma mẽ daan zãagɛ mɛ la Nawẽnnɛ, ya daan de la bɛ'ɛba ya pʋtẽ'e-be'ero, la ya tõon-be'ero la ĩyã.
La lɛɛlɛ wã, Nawẽnnɛ naagɛ ya mɛ la ẽŋa, a Dayʋa n lebge nẽrsaala ki la ĩyã, tɩ a tarɩ ya sẽŋɛ ka ze'ele Nawẽnnɛ nẽŋam la pʋpeelem, tɩ ya ka tara yelle, tɩ dõrga kana.
Bɛla, dẽnɩ tɩ ya ken bɔ sɩra zɛ kãŋkãŋɛ, da basɛ tɩ sɛla zãagɛ ya la kõ-yẽlga la tɩ ya wõm tara pʋtẽ'erɛ gu'ura sɛla la.
La de la kõ-yẽlga ẽŋa tɩ ba mõolɛ bɔ nẽrsaalba wuu n boe dũnia zuo la.
Mam Apolɩ de Nawẽnnɛ tõntõnna tɩ m mõolɛ la kõ-yẽl-ẽŋa.
Apolɩ n tõm se'em bɔ Nawẽnnɛ nẽrba Lɛɛlɛ wã, mam sũure ãn yẽlʋm mɛ, mam n nãmsrɩ bɔ'ɔra yãma la ĩyã.
Mam n nãmsrɩ wã de la Krisi nãmsgɔ n deege dɛna mam nãmsɛ bɔ a nẽrba n de a ĩyã la.
Nawẽnnɛ n looge mam tɩ m dɛna Azezi nẽrba tõntõnna mõolɛ a yetɔga la wuu bɔ yãma.
Yetɔg-ẽŋa sʋgɛ mɛ yʋʋma yʋʋma, zamãana wuu wa paam zĩna, la lɛɛlɛ wã a yãŋa puke mɛ bɔ Nawẽnnɛ nẽrba.
Nawẽnnɛ n boorɩ tɩ a basɛ tɩ a nẽrba la bãŋɛ yel-ẽŋa n daan sʋgɛ la na'am pãŋa n ãn sõŋa zo'oge se'em bu-zãŋsɩ tẽŋasʋka.
Yel-ẽŋa n sʋgɛ la de la Krisi boe la ya lɛ, botɩ ya wʋn yẽ na'am pãŋa tɩ ya tarɩ pʋtẽ'erɛ gu'ura la a zẽ'am.
La de la ẽŋa yelle tɩ tõma mõolɩ, kã'ana nẽra woo, dee zãsna nẽra woo la yɛm tɩ tɩ botɩ nẽra woo masɛ sɛla woo pʋam Krisi doosgo pʋam ka ze'ele Nawẽnnɛ nẽŋam.
La de la bɛla ĩyã tɩ mam tõnna dee mõrgra.
La de la Krisi pãn-kãtɛ tɩ a bɔ mam zozo'e la n botɩ mam tõnna bɛla.
Mam boorɩ tɩ ya bãŋɛ la mam n mõrgɛ tõnna se'em yãma ĩyã, la nẽr-sɛba n boe Laodise, la nẽr-sɛba wuu n nãn ka yẽ mam na nifo la ĩyã.
Mam mõrgrɩ tɩ ya sũure n keŋe tɩ ya lagɩm taaba tara nõŋlʋm, dee tara yɛm zozo'e, tɩ ya bãŋɛ sɩra sõŋa sõŋa Nawẽnnɛ yelle n sʋgɛ n de Krisi la.
La de la ẽŋa n tarɩ yɛm la bãŋrɛ wuu n sʋgɛ n tarɩ yõorɔ zozo'e.
Mam yele ya wãna tɩ nẽra n da wa tɔgɛ nõ-yẽlʋm yetɔga pã'asɛ ya.
Baa mam n zãagɛ la yãma la, mam yɛm boe la ya mɛ, mam sũure ãn yẽlʋm mɛ, mam yẽ tɩ ya yel-ɩrɛ dolɩ sore sõŋa sõŋa, la yan bɔ Krisi sɩra zɛ kãŋkãŋɛ la.
Tõma tarɩ vɔm mɛ Krisi zẽ'am Bɛla, yãma n sakɛ tɩ Azezi-krisi de la ya Zuudãana la, bɔna-ya la ẽ lɛ, zɛ kãŋkãŋɛ wʋ tɩa yẽga n kẽ tẽŋa zɛ kãŋkãŋɛ se'em na, ken bɔ-ya sɩra la ya sũure wuu wʋ ban zãsʋm ya se'em na, la ya pʋ'ʋsra Nawẽnnɛ a yel-sõnnɛ zozo'e.
Guuse-ya tɩ nẽra da dɩkɛ bãŋrɛ zãsŋɔ la yɛm yooro n de nẽrsaalba sisgo, la dũnia wã yɛla pã'asɛ ya, ba ka ze'ele Krisi zẽ'am.
Se'ere n soe la, Nawẽnnɛ n ãn se'em wuu la, Krisi mẽ ãn na bɛla mẽŋa.
La yãma n lagɩm na ẽ na, ya tarɩ sɛla woo mɛ tɩ la seke.
Ẽŋa n de kɛ'ɛndõma, la pãnsɩ dõma wuu Zuudãana.
Yãma n lagɩm na ẽ na, ya wã mɛ, la dagɩ wã-sɛka tɩ nẽrsaalba wãtɩ tɩ la pa'alɛ tɩ ba de Nawẽnnɛ nẽrba la.
La de la Krisi n teege ya sũure tɩ ya lebge Nawẽnnɛ nẽrba, yese ya pʋtẽ'e-be'ero wuu.
Ban daan mise ya ko'om pʋam na, la ãn wʋ ba lagɩm ya mɛ la Krisi laagɛ.
La yãma mẽ lagɩm na ẽ mɛ vo'oge, yãma n bɔ Nawẽnnɛ pãŋa n botɩ Krisi vo'oge sɩra la ĩyã.
Yãma daan ãn wʋ ya ki mɛ Nawẽnnɛ zẽ'am ya tõon-be'ero ĩyã, la ban ka dɔgɛ ya tɩ ya wãta dɛna Nawẽnnɛ nẽrba la ĩyã.
La Nawẽnnɛ botɩ ya lagɩm na Krisi mɛ vɔa, basɛ ya tõon-be'ero wuu taalɛ.
Tõma daan sɩ'ɩsɛ la Nawẽnnɛ lɔɔ, tõm tõon-be'ero n pa'alɛ tɩ tõma masɛ la sɩbgrɛ.
La ban ka Krisi kũm dɔ-puurŋa zuo la, Nawẽnnɛ basɛ yel-ẽŋa taalɛ mɛ, tɩ a ka le bɔna tõma zuo.
A botɩ pãnsɩ dõma wuu, la kɛ'ɛndõma wuu pãŋa sã'am mɛ, ẽŋɛ ba yãnnɛ nẽrba wuu nẽŋam pa'alɛ tɩ Krisi tã'agɛ ba mɛ kũm dɔ-puurŋa zuo.
Bɛla, da basɛ-ya tɩ nẽra le bɔ ya sisgo la sɛla tɩ ya diti, bɩɩ sɛla tɩ ya yũuri, bɩɩ yʋʋnɛ yʋʋnɛ kibsa, bɩɩ wõr-paalsɩ de'eŋo, bɩɩ vo'osgo dabsa yelle.
Bõn-bãma de la sɛla n sẽm na mãmsgɔ mã'a, la sɛla la mẽŋa de la Krisi.
Da basɛ-ya tɩ nẽra n ɩtɩ a mẽŋa wʋ a de la sik-m-mẽŋa dãana dee pʋ'ʋsra malɛkadõma, pã'asɛ ya yetɩ yãma n ɩtɩ sɛla de la zãŋa.
Nẽr-ẽŋa dãana yetɩ Nawẽnnɛ n puke sɛla pa'alɛ ẽŋa, la a pa'alɩ la a mẽŋa zãŋa, se'ere n soe la, la de la nẽrsaalba pʋtẽ'erɛ tɩ a tarɩ.
A ka lagɩm na Krisi n de Zuudãana la.
Krisi n de zuugo sõŋra ĩyã la wuu sɛla woo pʋam, tɩ kõb-suglsi, la zĩila botɩ ĩyã la zẽ'esɩ to'oto'ore toŋe taaba bɩta wʋ Nawẽnnɛ n boorɩ se'em.
Vɔm kɛka, la vɔm paalga yelle Yãma lagɩm na Krisi ki mɛ, tɩ a botɩ dũnia yɛla ka le tara pãŋa la ya lɛ.
Bẽm tɩ ya ɩta wʋ dũnia wã n ken sɔna ya, basɛ tɩ ba le mõrgra ya tɩ ya sakra sisgo bãna wã n yetɩ: «Da dɩkɛ, da leme, da kalʋm»?
Sisgo bãma de la bõn-sɛba n sã'anɩ la ĩyã.
Ba de la nẽrsaalba sisgo la ba zãsŋɔ.
Sisgo la zãsŋɔ bãna ãn wʋ yɛm tõoma la, ba pa'alɩ la pʋ'ʋsgɔ sore n ɩtɩ la yɛmleego, la sik-m-mẽŋa n dagɩ sɩra, la ĩyã nãmsgɔ yelle.
La ba ka tã wʋn sõŋɛ nẽra tɩ a yõkɛ a mẽŋa la nẽrsaala yɛm n boorɩ se'em n de be'em na.
Yãma lagɩm na Krisi vo'oge mɛ, bɛla ɛɛra-ya bõn-sɛba n boe Nawẽnnɛ yire, zẽ'e-sɛka tɩ Krisi zĩ Nawẽnnɛ zʋʋgɔ la.
Basɛ-ya tɩ Nawẽnnɛ yire yelle pakɛ ya, da basɛ-ya tɩ dũnia yɛla pakɛ ya.
Se'ere n soe la, ya ki mɛ, la ya vɔm boe la Krisi lɛ Nawẽnnɛ zẽ'am.
La Krisi n de tɩ vɔm na sãn wa puke, ya wʋn po naagɛ la ẽ puke la a na'am pãŋa.
Bɛla, basɛ-ya dũnia wã pʋtẽ'e-be'ero n de yalsɩ tõoma, la tõon-dẽgrɔ, la yalsɩ ɩrgɔ yɛmleego, la be'em yɛmleego, la nõŋɛ bõnɔ zozo'e.
Nẽra n nõŋɛ bõnɔ zozo'e ãn wʋ nẽr-sɛba n kãabrɩ baga dee basɛ Nawẽnnɛ pʋ'ʋsgɔ la.
La de la tõon-bãma n isgri Nawẽnnɛ sũure, tɩ a sɩbgra nẽr-sɛba n zagsrɩ a nõorɛ la.
Yãma n daan vɔa tõon-be'ero pʋam na, ya mẽ daan ɩtɩ la bɛla.
La lɛɛlɛ wã, basɛ-ya bõn-bãma wuu.
Basɛ-ya sũ-isgre, la sũ-yĩire, la pʋtʋʋlgɔ, la taaba tʋʋrɛ, la yetɔg-yaalsɩ mẽ ka le masɛ tɩ ba yese ya nõorʋm.
Da parna-ya bɔ'ɔra taaba.
Yãma basɛ yãma n daan ãn se'em na mɛ la a yel-ɩrɛ, dee teege tara ãsʋm paalga.
La de la Nawẽnnɛ n botɩ ya teege tara ãsʋm ẽŋa, dee malgra ẽ tɩ a ãna wʋ a mẽŋa la, tɩ ya wʋn tã'agɛ bãŋra ẽŋa sõŋa sõŋa pa'asra.
Nẽr-sɛba n tarɩ ãsʋm paalga wã, la sãn dɛna Zifdõma, bɩɩ bu-zãŋsɩ, bɩɩ sɛba n wã, la sɛba n ka wã, bɩɩ sɛba nini n ka pike, la weem nẽrba, bɩɩ yamsɩ, la sɛba n dagɩ yamsɩ, welgre ka le bɔna ba tẽŋasʋka.
La de la Krisi mã'a n gãnnɩ sɛla woo, dee sɔna a nẽrba wuu.
Yãma de la nẽr-sɛba tɩ Nawẽnnɛ looge, a nõŋɛ ya mɛ, welge ya to'ore tɩ ya dɛna a nẽrba.
Bɛla, zɔta-ya taaba ninbãalga, ɩta taaba sõŋa, sikra ya mẽŋa, dee tara sũ-bʋgsʋm, la sũ-mã'arɛ.
Da isgra ya sũure la taaba, nẽra sãn ẽŋɛ ya tuuge, basɛ-ya ẽ taalɛ wʋ Zuudãana n basɛ ya tõon-be'ero taalɛ se'em na.
Lan gãnnɩ wuu, tara-ya nõŋlʋm, tɩ ẽŋa n wʋn botɩ ya lagɩm taaba tara nõ-yẽnnɛ sõŋa sõŋa.
Basɛ-ya tɩ Krisi sũ-mã'asʋm la sɔna ya sũure, Nawẽnnɛ wi ya tɩ ya tara la sũ-mã'asʋm ẽŋa, lagɩm taaba dɛna ayɩla.
Mina-ya yel-sõnnɛ pʋ'ʋsgɔ.
Basɛ-ya tɩ Krisi yetɔga la bɔna la ya lɛ sõŋa sõŋa.
Tɩ ya tara yɛm zozo'e zãsna taaba, dee kã'ana taaba.
Yõona-ya Nawẽnnɛ yõoma, yõona-ya yõom-sõma buuri wuu tɩ Nawẽnnɛ Sɩa bɔ ya la ya sũure wuu, pʋ'ʋsra Nawẽnnɛ a yel-sõnnɛ.
Bõn-sɛba wuu tɩ ya ɩtɩ, la sãn dɛna la tõoma bɩɩ yetɔga, ɩta-ya la Zuudãana Azezi-krisi yʋ'ʋrɛ, dee pʋ'ʋsra tɩ Sɔ Nawẽnnɛ a yel-sõnnɛ Azezi-krisi yʋ'ʋrɛ ĩyã.
Krisi nẽrba n wʋn vɔa se'em ba yiɛ pʋam Pɔgsɩ, sakra-ya ya sɩrba wʋ lan masɛ tɩ la ãna se'em Zuudãana doosgo pʋam.
Sɩrba, nõŋɛ-ya ya pɔgba, da tɔ-ya la ba.
Kɔma, sakra ya dɔgrɩba nõorɛ sɛla woo pʋam, tɩ la de la bɛla n ãn Zuudãana sũure yẽlʋm.
Sɔdõma, da ɩta-ya sɛla n wʋn basɛ tɩ ya kɔma sũure yĩige, tɩ ba bʋraanɛ da bo'oge.
Yamsɩ, sakra-ya sɛba n soe ya dũnia wã zuo sɛla woo pʋam, da ɩta-ya bɛla ba nifum mã'a tɩ ba pẽgɛ ya.
Tõnna-ya la ya sũure wuu yãma n nannɩ Zuudãana la ĩyã.
Sɛla woo tɩ ya ɩtɩ, ɩta-ya la ya sũure wuu, wʋ ya ɩtɩ bɔ'ɔra la Zuudãana la, la dagɩ nẽrsaalba ĩyã, yãma n mi tɩ ya wʋn to'oge la yɔɔrɔ tɩ Zuudãana la bĩŋe tɩ a bɔ a nẽrba la ĩyã.
La de la Krisi n de Zuudãana la tɩ ya tõnnɩ bɔ'ɔra.
Nẽr-sɛka n ɩtɩ sɛla n ka masɛ, a wʋn to'oge yel-ɩrɛ n ka masɛ yɔɔrɔ, se'ere n soe la, Nawẽnnɛ ka bɔkrɩ nẽrba.
La sãn dɛna yãma n de zuudãandõma la, ɩta-ya sɛla n ãn sõŋa, la sɛla n masɛ bɔ'ɔra ya yamsɩ la.
Mina-ya tɩ yãma mẽ tarɩ la Zuudãana n boe saazuum.
Kã'aŋɔ, la ba'asgɔ yetɔga Pʋ'ʋsra-ya Nawẽnnɛ da basɛ, mõrgɛ-ya la pʋ'ʋsgɔ, pʋ'ʋsra-ya ẽ a yel-sõnnɛ.
Pʋ'ʋsra-ya tõma mẽ ĩyã, tɩ Nawẽnnɛ bɔ tɔ sore tɩ tɩ mõolɛ a kõ-yẽlga la pa'alɛ nẽrba Krisi yelle n daan sʋgɛ la.
La de la yel-ẽŋa ĩyã tɩ mam bɔna yʋ'a deem.
Pʋ'ʋsra-ya Nawẽnnɛ tɩ m tã'agɛ tɔgɛ yel-ẽŋa vẽelga vẽelga wʋ lan masɛ tɩ m tɔgɛ se'em na.
Basɛ-ya tɩ ya yel-ɩrɛ ãna sõŋa nẽr-sɛba n ka dolɩ Azezi la tẽŋasʋka, dɩkɛ-ya fol-sɛka tɩ ya tarɩ la wuu tõm sõŋa.
Basɛ-ya tɩ ya yetɔga ãna sõŋa wakatɛ wuu tara yẽlʋm wʋ yaarʋm na, dee bãŋɛ yan wʋn lerge nẽra woo se'em tɩ la masɛ.
La sãn dɛna mam yelle, tɩ sɔbi-nõŋrɛ Atisiki n de Zuudãana tõntõnna n de sɩra dãana, n lagɩm na mam tõnna Zuudãana tõoma la, wʋn yele ya mam yelle wuu.
Mam tõm ẽ ya zẽ'am na bɛla ĩyã, tɩ ya bãŋɛ tõma yɛla n ãn se'em, dee tɩ a wʋn keŋe ya sũure.
Mam tõm na ẽŋa, la A'onezim n ze'ele yãma zẽ'am, a de la tɩ sɔbi-nõŋrɛ n de sɩra dãana.
Ba wʋn yele ya bõn-sɛba wuu n ɩtɩ kalam.
Aristarkɩ n lagɩm na mam bɔna yʋ'a deem na pʋ'ʋsrɩ ya.
Amarkɩ n de Abarnabasɩ sõogɔ la mẽ pʋ'ʋsrɩ ya.
Mam põn dẽŋɛ pa'alɛ yãma, yan wʋn ẽŋɛ se'em a ĩyã mɛ, a sãn wa'am ya zẽ'am, ya to'oge ẽ sõŋa.
Azezi sɛka tɩ ba wi'iri tɩ Azustusi la mẽ pʋ'ʋsrɩ ya.
Nẽr-bãna mã'a n de Zifdõma n lagɩm na mam tõnna Nawẽnnɛ so'olʋm tõoma.
Bãma n de nẽrba n bɔ mam bʋraanɛ.
A'epafrasɩ n de ya nẽra la pʋ'ʋsra ya.
Ẽŋa n de Azezi-krisi tõntõnna la mõrgrɩ mɛ pʋ'ʋsra Nawẽnnɛ ya yelle ka basra tɩ ya ze'ele kãŋkãŋɛ, dɛna nẽrba n bɩ sɛla woo pʋam sakɛ Nawẽnnɛ n boorɩ se'em wuu.
Mam bɔ'ɔrɩ ya a kaseto tɩ a mõrgrɩ mɛ zozo'e yãma yelle, la Laodise dõma, la Hiyerapolisi dõma yelle.
Tɩ sɔbi-nõŋrɛ Aluki n de logtore, la Ademasɩ pʋ'ʋsrɩ ya.
Pʋ'ʋsɛ-ya tɩ sɔbiisi la n boe Laodise la, la Animfa, la Azezi nẽrba n lagsrɩ a yire la.
Ya sãn karẽŋɛ gõŋɔ wã ba'asɛ, ya basɛ tɩ ba ken karẽŋɛ ẽ bɔ Azezi nẽrba n boe Laodise la.
La yãma mẽ karẽŋɛ Laodise dõma n wʋn bɔ ya gõn-sɛka la.
Yele-ya Arsipi tɩ a bɩsɛ tõon-sɛka tɩ Zuudãana bɔ ẽ na yelle sõŋa, a tõm ẽ sõŋa sõŋa ba'asɛ.
Mam Apolɩ n gʋlsɛ pʋ'ʋsgɔ wã la m mẽŋa nu'ugo, mam pʋ'ʋsrɩ ya.
Tẽra-ya mam n boe yʋ'a deem na yelle.
Nawẽnnɛ yel-sõnnɛ wʋn bɔna la ya.
Mam Apolɩ, la Asilvẽ, la Atimõtɩ n gʋlsɛ gõŋɔ wã bɔ'ɔra yãma sɛba n de tɩ Sɔ Nawẽnnɛ, la tɩ Zuudãana Azezi-krisi nẽrba n boe Tesaloniki.
Nawẽnnɛ wʋn ẽŋɛ ya yel-sõnnɛ, dee bɔ ya sũ-mã'asʋm.
Tesaloniki dõma n bɔ Nawẽnnɛ sɩra se'em Tõma pʋ'ʋsrɩ Nawẽnnɛ mɛ wakatɛ wuu a yel-sõnnɛ ya wuu ĩyã, dee tẽra ya yelle tɩ pʋ'ʋsgɔ pʋam ka gɔ'ɔra.
Tõma tẽrɩ ya yelle tɩ Sɔ Nawẽnnɛ nẽŋam, yãma n bɔ sɩra tõnna se'em, la yãma n tarɩ nõŋlʋm tõnna zozo'e se'em, dee ken tẽra yãma n tarɩ pʋtẽ'erɛ gu'ura sɛla tɩ ya bɔ sɩra, zɛ kãŋkãŋɛ tɩ Zuudãana Azezi-krisi doosgo pʋam ka bigsra la yelle.
Tɩ sɔbiisi, tõma mi tɩ Nawẽnnɛ nõŋɛ ya mɛ looge ya tɩ ya dɛna a nẽrba.
Tõma n daan tarɩ kõ-yẽlga la wa'am wa mõolɛ bɔ ya la, la ka de yetɔga mã'a, la de la Nawẽnnɛ Sɩa pãŋa.
La tõma daan mi tɩ tõma n tɔgɛ se'em na de la sɩra.
Yãma mi tõma n daan boe ya zẽ'am na, tõma n vɔa se'em yãma sõŋrɛ ĩyã.
La yãma ɩtɩ la tõma, la tɩ Zuudãana n ɩtɩ se'em na, la baa yãma n to'oge kõ-yẽlga la yẽ nãmsgɔ zozo'e la, ya tarɩ ẽ mɛ la sũ-yẽlga n ze'ele Nawẽnnɛ Sɩa zẽ'am.
Bɛla, yãma de la sɛba tɩ Masedʋanɩ, la Akayi so'olʋm nẽr-sɛba n bɔ Azezi sɩra la wʋn bɩsra, ɩta yãma n ẽŋɛ se'em na.
Zuudãana Azezi kõ-yẽlga la ze'ele la yãma zẽ'am saagɛ Masedʋanɩ, la Akayi, la, la dagɩ bilam mã'a, zẽ'esɩ wuu nẽrba wõm yãma n bɔ Nawẽnnɛ sɩra se'em mɛ, tɩ la põn ka le dɛna tɩ tɔgɛ.
Nẽrba la wuu tɔgrɩ pa'ala yãma n daan to'oge tõma sõŋa se'em, basɛ baga, dee dɔla Nawẽnnɛ tõnna bɔ'ɔra ẽŋa n de vɔm, la sɩra dãana, dee gu'ura a Dayʋa Azezi n wʋn ze'ele Nawẽnnɛ yire wa'am.
La de la ẽŋa n daan ki, tɩ Nawẽnnɛ botɩ a vo'oge, ẽŋa n yetɩ a fãagɛ tɔ Nawẽnnɛ sũ-isgre n sẽm na pʋam.
Apolɩ n daan tõm se'em Tesaloniki M sɔbiisi, yãma mẽŋa mi tɩ tõma n daan wa'am ya zẽ'am na, la dagɩ zãŋa.
La ya ken mina tɩ ba daan nãmsɛ tõma mɛ dee tʋ tõma Filipi tẽŋa, dee tɩ tõma yãŋa wa'am yãma zẽ'am Tesaloniki.
La Nawẽnnɛ daan bɔ tõma bʋraanɛ mɛ, tɩ tõma mõolɛ a kõ-yẽlga la bɔ ya, baa nãmsgɔ la n daan zo'oge la.
Tõma n pa'alɩ pa'alg-sɛba la dagɩ tuure, bɩɩ pʋtẽ'e-be'ero pa'algɔ.
La tõma ka ɩtɩ yɛmkẽgsɩga pã'asra nẽrba.
La de la Nawẽnnɛ n bɩsɛ tɩ tõma masɛ tɩ a dɩkɛ a kõ-yẽlga la ẽŋɛ tõma nu'usum.
Bɛla, tõma ka mõolɩ tɩ la ẽŋɛ nẽrsaalba sũure yẽlʋm, tõma mõolɩ tɩ la ẽŋɛ la Nawẽnnɛ n vẽesrɩ mina tɩ pʋtẽ'erɛ n ãn se'em na sũure yẽlʋm.
Yãma mi sõŋa tɩ tõma ka dɩkɛ nõ-yẽlʋm pã'asɛ nẽrba, la tõma ka dɩkɛ kõnkomã'asʋm tɔgɛ tɩ tɩ to'oge sɛla, Nawẽnnɛ n de tõma kaset-dãana.
Tõma ka ɛ pẽka nẽrsaalba zẽ'am, tõma ka ɛ yãma zẽ'am, bɩɩ nẽrba basɛba zẽ'am.
La tõma daan tarɩ nõorɛ mɛ, tõma n de Krisi Tõntõnɩba la ĩyã, la tõma daan ka ẽŋɛ bɛla.
Tõma daan tarɩ la sũ-bʋgsʋm ya zẽ'am, wʋ pɔka n bɩsrɩ a kɔma yelle sõŋa se'em na.
Tõma n nõŋɛ ya la ĩyã, tɩ tõma daan mõolɛ kõ-yẽlga la n ze'ele Nawẽnnɛ zẽ'am na bɔ ya.
La, la dagɩ bɛla mã'a, tõma daan sakɛ mɛ tɩ dɩkɛ tɩ vɔm bɔ ya, tõma nõŋɛ ya mɛ halɩ zozo'e.
M sɔbiisi, yãma tẽrɩ tõma n daan tõm nãmsɛ se'em, tõma n daan mõolɩ Nawẽnnɛ kõ-yẽlga la bɔ ya la.
Tõma daan tõm na wʋntɛɛŋa la yʋ'ʋŋɔ, tõma daan ka boorɩ tɩ tõma dia yelle dɛna nãmsgɔ bɔ ya nẽra baa ayɩla.
Yãma mi tõma n daan boe yãma sɛba n bɔ sɩra zẽ'am na, tõma yel-ɩrɛ n ãn se'em, la Nawẽnnɛ mẽ mi mɛ.
Tõma yel-ɩrɛ daan ãn na sõŋa sõŋa, masɛ tɩ dõrga kana.
Yãma mi tɩ tõma daan ãn wʋ sɔ n ãn se'em la a kɔma la, yãma nẽra woo ĩyã.
Tõma keŋe ya sũure mɛ, bɔ ya bʋraanɛ, pa'alɛ ya yetɩ ya dɔla so-sɛka n masɛ Nawẽnnɛ yɛm, ẽŋa n wi ya tɩ ya kẽ a so'olʋm pʋam po dita na'am.
Tõma n daan mõolɛ Nawẽnnɛ kõ-yẽlga la bɔ ya la, ya daan to'oge ẽ, sakɛ tɩ la de la kõ-yẽlga n ze'ele Nawẽnnɛ zẽ'am, a ka ze'ele nẽrsaalba zẽ'am.
Asɩra, la de la Nawẽnnɛ yetɔga n boe yãma sɛba n bɔ sɩra la sũure pʋam tõnna.
Bɛla tɩ tõma pʋ'ʋsra Nawẽnnɛ wakatɛ wuu bõn-ẽŋa ĩyã.
M sɔbiisi, Nawẽnnɛ nẽr-kʋʋŋɔ n dolɩ Azezi-krisi n boe Zude tẽnsɩ pʋam n yẽ nãmsgɔ sɛba la, yãma mẽ yẽ la nãmsgɔ bãma.
Yãma buuri la n nãmsrɩ yãma se'em na, Zifdõma mẽ nãmsɛ ba nẽr-sɛba n dolɩ Azezi-krisi la bɛla.
Bãma n daan kʋ Zuudãana Azezi, la Nawẽnnɛ nõtɔ'ɔsrɩba, dee mẽ nãmsɛ tõma.
Ba ɩtɩ la sɛla n ka ãn Nawẽnnɛ sũure yẽlʋm, ba de la nẽrba wuu bɛ'ɛba.
Ba gu'uri tõma mɛ tɩ tɩ da mõolɛ kõ-yẽlga la bɔ bu-zãŋsɩ tɩ ba yẽ fãarɛ.
Bɛla tɩ ba tõnna tõon-be'ero pa'asra wakatɛ wuu.
La ba'asgɔ, Nawẽnnɛ sũ-isgre boe ba zuo.
Apolɩ boorɩ tɩ a sẽŋɛ ka kaagɛ Tesaloniki dõma M sɔbiisi, lan daan pẽrgɛ tɩ tõma ze'ele ya zẽ'am fõrgɛ wakatɛ fẽe la, tɩ ka le yẽta taaba la nini, la tõma pʋtẽ'era ken bɔna la ya lɛ mɛ, tɩ yãma sɩa tara tõma, tɩ tõma mõrgra bɔɔra tɩ tɩ le yẽ ya.
Bɛla tɩ tõma daan bɔɔra tɩ tɩ leme ya zẽ'am.
La mam mẽŋa Apolɩ mõrgɛ mɛ nõorɛ faa tɩ m leme ya zẽ'am, tɩ Asũtãana gu tõma.
La de la yãma tɩ tõma tarɩ pʋtẽ'erɛ gu'ura, yãma n wʋn bɔ tõma sũ-yẽlga, la de la yãma n wʋn botɩ tõma yẽ nã'asgɔ tõma Zuudãana Azezi nẽŋam a lemŋo daarɛ.
La de la bɛla, yãma ĩyã tɩ tõma wʋn yẽ nã'asgɔ la sũ-yẽlga.
Bɛla tɩ tõma ka le tãna wʋn zĩ'ire, tɩ tõma tẽ'esɛ tɩ la ãn sõŋa tɩ tõma mã'a bɔna Atɛnɩ tẽŋa, dee tõm tɩ sɔbia Atimõtɩ n de Nawẽnnɛ tõntõnna n lagɩm na tõma mõola Krisi kõ-yẽlga la, tɩ a wa'am wa bɔ ya bʋraanɛ, tɩ ya ze'ele kãŋkãŋɛ Azezi doosgo la pʋam.
Tɩ nãmsgɔ sɛka n nãmsrɩ ya la da basɛ tɩ ya nẽra baa ayɩla bʋraanɛ bo'oge Nawẽnnɛ sore la doosgo pʋam.
Yãma mẽŋa mi tɩ la de la pẽrgrɛ tɩ tɩ nãmsɛ.
Tõma n daan boe la yãma la, tõma daan dẽŋɛ yele ya yetɩ, tɩ wuu wʋn yẽ nãmsgɔ mɛ.
La ya mi tɩ la de la bõn-ẽŋa n bɛla n wa'am.
Bɛla tɩ mam ka tãna wʋn zĩ'ire, tɩ mam tõm Atimõtɩ tɩ a wa'am wa bãŋɛ yãma n ãn se'em Azezi sore doosgo la pʋam, mam zotɩ mɛ tɩ Asũtãana wʋn pã'asɛ ya tɩ tɩ tõoma la lebge zãŋa.
La lɛɛlɛ wã tɩ Atimõtɩ ze'ele ya zẽ'am leme wa'am, a tarɩ la kõ-yẽlga wa bɔ tõma, a pa'alɛ tõma la yãma n bɔ sɩra se'em, la yãma n tarɩ nõŋlʋm se'em, dee yetɩ ya ken tẽ'esra tõma yelle mɛ sõŋa sõŋa bɔɔra tɩ ya yẽ tõma, wʋ tõma n boorɩ tɩ tɩ yẽ yãma se'em na.
Bɛla m sɔbiisi, yãma n bɔ sɩra se'em na keŋe tõma sũure mɛ tõma toogo, la tõma nãmsgɔ la pʋam.
Lɛɛlɛ wã, tõma le vɔa la sũ-yẽlga, yãma n ze kãŋkãŋɛ Zuudãana doosgo la pʋam na.
Tõma ka mi pʋ'ʋsgɔ sɛka tɩ tõma wʋn pʋ'ʋsɛ Nawẽnnɛ ya ĩyã, sũ-yẽlga sɛka tɩ yãma bɔ tõma a nẽŋam na ĩyã.
Tõma sosrɩ Nawẽnnɛ mɛ la tɩ sũure wuu, yʋ'ʋŋɔ la wʋntɛɛŋa, tɩ tɩ tã'agɛ le yẽ ya, sõŋɛ ya la sɛla n pɔ'ɔgɛ ya Azezi doosgo la pʋam pa'asɛ.
Tõma Sɔ Nawẽnnɛ mẽŋa, la tɩ Zuudãana Azezi-krisi wʋn bɔ tɔ sore tɩ tɩ wa'am ya zẽ'am.
Tɩ Zuudãana wʋn basɛ tɩ ya nõŋlʋm taaba ĩyã, la ya nõŋlʋm nẽrba wuu ĩyã pa'asra zozo'e wʋ tõma n nõŋɛ ya se'em na.
A wʋn bɔ ya bʋraanɛ tɩ ya ze'ele kãŋkãŋɛ a sore la zuo la pʋpeelem, ka tara dõrga tɩ Sɔ Nawẽnnɛ nẽŋam, wakat-sɛka tɩ tɩ Zuudãana Azezi wʋn leme wa'am la a nẽrba wuu la.
Tɩn wʋn ɩta se'em tɩ la paagɛ Nawẽnnɛ yɛm Sɛla n pa'asɛ, m sɔbiisi, yãma zãsʋm tõma zẽ'am mɛ yãma n wʋn ɩta se'em paagɛ Nawẽnnɛ yɛm.
Yãma põn ɩta la bɛla.
La tõma kã'anɩ ya mɛ, dee bɛlna ya la tɩ Zuudãana Azezi yʋ'ʋrɛ tɩ ya malɩn ẽŋɛ gãŋɛ bɛla.
Yãma mi bõn-sɛba tɩ tõma daan to'oge tɩ Zuudãana Azezi zẽ'am pa'alɛ ya tɩ ya ɩta la.
Nawẽnnɛ n boorɩ tɩ ya ãna se'em n wãna: Welge-ya to'ore dɛna pʋpeelem dõma, dee yõkɛ ya mẽŋa da tõnna yalsɩ tõoma.
La ya nẽra woo bãŋɛ ẽŋa n wʋn tara a ĩyã se'em la pʋpeelem tɩ la ãna sõŋa.
Da basɛ-ya tɩ yalsɩ tõoma yɛmleego tara ya, wʋ sɛba n ka dolɩ Nawẽnnɛ n ɩtɩ se'em na.
Yel-ẽna pʋam, nẽra da kãn tõm a tadãana sɛla n ka ãn sõŋa, bɩɩ fã sɛla n de a bõnɔ.
Tɩ daan põn dẽŋɛ yele ya, dee kã'an ya mɛ, tɩ Zuudãana wʋn sɩbgɛ sɛba n tõnnɩ tõon-be'ero bãma mɛ.
Nawẽnnɛ ka looge to tɩ tɩ tõnna tõon-dẽgrɔ, a looge to tɩ tɩ welge la to'ore tara pʋpeelem.
Bɛla, nẽr-sɛka n zagsɛ pa'algɔ ẽna, a ka zagsɛ nẽrsaala, a zagsɛ la Nawẽnnɛ n bɔ tɔ a Sɩa la.
La sãn dɛna yãma n wʋn nõŋɛ sɔbiisi se'em yelle, la ka le dɛna tɩ gʋlsɛ bɔ ya.
Nawẽnnɛ põn zãsʋm yãma ya wʋn nõŋɛ taaba se'em mɛ.
La yãma sɩrɩ nõŋɛ ya sɔbiisi wuu n boe Masedʋanɩ so'olʋm wuu la bɛla.
La tõma kã'anɩ ya mɛ tɩ ya malɩn ẽŋɛ gãŋɛ bɛla pa'asɛ.
Mõrgɛ ya mẽŋa vɔa la sũ-mã'asʋm, la ya bɩsra ya mẽŋa tõoma yelle, tõnna-ya la ya mẽŋa nu'usi dita, wʋ tõma n daan yele ya se'em na.
Ɩta-ya bɛla, tɩ ya yel-ɩrɛ la basɛ tɩ ya yẽ nã'asgɔ nẽr-sɛba n ka dolɩ Nawẽnnɛ na zẽ'am.
La ya da zɛ gu'ura tɩ nẽra bɔ ya sɛla.
Zuudãana Azezi lemŋo M sɔbiisi, tõma boorɩ tɩ ya bãŋɛ la sɩra nẽr-sɛba n ki la yelle, tɩ ya sũure da sã'am wʋ nẽr-sɛba n ka tarɩ pʋtẽ'erɛ gu'ura sɛla la.
Tõma n bɔ sɩra tɩ Azezi ki mɛ, dee vo'oge la, bɛla tõma ken bɔ sɩra mɛ tɩ sɛba n dolɩ Azezi dee ki la, Nawẽnnɛ wʋn botɩ ba bɔna la Azezi.
Zuudãana zãsŋɔ n wãna tɩ tõma yetɩ tɩ pa'alɩ ya: Wakat-sɛka tɩ Zuudãana la lemnɩ la, tõma sɛba n ken vɔa Zuudãana lemŋo daarɛ la kãn dẽŋɛ sɛba n ki la Zuudãana zẽ'am.
Se'ere n soe la, nõorɛ n wʋn bɔ, tɩ malɛkadõma naba tɔgɛ ke'enke'em, tɩ Nawẽnnɛ benkonne peebe, tɩ Zuudãana mẽŋa ze'ele Nawẽnnɛ yire sige, tɩ sɛba n dolɩ Azezi dee ki la dẽŋɛ vo'oge.
Tɩ Nawẽnnɛ lagɩm bãma, la tõma sɛba n ken vɔa la zẽkɛ sawara pʋam tɩ tɩ tʋ'ʋsɛ Zuudãana la saazuum, tɩ tɩ bɔna la Zuudãana la lɛ wakatɛ wuu.
Bɛla, kɛŋra-ya taaba sũure la yetɔg-bãna.
M sɔbiisi, la ka le dɛna tɩ gʋlsɛ ya pa'alɛ wakatɛ, la dabs-sɛba tɩ bõn-bãma wʋn ẽŋɛ.
Yãma mẽŋa põn mina sõŋa mɛ tɩ Zuudãana lemŋo la daarɛ wʋn ãna wʋ nayiga n ẽn wa'am yʋ'ʋŋɔ la.
Nẽrba sãn wa yɛta tɩ: «Laafɛ la sũ-mã'asʋm boe», wakat-ẽŋa tɩ toogo wʋn wa'am di'ige ba wʋ pɔka virgre toogo la, la ba kãn yãŋɛ põsɛ.
La yãma, m sɔbiisi, yãma dagɩ nẽrba n boe lika pʋam tɩ Zuudãana la daarɛ wʋn wa di'ige ya wʋ nayiga la.
Yãma wuu de la peelem nẽrba, yãma tõoma tõnnɩ la wʋntɛɛŋa.
Tõma tõoma ka tõnnɩ yʋ'ʋŋɔ, tõma dagɩ lika nẽrba.
Bɛla, tɩ da gĩsra-ya wʋ nẽrba basɛba la, tɩ nẽegɛ-ya mãasʋm tara tɩ mẽŋa sõŋa.
Sɛba n gĩsri, gĩsri la yʋ'ʋŋɔ, tɩ sɛba n yũuri dãam bugra, bugra yʋ'ʋŋɔ.
La tõma n de wʋntɛɛŋa nẽrba la, tɩ tara tɩ mẽŋa sõŋa.
La tɩ bɔ Azezi sɩra, dee tara nõŋlʋm wʋ kuto fuugo tɩ sʋdaaga dɩkɛ pĩ a yõ'ogɔ tɩ la gu'ura ẽ zɛbrɛ pʋam na.
Dee basɛ tɩ fãarɛ la tɩ ya tarɩ pʋtẽ'erɛ gu'ura la, ãna wʋ kuto zuu-wannɛ gu'ura ya.
Nawẽnnɛ ka looge to tɩ a sũ-isgre sã'am tɔ, a looge to tɩ tɩ yẽ la fãarɛ tɩ Zuudãana Azezi-krisi ĩyã.
Ẽŋa n ki tɩ ĩyã, tɩ a lemŋo daarɛ, tɩ sãn vɔa mɛ bɩɩ tɩ sãn ki mɛ, tɩ wʋn bɔna la ẽ lɛ.
Bɛla, bɔ'ɔra-ya taaba bʋraanɛ, sõŋra taaba ze'ele kãŋkãŋɛ Azezi doosgo la pʋam, wʋ yãma n põn ɩta se'em na.
Kã'aŋɔ, la ba'asgɔ yetɔga M sɔbiisi, tõma sosrɩ ya mɛ tɩ ya nanna sɛba n tõnnɩ ya tẽŋasʋka la, sɛba tɩ Zuudãana looge tɩ ba bɔna ya nẽŋa pa'ala ya Azezi sore la pʋam, dee kã'ana ya la.
Ẽŋɛ-ya sɛla n pa'alɩ tɩ yãma nannɩ ba mɛ, nõŋɛ ba zozo'e ba tõoma la ĩyã.
Tara-ya sũ-mã'asʋm la taaba.
M sɔbiisi, tõma sosrɩ ya mɛ tɩ ya kã'ana sɛba n ka boorɩ tɩ ba tõm na, dee bɔ'ɔra sɛba n ka tarɩ bʋraanɛ la bʋraanɛ, dee sõŋra sɛba n ka tarɩ pãŋa la, la ya mã'ara ya sũure la nẽra woo.
Guuse-ya tɩ nẽra da lebse a tadãana be'em, be'em ĩyã, mõrgɛ-ya ɩta taaba sõŋa, la nẽrba wuu sõŋa wakatɛ wuu.
Tara-ya sũ-yẽlga daarɛ woo.
Pʋ'ʋsra-ya Nawẽnnɛ wakatɛ wuu da basɛ.
Sɛla woo pʋam pʋ'ʋsra-ya Nawẽnnɛ a yel-sõnnɛ.
Nawẽnnɛ boorɩ tɩ ya ɩta la bɛla Azezi-krisi doosgo pʋam.
Da gu'ura-ya Nawẽnnɛ Sɩa tõoma.
Da pɔ'ɔra-ya yetɔg-sɛba tɩ nẽra to'oge Nawẽnnɛ zẽ'am tɔgra bɔ'ɔra ya.
Magra-ya sɛla woo bɩsra la ãn se'em, to'oge sɛla n ãn sõŋa.
Dee lɔkra-ya yel-sɛba wuu n de be'em.
Nawẽnnɛ n de sũ-mã'asʋm dãana la mẽŋa wʋn basɛ tɩ ya dɛna ẽŋa mã'a nẽrba tara pʋpeelem.
A wʋn gu ya ĩyã, la ya sɩa, la ya yɛm wuu tɩ ya kãn tara dõrga tɩ Zuudãana Azezi-krisi lemŋo daarɛ.
Nawẽnnɛ n looge ya la de la sɩra dãana, a wʋn ẽŋɛ bɛla.
M sɔbiisi, pʋ'ʋsra-ya Nawẽnnɛ bɔ'ɔra tɔ.
Pʋ'ʋsɛ-ya tɩ sɔbiisi la wuu la nõŋlʋm.
Mam sosrɩ ya la Zuudãana yʋ'ʋrɛ tɩ ya karẽŋɛ gõŋɔ ẽna wã tɩ sɔbiisi la wuu wõm.
Tɩ Zuudãana Azezi-krisi yel-sõnnɛ wʋn bɔna la ya.
Mam Apolɩ, la Asilvẽ, la Atimõtɩ n gʋlsɛ gõŋɔ wã bɔ'ɔra yãma sɛba n de tɩ Sɔ Nawẽnnɛ, la Zuudãana Azezi-krisi nẽrba n boe Tesaloniki.
Tɩ Sɔ Nawẽnnɛ, la tɩ Zuudãana Azezi-krisi wʋn ẽŋɛ ya yel-sõnnɛ, dee bɔ ya sũ-mã'asʋm.
Tesaloniki dõma ze la kãŋkãŋɛ nãmsgɔ pʋam M sɔbiisi, tõma masɛ mɛ tɩ tɩ pʋ'ʋsra Nawẽnnɛ daarɛ woo a yel-sõnnɛ yãma ĩyã.
La ãn sõŋa mɛ tɩ tõma ɩta bɛla, se'ere n soe la, yãma n bɔ Azezi sɩra la sẽnnɩ nẽŋa mɛ zozo'e, tɩ yãma nẽra woo nõŋlʋm taaba ĩyã pa'asra.
Bɛla tɩ tõma tɔgra yãma yelle Nawẽnnɛ nẽrba lagsgɔ zẽ'a woo la sũ-yẽlga.
Se'ere n soe la, yãma mõrgɛ mɛ zɛ kãŋkãŋɛ Azezi doosgo la pʋam ka basra, baa nẽrba n nãmsrɩ ya, la toogo n paarɩ ya la.
Bɛla pa'alɛ tɩ Nawẽnnɛ diti sarɩya la sɩra.
Se'ere n soe la, yãma n nãmsrɩ Nawẽnnɛ so'olʋm yelle se'em wã, Nawẽnnɛ wʋn yetɩ ya masɛ tɩ ya kẽ a so'olʋm na pʋam.
Nawẽnnɛ wʋn ẽŋɛ sɛla n masɛ, a wʋn botɩ sɛba n nãmsrɩ yãma la yẽ nãmsgɔ, dee basɛ tɩ yãma sɛba n nãmsrɩ la, lagɩm na tõma vo'ose wakat-sɛka tɩ Zuudãana Azezi wʋn ze'ele Nawẽnnɛ yire wa'am, la a malɛkadõma n tarɩ pãn-kãtɛ, la bug-zɩlɩsɩ wa sɩbgɛ sɛba n zagsɛ Nawẽnnɛ dee ka sakɛ tɩ Zuudãana Azezi kõ-yẽlga la.
Ba wʋn yẽ la sɩbgrɛ n de sã'aŋɔ n ka ba'asrɩ.
La ba wʋn zãagɛ mɛ la Zuudãana kãn yẽ a na'am pãn-kãtɛ la, wakat-sɛka tɩ a wʋn wa'am na.
Daar-ẽŋa, a wʋn wa'am mɛ wa to'oge pẽka la nã'asgɔ a mẽŋa nẽrba n bɔ ẽ sɩra la zẽ'am, la yãma po bɔna ba pʋam mɛ, yãma n sakɛ a kõ-yẽlga la tɩ tõma tɔgɛ bɔ ya la ĩyã.
Bɛla ĩyã tɩ tõma pʋ'ʋsra Nawẽnnɛ wakatɛ wuu ya ĩyã, tɩ a basɛ tɩ ya ãna sõŋa masɛ wʋ ẽŋa n wi ya tɩ ya ãna se'em na.
La a wʋn bɔ ya pãŋa tɩ ya ɩta bõn-sõma sɛba wuu tɩ ya boorɩ tɩ ya ẽŋɛ, dee basɛ tɩ yãma n bɔ sɩra tõnna tõon-sɛba la tõm ba'asɛ.
Bɛla tɩ tɩ Zuudãana Azezi yʋ'ʋrɛ wʋn yẽ nã'asgɔ ya zẽ'am, tɩ yãma mẽ yẽ nã'asgɔ a zẽ'am.
Bɛla wuu de la Nawẽnnɛ, la tɩ Zuudãana Azezi-krisi yel-sõnnɛ.
Sɛla n wʋn ẽŋɛ dee tɩ Azezi wa'am La sãn dɛna tɩ Zuudãana Azezi-krisi lemŋo, la tõma n wʋn wa lagsɛ taaba a zẽ'am na yelle, m sɔbiisi, tõma sosrɩ ya mɛ tɩ ya da basɛ tɩ ya yɛm yɔɔra tɩ dabeem tara ya, ya sãn wõm tɩ nẽrba yetɩ Zuudãana la lemŋo daarɛ paagɛ mɛ.
Baa nẽra sãn yele ya yetɩ la de la Nawẽnnɛ Sɩa n pa'alɛ ẽŋa, bɩɩ a sãn yetɩ tõma n tɔgɛ, bɩɩ a sãn yetɩ tõma n gʋlsɛ gõŋɔ, da kãn sakɛ-ya.
Da basɛ-ya tɩ nẽra pã'asɛ ya, baa lan de se'em wuu.
Lan dẽŋɛ daar-ẽŋa n wʋn wa'am, dẽnɩ tɩ nẽrba zozo'e isge tulge zɛbra la Nawẽnnɛ, tɩ nẽr-sɛka n de tõon-be'ero dãana la wʋn wa'am wa puke a mẽŋa, ẽŋa n de nẽr-sɛka n wʋn sã'am.
A wʋn sise bõn-sɛba wuu tɩ nẽrba nã'asrɩ, dee yetɩ ba de la wẽnnɛ, a wʋn zẽkɛ a mẽŋa mɛ gãnna bõn-bãma wuu.
Halɩ, a wʋn põn sẽŋɛ ka kẽ la Nawẽnnɛ deego la pʋam zĩ'ire yetɩ ẽŋa de la Nawẽnnɛ.
Mam n daan ken bɔna yãma zẽ'am na, mam daan yele ya bɛla wuu mɛ.
Yãma ka tẽrɩ?
La yãma mi tɩ sɛla n boe gu'ura tɩ tõon-be'ero dãana la nãn ka puke, halɩ tɩ wakatɛ la wʋn wa paagɛ.
Tõon-be'ero pãŋa n sʋgɛ põn tõnna mɛ.
La sɛka n nãn gu'uri ẽ na, wʋn wa fõrgɛ mɛ dee basɛ folle.
Bɛla tɩ tõon-be'ero dãana la yãŋa wʋn puke.
La tõma Zuudãana Azezi n wʋn leme wa'am tɩ a nõorɛ sapebsʋm kʋ ẽ.
La a lemŋo la na'am pãŋa wʋn sã'am a pãŋa fasɩ.
La sãn dɛna tõon-be'ero dãana la n wʋn wa'am na, a wʋn tara la Asũtãana pãŋa ɩta bõn-yãlma la yel-kɩrsɩ, la yɛla buuri zozo'e n de pã'asgɔ.
A wʋn tõm na be'em buuri to'oto'ore pã'asɛ nẽr-sɛba n wʋn yẽ sã'aŋɔ la, ban zagsɛ ka nõŋɛ sɩra to'oge ẽ wʋn yẽ fãarɛ la ĩyã.
Ban ka sakɛ sɩra la, tɩ Nawẽnnɛ basɛ tɩ ba pʋtẽ'era botɩ ba tuuge sakɛ põmpɔrŋɔ.
Bɛla tɩ nẽr-sɛba wuu n ka sakɛ sɩra, dee bɔɔra tõon-be'ero la wʋn yẽ sarɩyadia n de sã'aŋɔ.
Nawẽnnɛ looge ya tɩ ya yẽ la fãarɛ La ãn sõŋa tɩ tõma pʋ'ʋsra Nawẽnnɛ a yel-sõnnɛ wakatɛ wuu yãma n de tɩ sɔbiisi tɩ tɩ Zuudãana nõŋɛ la ĩyã.
Se'ere n soe la, Nawẽnnɛ looge ya la halɩ pɔspɔsɩ, tɩ a Sɩa botɩ ya dɛna a nẽrba tara pʋpeelem, dee sakɛ sɩra yẽ fãarɛ.
La de la bɛla ĩyã tɩ Nawẽnnɛ doose la tõma kõ-yẽlga la wi ya tɩ ya po yẽ tɩ Zuudãana Azezi-krisi na'am pãŋa la.
Bɛla, m sɔbiisi, mõrgɛ-ya zɛ kãŋkãŋɛ, tara yel-sɛba tɩ tõma zãsʋm ya, bɩɩ gʋlsɛ gõŋɔ bɔ ya la.
Tõma pʋ'ʋsrɩ tɩ Zuudãana Azezi-krisi, la tɩ Sɔ Nawẽnnɛ n nõŋɛ tɔ dee ẽŋɛ tɩ yel-sõnnɛ bɔ tɔ bʋraanɛ n ka ba'asrɩ, dee botɩ tɩ tara pʋtẽ'erɛ gu'ura bõn-sõma sɛba tɩ tɩ sakɛ la.
A wʋn keŋe ya sũure, dee bɔ ya pãŋa tɩ ya ẽŋɛ sɛla wuu n ãn sõŋa, la ya tɔgɛ sɛla n ãn sõŋa.
Pʋ'ʋsɛ-ya Nawẽnnɛ bɔ tɔ Sɛla n deege, m sɔbiisi, sose-ya Nawẽnnɛ bɔ tɔ, tɩ tɩ Zuudãana kõ-yẽlga la ken saagɛ pa'asɛ dee tɩ nẽrba pẽgra ẽ, wʋ la ãn se'em yãma zẽ'am na.
Ken sose-ya ẽ tɩ a fãagɛ tɔ la nẽr-wẽensɩ, la nẽr-bɛ'ɛsɩ, se'ere n soe la, la dagɩ nẽrba wuu n sakɛ Nawẽnnɛ kõ-yẽlga la.
La Zuudãana la de la sɩra dãana, a wʋn botɩ ya ze'ele kãŋkãŋɛ, dee gu'ura ya tɩ be'em dãana la da yãŋɛ ya.
Zuudãana la ĩyã tõma bɔ yãma sɩra mɛ, tõma mi tɩ ya ɩtɩ la tõma n yele ya se'em na, la ya wʋn ken ɩta la bɛla.
Zuudãana la wʋn basɛ tɩ ya tara Nawẽnnɛ nõŋlʋm, dee mõrgɛ zɛ kãŋkãŋɛ wʋ Krisi la.
Kã'aŋɔ zẽyãgsɩ ĩyã M sɔbiisi, tõma yetɩ ya la Zuudãana Azezi-krisi yʋ'ʋrɛ tɩ ya zãagɛ ya mẽŋa la sɔbiisi sɛba wuu n de zẽyãgsɩ vɔa yooryooro ka dɔla pa'algɔ sɛba tɩ tõma pa'alɛ ya la.
Yãma mẽŋa mi sõŋa tɩ la masɛ mɛ tɩ ya ɩta tõma n daan ɩtɩ se'em na.
Tõma n daan boe ya zẽ'am na, tõma daan ka tarɩ zẽyãgrɛ, la tõma ka diti nẽra dia zãŋa, tõma daan tõnnɩ na wʋntɛɛŋa la yʋ'ʋŋɔ nãmsra zozo'e ka bɔɔra tɩ tõma dia yelle dɛna nãmsgɔ bɔ ya nẽra baa ayɩla.
Tõma n daan ɩtɩ bɛla la, la dagɩ tɩ tõma ka tarɩ la sore tɩ tɩ sose sõŋrɛ ya zẽ'am, tõma daan tõnnɩ tɩ pa'alɛ ya, tɩ ya mẽ ɩta la bɛla.
Tõma n daan boe ya zẽ'am na, tõma daan yele ya yetɩ: «Sɛka n ka boorɩ tɩ a tõm, a da di.» La tõma wõm tɩ nẽrba basɛba n boe ya zẽ'am dɛna zẽyãgsɩ vɔa yooryooro, dee kẽ'era nẽrba yɛla pʋam.
Tõma yetɩ nẽr-bãma mɛ, dee kã'ana ba la Zuudãana Azezi-krisi yʋ'ʋrɛ tɩ ba yõkɛ ba mẽŋa mõrgɛ tõm bɩsɛ ba mẽŋa yelle.
La sãn dɛna yãma, m sɔbiisi, da kãn targɛ-ya la tõon-sõma ɩrgɔ.
Nẽra sãn ka sakɛ bõn-sɛba tɩ tõma yele ya gõŋɔ wã pʋam na, ya bãŋɛ a dãana lɔkra ẽ, tɩ yãnnɛ yõkɛ ẽ.
La ya da dɩkɛ ẽ tɩ a lebge ya bɛ, kã'an ya ẽ wʋ ya sɔbia.
Ba'asgɔ yetɔga Zuudãana mẽŋa n de sũ-mã'asʋm dãana la wʋn bɔ ya sũ-mã'asʋm wakatɛ woo la sɛla woo pʋam.
Zuudãana wʋn bɔna la ya wuu.
Mam Apolɩ n gʋlsɛ pʋ'ʋsgɔ wã la m mẽŋa nu'ugo, mam pʋ'ʋsrɩ ya.
Mam gʋlsrɩ la wãna m gõnnɔ wuu pʋam, pa'ala tɩ la de la mam n gʋlsɛ.
Tɩ Zuudãana Azezi-krisi yel-sõnnɛ wʋn bɔna la ya wuu.
Mam Apolɩ n de Azezi-krisi Tõntõnna n gʋlsɛ gõŋɔ wã.
La de la Nawẽnnɛ n de tɩ Fãagra, la Azezi-krisi tɩ tɩ tarɩ pʋtẽ'erɛ gu'ura la, n bɔ mam nõorɛ tɩ mam dɛna a Tõntõnna.
Mam gʋlsɛ gõŋɔ wã bɔ'ɔra la Atimõtɩ n lebge mam mẽŋa bia Azezi-krisi doosgo la pʋam.
Tɩ Sɔ Nawẽnnɛ, la tɩ Zuudãana Azezi-krisi wʋn ẽŋɛ fʋ yel-sõnnɛ, dee zoe fʋ ninbãalga, dee bɔ fɔ sũ-mã'asʋm.
Sɛba n zãsnɩ põmpɔrŋɔ zãsŋɔ Mam n daan we'esɩ Masedʋanɩ dee yele fʋ se'em na, ken weege Efɛɛzɩ tẽŋa yele nẽr-sɛba n zãsnɩ põmpɔrŋɔ zãsŋɔ la tɩ ba da zãsʋm.
Yele ba tɩ ba basɛ kʋrʋm kʋrʋm dõma sɔlma, la yaabdõma deto kãalgɔ n ka tarɩ ba'asgɔ.
Bõn-bãma tarɩ la nõke'ene sẽna, dee ka sõŋra tɩ Nawẽnnɛ tõoma sẽnna nẽŋa.
Nẽrba n bɔ Nawẽnnɛ sɩra n botɩ a tõoma la sẽnna nẽŋa.
Mam yetɩ fʋ yele ba bɛla, tɩ ba tara la pʋtẽ'erɛ n ãn sõŋa, dee bãŋɛ ba sũure pʋam tɩ ba ka tarɩ dõrga, dee bɔ Nawẽnnɛ sɩra la ba sũure wuu tɩ ba nõŋlʋm zo'oge.
La nẽrba basɛba basɛ bõn-bãma mɛ, dee tɔgra yetɔg-yaalsɩ, bɔɔra tɩ ba dɛna Nawẽnnɛ lɔɔ karẽnsãandõma, dee ka wõnna ba mẽŋa n yetɩ se'em, bɩɩ yel-sɛba tɩ ba zãsnɩ na võorɛ.
Tɩ mi tɩ Amoyisi lɔɔ ãn sõŋa, ba sãn dɩkɛ ẽ tõm wʋ lan masɛ se'em.
Tõma mi tɩ lɔɔ la ka ẽŋɛ sɛba n masɛ la ĩyã, a ẽŋɛ la nẽr-sɛba n ka sakrɩ lɔɔ, la sɛba n ka sakrɩ nõorɛ la ĩyã, la sɛba toogo n ka boe la Nawẽnnɛ, la tõon-be'ero dõma, la nẽr-sɛba n pɔ'ɔrɩ Nawẽnnɛ dee ka nanna bõn-sɛba wuu n de Nawẽnnɛ bõnɔ, la sɛba n kʋʋrɩ ba sɔdõma, la ba madõma, la sɛba n de nẽr-kʋʋrba ĩyã, la sɛba n ɩtɩ yalsɩ, la bʋra-sɛba n gã la taaba, la pɔg-sɛba n gã la taaba, la sɛba n yõgrɩ nẽrba kɔɔsra, la põmpɔrndõma, la sɛba n pɔtɩ dee ka ɩta ban yele se'em na, la nẽr-sɛba n ɩtɩ sɛla woo n sɩ'ɩsrɩ sɩra kõ-yẽlga la ĩyã.
Kõ-yẽlga ẽŋa ze'ele la sũ-yẽlga dãana Nawẽnnɛ n tarɩ na'am pãŋa la zẽ'am, ẽŋa n dɩkɛ ẽ ẽŋɛ mam nu'usum tɩ m mõolɛ.
Apolɩ pʋ'ʋsrɩ Nawẽnnɛ a yel-sõnnɛ Mam pʋ'ʋsrɩ tɩ Zuudãana Azezi-krisi n bɔ mam pãŋa, la ẽn bãŋɛ tɩ mam de sɩra dãana looge mam tɩ m tõm a tõonɛ wã.
Baa mam n daan pɔ'ɔrɩ a yʋ'ʋrɛ, nãmsra a nẽrba, dee tʋʋra ẽ na, a zoe mam ninbãalga mɛ.
Se'ere n soe la, mam daan ka bãŋɛ mam ɩtɩ sɛla, mam n daan ka bɔ Azezi sɩra la ĩyã tɩ mam ɩta bɛla.
Tɩ Zuudãana Azezi-krisi la ẽŋɛ mam a yel-sõnnɛ mɛ zozo'e, botɩ mam bɔ ẽ sɩra, dee tara a nõŋlʋm.
Yetɔg-sɛka tɩ mam yetɩ m tɔgɛ wã de la sɩra, la a masɛ mɛ tɩ nẽra woo to'oge ẽ sõŋa: «Azezi-krisi wa'am dũnia zuo wa fãagɛ la tõon-be'ero dõma.» La mam n de tõon-be'ero dãana gãnna ba wuu.
La ẽn zoe mam ninbãalga la, la de la Azezi-krisi n pa'alɛ a sũ-mã'arɛ zozo'e la mam n de tõon-be'ero dãana gãnna la, tɩ la wʋn dɛna makrɛ pa'alɛ nẽr-sɛba n wʋn wa bɔ ẽ sɩra la, tɩ a wʋn ẽŋɛ a sũ-mã'asʋm la ba, dee bɔ ba vɔm n ka ba'asrɩ.
Nawẽnnɛ n de naba wakatɛ wuu, n ka kiiri, tɩ nini ka yẽta ẽ, ẽŋa ayɩla mã'a sɔna pẽka la nã'asgɔ wakatɛ n ka ba'asrɩ.
Amina.
M bia Atimõtɩ, mam zãsŋɔ n wãna tɩ mam dɩkɛ ɩta fʋ nu'usum, wʋ ban daan to'oge Nawẽnnɛ yetɔga tɔgɛ fʋ yelle se'em na: Basɛ tɩ yetɔg-bãma bɔ fʋ pãŋa, tɩ fʋ zɛbɛ zɛbrɛ sõŋa, ken bɔ Nawẽnnɛ sɩra, dee ɩta sɛla tɩ fʋ mi fʋ sũure pʋam tɩ la ãn sõŋa.
Nẽrba basɛba zagsɛ bɛla mɛ, tɩ bõn-ẽŋa basɛ tɩ ba ka le dɔla Azezi sore.
Nẽr-bãma pʋam, Ahimẽnɩ, la Alɛgsãndrɩ n daan boe mĩ, tɩ mam daan basɛ ba la Asũtãana tɩ ba yõgɛ yɛm, da le pɔ'ɔra Nawẽnnɛ.
Pʋ'ʋsgɔ nẽrba wuu ĩyã Mam yetɩ ya mɛ lan gãnnɩ wuu, tɩ ya sɔsra dee kã'ara Nawẽnnɛ, dee pʋ'ʋsra ẽ a yel-sõnnɛ nẽrba wuu ĩyã.
Sɔsra-ya Nawẽnnɛ bɔ'ɔra na'adõma, la sɛba wuu n tarɩ ke'eŋo, tɩ tɩ tã'agɛ vɔa la laafɛ, tɩ dãaŋɔ da bɔna, tɩ tɩ tã'agɛ dɔla Nawẽnnɛ sore sõŋa, tɩ tɩ yel-ɩrɛ ãna sõŋa.
Bõn-ẽna n ãn sõŋa bɔ Nawẽnnɛ n de tɩ Fãagra dee ãna a sũure yẽlʋm.
Ẽŋa n boorɩ tɩ nẽrba wuu yẽ fãarɛ, dee bãŋɛ sɛla n de sɩra.
Nawẽnnɛ ayɩla mã'a n boe, la nẽra ayɩla mã'a n mẽ boe nẽrba la Nawẽnnɛ tẽŋasʋka naara ba taaba, ẽŋa de la Azezi-krisi n lebge nẽrsaala la.
La de la ẽŋa n dɩkɛ a vɔm yɔ to'oge nẽrba wuu basɛ, bɛla de la kaseto n pa'alɛ tɩ Nawẽnnɛ n boorɩ tɩ a fãagɛ nẽrba wuu, a pa'alɛ bɛla la wakat-sɛka tɩ a looge la.
Bɛla tɩ Nawẽnnɛ daan looge mam tɩ m dɛna Azezi Tõntõnna dɩkɛ yel-ẽna wã mõolɛ, dee zãsʋm bu-zãŋsɩ Nawẽnnɛ sɩra tɩ ba bɔ ẽ sɩra.
Mam tɔgrɩ la sɩra, mam ka parnɩ.
Bɛla mam boorɩ tɩ zẽ'a woo bʋraasɩ pʋ'ʋsra Nawẽnnɛ, ba zẽkɛ ba nu'usi la pʋpeelem pʋ'ʋsra Nawẽnnɛ, ba da tara sũ-isgre bɩɩ nõke'ene.
Pɔgsɩ mẽ yɛɛra futo wʋ lan masɛ, tɩ la da dɛna pa'al-m-mẽŋa bɩɩ yãnnɛ.
Ba da ɛɛra tɩ ba nẽnnõm dɛna zuto lʋa, bɩɩ sãlma lɔgrɔ, bɩɩ kug-sõma lɔgrɔ, la futo ligri n zo'oge yɛa.
Ba basɛ tɩ ba yel-ɩrɛ ãna sõŋa wʋ pɔgsɩ n nannɩ Nawẽnnɛ n masɛ tɩ ba ɩta se'em.
La masɛ tɩ zãsŋɔ wakatɛ pɔgsɩ ãna sĩm, dee sakra nõorɛ.
Mam ka bɔ pɔgsɩ nõorɛ tɩ ba zãsna, bɩɩ ba sɔna bʋraasɩ, ba ãna sĩm.
La de la Adam tɩ Nawẽnnɛ daan dẽŋɛ nãam, dee yãŋa nãam Awa.
La, la dagɩ Adam tɩ Asũtãana daan pã'asɛ, a daan pã'asɛ la Awa yãŋɛ, tɩ a sɩ'ɩsɛ Nawẽnnɛ nõorɛ.
La baa pɔgsɩ n nãmsrɩ dee dɔgra la, ba tã wʋn yẽ fãarɛ, ba sãn mõrgɛ ze'ele kãŋkãŋɛ Nawẽnnɛ doosgo pʋam, tara nõŋlʋm la pʋpeelem, dee guusra ba mẽŋa.
Sɛba n boe Nawẽnnɛ nẽrba nẽŋa n wʋn ãna se'em Yetɔg-ẽna tɩ mam yetɩ m tɔgɛ wã de la sɩra, nẽra sãn bɔɔra tɩ a dɛna Nawẽnnɛ nẽrba nẽŋadãana, la de la tõon-sõŋɔ tɩ a boorɩ tɩ a tõm.
La dẽnɩ tɩ nẽŋadãana dɛna nẽra n ka tarɩ dõrga, la a dɛna pɔg-yẽŋa dãana, la a dɛna nẽra n tarɩ a mẽŋa sõŋa, dee tara pʋtẽ'e-sõŋɔ, a dɛna nẽra tɩ ba nannɩ, la a dɛna nẽra n ɩtɩ nẽrba sãanɔ, dee tãna wʋn zãsʋm nẽrba.
A da dɛna nẽra n dɩkɛ a mẽŋa bɔ dãam, a da dɛna zɛbzɛbra, a dɛna sũ-bʋgsʋm dãana, da nõŋɛ girgiri, la a da nõŋɛ bõnɔ.
A dɛna nẽra n bɩsrɩ a yir-dõma yelle sõŋa, tɩ a kɔma sakra a yetɔga, nã'asra ẽ sɛla woo pʋam.
Nẽra sãn ka tãna bɩsra a mẽŋa yir-dõma yelle, a wʋn ẽŋɛ la wãne bɩsɛ Nawẽnnɛ nẽrba yelle?
A da dɛna nẽr-paalga Azezi sore la pʋam, tɩ a da zẽkɛ a mẽŋa tɩ ba wa di a sarɩya wʋ Asũtãana la.
La dẽnɩ tɩ nẽr-sɛba n ka dolɩ Nawẽnnɛ mẽ tɔgra a yelle yetɩ a de la nẽr-sõŋɔ.
Tɩ ba da wa pɔ'ɔgɛ ẽ, tɩ yãnnɛ yõkɛ ẽ tɩ a lui Asũtãana bẽrgɔ pʋam.
Yel-bɩsrɩba mẽ masɛ mɛ tɩ ba dɛna nẽrba tɩ ba nannɩ, ba da dɛna nẽrba n tarɩ nõgõla, ba da yũura dãam bugra, ba da dɛna nẽrba n ɩtɩ sɛla n ka masɛ yẽta bõntarsõm.
Ba dɛna nẽrba n tarɩ Nawẽnnɛ sɩra n daan sʋgɛ, tɩ a puke pa'alɛ tɩ la, ɩta sɛla woo tɩ ba mi ba sũure pʋam tɩ la masɛ mɛ.
Dẽnɩ tɩ ba dẽŋɛ makɛ ba bɩsɛ, ba sãn ka tara dõrga, tɩ ba yãŋa tõm yel-bɩsrɩba tõoma la.
La ba pɔgba mẽ masɛ tɩ ba dɛna la nẽrba tɩ ba nannɩ, ba da dɛna nẽrba n tɔgrɩ nẽrba be'em, ba tara ba mẽŋa sõŋa, dee dɛna sɩra dõma sɛla woo pʋam.
Dẽnɩ tɩ yel-bɩsra dɛna pɔg-yẽŋa dãana, dee tãna bɩsra a kɔma, la a yir-dõma yelle sõŋa.
Yel-bɩsrɩba sɛba n tõnnɩ ba tõoma sõŋa yẽtɩ nã'asgɔ mɛ, la ba wʋn yẽ bʋraanɛ zozo'e Azezi-krisi doosgo pʋam.
Bõn-kãtɛ sɛka tɩ Nawẽnnɛ pa'alɛ tõma Mam tarɩ pʋtẽ'erɛ tɩ la kãn yuuge dee tɩ mam wa'am fʋ zẽ'am, la mam gʋlsɛ wãna bɔ'ɔra fɔ, tɩ mam sãn yuuge, fʋ tã'agɛ bãŋɛ nẽra n wʋn ãna se'em Nawẽnnɛ nẽrba tẽŋasʋka, nẽr-sɛba n de vɔm dãana Nawẽnnɛ mẽŋa nẽrba n tarɩ Nawẽnnɛ sɩra wʋ zẽerɛ n sõŋrɩ deego se'em na.
Tɩ wuu mi tɩ Nawẽnnɛ sɩra n daan sʋgɛ tɩ a dɩkɛ pa'alɛ tɔ a doosgo pʋam na, de la bõn-kãtɛ.
Bõn-kãtɛ ẽŋa de la: Krisi n daan lebge nẽrsaala.
Tɩ Nawẽnnɛ Sɩa pa'alɛ tɩ a de la sɩra dãana.
Tɩ malɛkadõma bɩsɛ ẽ.
Tɩ ba mõolɛ a yelle buuri wuu tẽŋasʋka.
Tɩ nẽrba bɔ ẽ sɩra.
Tɩ Nawẽnnɛ zẽkɛ ẽ la na'am pãŋa sẽŋɛ a yire.
Põmpɔrŋɔ zãsŋɔ yelle Nawẽnnɛ Sɩa tɔgɛ mɛ vẽelga vẽelga yetɩ, dũnia ba'asgɔ wakatɛ, nẽrba basɛba wʋn basɛ Nawẽnnɛ sore doosgo, dee dɔla sɛla n de pã'asgɔ, la kʋlkã'arsɩ põmpɔrŋɔ zãsŋɔ.
Ba de la põmpɔrndõma, la pʋlibsum dõma, tɩ ba zãsna põmpɔrŋɔ dee tɩ ba zuto ka zɛɛra.
Nẽr-bãma zãsnɩ nẽrba yetɩ, pɔgsɩ da ɛlla sɩrba, tɩ bʋraasɩ mẽ da dita pɔgba, la ba sisra dia basɛba da dita.
La de la põmpɔrŋɔ, Nawẽnnɛ nãam bõn-bãma tɩ nẽr-sɛba n sakɛ ẽŋa mina sɩra la pʋ'ʋsra ẽ a yel-sõnnɛ dee dita ba.
Se'ere n soe la, sɛla woo tɩ Nawẽnnɛ nãam ãn sõŋa mɛ.
Sɛla sɛla ka boe n de fʋ zagsɛ, fʋ sãn pʋ'ʋsɛ Nawẽnnɛ a yel-sõnnɛ.
Nawẽnnɛ yetɔga, la pʋ'ʋsgɔ n basrɩ tɩ sɛla woo ãna sõŋa Nawẽnnɛ zẽ'am.
Azezi tõntõn-sõŋɔ Pa'alɛ sɔbiisi la bɛla, tɩ fʋ wʋn dɛna Azezi-krisi tõntõn-sõŋɔ, n to'oge Nawẽnnɛ yetɔga tɩ fʋ bɔ sɩra la, tɩ a pa'asra fʋ pãŋa, dee dɔla zãsŋɔ n de sɩra la sõŋa.
Zãagɛ fʋ mẽŋa la sɔlma n ka tarɩ võorɛ, dee keŋe fʋ mẽŋa dɔla Nawẽnnɛ sõŋa.
Nẽra n ɩtɩ se'em wɩsgra a ĩyã la tarɩ yõorɔ la fẽe, la a sãn dɔla Nawẽnnɛ sõŋa, la tarɩ yõorɔ mɛ sɛla woo pʋam, ẽŋa n sõŋrɩ tõma vɔm sɛka tɩ tɩ tarɩ lɛɛlɛ wã pʋam, dee wʋn bɔ tɔ vɔm n ka ba'asrɩ.
Yetɔg-ẽna de la sɩra, la a masɛ mɛ tɩ nẽra woo to'oge ẽ.
Bɛla, tõma n tõnnɩ nãmsra mõrgra la, la de la tõma n tarɩ pʋtẽ'erɛ gu'ura vɔm dãana Nawẽnnɛ n de nẽrsaalba wuu Fãagra la ĩyã, la a de la sɛba n bɔ ẽ sɩra la Fãagra gãnna.
Pa'alɛ ba, dee zãsʋm ba bõn-bãna.
Da basɛ tɩ nẽra zɛɛn fɔ, fõn de bõnbɩ'a la ĩyã, basɛ tɩ fʋ yetɔga, la fʋ yel-ɩrɛ, la fʋ nõŋlʋm, la fõn bɔ Nawẽnnɛ sɩra se'em, la fʋ pʋpeelem ãna sõŋa, tɩ la pa'alɛ Nawẽnnɛ nẽrba, bãma n wʋn vɔa se'em.
Mõrgɛ karẽŋra Nawẽnnɛ gõŋɔ pa'ala nẽrba, bɔ'ɔra ba bʋraanɛ, dee zãsna ba halɩ tɩ m wa wa'am.
Da basɛ bɔ'a la tɩ Nawẽnnɛ bɔ fɔ, tɩ ba daan to'oge Nawẽnnɛ yetɔga tɔgɛ a yelle, tɩ kẽma la daan dɩkɛ nu'usi paglɛ fʋ zuo pʋ'ʋsɛ bɔ fʋ la.
Tõm tõon-bãna sõŋa, dɩkɛ fʋ mẽŋa bɔ tõoma la, tɩ nẽrba wuu wʋn yẽ fõn sẽnnɩ nẽŋa se'em.
Guuse fʋ mẽŋa la fʋ vɔm, la fʋ zãsŋɔ la.
Mõrgɛ ze'ele kãŋkãŋɛ ɩta bɛla wuu.
Fʋ sãn ɩta bɛla, tɩ fʋ wʋn fãagɛ fʋ mẽŋa, la sɛba n selsrɩ fʋ la.
Fõn wʋn kã'an Nawẽnnɛ nẽrba se'em Bʋra-yã'aŋa sãn ẽŋɛ sɛla, da tãsɛ ẽ, kã'an ẽ wʋ fʋ sɔ la.
Kã'an kɔmbɩ'ɩsɩ wʋ fʋ sɔbiisi la, la fʋ kã'an pɔg-yã'asɩ wʋ fʋ madõma la, dee kã'an pug-sarsɩ wʋ fʋ tãpa la, la pʋpeelem.
Pɔkõpa yelle Nanna pɔkõpa sɛba n boe ba yɩla mã'a la, dee sõŋra ba.
Pɔkõorɛ sãn tara kɔma bɩɩ yɩɩsɩ, bãma n masɛ tɩ ba bɩsra ba mẽŋa yir-dõma yelle, ba bɩsra ba dɔgrɩba la yelle wʋ ba dɔgrɩba la n daan bɩsrɩ ba yelle se'em na, bɛla n ãn Nawẽnnɛ sũure yẽlʋm.
Pɔkõ-sɛka n boe ayɩla mã'a ka tara nẽra nẽra la, a te'ege la Nawẽnnɛ pʋ'ʋsra sɔsra wʋntɛɛŋa la yʋ'ʋŋɔ.
La pɔkõorɛ sɛka n eerɩ tõnna a yɛm n boorɩ se'em, ẽŋa põn ki mɛ baa la ẽn ken vɔa la.
Kã'an ba bɛla, tɩ nẽra da zɛrgɛ ba.
Nẽra sãn ka bɩsra a yir-dõma yelle, lan gãnnɩ a dee-dõma yelle, ẽŋa dãana zagsɛ sɛla tɩ tɩ bɔ sɩra la mɛ, la a de la tõon-be'ero dãana gãnna sɛka n ka dolɩ Nawẽnnɛ na.
Pɔkõ-sɛka tɩ ba tã wʋn gʋlsɛ a yʋ'ʋrɛ pa'asɛ pɔkõpa gõŋɔ pʋam de la pɔkõ-sɛka n paagɛ yʋʋma pisyoobɩ, dee ele sɩra ayɩla mã'a.
La dẽnɩ tɩ nẽrba mina tɩ a de la tõon-sõma dãana, la a uge kɔma sõŋa, la a de la nẽra n ẽŋɛ nẽrba sãanɔ, la a peege Nawẽnnɛ nẽrba nãma, la a sõŋɛ nẽr-sɛba n nãmsɛ, dee dɛna nẽra n tõm tõon-sõma buuri wuu.
La sãn dɛna pɔkõ-sɛba n ka kʋrgɛ la, da gʋlsɛ ba yʋ'ʋra pɔkõpa la pʋam, se'ere n soe la, ba yɛm sãn wa bɔna bʋraasɩ pʋam, ba wʋn basɛ Krisi tõoma mɛ, dee bɔɔra tɩ ba ele.
La bɛla wʋn dɛna la tuure bɔ ba, ban sã'am ba nõorɛ la tɩ ba dẽŋɛ bĩŋe la ĩyã.
Sɛla n pa'asɛ, ba sãn gʋlsɛ ba, ba wʋn lebge la zẽyãgsɩ ɛɛra kaara yiɛ, la, la dagɩ bɛla mã'a, ba wʋn lebge la yetɔg-tɔgsrɩba kẽ'era nẽrba yɛla pʋam, dee tɔgra yetɔg-sɛba n ka narɩ ba tɔgɛ.
Bɛla, mam boorɩ tɩ pɔkõ-sɛba n ka kʋrgɛ la le ele dɔgɛ kɔma, bɩsra ba yir-dõma yelle, da basɛ tɩ bɛ'ɛba yẽ folle tɔgɛ tɩ be'em.
Se'ere n soe la, pɔkõpa basɛba põn wẽrgɛ mɛ basɛ Nawẽnnɛ sore dee dɔla Asũtãana.
Nẽra n bɔ Azezi sɩra sãn tara pɔkõpa a yire, a bɩsra ba yelle, a da dɩkɛ ba yelle basɛ Nawẽnnɛ nẽrba zuo, tɩ Nawẽnnɛ nẽrba la tã'agɛ sõŋɛ pɔkõ-sɛba n ka tarɩ nẽra nẽra la.
Nawẽnnɛ nẽrba kẽma yelle Wẽndeego nẽrba kẽma sãn bɩsrɩ nẽrba la yelle sõŋa, lan gãnnɩ wuu, sɛba n mõrgrɩ mõola dee zãsna Nawẽnnɛ yetɔga la, ba wʋn yẽ la nã'asgɔ bʋyi.
La gʋlsɛ Nawẽnnɛ gõŋɔ pʋam yetɩ: «Da ẽŋɛ lɔlga n tõnnɩ si pʋam nõorɛ yʋka», dee ken yetɩ: «La masɛ tɩ tõntõnna to'oge a yɔɔrɔ.» Nẽra sãn dõrɛ kẽma yetɩ a tõm na tõon-be'ero, da selse ẽ, sãn dagna nẽrba bayi bɩɩ batã n de kaset-dõma.
La kẽma sãn tõm tõon-be'ero, fʋ kã'an ẽ Wẽndeego la pʋam nẽrba wuu nẽŋam, tɩ nẽrba basɛba la zoe dabeem.
Mam yetɩ fʋ la Nawẽnnɛ, la Azezi-krisi, la malɛkadõma nẽŋam yetɩ, fʋ doose pa'algɔ bãna wã la sɩra, da bɔkra nẽrba.
Da kãblɛ dɩkɛ fʋ nu'usi paglɛ nẽra zuo tɩ a tõm Nawẽnnɛ tõoma, da naagɛ la nẽra a tõon-be'ero pʋam, dɛna pʋpeelem dãana.
Da le yũura ko'om mã'a, yũura vẽ fẽe fʋ pʋʋr-dõoma, la fʋ ĩyã n ka tarɩ pãŋa la ĩyã.
Nẽrba basɛba tõon-be'ero puke mɛ lan dẽŋɛ ba wʋn di ba sarɩya.
La nẽrba basɛba tõon-be'ero nãn ka puke, dee wʋn wa puke mɛ.
Bɛla mẽ, tõon-sõma basɛba puke mɛ, la sɛba n sʋgɛ la ka tã wʋn sʋgɛ ka puke.
La masɛ mɛ tɩ sakɛ zuudãandõma Nẽr-sɛba n de yamsɩ la, dẽnɩ tɩ ba nanna ba zuudãandõma sõŋa, tɩ nẽra da pɔ'ɔgɛ Nawẽnnɛ yʋ'ʋrɛ, la tɩ zãsŋɔ la.
La yam-sɛba zuudãandõma n bɔ Azezi sɩra la, la ka masɛ tɩ ba ka nanna ba yetɩ bãma de la sɔbiisi.
La de la ba tõn malɩn tõnna bɔ'ɔra ba gãnna bɛla, se'ere n soe la, sɛba tɩ ya tõnnɩ bɔ'ɔra la, de la nẽrba n bɔ Azezi sɩra dee tɩ Nawẽnnɛ nõŋɛ ba.
Põmpɔrŋɔ zãsŋɔ, la ligri nõŋlʋm La de la bõn-bãna tɩ fʋ wʋn zãsʋm ba, dee kã'an ba tɩ ba ɩta.
Nẽra sãn zãsʋm zãsŋɔ ayẽma ka dɔla tõma Zuudãana Azezi-krisi sɩra yetɔga, bɩɩ ka dɔla zãsŋɔ sɛka n pa'alɩ tɩ wʋn ãna se'em Nawẽnnɛ sore doosgo pʋam na, a tarɩ la pa'al-m-mẽŋa zo'oge dee ka mina sɛla sɛla, la a nõŋɛ la yetɔg-yaalsɩ la nõke'ene wẽ'a.
Bõn-bãma n sẽm na ɩta sũure la tadãana bõnɔ, la a ka wõm taaba, la yʋ'ʋr-sã'aŋɔ, la tẽ'esɛ be'em bɔ'ɔra nẽrba, tɩ ba wẽ'era nõke'ene n ka ba'asrɩ la taaba, ban tarɩ yɛm be'ero dee ka tara yel-sɩra, dee tẽ'esra tɩ Nawẽnnɛ sore doosgo la de la sɛla n wʋn basɛ tɩ ba yẽ bõntarsõm na ĩyã.
La de la sɩra tɩ nẽra n dolɩ Nawẽnnɛ sore sãn tara sũ-yẽlʋm la sɛla tɩ a tarɩ la, a yẽtɩ yõorɔ zozo'e mɛ.
Tɩ ka tarɩ sɛla sɛla wa'am dũnia zuo, la tɩ mẽ kãn tã'agɛ tarɩ sɛla sɛla dũnia wã zuo fõrgɛ.
Bɛla, tɩ sãn tara dia la futo, la seke mɛ.
La sɛba n boorɩ tɩ ba yẽ bõntarsõm na kẽ'erɩ la yɛla pʋam, luta Asũtãana bẽrgɔ pʋam.
Ba boorɩ la bõnɔ zozo'e n de yalnɛ la be'em, bõn-bãma n kẽ'esrɩ nẽrsaalba wõŋrɛ la sã'aŋɔ pʋam.
Se'ere n soe la, ligri nõŋlʋm de la tõon-be'ero wuu yẽgrɛ.
Nẽrba basɛba nõŋɛ la ligri bʋrgɛ dee basɛ Nawẽnnɛ sore, nãmsɛ ba mẽŋa la toogo buuri zozo'e.
La fõn de Nawẽnnɛ nẽra la, zãagɛ fʋ mẽŋa la bõn-bãma, dee ɛ sɛla n masɛ, la Nawẽnnɛ sakrɛ, ken bɔ ẽ sɩra, ɛ nõŋlʋm, la sũ-mã'arɛ, la sũ-bʋgsʋm.
Mõrgɛ mẽ mẽerɛ sõŋa Nawẽnnɛ sore doosgo la pʋam yẽ vɔm n ka ba'asrɩ, tɩ la de la bɛla ĩyã tɩ Nawẽnnɛ looge fo, tɩ fʋ daan tɔgɛ yetɔg-sõŋɔ yetɩ fõn bɔ Azezi sɩra nẽrba zozo'e nẽŋam na.
Mam yetɩ fo Nawẽnnɛ n bɔ'ɔrɩ sɛla woo vɔm nẽŋam, la Azezi-krisi n daan tɔgɛ sɩra kaseto Apõnsɩ-pilatɩ nẽŋam na, yetɩ fʋ sakɛ pa'algɔ tɩ fʋ to'oge la, gʋrɛ ba sõŋa la pʋpeelem, tɩ dõrga kana, halɩ ka paagɛ tɩ Zuudãana Azezi-krisi lemŋo.
Nawẽnnɛ wʋn botɩ a leme wa'am na wakat-sɛka tɩ a looge la.
Sũ-yẽlga dãana Nawẽnnɛ ayɩla mã'a n de na-kãtɛ, a de la na'adõma Naba, la zuudãandõma Zuudãana.
Ẽŋa mã'a n vɔa wakatɛ wuu, a boe la peelem n nẽegɛ gãŋɛ pʋam tɩ nẽra ka tãna wʋn paagɛ mĩ, nẽra baa ayɩla ken ka yẽ ẽ, la nẽra nãn ka yẽtɩ ẽ.
Ẽŋa n soe nã'asgɔ, la pãŋa n ka ba'asrɩ.
Amina.
Kã'an nẽr-sɛba n tarɩ dũnia wã bõntarsõm na yetɩ, ba da zẽkra ba mẽŋa, la ba da dɩkɛ ba te'ere te'ege bõntarsõm tɩ ba ka mĩ ban wʋn ãna se'em, ba te'ege Nawẽnnɛ, tɩ ẽŋa n bɔ'ɔrɩ tɔ sɛla woo tɩ la sɛkra sõŋa sõŋa tɩ tɩ ɩta sũ-yẽlga.
Kã'an ba yetɩ, ba ɩta sõŋa, ba dɛna nẽrba n tõnnɩ tõon-sõma zozo'e, la ba dɛna nẽrba n bɔ'ɔrɩ, dee pʋta sɛla tɩ ba tarɩ bɔ'ɔra nẽrba la sũ-yẽlga.
Bɛla tɩ ba wʋn lagsɛ bõntarsõm n ãn sõŋa kãn sã'am wakatɛ n sẽm na ĩyã, tɩ ba wʋn yẽ vɔm mẽŋa mẽŋa.
Fõn Atimõtɩ, bɩsra sɛla tɩ Nawẽnnɛ dɩkɛ gu'ule fo la, mõrgɛ zãagɛ fʋ mẽŋa la yetɔg-yooro n ka dolɩ Nawẽnnɛ sore, zãagɛ fʋ mẽŋa la nõke'ene wẽ'a tɩ nẽrba tẽ'esrɩ tɩ la de la bãŋrɛ dee tɩ la dagna bɛla la.
La nẽrba basɛba tarɩ la bõn-bãma tẽ'esɛ tɩ bãma tarɩ la bãŋrɛ, bʋrgɛ dee basɛ Nawẽnnɛ sore.
Nawẽnnɛ wʋn ẽŋɛ ya a yel-sõnnɛ.
Mam Apolɩ n de Azezi-krisi Tõntõnna wʋ Nawẽnnɛ n boorɩ se'em, tɩ m mõolɛ vɔm sɛka tɩ Nawẽnnɛ bĩŋe nõorɛ tɩ a bɔ tɔ Azezi-krisi ĩyã la yelle.
Mam gʋlsrɩ bɔ'ɔra la Atimõtɩ n lebge mam bi-nõŋrɛ la.
Tɩ Sɔ Nawẽnnɛ, la tɩ Zuudãana Azezi-krisi wʋn ẽŋɛ fɔ yel-sõnnɛ, dee zoe fʋ ninbãalga, dee bɔ fɔ sũ-mã'asʋm.
Apolɩ pʋ'ʋsrɩ Nawẽnnɛ a yel-sõnnɛ, dee bɔ Atimõtɩ bʋraanɛ Mam pʋ'ʋsrɩ Nawẽnnɛ a yel-sõnnɛ, mam tõnnɩ bɔ'ɔra ẽ mina m sũure pʋam tɩ la ãn sõŋa, wʋ mam yaabdõma n yʋʋn tõnnɩ bɔ'ɔra ẽ se'em na.
Mam tẽrɩ fʋ yelle m pʋ'ʋsgɔ pʋam yʋ'ʋŋɔ la wʋntɛɛŋa ka basra.
Mam tẽrɩ fõn daan kellɩ la mɛ, tɩ mam bɔɔra tɩ m le yẽ fɔ, tɩ m wʋn tara sũ-yẽlga zozo'e.
Mam tẽrɩ fõn bɔ Azezi sɩra la fʋ sũure wuu, wʋ fʋ ma-keko Aloyiizi, la fʋ ma A'enisi n daan dẽŋɛ bɔ Azezi sɩra se'em na.
Mam mi tɩ fʋ ken bɔ sɩra la bɛla.
La de la bɛla tɩ mam tẽera fɔ tɩ fʋ dɩkɛ bɔ'a la tɩ mam daan dɩkɛ m nu'usi paglɛ fʋ zuo tɩ Nawẽnnɛ bɔ fɔ la, malɩn tõm gãŋɛ bɛla.
Se'ere n soe la, Nawẽnnɛ n bɔ tɔ a Sɩa la ka botɩ tɩ tara dabeem, a botɩ tɩ tara la pãŋa, la nõŋlʋm, la yõk-m-mẽŋa.
Bɛla, da zoe yãnnɛ ka tɔgɛ tɩ Zuudãana Azezi yelle.
La fʋ ken da zoe yãnnɛ mam n boe yʋ'a deem Azezi-krisi kõ-yẽlga ĩyã la, lagɩm na mam sakɛ nãmsgɔ kõ-yẽlga la ĩyã, tɩ Nawẽnnɛ wʋn bɔ fʋ pãŋa.
Ẽŋa n fãagɛ tɔ, wi to tɩ tɩ dɛna a nẽrba, la dagɩ tɩn tõm tõon-sõma ĩyã, la de la a mẽŋa n boorɩ se'em, la a yel-sõnnɛ tɩ a ẽŋɛ bɔ tɔ Azezi-krisi ĩyã, halɩ lan dẽŋɛ dũnia pĩ'iluŋo.
Yel-sõnnɛ ẽŋa yãŋa puke la Azezi-krisi wa'aŋɔ la ĩyã.
Ẽŋa n fãagɛ tɔ, sã'am kũm pãŋa dee botɩ tɩ yẽ vɔm n ka ba'asrɩ a kõ-yẽlga la ĩyã.
Nawẽnnɛ n looge mam tɩ m dɛna Krisi Tõntõnna mõola a kõ-yẽlga, dee zãsna nẽrba.
La de la kõ-yẽlga la ĩyã tɩ mam yẽta nãmsgɔ, la mam ka zotɩ yãnnɛ, se'ere n soe la, mam mi sɛka tɩ mam bɔ sɩra la mɛ, la mam mi m sũure pʋam tɩ a tarɩ pãŋa mɛ wʋn gu'ura sɛla tɩ a dɩkɛ ẽŋɛ mam nu'usum na sõŋa, halɩ ka paagɛ Nawẽnnɛ sarɩyadia daarɛ.
Basɛ tɩ zãsŋɔ sɛka tɩ mam pa'alɛ fʋ la bɔna fʋ sũure pʋam tɩ fʋ bɩsra dɔla, ken bɔ Azezi-krisi sɩra tara nõŋlʋm a doosgo pʋam.
Tara zãsŋɔ sõma sɛba tɩ Nawẽnnɛ dɩkɛ ẽŋɛ fʋ nu'usum na la Nawẽnnɛ Sɩa n boe la tɩ lɛ la pãŋa.
Fõn põn mina tɩ Nawẽnnɛ nẽr-sɛba n boe Azi so'olʋm la wuu basɛ mam mɛ, Afizɛlɩ la Ahɛrmozɛnɩ boe la nẽr-bãma pʋam.
Tɩ Zuudãana wʋn zoe A'onezifɔɔrɩ la a yir-dõma ninbãalga, se'ere n soe la, a ẽn bɔ'ɔra mam bʋraanɛ mɛ, dee ka zoe yãnnɛ la ban ba mam la bãnsɩ la.
La ẽn wa'am Rom na, a mõ'ogɛ la nifo ɛ mam, halɩ wa yẽ mam.
Sarɩyadia daarɛ, tɩ Zuudãana wʋn zoe a ninbãalga.
La fõn ken mina sõŋa sõŋrɛ sɛka wuu tɩ a sõŋɛ mam Efɛɛzɩ.
Azezi-krisi tõntõn-sõŋɔ n ɩtɩ se'em M bia, keŋe fʋ mẽŋa yel-sõnnɛ sɛka tɩ Azezi-krisi ẽŋɛ bɔ tɔ la pʋam.
Mam n zãsʋm fʋ bõn-sɛba nẽrba zozo'e nẽŋam na, dɩkɛ ba zãsʋm nẽrba n de sɩra dõma n mẽ tã wʋn dɩkɛ ba zãsʋm nẽrba basɛba.
Fõn de Azezi-krisi tõntõn-sõŋɔ la, fʋ mẽ sakɛ nãmsgɔ wʋ sʋda-sõŋɔ n sakrɩ nãmsgɔ se'em na.
Sʋdaaga sãn bɔɔra tɩ a tõm tɩ a kɛ'ɛma sũure ẽŋɛ yẽlʋm, a ka kẽ'esrɩ a mẽŋa yel-sɛba n dagɩ sʋdaasɩ yɛla pʋam.
La de'eŋo mẽ pʋam, nẽra ka tã wʋn zoe di to'oge bɔ'a tɩ a sãn ka doose zʋa la sɔa wuu.
La de la kaara sɛka n tõm nãmsɛ n wʋn dẽŋɛ to'oge a bõnkɔɔla la yõorɔ.
Wõm mam n yele se'em na võorɛ, tɩ Zuudãana wʋn basɛ tɩ fʋ bãŋɛ sɛla woo võorɛ.
Tẽra Azezi-krisi n de naba Adavidi yɩɩŋa la yelle, a ki dee vo'oge, wʋ kõ-yẽlga la tɩ mam mõolɩ la n yetɩ se'em na.
La de la kõ-yẽlga ẽŋa ĩyã tɩ mam nãmsra, halɩ tɩ ba ba mam na bãnsɩ, wʋ mam de la tõon-be'ero dãana la.
La ba ka ba Nawẽnnɛ yetɔga la.
Bɛla ĩyã tɩ mam mõrgɛ wĩbra sɛla woo pʋam Nawẽnnɛ nẽrba la tɩ a looge la ĩyã, tɩ ba mẽ yẽ fãarɛ Azezi-krisi ĩyã, dee po yẽ nã'asgɔ n ka ba'asrɩ.
Yetɔg-ẽna wã de la sɩra: Tɩ sãn ki la ẽ, tɩ wʋn lagɩm na ẽ vɔa.
La tɩ sãn mõrgɛ ze'ele kãŋkãŋɛ, tɩ wʋn lagɩm na ẽ di na'am.
Tɩ sãn zagsɛ yetɩ tõma ka mi ẽ, a mẽ wʋn zagsɛ yetɩ ẽŋa ka mi to.
Tɩ sãn ka bɔna tɩ sɩra pʋam, ẽŋa ken dɛna la sɩra dãana, se'ere n soe la, a ka malɩn viira a yetɔga.
Tõnna tɩ la paagɛ Nawẽnnɛ yɛm Tẽegɛ nẽrba la bõn-bãma, dee kã'an ba Nawẽnnɛ nẽŋam tɩ ba da wẽ'era nõkɛ'ɛma yetɔg-biɛ yɛla, tɩ ba ka tarɩ yõorɔ baa fẽfẽe, dee sã'ana sɛba n selsrɩ la.
Nargɛ pãŋa dɛna nẽra n paagɛ Nawẽnnɛ yɛm, la fʋ dɛna tõntõnna n ka zotɩ yãnnɛ la a tõoma, dee mõola sɩra kõ-yẽlga la lan masɛ se'em.
Zãagɛ fʋ mẽŋa la yetɔg-yooro n ka sõŋrɩ Nawẽnnɛ doosgo pʋam, nẽr-sɛba n tɔgrɩ yetɔg-bãma la zãarɩ mɛ la Nawẽnnɛ wɛ'ɛsa be'em pʋam.
Ba yetɔga la ãn wʋ nõr-kɛka n diti ĩyã yãara se'em na.
Ahimẽnɩ la Afilɛtɩ boe la nẽr-bãma pʋam.
Bãma bʋrgɛ mɛ basɛ sɩra sore la, yetɩ kũm vo'ore la põn tole mɛ, ba ẽŋɛ bɛla basɛ tɩ nẽr-sɛba n bɔ sɩra la basɛba n lɛbra poorʋm.
La baa bɛla, Nawẽnnɛ n looge sɛba la ken zɛ la kãŋkãŋɛ wʋ ẽbrɛ n tarɩ pãŋa la.
Yetɔg-bãna n de dãalgɔ n pa'alɛ bɛla: «Zuudãana la mi sɛba n de a nẽrba mɛ», la «sɛba wuu n yetɩ bãma de la Nawẽnnɛ nẽrba la, dẽnɩ tɩ ba basɛ tõon-be'ero».
Yi-kãtɛ pʋam, dagɩ sãlma bɩɩ zũuro laasɩ mã'a n boe mĩ, dɔɔrɔ la yɔgrɔ laasɩ mẽ boe mĩ mɛ, tɩ ba dɩkɛ sãlma la zũuro laasɩ la tɩ ba dɛna tʋʋlʋm lɔgrɔ, dee dɩkɛ basɛba la tɩ ba dɛna daarɛ woo tõoma lɔgrɔ.
Bɛla mẽ, nẽra sãn zãagɛ a mẽŋa la tõon-be'ero sɛba tɩ mam pa'alɛ wã, a wʋn ãna wʋ tʋʋlʋm lɔkɔ n welge to'ore tara yõorɔ bɔ Zuudãana, dee tãna wʋn tõm tõon-sõma buuri wuu.
Zãagɛ fʋ mẽŋa la yel-yooro sɛba tɩ kɔmbɩ'ɩsɩ boorɩ tɩ ba ɩta n de be'em na, dee ɛ sɛla n masɛ, ken bɔ Nawẽnnɛ sɩra, ɛ nõŋlʋm, la sũ-mã'asʋm, dee lagɩm na nẽr-sɛba n pʋ'ʋsrɩ tɩ Zuudãana la pʋpeelem na.
Zãagɛ fʋ mẽŋa la nõke'en-yaalsɩ n ka tarɩ võorɛ la.
Fõn mi tɩ ba tarɩ la zɛbrɛ sẽnna.
La Zuudãana tõntõnna ka masɛ tɩ a zɛbra.
La masɛ mɛ tɩ a dɛna nẽra n nõŋɛ nẽrba, tãna wʋn zãsʋm nẽrba la sũ-mã'asʋm.
La masɛ tɩ a pa'ala nẽr-sɛba n ka sakrɩ la, la sũ-bʋgsʋm, tɩ Nawẽnnɛ tã wʋn basɛ tɩ ba teege yɛm mɛ bãŋɛ sɩra, le yẽ yɛm sõŋɔ yese Asũtãana bẽrgɔ la pʋam, tɩ a daan tarɩ ba tɩ ba ɩta ẽŋa n boorɩ se'em na.
Guuse fʋ mẽŋa la dũnia ba'asgɔ wakatɛ yɛla Bãŋɛ tɩ dũnia ba'asgɔ wakatɛ, la wʋn dɛna la toogo.
Nẽrba wʋn dɛna la nõŋ-m-mẽŋa dõma, la lig-nõŋrɩba, ba wʋn dɛna la nẽrba n wẽ'erɩ ba yõ'orɔ, la pa'al-m-mẽŋa dõma, la nẽrba n tɔgrɩ sɛla n ka ãn sõŋa, la nẽrba n ka sakrɩ ba sɔdõma la ba madõma nõorɛ, la nẽrba n ka mi yel-sõnnɛ tɩ ba ẽŋɛ ba, la nẽrba toogo n ka boe la bõn-sɛba n de Nawẽnnɛ bõnɔ, la nẽrba n ka nõŋɛ taaba, la nẽrba n ka tarɩ nẽra zĩile, la gõngõ'osrɩba, la nẽrba n ka tarɩ ba mẽŋa sõŋa, la nẽr-tɔɔsɩ, la nẽrba n sisri sɛla n ãn sõŋa, la zãm dõma, la nẽrba n ka yõkrɩ ba mẽŋa ɩta sɛla n ka masɛ tɔtɔ, la uk-m-mẽŋa dõma, la nẽrba n nõŋɛ sɛla n ɩtɩ bãma mẽŋa sũure yẽlʋm gãnna Nawẽnnɛ.
Ba ɩtɩ tɩ la ãna wʋ ba sakrɩ la Nawẽnnɛ, la ba ka sakrɩ a pãŋa la.
Zãagɛ fʋ mẽŋa la nẽr-bãma buuri.
Ba nẽrba basɛba kẽ'erɩ la yiɛ pʋam pã'asra pɔg-sɛba yɛm n ka boe zẽ'a ayɩla la.
Pɔg-bãma tõm na tõon-be'ero tɩ la dɛna zeero bɔ ba, ban boorɩ se'em na n tarɩ ba yɛ'ɛna, tɩ ba zãsna wakatɛ wuu dee ka tãna wʋn bãŋɛ sɛla n de sɩra la.
Nẽr-bãma ka sakrɩ sɩra, wʋ Azanɛsɩ la Azãmbrɛsɩ n yʋʋn ka sakɛ bɔ Amoyisi se'em na.
Ba de la nẽrba yɛm n bʋrʋm, tɩ ba Nawẽnnɛ doosgo la lebge zãŋa.
La ba kãn sẽŋɛ nẽŋa, se'ere n soe la, nẽrba wuu wʋn yẽ ba yalnɛ na mɛ, wʋ ban yʋʋn yẽ Azanɛsɩ la Azãmbrɛsɩ yelle se'em na.
La fõn mi bõn-sɛba tɩ mam zãsʋm nẽrba mɛ, fʋ mi mam yel-ɩrɛ, la mam yɛm loore n ãn se'em mɛ, la fʋ mi mam n bɔ Nawẽnnɛ sɩra se'em, la mam sũ-mã'arɛ, la mam nõŋlʋm, la mam n ze'ele kãŋkãŋɛ se'em, fʋ mi nẽrba n nãmsɛ mam se'em, la toog-sɛba wuu n paagɛ mam Antɩyɔsɩ, la Ikonim, la Listri tẽnsɩ pʋam Azezi ĩyã.
Bẽm nãmsgɔ tɩ mam ka yẽ?
La Zuudãana la fãagɛ mam bɛla wuu pʋam mɛ.
La de la bɛla, nẽr-sɛba wuu n boorɩ tɩ ba vɔa wʋ Nawẽnnɛ n boorɩ se'em Azezi-krisi doosgo pʋam, ba wʋn nãmsɛ ba mɛ.
La tõon-be'ero dõma, la sɛba n pã'asrɩ nẽrba wʋn ken kẽ'era la tõon-be'ero pʋam pa'asra wɛ'ɛsa, ba pã'asrɩ la nẽrba, dee pã'asra ba mẽŋa.
La sãn dɛna fõn, tara bõn-sɛba tɩ fʋ zãsʋm dee sakɛ tɩ la de la sɩra la kãŋkãŋɛ, fʋ mi nẽr-sɛba zẽ'am tɩ fõn zãsʋm bõn-bãma.
Fõn põn mina Nawẽnnɛ gõŋɔ la mɛ halɩ fʋ bõnbɩ'ɩlʋm, ẽŋa n tã wʋn bɔ fɔ yɛm, tɩ fʋ yẽ fãarɛ fõn bɔ Azezi-krisi sɩra la ĩyã.
Nawẽnnɛ gõŋɔ la wuu de la Nawẽnnɛ n botɩ ba gʋlsɛ, a yõorɔ de la a zãsʋm nẽrba sɩra, la a botɩ nẽrba bãŋɛ ba koŋre, la a kã'an nẽrba, la a pa'alɛ nẽrba tɩ ba ɩta sɛla n masɛ ãna sõŋa, bɛla tɩ Nawẽnnɛ nẽra wʋn masɛ, mãasʋm tã'agɛ tõm tõon-sõma buuri wuu.
Apolɩ tɔgɛ a ba'asgɔ yetɔga bɔ Atimõtɩ Mam bɔ'ɔrɩ fʋ nõorɛ Nawẽnnɛ, la Azezi-krisi n wʋn wa'am wa di nẽr-vɔɔsɩ, la nẽr-sɛba n ki sarɩya la nẽŋam, la ẽn wʋn wa di a na'am na ĩyã, tɩ fʋ mõolɛ Nawẽnnɛ yetɔga la.
Nẽrba sãn sɛlsra, bɩɩ ba sãn ka sɛlsra, mõolɛ le malɩn mõolɛ wakatɛ wuu.
Tɔgɛ pa'alɛ ba tɩ ba bãŋɛ ba koŋre, gi ba, dee bɔ ba bʋraanɛ tɩ ba ɩta sõŋa, ɩta bɛla wuu la sũ-mã'asʋm dee tara zãsŋɔ pʋtẽ'erɛ.
Se'ere n soe la, wakatɛ n sẽm tɩ nẽrba kãn le bɔɔra tɩ ba selse sɩra zãsŋɔ la, ba wʋn dɔla la ba mẽŋa yɛm n boorɩ se'em, bɛla ba wʋn ɛɛra la karẽnsãandõma zozo'e n wʋn zãsʋm ba sɛla tɩ ba nõŋɛ tɩ ba selse mã'a.
Ba wʋn lɩ ba tʋba mɛ kãn sɛlsra sɩra la, dee wẽrgɛ sɛlsra sɛla n de sɔlma.
La fõn, tara fʋ mẽŋa sõŋa sɛla woo pʋam, sakɛ nãmsgɔ, mõolɛ Nawẽnnɛ kõ-yẽlga la, la fʋ tõm tõonɛ na tɩ Nawẽnnɛ dɩkɛ ẽŋɛ fʋ nu'usum na sõŋa.
La sãn dɛna mam, mam vɔm ãn wʋ ko'om tɩ ba ka'agɛ bɔ Nawẽnnɛ, mam daarɛ paagɛ mɛ, tɩ mam wʋn fõrgɛ.
Mam mẽ mẽerɛ sõŋa mɛ yãŋɛ, mam zoe paagɛ zʋa la tɛka mɛ, la mam bɔ Nawẽnnɛ sɩra mɛ ka basɛ.
Lɛɛlɛ wã, tã'arɛ yɔɔrɔ gã mɛ gu'ura mam, tɩ Zuudãana n diti sarɩya wʋ lan masɛ la, wʋn dɩkɛ bɔ mam daarɛ ẽŋa daarɛ.
La, la dagɩ mam mã'a, la de la nẽr-sɛba wuu n nõŋɛ ẽ bɔɔra tɩ a leme wa'am na.
Apolɩ soolʋm Atimõtɩ tɩ a wa'am Mõrgɛ wa'am mam zẽ'am tɔtɔ.
Se'ere n soe la, Ademasɩ basɛ mam mɛ dee sẽŋɛ Tesaloniki, ẽn nõŋɛ dũnia wã bõn-yooro la ĩyã.
La Akresãnsɩ sẽŋɛ la Galatɩ, tɩ Atiti mẽ sẽŋɛ Dalmatɩ, Aluki mã'a n weege mam zẽ'am.
Fʋ sãn sẽna, fʋ tarɩ Amarkɩ wa'am, tɩ a tarɩ sõŋrɛ mɛ bɔ mam tõonɛ na ĩyã.
Mam tõm Atisiki la Efɛɛzɩ.
Fʋ sãn sẽna, fʋ dɩkɛ m ɔɔrɔ fuugo la tɩ mam daan basɛ Trʋasɩ Akarpusi zẽ'am na tarɩ wa'am, la fʋ dɩkɛ gõnnɔ na pa'asɛ, lan gãnnɩ wuu gõn-sɛba tɩ ba gʋlsɛ la dũnsi gãna kilim na.
Alɛgsãndrɩ n de kuta la ẽŋɛ mam na be'em halɩ zozo'e, Nawẽnnɛ wʋn yɔ ẽ ẽn ẽŋɛ se'em na.
Fʋ mẽ guuse fʋ mẽŋa la ẽ, tɩ a sɩ'ɩsɛ tõma yetɔga la mɛ zozo'e.
Mam n daan ze'ele sarɩyadia zẽ'am pɔspɔsɩ la, nẽra nẽra ka ze'ele mam poorʋm sõŋɛ mam, ba wuu basɛ mam mɛ.
Nawẽnnɛ da geele ban ẽŋɛ se'em na.
La Zuudãana la daan ze'ele mam poorʋm mɛ sõŋɛ mam, bɔ mam pãŋa halɩ tɩ mam mõolɛ kõ-yẽlga la sõŋa sõŋa, tɩ bu-zãŋsɩ zozo'e wõm.
La mam daan yẽ fãarɛ mɛ gɩgnɛ nõorʋm.
Zuudãana la n wʋn ken fãagɛ mam yese mam be'em wuu pʋam, kẽ'esɛ mam a so'olʋm na pʋam.
Ẽŋa n soe nã'asgɔ wakatɛ n ka ba'asrɩ.
Amina.
Pʋ'ʋsgɔ Pʋ'ʋsɛ Aprisili, la Akila, la A'onezifɔɔrɩ yir-dõma.
A'erastɩ weege la Korẽntɩ.
La Atrofim bẽ'erɩ mɛ, tɩ mam basɛ ẽ Milɛtɩ.
Mõrgɛ wa'am dee tɩ ɔɔrɔ wakatɛ paagɛ.
A'ebulusi la Apudẽnsɩ, la Alinusi, la Aklodia, la tɩ sɔbiisi la wuu pʋ'ʋsrɩ fɔ.
Tɩ Zuudãana wʋn bɔna la fɔ.
Nawẽnnɛ wʋn ẽŋɛ ya a yel-sõnnɛ.
Mam Apolɩ n gʋlsɛ gõŋɔ wã, mam de la Nawẽnnɛ yamŋa, la Azezi-krisi Tõntõnna tɩ a tõm tɩ m mõolɛ a kõ-yẽlga tɩ sɛba tɩ Nawẽnnɛ looge la bɔ sɩra, dee bãŋɛ Nawẽnnɛ sɩra n pa'alɩ ban wʋn dɔla Nawẽnnɛ sore se'em.
Tɩ tarɩ pʋtẽ'erɛ tɩ tɩ wʋn yẽ la vɔm n ka ba'asrɩ, tɩ Nawẽnnɛ n dagɩ põmpɔrma la daan bĩŋe nõorɛ halɩ tɩ dũnia nãn ka nãam.
La wakatɛ n paagɛ la, a puke bõn-ẽŋa mɛ pa'alɛ a yetɔga pʋam, a dɩkɛ a yetɔga la ẽŋɛ la mam nu'usum tɩ m mõolɛ bɔ nẽrba, wʋ Nawẽnnɛ n de tɩ Fãagra n bɔ nõorɛ se'em na.
Mam n gʋlsɛ gõŋɔ wã bɔ'ɔra Atiti n lebge mam mẽŋa bia, tõma n lagɩm dɔla Azezi-krisi la ĩyã.
Tɩ Sɔ Nawẽnnɛ, la tɩ Fãagra Azezi-krisi wʋn ẽŋɛ fɔ a yel-sõnnɛ, dee bɔ fɔ a sũ-mã'asʋm.
Atiti n wʋn tõm se'em Krɛtɩ Mam n daan botɩ fʋ weege Krɛtɩ la, la de la fʋ malgɛ bõn-sɛba n deege dɛna ba malgɛ ba'asɛ la, la fʋ looge kẽma tẽŋa woo Nawẽnnɛ nẽrba pʋam wʋ mam n yele fʋ se'em na.
Kẽema masɛ tɩ a dɛna la nẽra n ka tarɩ dõrga, la a dɛna pɔg-yẽŋa dãana, tɩ a kɔma bɔ Azezi-krisi sɩra, ka ɩta yooryooro, dee nanna nẽrba.
Dẽnɩ tɩ nẽŋadãana n bɩsrɩ Nawẽnnɛ nẽrba yelle dɛna nẽra n ka tarɩ dõrga, la a da dɛna pa'al-m-mẽŋa dãana, bɩɩ sũ-isgre dãana, a da dɛna dã-yũura, bɩɩ zɛbzɛbra, bɩɩ nẽra n ɩtɩ sɛla n ka masɛ yẽta bõntarsõm.
La masɛ mɛ tɩ a ɩta sãama sãanɔ, la a dɛna nẽra n nõŋɛ sɛla n ãn sõŋa ɩrgɔ, la a tara pʋtẽ'e-sõŋɔ, la a dɛna nẽra n masɛ sɛla woo pʋam, la a dɛna pʋpeelem dãana, la a tãna a mẽŋa yõkra.
La masɛ tɩ a tara sɩra zãsŋɔ la kãŋkãŋɛ, wʋ ban zãsʋm ẽ se'em na, tɩ a wʋn tã'agɛ bɔ nẽrba bʋraanɛ tɩ ba dɔla sɩra zãsŋɔ la, dee tã'agɛ pa'alɛ sɩ'ɩsrɩba tɩ ba bãŋɛ ba koŋre.
Se'ere n soe la, nẽrba zozo'e n boe dɛna sɩ'ɩsrɩba, la yetɔg-yooro dõma, dee pã'asra nẽrba.
Lan gãnnɩ wuu, nẽr-bãma boe la Zifdõma n wãtɩ la pʋam.
La masɛ tɩ fʋ gu ba tɩ ba da tɔgra bɛla, tɩ ba zãsnɩ nẽrba la sɛla n ka masɛ, wã'ara nẽrba basɛba yiɛ, ba zãsnɩ sɛla n ka masɛ ɛɛra la bõntarsõm.
Krɛtɩ dõma mẽŋa bãŋra ayɩla yʋʋn yetɩ: «Krɛtɩ dõma de la põmpɔrndõma wakatɛ wuu, la pʋtʋʋl-dõma ãna wʋ we-dũnsi la, ba de la zẽyãgsɩ dee tara pʋyã'anɛ.» Yel-ẽŋa de la sɩra, bɛla ĩyã, kã'an ba sõŋa sõŋa tɩ ba dɔla Nawẽnnɛ sɩra la sõŋa.
Yele ba tɩ ba basɛ Zifdõma sɔlma, la bõn-sɛba tɩ nẽrba zagsɛ sɩra dee bɔ nõorɛ tɩ ba ɩta la.
Sɛla woo ãn sõŋa mɛ bɔ nẽr-sɛka n de pʋpeelem dãana, la sɛka n de tõon-dẽgrɔ dãana ka sakra Nawẽnnɛ, sɛla sɛla ka boe n ãn sõŋa bɔ ẽ.
Ẽŋa pʋtẽ'erɛ, la a yɛm wuu ki mɛ.
Ba yetɩ bãma mi Nawẽnnɛ mɛ, la ba tõoma la pa'alɩ tɩ ba sɩ'ɩsrɩ Nawẽnnɛ mɛ.
Ba de la nẽr-bɛ'ɛsɩ gãŋɛ, la ba ka sakrɩ Nawẽnnɛ nõorɛ, dee ka tãna wʋn tõm tõon-sõŋɔ.
Zãsʋm nẽrba sɩra La fõn, zãsʋm nẽrba la bõn-sɛba n masɛ la sɩra zãsŋɔ la.
Zãsʋm bʋra-yã'asɩ tɩ ba tara ba mẽŋa sõŋa, ba dɛna nẽrba tɩ ba nannɩ, ba tara pʋtẽ'e-sõŋɔ, la ba dɛna nẽrba n dolɩ Nawẽnnɛ sɩra la sõŋa, ba tara nõŋlʋm, dee dɛna nẽrba n mã'agɛ ba sũure sẽnna nẽŋa.
Yele pɔg-yã'asɩ tɩ ba yel-ɩrɛ pʋam ba dɛna pʋpeelem dõma, la ba da dɛna gõngõ'osrɩba, ba da dɛna nẽrba n dɩkɛ ba mẽŋa bɔ dãam.
Ba pa'ala sɛla n ãn sõŋa, ba pa'ala pɔg-bɩ'ɩsɩ tɩ ba nõŋɛ ba sɩrba, la ba kɔma, tɩ ba tara pʋtẽ'e-sõŋɔ, tɩ ba da ɩta dẽgrɔ, tɩ ba dɛna pɔg-mẽnsɩ, la pɔg-sõma, tɩ ba sakra ba sɩrba, tɩ nẽrba da pɔ'ɔgɛ Nawẽnnɛ kõ-yẽlga la.
Kã'an kɔmbɩ'ɩsɩ la mẽ tɩ ba tara ba mẽŋa sõŋa sɛla woo pʋam.
Fõn mẽŋa botɩ fʋ yel-ɩrɛ wuu ãna sõŋa, pa'alɛ ba ban wʋn ãna se'em, la fʋ zãsʋm nẽrba Nawẽnnɛ yetɔga la sɩra, la ninmõ'orɛ.
La fʋ tɔgra sɩra tɩ ba da tã'agɛ zɛrgɛ fɔ, tɩ yãnnɛ wʋn yõkɛ sɛba n sɩ'ɩsrɩ la, ban kãn yẽ sɛla n de be'em tɩ zẽ'am tɔgɛ la ĩyã.
Yele yamsɩ tɩ ba sakra ba zuudãandõma sɛla woo pʋam, ɩta ba sũure yẽlʋm, ba da zagsɛ ba nõorɛ, la ba da zũura ba lɔgrɔ.
Ba tõnna tõon-sõma pa'alɛ tɩ bãma de la sɩra dõma, bɛla tɩ Nawẽnnɛ n de tɩ Fãagra zãsŋɔ la wʋn yẽta pẽka sɛla woo pʋam.
Bẽm ĩyã, Nawẽnnɛ botɩ tɩ bãŋɛ a yel-sõnnɛ la n de fãarɛ bɔ nẽrsaalba wuu la mɛ.
A zãsnɩ tõma tɩ tɩ basɛ la sɛla n ka dolɩ Nawẽnnɛ sore, la dũnia nẽrba n boorɩ sɛla la, dee vɔa dũnia wã zuo la pʋtẽ'e-sõŋɔ, la sɩra, dee dɔla Nawẽnnɛ sore sõŋa.
Bɛla tɩ tɩ wʋn tara pʋtẽ'erɛ gu'ura sũ-yẽlga daarɛ la, daar-ẽŋa Azezi-krisi n wʋn leme wa'am la a na'am pãŋa.
Ẽŋa n de tõma Nawẽnnɛ, la tɩ Fãagra.
Ẽŋa n dɩkɛ a vɔm bɔ tõma ĩyã, tɩ a fãagɛ tɔ tõon-be'ero wuu pʋam, dee basɛ tɩ tɩ malgɛ ãna sõŋa dɛna a mẽŋa nẽrba, mõrgɛ tõnna tõon-sõma.
La de la bɛla tɩ fʋ wʋn zãsʋm ba, bɔ ba bʋraanɛ, dee kã'an ba.
Ẽŋɛ bɛla la nõorɛ sɛka tɩ fʋ tarɩ la.
Da basɛ tɩ nẽra pɔ'ɔgɛ fɔ.
Nawẽnnɛ nẽrba yel-ɩrɛ n wʋn ãna se'em Tẽegɛ ba wuu yetɩ la masɛ mɛ tɩ ba nanna tẽŋa la nẽŋadõma, la kɛ'ɛndõma dee sakra ba nõorɛ, dee tõnna tõon-sõma buuri wuu.
Ba da tɔgra nẽrba be'em, ba da dɛna zɛbzɛbrɩba, la ba dɛna nẽrba n tarɩ sũ-mã'asʋm, dee ɩta sũ-bʋgsʋm la nẽrba wuu.
Tõma mẽ daan de la nẽrba n ka mi sɛla, la sɩ'ɩsrɩba, la nẽrba n bʋrgɛ ka dɔla sɩra sore, tɩ tõma yɛmleego, la bõn-yooro tɩ tõma boorɩ la sɔna tõma.
Tõma daan vɔa la pʋtʋʋlgɔ pʋam, ɩta sũure la tɩ taaba bõnɔ, dee dɛna nẽrba tɩ ba ka nõŋɛ, dee sisra taaba.
La Nawẽnnɛ n de tɩ Fãagra la n wa pa'alɛ nẽrsaalba a yel-sõnnɛ, la a nõŋlʋm na, a fãagɛ tɩ mɛ, la, la dagɩ tɩn tõm tõon-sõma ĩyã, la de la a mẽŋa ninbãal-zʋa ĩyã tɩ a fãagɛ tɔ.
A botɩ a Sɩa la n peege tõma sũure dẽgrɔ botɩ tɩ lebge nẽr-paalsɩ tara vɔm paalga.
La de la Azezi-krisi n de tɩ Fãagra la ĩyã, tɩ Nawẽnnɛ bɔ tɔ a Sɩa la sõŋa sõŋa, tɩ a yel-sõnnɛ na botɩ tõma masɛ a nẽŋam, lebge a kɔma wʋn yẽ vɔm n ka ba'asrɩ tɩ tõma tarɩ pʋtẽ'erɛ gu'ura la.
Yetɔg-ẽna de la sɩra.
Bɛla tɩ mam bɔɔra tɩ fʋ mõrgɛ pa'alɛ ba yel-bãma, tɩ nẽr-sɛba n bɔ Nawẽnnɛ sɩra la mõrgɛ tõnna tõon-sõma.
Yel-bãma n ãn sõŋa dee tara yõorɔ bɔ'ɔra nẽrba.
La sãn dɛna nõke'en-yooro, la yaabdõma deto kãalgɔ, la nõkɛ'ɛma wẽ'a Zifdõma lɔɔ la yɛla, zãagɛ fʋ mẽŋa la bõn-bãma, se'ere n soe la, ba ka tarɩ yõorɔ, ba de la zãŋa.
Nẽra sãn tara welgre sẽnna, fʋ kã'an ẽ nõorɛ ayi, tɩ a sãn ken zagsɛ, fʋ basɛ ẽ, la ya da le tara yetɔga la ẽ.
Tɩ fʋ mi tɩ nẽr-ẽŋa buuri bʋrgɛ mɛ basɛ sɩra sore, dee tõnna tõon-be'ero n pa'alɩ tɩ a kãn yẽ bʋʋrɔ.
Ba'asgɔ yetɔga, la pʋ'ʋsgɔ Mam wʋn tõm na Artemasɩ bɩɩ Atisiki fʋ zẽ'am, a sãn wa'am, fʋ nargɛ pãŋa wa'am mam zẽ'am Nikopoli, tɩ mam looge yɛm tɩ m bɔna la bilam tɩ ɔɔrɔ wakatɛ tole.
Mõrgɛ bɩsɛ Azenaasɩ n de yetɔg-mita, la Apolɔsɩ sore sẽnnɛ na yelle, tɩ sɛla da pɔ'ɔgɛ ba.
Tõma nẽrba la masɛ mɛ tɩ ba zãsʋm tõnna tõon-sõma tɩ la sõŋɛ sɛba n boorɩ sõŋrɛ la, dee da vɔa vɔm n ka tarɩ yõorɔ.
Nẽr-sɛba n boe la mam na wuu pʋ'ʋsrɩ fɔ.
Pʋ'ʋsɛ nẽr-sɛba n bɔ Azezi sɩra nõŋɛ tõma la.
Nawẽnnɛ yel-sõnnɛ wʋn bɔna la ya wuu.
Mam Apolɩ n boe yʋ'a deem Azezi-krisi yelle, la tɩ sɔbia Atimõtɩ n gʋlsɛ gõŋɔ wã bɔ'ɔra tɩ sɩr-sõŋɔ Afilmõ n de tɩ tõntõn-tadãana, la tɩ tã Apɩa, la Arsipi n lagɩm na tõma yẽ nãmsgɔ Azezi tõoma pʋam na, la Nawẽnnɛ nẽrba la n lagsrɩ fʋ yire pʋam na.
Tɩ Sɔ Nawẽnnɛ, la tɩ Zuudãana Azezi-krisi wʋn ẽŋɛ ya yel-sõnnɛ, dee bɔ ya sũ-mã'asʋm.
Mam pʋ'ʋsrɩ Nawẽnnɛ daarɛ woo a yel-sõnnɛ mɛ, dee tẽra fʋ yelle m pʋ'ʋsgɔ pʋam ka basra.
Se'ere n soe la, mam wõm ban tɔgrɩ fõn bɔ tɩ Zuudãana Azezi sɩra se'em, la fõn tarɩ nõŋlʋm Nawẽnnɛ nẽrba la wuu ĩyã se'em.
Mam sosrɩ Nawẽnnɛ tɩ fõn lagɩm na tõma bɔ Azezi-krisi sɩra la wʋn sẽnna nẽŋa, a wʋn basɛ tɩ fʋ bãŋɛ bõn-sõma sɛba wuu tɩ tɩ tarɩ Krisi doosgo pʋam.
M sɔbia, fʋ nõŋlʋm na bɔ mam sũ-yẽlga zozo'e mɛ, dee bɔ mam bʋraanɛ, fõn botɩ Nawẽnnɛ nẽrba la wuu sũure mã'agɛ la ĩyã.
Bɛla tɩ baa mam n tarɩ nɩ nõorɛ wʋn yele fo tɩ fʋ ẽŋɛ se'em Krisi ĩyã la, mam ka ẽŋɛ bɛla, mam sosrɩ fʋ la nõŋlʋm.
La de la mam Apolɩ n de bʋra-yã'aŋa, mam boe la yʋ'a deem lɛɛlɛ wã Azezi-krisi yelle.
Mam sosrɩ fʋ la A'onezim tɩ mam boe yʋ'a deem tɩ a sakɛ Azezi lebge mam bia la ĩyã.
Kʋrʋm, a daan ka tarɩ yõorɔ bɔ fɔ, la lɛɛlɛ wã a yãŋa tarɩ yõorɔ mɛ bɔ fõn na mam.
Mam lebe tõnna ẽ na fõn zẽ'am, mam nõŋɛ ẽ na m sũure wuu.
Mam boorɩ nɩ tɩ a bɔna la mam zẽ'am to'oge fõn zẽ'a sõŋra mam, mam n ken bɔna yʋ'a deem Nawẽnnɛ kõ-yẽlga la ĩyã la.
La mam ka boorɩ tɩ m ẽŋɛ sɛla tɩ fõn sãn ka sakɛ, tɩ la da kãn dɛna mam mõrgɛ fʋ mɛ tɩ fʋ ẽŋɛ mam yel-sõnnɛ, la dɛna fʋ mẽŋa n boorɩ se'em.
Tã tɩ A'onezim n daan basɛ fõn dee fõrgɛ wakatɛ fẽe la, la de la tɩ fʋ le to'oge ẽ tɩ a bɔna la fʋ wakatɛ wuu.
La a ka le dɛna fʋ to'oge ẽ tɩ a dɛna fʋ yamŋa mã'a, a gãnnɩ yamŋa mɛ, a yãŋa de la sɔbi-nõŋrɛ.
Mam nõŋɛ ẽ mɛ halɩ zozo'e, la fõn wʋn nõŋɛ ẽ gãnna, se'ere n soe la, a de la fʋ yamŋa dee ken dɛna fʋ sɔbia Zuudãana doosgo pʋam.
Bɛla, fʋ sãn dɛna mam sɩrɛ, fʋ to'oge ẽ wʋ fõn wʋn to'oge mam mẽŋa se'em na.
La a sãn ẽŋɛ fʋ tuuge, bɩɩ a sãn tara fʋ sãnnɛ, basɛ tɩ la dɛna mam sãnnɛ.
Mam Apolɩ n gʋlsɛ wãna la mam mẽŋa nu'ugo yetɩ: Mam wʋn yɔ fɔ.
Mam kãn tẽegɛ fɔ tɩ fʋ mẽŋa tarɩ mam sãnnɛ, la de la mam n sõŋɛ fɔ tɩ fʋ yẽ vɔm.
Ẽe, m sɔbia, ẽŋɛ yel-ẽna bɔ mam, Zuudãana la ĩyã.
Botɩ m sũure mã'agɛ Krisi ĩyã.
Mam n mi tɩ fʋ wʋn ẽŋɛ mam n boorɩ se'em na ĩyã tɩ mam gʋlsɛ bɔ fɔ, la mam mi tɩ fʋ wʋn põn ẽŋɛ gãŋɛ mam n yele fʋ se'em na mɛ.
La mam sosrɩ tɩ fʋ ken mãasʋm gã'argɔ zẽ'a bɔ ma, tɩ mam tarɩ pʋtẽ'erɛ tɩ yãma n pʋ'ʋsrɩ Nawẽnnɛ na ĩyã, ba wʋn basɛ mam tɩ m leme wa'am ya zẽ'am.
A'epafrasɩ n lagɩm na mam bɔna yʋ'a deem Azezi-krisi yelle la pʋ'ʋsrɩ fɔ.
La mam tõntõn-taaba, Aluki la Amarkɩ, la Aristarkɩ, la Ademasɩ mẽ pʋ'ʋsrɩ fɔ.
Tɩ Zuudãana Azezi-krisi yel-sõnnɛ wʋn bɔna la ya.
Nawẽnnɛ doose la a Dayʋa tɔgɛ la tõma Kʋrʋm, Nawẽnnɛ yʋʋn botɩ a nõtɔ'ɔsrɩba n tɔgɛ nõorɛ zozo'e bɔ tɩ yaabdõma, la yetɔga buuri to'oto'ore.
La lɛɛlɛ wã n de ba'asgɔ wakatɛ la, Nawẽnnɛ botɩ a Dayʋa la n tɔgɛ bɔ tɔ.
La doose la ẽŋa tɩ a nãam dũnia la saazuum wuu, la a botɩ ẽŋa n sɔna sɛla woo.
Ẽŋa n tarɩ Nawẽnnɛ na'am pãŋa wa pa'alɛ tɔ, a ãn wʋ Nawẽnnɛ mẽŋa n ãn se'em na.
La a yetɔga la tarɩ pãŋa mɛ botɩ sɛla woo bɔna a zẽ'a.
Ẽŋa n yese nẽrsaalba tõon-be'ero tɩ ba lebge sõŋa la poorʋm, a sẽŋɛ ka zẽa la Naba Wẽnnɛ zʋʋgɔ saazuum-zuum.
Tɩ Nawẽnnɛ zẽkɛ ẽ tɩ a gãnna malɛkadõma halɩ zozo'e dee bɔ ẽ yʋ'ʋrɛ n gãnnɩ malɛkadõma yʋ'ʋra.
Nawẽnnɛ Dayʋa Azezi-krisi n gãnnɩ malɛkadõma Nawẽnnɛ ka yele malɛka baa ayɩla yetɩ: «Fõn de mam Dayʋa, zĩna mam lebge la fʋ Sɔ.» La a ken ka yele malɛka yetɩ: «Mam n wʋn dɛna fʋ Sɔ, tɩ fʋ dɛna mam Dayʋa.» La ẽn daan tõm a bi-kẽŋa la dũnia pʋam na, a yele yetɩ: «Dẽnɩ tɩ malɛkadõma wuu nã'asra ẽ.» La sãn dɛna malɛkadõma la yelle, a tɔgɛ yetɩ, ba de la ẽŋa tõntõnɩba, ẽŋa basɛ tɩ ba ãna wʋ kʋsebgo la, dee basɛ tɩ ba ãna wʋ bug-zɩlɩsɩ la.
La a yele a Dayʋa la yelle yetɩ: «Fõn de la Nawẽnnɛ, fʋ na'am na wʋn bɔna la wakatɛ n ka ba'asrɩ.
Fʋ wʋn sɔna fʋ so'olʋm na la sɩra.
Fõn nõŋɛ la sɛla n masɛ, dee sisra be'em.
Bɛla n soe tɩ fʋ Nawẽnnɛ welge fʋ to'ore, bɔ fɔ pẽka, la sũ-yẽlga gãnna basɛba wuu.» Dee ken yetɩ: «Zuudãana, fõn nãam tẽŋa halɩ pĩ'iluŋo wakatɛ, la saazuum wuu de la fõn nu'usi tõoma.
Ba wuu wʋn sã'am mɛ, la fõn wʋn weege bɔna.
Ba wʋn kʋrgɛ wʋ fuugo n kʋrgrɩ se'em na.
Fʋ wʋn lobe ba basɛ wʋ fuugo tɩ ba kilim lobe basɛ la.
Bõnɔ wuu wʋn teege wʋ ban teerɩ fu-kɛka la.
La fõn, fõn de la fõn de se'em na ka tɛɛra, fõn yʋʋma ka tarɩ tɛka.» Nawẽnnɛ ka yele malɛka baa ayɩla yetɩ: «Zĩ'ire m zʋʋgɔ, halɩ tɩ m wa basɛ tɩ fʋ bɛ'ɛba bɔna fʋ nãma tẽŋa.» Malɛkadõma de la bẽm?
Ba de la sɩɩsɩ n tõnnɩ bɔ'ɔra Nawẽnnɛ, tɩ Nawẽnnɛ tõnna ba, tɩ ba sõŋra nẽr-sɛba n de ba yẽ fãarɛ la.
Da zagsɛ-ya Nawẽnnɛ fãarɛ Bɛla n soe tɩ la masɛ tɩ tõma gʋrɛ yetɔga la tɩ tɩ wõm na sõŋa sõŋa, tɩ tɩ da bʋrgɛ.
Malɛkadõma n yʋʋn tɔgɛ yetɔg-sɛba kʋrʋm na ẽŋɛ ba tõonɛ mɛ, nẽr-sɛba n sɩ'ɩsɛ ka sakɛ ba la, yẽ sɩbgrɛ sɛka n masɛ tɩ ba yẽ la mɛ.
La sãn dɛna bɛla, tõma sãn pɔ'ɔgɛ Nawẽnnɛ fãarɛ kãtɛ ẽna, tõma wʋn ẽŋɛ la wãne põsɛ sɩbgrɛ?
Zuudãana mẽŋa n daan põn dẽŋɛ mõolɛ fãarɛ ẽŋa yelle, tɩ nẽr-sɛba n wõm na pa'alɛ tõma tɩ la de la sɩra.
Tɩ Nawẽnnɛ mẽŋa mẽ tõm tõon-yãlma, la yel-kɩrsɩ, la bõn-yãlma buuri wuu to'oto'ore, dee bɔ nẽrba a Sɩa pãŋa wʋ ẽn boorɩ se'em, pa'alɛ tɩ la de la sɩra.
Azezi n tarɩ fãarɛ wa'am La dagɩ malɛkadõma tɩ Nawẽnnɛ yetɩ ba sɔna dũnia sɛka n sẽm tɩ tõma tɔgra a yelle la.
La nẽra n tɔgɛ Nawẽnnɛ gõŋɔ la pʋam zẽ'a ayẽma yetɩ: «Nẽrsaala de la bẽm tɩ fõn tẽra a yelle?
Nẽrsaala bia de la bẽm tɩ fõn bɩsra a yelle?
Fõn basɛ mɛ tɩ a ka paagɛ malɛkadõma wakatɛ fẽe mã'a, dee yãŋa nã'asɛ ẽ, bɔ ẽ na'am pãŋa la pẽka.
Fõn basɛ mɛ tɩ a sɔna sɛla woo.» Lan yetɩ Nawẽnnɛ basɛ tɩ sɛla woo sakra nẽrsaala la, a ka basɛ tɩ sɛla weege ka sakra ẽ.
La, lan de se'em na, tõma nãn ka yẽtɩ tɩ sɛla woo sakrɩ ẽ.
La tõma yẽ tɩ la de la Azezi tɩ Nawẽnnɛ sike tɩ a ka paagɛ malɛkadõma wakatɛ fẽfẽe, dee yãŋa nã'asɛ ẽ, bɔ ẽ na'am pãŋa la pẽka ẽn nãmsɛ ki la ĩyã.
La de la Nawẽnnɛ yel-sõnnɛ ĩyã, tɩ a ki nẽrsaalba wuu ĩyã.
Nawẽnnɛ n de sɛka n basɛ tɩ sɛla woo bɔna, dɛna a bõnɔ na, la masɛ la ẽŋa yɛm n boorɩ se'em tɩ a botɩ Azezi nãmsɛ, ẽŋɛ sɛla woo ba'asɛ, fãagɛ nẽrba, tarɩ a kɔma zozo'e sẽŋɛ a na'am pãŋa zẽ'am.
Azezi n malgrɩ nẽrba tɩ ba dɛna pʋpeelem dõma, la sɛba tɩ a malgɛ tɩ ba dɛna pʋpeelem dõma la lagɩm tara la Sɔ ayɩla.
Bɛla n soe tɩ a ka zɔta yãnnɛ tɩ a wi ba tɩ a sɔbiisi.
Bɛla tɩ a yele Nawẽnnɛ yetɩ: «Mam wʋn tɔgɛ fʋ yelle m sɔbiisi zẽ'am, mam wʋn nã'asɛ fɔ ba lagsgɔ zẽ'am.» Dee le yetɩ: «Mam wʋn dɩkɛ m sɩra wuu bɔ la Nawẽnnɛ.» Dee ken yetɩ: «Mam n wãna, mam na kɔm-sɛba tɩ Nawẽnnɛ bɔ mam na.» Kɔma la tɩ a tɔgrɩ la n de nẽrsaalba tara ĩyã la zɩɩm na, bɛla tɩ Azezi mẽ lebge nẽrsaala wʋ bãma la ki, tɩ a kũm na sã'am Asũtãana n de sɛka n basɛ tɩ nẽrba kiira la pãŋa.
La de la bɛla tɩ a ẽŋɛ fãagɛ sɛba tɩ kũm dabeem tarɩ ba botɩ ba ãna wʋ yamsɩ ba vɔm na wuu pʋam na basɛ.
La dagɩ malɛkadõma tɩ a wa'am tɩ a sõŋɛ, la de la Abraham yɩɩsɩ la tɩ a wa'am tɩ a sõŋɛ.
Bɛla n soe tɩ la daan masɛ tɩ a lebge nẽrsaala ãna wʋ a sɔbiisi la sɛla woo pʋam, tã'agɛ dɛna ba kãabgɔ kẽma nẽŋadãana n de ninbãal-zɔta, dee dɛna sɩra dãana Nawẽnnɛ tõoma pʋam.
A ẽŋɛ la bɛla yese nẽrba tõon-be'ero, naagɛ ba la Nawẽnnɛ.
Azezi mẽŋa n daan yẽ nãmsgɔ wakatɛ sɛba tɩ Asũtãana makɛ ẽ bɩsɛ la, a tã wʋn sõŋɛ nẽr-sɛba n yẽtɩ nãmsgɔ la mɛ, bɔ ba pãŋa.
Azezi-krisi n gãnnɩ Amoyisi Bɛla m sɔbiisi, yãma tɩ Nawẽnnɛ wi tɩ ya welge to'ore dɛna a nẽrba la, bɩsra-ya Azezi, ẽŋa n de sɛka tɩ Nawẽnnɛ tõm, la ẽŋa n de tõma kãabgɔ kẽma nẽŋadãana Nawẽnnɛ sore doosgo la pʋam.
A de la sɩra dãana sɛka n looge ẽ na zẽ'am, wʋ Amoyisi n yʋʋn de sɩra dãana se'em Nawẽnnɛ nẽrba la pʋam na.
La masɛ mɛ tɩ Azezi yẽ nã'asgɔ gãnna Amoyisi halɩ zozo'e, wʋ de-mẽta n yẽtɩ pẽka gãnna deego la mẽŋa se'em na.
Asɩra, deego woo de la nẽra n mẽ ẽ, la sɛla woo mẽta de la Nawẽnnɛ.
La sãn dɛna Amoyisi, a yʋʋn de la tõntõnna n de sɩra dãana Nawẽnnɛ nẽrba n ãn wʋ deego la pʋam, dẽŋɛ tɔgɛ sɛla n wʋn wa tɔgɛ la yelle.
La Krisi de la Nawẽnnɛ Dayʋa n de sɩra dãana sɔna deego la.
A deego la de la tõma, tõma sãn ze'ele kãŋkãŋɛ la bʋraanɛ, dee tara pʋtẽ'erɛ gu'ura sɛla tɩ tɩ bɔ sɩra la, la sũ-yẽlga, ka paagɛ ba'asgɔ.
Nawẽnnɛ wʋn bɔ a nẽrba vo'osgo Bɛla, sakɛ-ya Nawẽnnɛ Sɩa n yele se'em yetɩ: «Zĩna, ya sãn wõm Nawẽnnɛ kõa, ya da kɛ'ɛm ya sũure, wʋ ya yaabdõma n yʋʋn kɛ'ɛm ba sũure sɩ'ɩsɛ Nawẽnnɛ nõorɛ se'em, makɛ ẽ bɩsɛ weem na.» Nawẽnnɛ yetɩ: «Bilam, ya yaabdõma yʋʋn makɛ mam mɛ bɩsɛ, baa ban yʋʋn yẽ mam tõoma yʋʋma pinaasɩ la.
Bɛla tɩ mam sũure yʋʋn yĩige la zamãan-ẽŋa nẽrba.
Tɩ mam yetɩ: ‹Ba pʋtẽ'era la botɩ ba tuura mɛ wakatɛ wuu, tɩ ba ka dɔla mam sore.› Mam sũ-yĩire la pʋam, mam pɔɩ mɛ yetɩ: ‹Ba kãn malɩn kẽ zẽ'e-sɛka tɩ mam yetɩ m bɔ ba tɩ ba yẽ vo'osgo la.› » M sɔbiisi, guuse-ya ya mẽŋa tɩ ya nẽr-sɛka da tara pʋtẽ'e-be'ero n wʋn basɛ tɩ a ka bɔ Nawẽnnɛ sɩra, tɩ bõn-ẽŋa basɛ tɩ a welge la Nawẽnnɛ n de vɔm dãana la.
La bɔ'ɔra-ya taaba bʋraanɛ daarɛ woo, wʋ Nawẽnnɛ n tɔgrɩ la tõma zĩna se'em na, tɩ ya nẽr-sɛka da kɛ'ɛm a sũure tɩ tõon-be'ero basɛ tɩ a tuuge.
Tõma sãn ze'ele kãŋkãŋɛ wʋ tõma n bɔ sɩra se'em pɔspɔsɩ la ka paagɛ ba'asgɔ, tɩ wʋn lagɩm na Krisi to'oge pʋrɛ.
Bɛla tɩ la yele Nawẽnnɛ gõŋɔ pʋam yetɩ: «Zĩna, ya sãn wõm Nawẽnnɛ kõa, ya da kɛ'ɛm ya sũure, wʋ ya yaabdõma n yʋʋn kɛ'ɛm ba sũure sɩ'ɩsɛ Nawẽnnɛ nõorɛ se'em na.» Sɛba n yʋʋn wõm Nawẽnnɛ kõa dee sɩ'ɩsɛ a nõorɛ la de la bãna?
Ba de la nẽr-sɛba wuu tɩ Amoyisi yʋʋn tarɩ Ezipti tẽŋa yese la.
Sɛba tɩ Nawẽnnɛ sũure yʋʋn yĩige la ba yʋʋma pinaasɩ la de la bãna?
Ba de la sɛba n yʋʋn tõm tõon-be'ero ki weego pʋam na.
Sɛba tɩ a yʋʋn pɔɩ yetɩ ba kãn kẽ zẽ'e-sɛka tɩ a yetɩ a bɔ ba tɩ ba yẽ vo'osgo la de la bãna?
Ba de la sɛba n sɩ'ɩsɛ la.
La tõma yẽ tɩ ba yʋʋn ka yãŋɛ kẽ, ban ka bɔ Nawẽnnɛ sɩra la ĩyã.
Nawẽnnɛ n bĩŋe a nõorɛ tɩ tɩ kẽ a vo'osgo zẽ'am na ken bɔna mɛ, bɛla tɩ guuse, tɩ ba'asgɔ ya nẽr-sɛka da wa yẽ tɩ a koŋe ka kẽ.
Se'ere n soe la, tõma mẽ wõm Nawẽnnɛ kõ-yẽlga la wʋ nẽr-bãma n wõm se'em na.
La bãma zẽ'am, yetɔga la tɩ ba yʋʋn wõm na ka tarɩ yõorɔ bɔ ba, bẽm ĩyã, sɛba n wõm na ka bɔ sɩra.
La tõma sɛba n bɔ ẽ sɩra la, tõma wʋn kẽ vo'osgo la zẽ'am tɩ a yʋʋn yetɩ: «Mam sũ-yĩire la pʋam, mam pɔɩ mɛ yetɩ, ba kãn malɩn kẽ zẽ'e-sɛka tɩ mam yetɩ m bɔ ba tɩ ba yẽ vo'osgo la.» Nawẽnnɛ n yele bɛla la, tɩ a dẽŋɛ põn tõm a tõoma wuu ba'asɛ mɛ halɩ lan pɔsɛ dũnia nãaŋɔ wakatɛ.
La gʋlsɛ Nawẽnnɛ gõŋɔ pʋam zẽ'a ayɩla tɔgɛ dabsa ayopɔɩ daarɛ la yelle yetɩ: «Nawẽnnɛ nãam sɛla woo ba'asɛ, dee vo'ose la dabsa ayopɔɩ daarɛ.» La zẽ'e-ẽna wã la ken tɔgɛ yetɩ: «Ba kãn malɩn kẽ zẽ'e-sɛka tɩ mam yetɩ m bɔ ba tɩ ba yẽ vo'osgo la.» Nẽr-sɛba n yʋʋn wõm Nawẽnnɛ kõ-yẽlga la pɔspɔsɩ la ka kẽ, ban ka sakɛ la ĩyã.
La dẽnɩ tɩ nẽrba kẽ.
Bɛla tɩ Nawẽnnɛ le looge daarɛ ayẽma tɩ ba wi'iri tɩ zĩna.
Tɩ yaabdõma n sɩ'ɩsɛ Nawẽnnɛ na, yʋʋma zozo'e n tole tɩ a botɩ Adavidi tɔgɛ wʋ lan põn gʋlsɛ se'em na yetɩ: «Zĩna, ya sãn wõm Nawẽnnɛ kõa, ya da kɛ'ɛm ya sũure.» Azoze yʋʋn sãn tarɩ nɩ ba paagɛ la vo'osgo asɩra sɩra zẽ'am, Nawẽnnɛ kãn le tɔgra vo'osgo daarɛ ayẽma yelle.
Bɛla, vo'osgo n ken bɔna Nawẽnnɛ nẽrba la ĩyã, wʋ Nawẽnnɛ n vo'ose dabsa ayopɔɩ daarɛ la.
Se'ere n soe la, nẽr-sɛka n kẽ Nawẽnnɛ vo'osgo la zẽ'am, mẽ basrɩ a tõoma mɛ dee vɔ'ɔsra, wʋ Nawẽnnɛ n ba'asɛ a tõoma dee vo'ose se'em na.
Bɛla, tɩ wɩsgɛ tɩ mẽŋa yẽ vo'osgo ẽna, tɩ guuse tɩ nẽra baa ayɩla da doose sɩ'ɩsgɔ la sore koŋe ka kẽ.
Nawẽnnɛ yetɔga la vɔa mɛ, tara pãŋa, dee tara nõorɛ gãnna sʋkɔbgɔ n saasɛ tara nõa bayi.
A kẽ'erɩ la nẽra pʋam mina a sɩa, la a sũure yɛla wuu bɔkra, dee mina a pʋtẽ'erɛ, la a yɛm wuu n ãn se'em, wʋ sʋ'a n welgrɩ kõb-suglsi paara kõb-sõom na.
Sɛla baa ayɩla ka boe n sʋgɛ tɩ Nawẽnnɛ ka yẽta.
Bõn-sɛba tɩ a nãam na wuu de la vẽelsɩ a zẽ'am.
La de la ẽŋa n de sɛka tɩ tɩ wʋn ze'ele a nẽŋam tɔgɛ tɩ yɛla wuu bɔ ẽ.
Azezi-krisi n gãnnɩ kãabgɔ kẽma wuu Tõma tarɩ la kãabgɔ kẽma nẽŋadãana n de Nawẽnnɛ Dayʋa Azezi n zom saazuum Nawẽnnɛ yire.
Bɛla, tɩ ze'ele-ya kãŋkãŋɛ Nawẽnnɛ sore la doosgo pʋam.
Tɩ tarɩ la kãabgɔ kẽma nẽŋadãana n tarɩ tɩ zĩile tɩ tɔrgɔ pʋam, se'ere n soe la, a yẽ nãmsgɔ mɛ sɛla woo pʋam wʋ tõma la, la a ka tõm tõon-be'ero.
Bɛla, basɛ-ya tɩ tɩ lɛm Nawẽnnɛ n de yel-sõnnɛ dãana la na'am bĩmbĩnne na zẽ'am la bʋraanɛ, tɩ a zoe tɩ ninbãalga ẽŋɛ tɩ yel-sõnnɛ, dee sõŋɛ tɔ wakat-sɛka tɩ tɩ boorɩ.
Nawẽnnɛ kãabgɔ kẽma nẽŋadãana woo, ba loorɩ ẽ na nẽrsaalba pʋam tɩ a tõnna bɔ'ɔra Nawẽnnɛ, nẽrba ĩyã.
Ẽŋa n bɔ'ɔrɩ Nawẽnnɛ bɔ'a, dee kãabra bɔ'ɔra ẽ ba tõon-be'ero ĩyã.
A tã wʋn wõm sɛba n ka mi, la sɛba n tuuri la võorɛ mɛ zoe ba ninbãalga, ẽŋa mẽŋa n boe tɔrgɔ pʋam na ĩyã.
La de la bɛla ĩyã, tɩ la dɛna a kãabɛ bɔ Nawẽnnɛ a mẽŋa tõon-be'ero, la nẽrba la tõon-be'ero ĩyã.
Nẽra ka tã wʋn nã'asɛ a mẽŋa dɩkɛ tõon-ẽna bɔ a mẽŋa dɛna kãabgɔ kẽma nẽŋadãana, la de la Nawẽnnɛ n loorɩ, wʋ ẽn yʋʋn looge Aarõ se'em na.
Bɛla mẽ, la dagɩ Krisi mẽŋa n ɛ nã'asgɔ lebge kãabgɔ kẽma nẽŋadãana, la de la Nawẽnnɛ n looge ẽ yele yetɩ: «Fõn de mam Dayʋa, zĩna mam lebge la fʋ Sɔ.» Dee le yele zẽ'a ayẽma yetɩ: «Fʋ de la kãabgɔ kẽema wakatɛ wuu ĩyã, wʋ Amelkisedɛkɩ n ãn se'em na.» Azezi-krisi n daan boe dũnia wã wakat-sɛka la, a pʋ'ʋsɛ mɛ sose Nawẽnnɛ n de sɛka n tã wʋn fãagɛ ẽ kũm pʋam basɛ la, belem ẽ na nintãm.
Tɩ Nawẽnnɛ lerge a sosgo, a sik-m-mẽŋa la pʋam.
Baa la ẽn de Nawẽnnɛ Dayʋa la, nãmsgɔ la pʋam a bãŋɛ sakrɛ n de sɛla mɛ.
La ẽn daan tõm Nawẽnnɛ n boorɩ se'em wuu ba'asɛ la, a lebge la sɛka tɩ nẽr-sɛba wuu n sakrɩ a nõorɛ la yẽtɩ fãarɛ n ka tarɩ ba'asgɔ a zẽ'am.
Bɛla tɩ Nawẽnnɛ yele yetɩ, a de la kãabgɔ kẽma nẽŋadãana wʋ Amelkisedɛkɩ n ãn se'em na.
Sẽŋɛ-ya nẽŋa Nawẽnnɛ doosgo la pʋam da basɛ Yɛla zozo'e tɩ tõma tarɩ wʋn tɔgɛ yel-ẽŋa yelle, la, la tɔ mɛ tɩ mam pa'alɛ ya a võorɛ tɩ ya wõm, se'ere n soe la, yãma lebge la mã'asga ka wõnna sɛla võorɛ tɔtɔ.
Lan yuuge paagɛ se'em wã, la seke nɩ mɛ tɩ yãma lebge karẽnsãandõma pa'ala nẽrba basɛba.
La baa bɛla, yãma ken bɔɔra tɩ ba zãsna ya la Nawẽnnɛ pɔspɔsɩ yɛla n de nãana, wʋ kɔma n boorɩ bĩ'isum dee ka bɔɔra di-ke'ene na.
Nẽr-sɛka n ken ãna wʋ bia n mõgrɩ bĩ'isum na, a nãn ka tã wʋn bãŋɛ sɛla n masɛ, la sɛla n ka masɛ yelle bɔkɛ.
La sɛba n de bõnkɛgsɩ la diti la di-ke'ene, bãma n de sɛba n zãsʋm mina sɛla n ãn sõŋa, la be'em bɔkra.
Bɛla, tɩ sẽŋɛ-ya nẽŋa zãsʋm bõnkɛgsɩ zãsŋɔ, dee basɛ Krisi pɔspɔsɩ yɛla la zãsŋɔ tɩ tɩ dẽŋɛ mina la.
Tɩ kãn le zãsna pĩ'iluŋo yɛla la n de tɩ teege yɛm basɛ tõon-be'ero n sẽm na kũm, la tɩ bɔ Nawẽnnɛ sɩra, la ko'om misga zãsŋɔ, la ban paglɩ nu'usi nẽrba zuto pʋ'ʋsra yelle, la kũm vo'ore, la dũnia ba'asgɔ sarɩyadia yelle.
Tɩ wʋn ẽŋɛ se'em n bɛla, tɩ sẽŋɛ nẽŋa, Nawẽnnɛ sãn sakɛ.
Nẽr-sɛba n bãŋɛ Nawẽnnɛ sɩra bɔna peelem pʋam, yẽ Nawẽnnɛ yel-sõnnɛ, to'oge Nawẽnnɛ Sɩa pãŋa, bãŋɛ Nawẽnnɛ yetɔga n ãn sõŋa se'em, dee mina dũnia sɛka n sẽm na pãŋa n ãn se'em, bãma sãn lebe poorʋm dee basɛ Nawẽnnɛ sore, la ka tã tɩ ba le tarɩ ba leme tɩ ba teege yɛm basɛ tõon-be'ero.
Se'ere n soe la, nẽr-bãma ãn wʋ ba le ka'ara Nawẽnnɛ Dayʋa la kũm dɔ-puurŋa zuo, dee yaala ẽ nẽrba tẽŋasʋka.
Tɩ dɩkɛ makrɛ: Saaga sãn niira zozo'e tɩ va'am yũura ko'om sõŋa, a bõnkɔɔla wʋn mãalɛ mɛ bɔ sɛba n kɔɔrɩ ẽ na, bɛla a yẽtɩ Nawẽnnɛ yel-sõnnɛ mɛ.
La va'am na sãn yɛsra gõ'osɩ, la mõ-yooro mã'a, a ka tarɩ yõorɔ, ba wʋn kã la be'em bɔ ẽ, la ba'asgɔ ba wʋn yõ ẽ na bugum.
M sɩr-nõŋrɩsɩ, baa tõma n tɔgrɩ wãna la, tõma mi tɩ sũure pʋam sɩra sɩra tɩ yãma boe la so-sõŋɔ n wʋn botɩ ya yẽ fãarɛ la zuo.
Nawẽnnɛ de la sɩra dãana, a kãn yĩm ya tõoma, la yãma n pa'alɛ tɩ yãma nõŋɛ ẽ mɛ, tõm bɔ a nẽrba, dee ken tõnna bɔ'ɔra ba lɛɛlɛ wã.
Bɛla tõma n boorɩ se'em de la ya nẽra woo keŋe a mẽŋa bɛla, sẽnna nẽŋa ka paagɛ ba'asgɔ, yẽ bõn-sɛba tɩ a tarɩ pʋtẽ'erɛ gu'ura la.
Tõma ka boorɩ tɩ ya tara zẽyãgrɛ, ɩta-ya wʋ nẽr-sɛba n bɔ Nawẽnnɛ sɩra, mõrgɛ sẽŋɛ nẽŋa yẽ sɛla tɩ Nawẽnnɛ bĩŋe nõorɛ tɩ a bɔ a nẽrba la.
Nawẽnnɛ nõorɛ tɩ a bĩŋe la ka viiri Nawẽnnɛ n yʋʋn bĩŋe nõorɛ la Abraham na, a pɔɩ mɛ, la nẽra n ka boe gãnna a mẽŋa la ĩyã, a pɔɩ la a mẽŋa yetɩ: «Asɩra, mam wʋn ẽŋɛ fʋ yel-sõnnɛ zozo'e, dee botɩ fʋ yɩɩsɩ yɩrgɛ zozo'e.» Tɩ Abraham mõrgɛ sẽŋɛ nẽŋa, yẽ sɛla tɩ Nawẽnnɛ bĩŋe nõorɛ tɩ a ẽŋɛ la.
Nẽrsaala sãn yetɩ a pɔɩ, a pɔtɩ la sɛla n gãnnɩ a mẽŋa, tɩ pɔtɛ la dɛna sɛla n pa'alɩ tɩ ẽn yele se'em na de la sɩra, tɩ nõke'ene ba'asɛ.
Bɛla, Nawẽnnɛ yʋʋn boorɩ tɩ a pa'alɛ la sɛba tɩ a bĩŋe nõorɛ la ba la, tɩ ẽŋa n bĩŋe a nõorɛ se'em na ka viiri, bɛla tɩ a bĩŋe a nõorɛ dee pɔɩ pa'asɛ.
Nawẽnnɛ n ka parnɩ na, n ẽŋɛ bõn-bãma bayi n ka viiri.
Bɛla n bɔ'ɔrɩ tõma bʋraanɛ zozo'e, tõma sɛba n basɛ sɛla woo, dee tara pʋtẽ'erɛ gu'ura sɛla tɩ a yetɩ a ẽŋɛ bɔ tɔ la.
Tõma n tarɩ pʋtẽ'erɛ gu'ura sɛla la botɩ tõma zɛ la kãŋkãŋɛ Nawẽnnɛ nẽŋam, wʋ ka'aga n ka tẽŋa kẽ paagɛ pʋam pʋam yõkɛ kãŋkãŋɛ la.
Bɛla tɩ tõma wʋn kẽ gãŋɛ fu-sɛka n beŋe Nawẽnnɛ zẽ'e-sõŋɔ la, paagɛ Nawẽnnɛ zẽ'am.
La de la zẽ'e-ẽŋa tɩ Azezi dẽŋɛ tõma kẽ, bɔna mĩ tõma ĩyã, dɛna kãabgɔ kẽma nẽŋadãana wakatɛ wuu ĩyã, wʋ Amelkisedɛkɩ n ãn se'em na.
Amelkisedɛkɩ n de kãabgɔ kẽema gãnna Leviti dõma Amelkisedɛkɩ ẽŋa yʋʋn de la Salɛm naba, la Nawẽnnɛ n gãnnɩ wuu kãabgɔ kẽema.
Abraham n yʋʋn sẽŋɛ ka zɛbɛ yãŋɛ na'adõma dee lebe kulla la, Amelkisedɛkɩ n tʋ'ʋsɛ ẽ kã kã'a-sõma bɔ ẽ.
Tɩ Abraham looge lɔg-sɛba wuu tɩ a to'oge la pia pʋam ayɩla bɔ ẽ.
Amelkisedɛkɩ yʋ'ʋrɛ la võorɛ de la: «Naba n ɩtɩ sɛla n masɛ», sɛla n pa'asɛ, a de la Salɛm naba, n boorɩ tɩ la yetɩ: «Sũ-mã'asʋm naba».
Ba ka mi a sɔ, la a ma, la a yaabdõma.
Sɛla ka boe n pa'alɩ a vɔm pĩ'iluŋo, la a vɔm ba'asgɔ, a ãn wʋ Nawẽnnɛ Dayʋa la, a de la kãabgɔ kẽema wakatɛ n ka ba'asrɩ.
Bɩsɛ-ya Amelkisedɛkɩ n tarɩ ke'eŋo se'em.
Ẽŋa tɩ tɩ yaaba Abraham yʋʋn looge lɔg-sɛba tɩ a zɛbɛ to'oge la pia pʋam ayɩla bɔ ẽ.
Alevi yɩɩsɩ sɛba n de kãabgɔ kẽma la, Amoyisi lɔɔ la bɔ ba nõorɛ tɩ ba tɔ'ɔsra pia pʋam ayɩla la Abraham yɩɩsɩ n de ba mẽŋa nẽrba la zẽ'am.
La Amelkisedɛkɩ n dagɩ ba buuri la to'oge pia pʋam wuu ayɩla mɛ Abraham zẽ'am, dee kã kã'a-sõma bɔ Abraham n de sɛka tɩ Nawẽnnɛ bĩŋe nõorɛ bɔ ẽ na.
La de la sɩra, sẽ'eŋɔ ka boe, sɛka n kã kã'a-sõma bɔ nẽra n gãnnɩ sɛka tɩ a kã bɔ ẽ na.
La sãn dɛna Alevi yɩɩsɩ la n to'osrɩ pia pʋam ayɩla la, ba de la nẽrsaalba n kiiri, la Amelkisedɛkɩ de la sɛka tɩ Nawẽnnɛ gõŋɔ la yetɩ, a vɔa mɛ.
Tɩ tã wʋn yetɩ, Abraham n yʋʋn looge sɛla tɩ a to'oge la pia pʋam ayɩla bɔ Amelkisedɛkɩ la, Alevi n de sɛka tɩ a buuri to'osrɩ pia pʋrɛ la mẽ bɔ ẽ mɛ.
Se'ere n soe la, Amelkisedɛkɩ n yʋʋn tʋ'ʋsɛ Abraham wakat-sɛka la, tɩ Alevi nãn boe la Abraham zɩɩm pʋam.
Azezi n de kãabgɔ kẽema wʋ Amelkisedɛkɩ la wakatɛ wuu ĩyã Lɔɔ la tɩ Nawẽnnɛ yʋʋn bɔ a nẽrba la ẽebɛ la Leviti dõma kãabgɔ tõoma la zuo.
Leviti dõma kãabgɔ tõoma la yʋʋn ka tã wʋn basɛ tɩ sɛla woo masɛ ãna wʋ Nawẽnnɛ n boorɩ se'em na.
A sãn tã nɩ, la ka le de nɩ tɩ kãabgɔ kẽema buuri ayẽma wa'am wʋ Amelkisedɛkɩ la dagna Aarõ buuri.
Bɛla, kãabgɔ kẽma tõoma la sãn teege, dẽnɩ tɩ lɔɔ la mẽ teege.
Tɩ Zuudãana Azezi yelle tɩ ba tɔgrɩ la, de la buuri ayẽma nẽra, la buur-ẽŋa nẽra nẽra nãn ka tõm kãabgɔ kẽema tõoma.
La de la vẽelga tɩ tɩ Zuudãana la de la Azuda buuri nẽra, la Amoyisi n yʋʋn tɔgɛ kãabgɔ kẽma tõoma yelle la, a ka po tɔgɛ buur-ẽŋa yelle.
Kãabgɔ kẽema ayẽma n ãn wʋ Amelkisedɛkɩ n wa'am na n basɛ tɩ yetɔga la tɩ tõma tɔgrɩ la dɛna vẽelga.
A ka lebge kãabgɔ kẽema wʋ nẽrsaala dɔgʋm lɔɔ n dolɩ se'em na, la de la vɔm n ka sã'anɩ pãŋa n botɩ a lebge kãabgɔ kẽema.
Nawẽnnɛ gõŋɔ la yele yetɩ: «Fʋ de la kãabgɔ kẽema wakatɛ n ka ba'asrɩ ĩyã, wʋ Amelkisedɛkɩ n ãn se'em na.» Bɛla tɩ kʋrʋm nõorɛ la n yele se'em na ka le tõnna, ẽn ka tarɩ pãŋa, dee ka tara yõorɔ la ĩyã.
Se'ere n soe la, Amoyisi lɔɔ la ka tã'agɛ basɛ tɩ sɛla sɛla masɛ wʋ Nawẽnnɛ n boorɩ se'em na.
La lɛɛlɛ wã, Nawẽnnɛ ẽŋɛ la so-paalɛ, tɩ tõma n tarɩ pʋtẽ'erɛ gu'ura sɛla n ãn sõŋɔ gãnna la basɛ tɩ tõma lɛnna Nawẽnnɛ.
La sɛla n pa'asɛ, Nawẽnnɛ yʋʋn pɔɩ mɛ.
Leviti dõma n yʋʋn lebge kãabgɔ kẽma la, Nawẽnnɛ ka pɔɩ.
La Azezi n lebge kãabgɔ kẽema la, Nawẽnnɛ pɔɩ mɛ yetɩ: «Mam n de Zuudãana la pɔɩ mɛ, mam kãn viige m nõorɛ.
Fʋ de la kãabgɔ kẽema wakatɛ n ka ba'asrɩ ĩyã.» La de la bɛla tɩ Azezi basɛ tɩ tɩ mina sõŋa sõŋa, tɩ Nawẽnnɛ n bĩŋe a nõorɛ se'em la tõma la, n ãn sõŋa gãnna kʋrʋm nõorɛ la.
Sɛla n le pa'asɛ, kʋrʋm kãabgɔ kẽma la yʋʋn zo'oge mɛ sɔɔsna taaba, se'ere n soe la, kũm n yʋʋn gu'uri ba tɩ ba ka tãna tõnna wakatɛ wuu.
La Azezi vɔa la wakatɛ wuu, nẽra ka sɔɔrɩ a kãabgɔ kẽema tõoma la tõnna.
La de la bɛla tɩ a tãna wʋn fãagɛ sɛba wuu n doose la ẽŋa lɛnna Nawẽnnɛ zẽ'am na, wakatɛ wuu ĩyã.
Se'ere n soe la, a vɔa mɛ wakatɛ wuu yõkra Nawẽnnɛ sɩa bɔ'ɔra ba.
La de la kãabgɔ kẽma nẽŋadãana n ãn wãna n masɛ tɩ tɩ tara: A de la pʋpeelem dãana, ka tara yelle, ka tara dõrga, a welge a mẽŋa mɛ la tõon-be'ero dõma, tɩ Nawẽnnɛ zẽkɛ ẽ sẽŋɛ saazuum-zuum.
Ẽŋa ka ãn wʋ kãabgɔ kẽma nẽŋadõma basɛba la, tɩ daarɛ woo la dɛna ba dẽŋɛ kãabɛ ba mẽŋa tõon-be'ero ĩyã, dee yãŋa kãabɛ nẽrba tõon-be'ero ĩyã la.
Ẽŋa dɩkɛ la a mẽŋa kãabɛ nõorɛ ayɩla mã'a bɔ nẽrba tõon-be'ero ĩyã.
Amoyisi lɔɔ la yʋʋn loorɩ la nẽrsaalba pãŋa n pɔ'ɔgɛ tɩ ba dɛna kãabgɔ kẽma nẽŋadõma.
La Nawẽnnɛ n bĩŋe a nõorɛ dee pɔɩ bɛla poorʋm na, a looge la a Dayʋa n masɛ sɛla woo pʋam wakatɛ n ka ba'asrɩ ĩyã.
Azezi n de nõor-bĩŋre paalga kãabgɔ kẽema Tõma yetɔga la tɩ tõma tɔgrɩ la zuo n wãna: Tõma tarɩ la kãabgɔ kẽma nẽŋadãana, ẽŋa n zĩ saazuum Nawẽnnɛ n de ke'eŋo dãana la na'am bĩmbĩnne zʋʋgɔ.
Ẽŋa n boe zẽ'e-sõŋɔ mẽŋa mẽŋa la pʋam tõnna bɔ'ɔra Nawẽnnɛ, zẽ'e-ẽŋa de la Zuudãana Nawẽnnɛ mẽŋa yire, la dagɩ zẽ'e-sɛka tɩ nẽrsaalba tĩ pʋ'ʋsra Nawẽnnɛ na.
Ba loorɩ kãabgɔ kẽma nẽŋadãana woo tɩ a bɔ'ɔra la Nawẽnnɛ bɔ'a, la a kãabra bɔ'ɔra ẽ.
Bɛla tɩ la mẽ masɛ tɩ ẽŋa tara sɛla bɔ Nawẽnnɛ.
Azezi sãn boe nɩ na tẽŋa wã zuo, a ka de nɩ kãabgɔ kẽema.
Se'ere n soe la, kãabgɔ kẽma põn bɔna mɛ bɔ'ɔra bɔ'a wʋ Amoyisi lɔɔ la n de se'em na.
Bãma n tõnnɩ tõon-sɛka la de la sɛla n ɩtɩ Nawẽnnɛ yire la wõnnɛ, la a mãmsgɔ.
La ãn wʋ Amoyisi n yʋʋn yetɩ a tĩ zẽ'e-sɛka tɩ ba pʋ'ʋsra Nawẽnnɛ na, Nawẽnnɛ yʋʋn yele ẽ yetɩ: «Bɩsɛ sõŋa sõŋa tɩ fʋ wʋn tĩ ẽ tɩ a ãna wʋ mam n pa'alɛ fʋ tãŋa zuo se'em na.» La lɛɛlɛ wã, Azezi tarɩ la tõon-keko gãnna bãma.
Nõorɛ tɩ Nawẽnnɛ bĩŋe la tõma Azezi ĩyã la n ãn sõŋa gãnna, se'ere n soe la, sɛla tɩ a yetɩ a ẽŋɛ bɔ tɔ nõor-bĩŋre ẽna pʋam na n ãn sõŋa gãnna.
Pɔspɔsɩ nõor-bĩŋre la yʋʋn sãn ka gelge nɩ, la ka de nɩ tɩ Nawẽnnɛ bĩŋe nõorɛ bʋyi dãana.
La Nawẽnnɛ zɛrgɛ ba mɛ, bɛla tɩ a yele yetɩ: «Dabsa n sẽm tɩ mam wʋn bĩŋe nõor-paalga la Ɩsrayɛlɩ dõma, la Zuda dõma lɛ.
La kãn ãna wʋ nõor-bĩŋre sɛka tɩ mam yʋʋn bĩŋe la ba yaabdõma wakat-sɛka tɩ mam gʋrɛ ba nu'usi tarɩ ba Ezipti yese la.
Ba yʋʋn ka doose mam nõorɛ la tɩ mam bĩŋe yetɩ ba ẽŋɛ se'em na, bɛla n soe tɩ mam basɛ ba.
Mam n de Zuudãana la n yele.
Mam n yetɩ m bĩŋe m nõorɛ se'em la Ɩsrayɛlɩ dõma dabsa bãma poorʋm n wãna: Mam wʋn dɩkɛ m lɔɔ la ẽŋɛ la ba pʋtẽ'era pʋam, mam wʋn gʋlsɛ ba la ba sũure pʋam.
Mam wʋn dɛna ba Nawẽnnɛ, tɩ ba dɛna mam nẽrba.
Nẽra nẽra kãn le zãsʋm a tadãana bɩɩ a sɔbia yele ẽ tɩ a bãŋɛ Zuudãana la, se'ere n soe la, ba nẽrba wuu wʋn bãŋɛ mam mɛ, halɩ lan pɔsɛ la kɔm-pɩgsɩ ka paagɛ bõnkɛgsɩ.
Lan de se'em na, mam wʋn basɛ ba koŋre la taalɛ mɛ, mam kãn le tẽra ba tõon-be'ero la yɛla.» Nawẽnnɛ n tɔgrɩ nõor-bĩŋre paalga yelle la, a botɩ pɔspɔsɩ dãana la dɛna la kɛka.
La sɛla n lebge kɛka kʋrgɛ deege la a bɔɩ.
Nẽrba n yʋʋn pʋ'ʋsrɩ Nawẽnnɛ se'em fuu-deego la pʋam Pɔspɔsɩ nõor-bĩŋre la yʋʋn tarɩ la zẽ'e-sõŋɔ tẽŋa zuo, la sɔa tɩ ba dɔla pʋ'ʋsra Nawẽnnɛ.
Ba yʋʋn tĩ la fuu-deego beŋe zẽ'esɩ bayi, wi'ira pɔspɔsɩ zẽ'a la tɩ Nawẽnnɛ zẽ'e-sõŋɔ.
Bilam, fɩtladõma dɔglgɔ zẽ'a, la taablɩ tɩ ba dɔglɩ borborɩ bɔ'ɔra Nawẽnnɛ n boe mĩ.
La fuugo la n beŋe deego bʋyi dãana la, ba wi'iri bilam tɩ Nawẽnnɛ zẽ'e-sõŋɔ mẽŋa mẽŋa.
Kãabgɔ bĩmbĩnne n de sãlma tɩ ba yõ'orɩ tɩdarɛ a zuo n boe mĩ, pa'asɛ la nõor-bĩŋre daka tɩ ba dɩkɛ sãlma yũlge a wuu.
Sãlma lɔkɔ tɩ mannɩ boe a pʋam, la Aarõ dasaarɛ n puse võorɔ la, la kug-palagsɩ sɛba tɩ Nawẽnnɛ n bɔ nõorɛ se'em na gʋlsɛ ba zuto la n boe daka la pʋam.
Daka la zuo, ba ẽŋɛ la malɛkadõma tɩ ba wi'iri tɩ seribẽ n pa'alɩ Nawẽnnɛ na'am pãŋa ẽŋɛ mĩ, tɩ ba kempagsɩ yɛrgɛ tɩ ba mã'asʋm pĩ zẽ'e-sɛka tɩ ba ɩtɩ zɩɩm mĩ tɩ Nawẽnnɛ basra nẽrba tõon-be'ero taalɛ la.
La lɛɛlɛ wã, mam kãn wɛgsɛ bõn-bãma yelle pa'alɛ ya.
Sɛla woo mãasʋm na bɛla bɔna a zẽ'a, tɩ kãabgɔ kẽma la kẽ'era pɔspɔsɩ deego la pʋam daarɛ woo tõnna ba tõoma.
La deego bʋyi dãana la pʋam, kãabgɔ kẽma nẽŋadãana la mã'a n kẽ'erɩ mĩ nõorɛ ayɩla yʋʋnɛ pʋam.
A sãn kẽ'era mĩ, dẽnɩ tɩ a tara dũnsi zɩɩm ka bɔ Nawẽnnɛ, a mẽŋa tuure, la nẽrba tuure ĩyã.
Bɛla, Nawẽnnɛ Sɩa pa'alɩ tɩ pɔspɔsɩ deego la n daan ken bɔna la, sore ka pakɛ tɩ nẽra tãna wʋn kẽ Nawẽnnɛ zẽ'e-sõŋɔ mẽŋa mẽŋa la pʋam.
Bɛla de la mãmsgɔ pa'ala tõma bõn-sɛba n boe lɛɛlɛ wã võorɛ.
Bɔ'a, la dũnsi tɩ ba kãabrɩ bɔ'ɔra Nawẽnnɛ na, ka tã wʋn basɛ tɩ sɛba n ɩtɩ bɛla pʋ'ʋsra Nawẽnnɛ na sũure masɛ a zẽ'am.
Ba de la dia, la bõn-yũula, la ko'om peere buuri to'oto'ore yelle mã'a.
Ɩrgɔ bãma de la ĩyã yɛla n de dũnia wã bõnɔ n yʋʋn boe tɩ nẽrba dɔla, halɩ wa paagɛ wakat-sɛka tɩ Nawẽnnɛ malɩn malgɛ sɛla woo sõŋa.
Azezi-krisi ĩyã tɩ Nawẽnnɛ bĩŋe nõor-paalga La Krisi n wa'am na, a de la kãabgɔ kẽma nẽŋadãana, ẽŋa n bɔ tõma bõn-sõma tɩ tɩ tarɩ wã, ẽŋa n kẽ zẽ'e-sõŋɔ n masɛ sɛla woo pʋam n gãnnɩ na, la dagɩ fuugo deego tɩ nẽrsaalba tĩ, a dagɩ dũnia wã bõnɔ.
A daan kẽ Nawẽnnɛ zẽ'e-sõŋɔ la pʋam na nõorɛ ayɩla mã'a wakatɛ wuu ĩyã.
La dagɩ bʋʋsɩ zɩɩm, la lɔl-pɔla zɩɩm tɩ a dɩkɛ kãabɛ bɔ Nawẽnnɛ, a dɩkɛ la a mẽŋa zɩɩm kãabɛ bɔ Nawẽnnɛ fãagɛ tõma wakatɛ n ka ba'asrɩ ĩyã.
Ba yʋʋn tarɩ la bʋʋsɩ, la lɔlsɩ zɩɩm, la na-sa'arɛ tɩ ba yõ tãmpɛglʋm mĩisra nẽr-sɛba n sã'am lɔɔ la, tɩ ba le malgɛ ba tɩ ba ãna sõŋa masɛ la lɔɔ la.
Krisi zɩɩm na tarɩ pãŋa mɛ gãnna bɛla zozo'e.
Ẽŋa ka tarɩ tuure, la doose la Nawẽnnɛ Sɩa n boe wakatɛ wuu tɩ a dɩkɛ a mẽŋa bɔ Nawẽnnɛ, peege tɩ tõon-be'ero n sẽm na kũm na, tɩ tɩ sũure ãna sõŋa, tɩ tɩ tõnna bɔ'ɔra vɔm dãana Nawẽnnɛ.
La de la bɛla ĩyã tɩ Nawẽnnɛ bĩŋe nõor-paalga ẽŋa ĩyã.
Ẽn ki la ĩyã, a yɔ fãagɛ nẽr-sɛba n tuuge pɔspɔsɩ nõorɛ bĩŋre la pʋam mɛ, tɩ Nawẽnnɛ n wi ba la, ba wʋn to'oge bõn-sõma tɩ a bĩŋe nõorɛ tɩ a bɔ a nẽrba la wakatɛ n ka ba'asrɩ ĩyã.
Nẽra sãn pa'alɛ ba wʋn pʋɩ ẽŋa bõntarsõm se'em ẽŋa kũm poorʋm, dẽnɩ tɩ a ki dee tɩ ba yãŋa pʋɩ ba.
Nẽra la sãn ken vɔa, a nõorɛ la tɩ a bɔ la de la yoogo.
La de la a kũm poorʋm tɩ a tarɩ yõorɔ.
La mẽ de la bɛla baa la Nawẽnnɛ pɔspɔsɩ nõor-bĩŋre la, la de la dũnsi zɩɩm n yese tɩ a pɔsɛ tõnna.
Amoyisi n yʋʋn tɔgɛ Nawẽnnɛ lɔɔ wuu pa'alɛ nẽrba wuu wʋ Nawẽnnɛ n yele se'em kɩ'ɩlɩm na, a yãŋa dɩkɛ la lɔl-pɔla, la bʋʋsɩ zɩɩm, la ko'om, dɩkɛ pesgo kõbrɔ n ãn mõlga, vile izɔpɩ võorɔ lʋsɛ ba pʋam, mĩise nõor-bĩŋre gõŋɔ la, la nẽrba la wuu, dee yele yetɩ: «Zɩɩ-bãna wã n pa'alɩ tɩ Nawẽnnɛ bĩŋe nõorɛ la ya lɛ tɩ ya sakɛ ẽ.» Amoyisi yʋʋn ken dɩkɛ zɩɩm na mĩise fuu-deego la, la pʋ'ʋsgɔ lɔgrɔ la wuu mɛ.
La sãn dɛna lɔɔ la sore, la ãn wʋ la de la sɛla woo tɩ zɩɩm malgrɩ tɩ ba le ãna sõŋa Nawẽnnɛ zẽ'am.
Tɩ zɩɩm sãn ka yese, Nawẽnnɛ ka basrɩ nẽrba tõon-be'ero taalɛ.
Krisi kũm n yese nẽrba tõon-be'ero basɛ Lan yʋʋn masɛ tɩ ba dɩkɛ dũnsi zɩɩm malgɛ bõn-sɛba n mãmsrɩ sɛla n boe Nawẽnnɛ yire la, tɩ ba le ãna sõŋa bɛla la, la sãn dɛna bõnɔ la mẽŋa n boe Nawẽnnɛ yire la, dẽnɩ tɩ la dɛna kãabgɔ n ãn sõŋa gãnna bɛla.
Krisi n kẽ zẽ'e-sɛka la, dagɩ deego tɩ nẽrsaala ẽŋɛ bɔ Nawẽnnɛ n mãmsrɩ Nawẽnnɛ zẽ'e-sõŋɔ mẽŋa mẽŋa la, a kẽ la Nawẽnnɛ yire mẽŋa, bɔna Nawẽnnɛ nẽŋam tõma sõŋrɛ ĩyã.
Krisi ka kẽ nõorɛ faa wʋ kãabgɔ kẽma nẽŋadãana la n kẽ'erɩ zẽ'e-sõŋɔ la yʋʋnɛ woo la zɩɩm n dagɩ a mẽŋa zɩɩm na, a kẽ la nõorɛ ayɩla mã'a dɩkɛ a mẽŋa kãabɛ bɔ Nawẽnnɛ.
La sãn dagɩ nɩ bɛla, a daan wʋn nãmsɛ nɩ mɛ nõorɛ faa, halɩ lan pɔsɛ dũnia pĩ'iluŋo wa paam zĩna.
La sɛla n de sɩra, a wa'am na nõorɛ ayɩla mã'a dũnia ba'asgɔ wakatɛ wã, tɩ a yese tõon-be'ero, ẽn dɩkɛ a mẽŋa kãabɛ la ĩyã.
Nẽra woo kiiri la bʋyɩla, dee tɩ Nawẽnnɛ dita a sarɩya.
Bɛla mẽ, Krisi dɩkɛ a mẽŋa bɔ la nõorɛ ayɩla yese nẽrba zozo'e tõon-be'ero basɛ.
A wʋn le leme wa'am mɛ nõorɛ bʋyi pʋam, la, la kãn dɛna tõon-be'ero yɛsga ĩyã, la de la nẽr-sɛba n gu'uri ẽ tɩ ba yẽ fãarɛ la ĩyã.
Amoyisi lɔɔ la yɛla yʋʋn mãmsrɩ la bõn-sõma n sẽm na mã'a, ba ka de sɛla n de sɩra la mẽŋa mẽŋa.
A botɩ nẽrba kãabra la kãabgɔ bãma mẽŋa yʋʋnɛ woo bɔ'ɔra Nawẽnnɛ ka ba'asra.
La a ka tã wʋn botɩ nẽr-sɛba n kãabrɩ bɛla la lɛm Nawẽnnɛ masɛ sɛla woo pʋam.
Sɛba n ɩtɩ bɛla pʋ'ʋsra Nawẽnnɛ na, sãn malgɛ nɩ mɛ ãna sõŋa wakatɛ wuu ĩyã, ba kãn le tẽ'esra tɩ tõon-be'ero boe bãma zuto, la ba wʋn basɛ mɛ kãn le kãabra.
La dagɩ bɛla, kãabgɔ bãma tɩ ba kãabrɩ la, tẽerɩ ba la ba tõon-be'ero yelle yʋʋnɛ woo.
Se'ere n soe la, lɔlsɩ, la bʋʋsɩ zɩɩm ka tã wʋn yese tõon-be'ero basɛ.
Bɛla n soe tɩ Krisi n daan sẽm dũnia zuo la, a daan yele Nawẽnnɛ yetɩ: «Fõn ka boorɩ kãabgɔ, la bɔ'a, la fõn ẽŋɛ la ĩyã bɔ mam.
Kãabgɔ sɛka tɩ ba yõ'orɩ bĩmbĩnne zuo, la kãabgɔ sɛka tɩ ba kãabrɩ tõon-be'ero taalɛ basga ĩyã la, ka ɩtɩ fõn sũure yẽlʋm.
Bɛla tɩ mam yetɩ: ‹Zuudãana Nawẽnnɛ, mam n wãna n yetɩ m ẽŋɛ fõn boorɩ tɩ m ẽŋɛ se'em na, wʋ lan gʋlsɛ mam yelle fʋ gõŋɔ pʋam se'em na.› » A dẽŋɛ yetɩ: «Fõn ka boorɩ kãabgɔ, la bɔ'a, la kãabgɔ sɛka tɩ ba yõ'orɩ bĩmbĩnne zuo, la kãabgɔ sɛka tɩ ba kãabrɩ tõon-be'ero taalɛ basga ĩyã, la ka ɩtɩ fõn sũure yẽlʋm.» La kãabgɔ bãma, ba kãabrɩ ba wʋ lɔɔ la n yele se'em na.
Dee le yetɩ: «Mam n wãna n yetɩ m ẽŋɛ fõn boorɩ tɩ m ẽŋɛ se'em na.» A saam pɔspɔsɩ kãabgɔ la mɛ dee vigle bʋyi dãana.
Azezi-krisi ẽŋɛ la Nawẽnnɛ n boorɩ se'em, a dɩkɛ la a mẽŋa kãabɛ bɔ ẽ nõorɛ ayɩla wakatɛ wuu ĩyã, tɩ tõma welge to'ore dɛna Nawẽnnɛ nẽrba.
Kãabgɔ kẽema woo ze la a tõoma zẽ'am daarɛ woo tõnna, la a kãabrɩ la kãabgɔ bãma mẽŋa nõorɛ faa, dee tɩ la ka tãna tõon-be'ero yɛsra.
La Krisi dɩkɛ a mẽŋa kãabɛ la nõorɛ ayɩla bɔ yese nẽrba tõon-be'ero wakatɛ wuu ĩyã, dee sẽŋɛ ka zẽa Nawẽnnɛ zʋʋgɔ, gu'ura tɩ Nawẽnnɛ wa ẽŋɛ a bɛ'ɛba tɩ ba bɔna a nãma tẽŋa.
Bɛla, kãabgɔ bʋyɩla la mã'a tɩ a welge nẽrba to'ore tɩ ba dɛna Nawẽnnɛ nẽrba masɛ sɛla woo pʋam wakatɛ n ka ba'asrɩ.
Nawẽnnɛ Sɩa mẽ pa'alɛ tõma tɩ bõn-ẽŋa de la sɩra, se'ere n soe la, a yele yetɩ: «Mam n yetɩ m bĩŋe m nõorɛ se'em la ba dabsa bãma poorʋm n wãna: Mam wʋn dɩkɛ m lɔɔ la ẽŋɛ la ba sũure pʋam, mam wʋn gʋlsɛ ba ba pʋtẽ'era pʋam.
Mam n de Zuudãana n yele.» Dee ken yetɩ: «Mam kãn le tẽra ba tõon-be'ero, la ba tuure la yelle.» Bɛla, Nawẽnnɛ n basɛ tõon-be'ero taalɛ la, la ka le nara tɩ ba kãabra tõon-be'ero taalɛ basga ĩyã.
Tɩ zɛ-ya kãŋkãŋɛ Nawẽnnɛ doosgo pʋam M sɔbiisi, tõma mi tɩ Azezi zɩɩm na ĩyã, tõma tarɩ nõorɛ mɛ tɩ tɩ kẽ Nawẽnnɛ zẽ'e-sõŋɔ mẽŋa mẽŋa la pʋam.
Azezi n dɩkɛ a mẽŋa ĩyã kãabɛ bɔ la, a ãagɛ fuugo la n beŋe tõma la Nawẽnnɛ na mɛ, yo'oge so-paalɛ n bɔ'ɔrɩ vɔm bɔ tõma.
Tõma tarɩ la kãabgɔ kẽma nẽŋadãana n bɩsrɩ Nawẽnnɛ nẽrba yelle.
Bɛla ĩyã, basɛ-ya tɩ tɩ lɛm Nawẽnnɛ zẽ'am la pʋpeelem, la sũure n bɔ sɩra zõnzõnnɔ, la sũure n peege tɩ tɩ mina tɩ tõon-be'ero ka le bɔna, la ĩyã n peege la ko-sõma.
Tɩ pa'alɛ-ya tɩn tarɩ pʋtẽ'erɛ gu'ura sɛla la da basɛ, se'ere n soe la, Nawẽnnɛ de la sɩra dãana, a wʋn ẽŋɛ ẽŋa n bĩŋe a nõorɛ se'em na.
Tɩ bɩsra taaba yelle wʋn kɛŋra taaba, tɩ tɩ tara nõŋlʋm, dee tõnna tõon-sõma.
Tɩ da basɛ taaba lagsgɔ wʋ nẽrba basɛba n ɩtɩ se'em na, tɩ bɔ'ɔra-ya taaba bʋraanɛ, yãma n yẽ tɩ Azezi lemŋo daarɛ la lɛm mɛ na.
Nẽr-sɛka n bãŋɛ Nawẽnnɛ sɩra la, a sãn mina dee ken tõnna tõon-be'ero la yɛmleego, kãabgɔ ka le bɔna tõon-be'ero yɛsga ĩyã.
Sɛla n yãŋa deege de la nẽr-ẽŋa gu'ura Nawẽnnɛ sarɩya, la bugum n wʋn di sɛba n sɩ'ɩsɛ Nawẽnnɛ na, la dabeem.
La sãn dɛna la Amoyisi lɔɔ la, nẽra sãn sã'am lɔɔ la, tɩ nẽrba bayi, bɩɩ batã bɔna mĩ dɛna kaset-dõma, ninbãalga ka boe, dẽnɩ tɩ a dãana ki.
La sãn dɛna bɛla, nẽr-sɛka n kɛsɛ Nawẽnnɛ Dayʋa la, kãn yẽ sɩbgrɛ n de be'em halɩ gãnna bɛla bɩɩ?
Nẽr-ẽŋa bɩsɛ Azezi zɩɩm na tɩ Nawẽnnɛ bĩŋe a nõorɛ a ĩyã la zãŋa.
La, la de la zɩɩm ẽŋa tɩ Nawẽnnɛ dɩkɛ botɩ nẽra la welge to'ore dɛna Nawẽnnɛ nẽra.
Ẽŋa dãana ken pɔ'ɔgɛ Nawẽnnɛ Sɩa n de yel-sõnnɛ dãana la mɛ.
Tõma mi Nawẽnnɛ n yetɩ: «Mam n de m lebse be'em, la de la mam n wʋn yɔ.» La ken yetɩ: «Zuudãana la n wʋn di a nẽrba sarɩya.» La de la yelle mẽŋa mẽŋa bɔ sɛka n lui Nawẽnnɛ n de vɔm dãana la nu'usum.
Tẽegɛ-ya yãma n daan pɔsɛ yẽ Nawẽnnɛ peelem n pa'alɛ ya sɩra la, lan daan ãn se'em bɔ ya, ya daan yẽ nãmsgɔ zo'oge mɛ, la ya wĩbe mɛ ze'ele kãŋkãŋɛ.
Ba daan tʋʋrɩ dee nãmsra ya nẽrba basɛba mɛ nẽrba zẽ'am, la yãma naagɛ la sɛba tɩ ba nãmsrɩ la mɛ sõŋɛ ba.
La yãma zoe sɛba n boe yʋ'a deem na ninbãalga mɛ.
La ban fã yãma lɔgrɔ la, yãma sakɛ mɛ koŋe ba la sũ-yẽlga, yãma n mi tɩ yãma tarɩ la bõntarsõm sõma n gãnnɩ bɛla n kãn sã'am na ĩyã.
Bɛla, da basɛ-ya sũ-ke'eŋo sɛka tɩ ya tarɩ la, tɩ ya wʋn yẽ yɔɔrɔ zozo'e.
Yãma de la ya nargɛ pãŋa sẽŋɛ nẽŋa ẽŋɛ Nawẽnnɛ n boorɩ se'em, tɩ ya wʋn to'oge sɛla tɩ a bĩŋe nõorɛ tɩ a bɔ ya la.
La gʋlsɛ tɩ Nawẽnnɛ yetɩ: «La deege la fẽe, fẽfẽe mã'a, tɩ sɛka n sẽm na wʋn wa'am, a kãn yuuge.
Nẽr-sɛka n bɔ mam sɩra masɛ mam zẽ'am wʋn vɔa, ẽn bɔ mam sɩra la ĩyã.
La sɛka n lebe poorʋm, mam sũure kãn ãna yẽlʋm la a dãana.» La sãn dɛna tõma, tõma dagɩ sɛba n lebrɩ poorʋm wʋn sã'am na, tõma de la sɛba n bɔ sɩra wʋn yẽ fãarɛ.
Bɔ sɩra yelle Bɔ sɩra de la fõn mi sɩra sɩra tɩ fõn tarɩ pʋtẽ'erɛ gu'ura sɛla la, fʋ wʋn yẽ, a botɩ fʋ mina la sɛla n ka yẽtɩ la nini.
La de la kʋrʋm kʋrʋm dõma n yʋʋn bɔ Nawẽnnɛ sɩra la ĩyã, tɩ a tɔgɛ ba yelle sõŋa.
La de la tõma n bɔ Nawẽnnɛ sɩra la ĩyã, tɩ tõma bãŋɛ tɩ Nawẽnnɛ dɩkɛ la a yetɔga nãam tẽŋa la saazuum, bɛla tɩ tõma mina tɩ sɛla n yẽtɩ wã ze'ele la sɛla n ka yẽtɩ pʋam.
Abɛlɩ n bɔ Nawẽnnɛ sɩra la ĩyã, tɩ a yʋʋn kãabɛ kãabgɔ n tarɩ yõorɔ gãnna Akãɩ kãabgɔ bɔ Nawẽnnɛ.
La de la bɔ sɩra la ĩyã tɩ Nawẽnnɛ to'oge a bɔ'a la, dee yetɩ a masɛ ẽŋa zẽ'am.
Abɛlɩ n bɔ sɩra la ĩyã, baa ẽn ki la, a yelle ken tɔgra mɛ.
La de la A'enõkɩ n bɔ sɩra la ĩyã, tɩ Nawẽnnɛ yʋʋn zẽkɛ ẽ sẽŋɛ a yire, tɩ a ka ki, tɩ ba yʋʋn ka le yẽ ẽ, Nawẽnnɛ n zẽkɛ ẽ na ĩyã.
Lan dẽŋɛ a zẽkrɛ la, la gʋlsɛ a yelle yetɩ, a paagɛ Nawẽnnɛ yɛm mɛ.
Nẽra sãn ka bɔ Nawẽnnɛ sɩra, a ka tã wʋn paagɛ a yɛm.
Nẽra sãn lɛnna Nawẽnnɛ zẽ'am, dẽnɩ tɩ a bɔ sɩra tɩ a boe mɛ, la a yɔɔrɩ sɛba n eerɩ ẽ mɛ.
Anoe n bɔ Nawẽnnɛ sɩra la ĩyã, tɩ a zoe Nawẽnnɛ sakɛ a nõorɛ.
Nawẽnnɛ yʋʋn pa'alɛ ẽ na bõn-sɛba n wʋn ẽŋɛ tɩ nẽrba nãn ka yẽtɩ, tɩ a sakɛ mãalɛ õorŋɔ kãtɛ, tɩ ẽŋa la a yir-dõma kẽ mĩ yẽ fãarɛ.
Bɛla a pa'alɛ tɩ dũnia dõma n ka sakɛ la koŋe bʋʋrɔ mɛ, dee tɩ ẽŋa masɛ Nawẽnnɛ zẽ'am, ẽn bɔ ẽ sɩra la ĩyã.
Abraham n bɔ Nawẽnnɛ sɩra la ĩyã, tɩ a yʋʋn sakɛ a wi'a, yese wɛ'ɛsa tẽn-sɛka tɩ Nawẽnnɛ bĩŋe nõorɛ tɩ a bɔ ẽ na bɔbrɛ, dee ka mina ẽn we'esɩ zẽ'e-sɛka la.
Abraham n bɔ sɩra la ĩyã, a yʋʋn sẽŋɛ ka kẽ'era tẽn-sɛka tɩ Nawẽnnɛ bĩŋe nõorɛ tɩ a bɔ ẽ na pʋam wʋ sãana la, yʋʋn tĩ fuu-deego bɔna mĩ.
A'izakɩ, la Azakɔbɩ mẽ yʋʋn kẽ'erɩ la fuu-deto pʋam.
Nawẽnnɛ yʋʋn bĩŋe nõorɛ bɔ la bãma wuu.
Se'ere n soe la, Abraham yʋʋn tarɩ la pʋtẽ'erɛ gu'ura tẽn-sɛka ẽbrɛ n ẽebɛ sõŋa, tɩ Nawẽnnɛ mẽŋa dɛna sɛka n makɛ dee mẽ.
La de la Asaara n bɔ Nawẽnnɛ sɩra la ĩyã, tɩ baa ẽn yʋʋn de kõndɔgrɛ dee kʋrgɛ zo'oge la, Nawẽnnɛ basɛ mɛ tɩ a dɔgɛ bia, se'ere n soe la, a bɔ la sɩra tɩ sɛka n bĩŋe a nõorɛ la, wʋn ẽŋɛ ẽn yele se'em na mɛ.
Bɛla n soe, tɩ bʋraaga ayɩla n yʋʋn kʋrgɛ ka zãagɛ la kũm, dɔgɛ yɩɩsɩ tɩ ba zo'oge ãna wʋ wõrbiɛ n boe saazuum, bɩɩ tẽntõnbĩ'isgo n boe ko-kãtɛ nõorʋm tɩ nẽrba ka tã wʋn kãalɛ ba.
Nẽr-bãma wuu ki la ba bɔ sɩra la pʋam.
Ba yʋʋn ka to'oge bõn-sɛba tɩ Nawẽnnɛ bĩŋe nõorɛ tɩ a bɔ ba la, la ba yʋʋn tũule yẽ ba la halɩ zãazãarɛ, tɩ ba sũure ãna yẽlʋm.
La ba bãŋɛ mɛ yele tɩ bãma de la sãama ka tara zẽ'a dũnia zuo.
Sɛba n tɔgrɩ wãna la pa'alɩ tɩ ba eerɩ la tẽn-sɛka tɩ ba wʋn wi'ira ba mẽŋa tẽŋa.
Ba yʋʋn sãn tẽ'esra tẽn-sɛka tɩ ba yese dee basɛ la yelle tɩ a sɩa tara ba, ba tarɩ nɩ sore wʋn lebe bilam mɛ.
Lan de se'em na, ba yʋʋn eerɩ la tẽn-sɛka n ãn sõŋa gãnna.
Tẽn-ẽŋa de la Nawẽnnɛ yire.
Bɛla n soe tɩ Nawẽnnɛ ka zoe yãnnɛ tɩ ba wi'ira ẽ tɩ ba Nawẽnnɛ, la de la ẽŋa n mãasʋm tẽŋa bɔ ba.
La de la Abraham n bɔ Nawẽnnɛ sɩra la ĩyã, tɩ a yʋʋn dɩkɛ A'izakɩ tɩ a kãabɛ bɔ Nawẽnnɛ, wakat-sɛka tɩ Nawẽnnɛ makɛ ẽ bɩsɛ yetɩ a dɩkɛ a dayʋa la bɔ ẽ na.
A'izakɩ n de a dayɔ-yẽŋa la tɩ a yʋʋn dɩkɛ tɩ a kãabɛ bɔ, dee tɩ la dɛna la ẽŋa yelle tɩ Nawẽnnɛ yʋʋn bĩŋe nõorɛ la ẽ lɛ.
Nawẽnnɛ yʋʋn yetɩ: «La wʋn doose la A'izakɩ tɩ fʋ yẽ yɩɩsɩ tɩ mam bĩŋe nõorɛ la.» Abraham yʋʋn tarɩ la pʋtẽ'erɛ tɩ Nawẽnnɛ tã wʋn vo'oge A'izakɩ mɛ.
Bɛla n soe tɩ Nawẽnnɛ lebse bɔ ẽ a dayʋa.
La ãn wʋ a vo'oge ẽ mɛ na, yel-ẽna pʋam mãmsgɔ n boe mĩ.
La de la A'izakɩ n bɔ Nawẽnnɛ sɩra la ĩyã, tɩ a kã kã'a-sõma n de sɛla n sẽm bɔ Azakɔbɩ, la A'eso.
Azakɔbɩ n bɔ Nawẽnnɛ sɩra la ĩyã, tɩ ẽn yʋʋn wa yɔna kũm na, tɩ a kã kã'a-sõma bɔ Azozɛfʋ dayɔɔsɩ bayi, tike a dasaarɛ ka dũma nã'asɛ Nawẽnnɛ.
Azozɛfʋ n bɔ Nawẽnnɛ sɩra la ĩyã, tɩ ẽn yʋʋn wa dee kũm na, tɩ a yele Ɩsrayɛlɩ dõma yetɩ, ba wʋn wa yese Ezipti tẽŋa mɛ, dee pa'alɛ ba wʋn wa ẽŋɛ ẽŋa kõba se'em.
Amoyisi dɔgrɩba n bɔ Nawẽnnɛ sɩra la ĩyã, tɩ ba yʋʋn dɔgɛ ẽ, dɩkɛ ẽ sʋgɛ wõr-sɩtã.
Ba yẽ mɛ tɩ a de la bia n ãn sõŋa, tɩ ba ka zoe dabeem la naba la n bɔ nõorɛ se'em na.
Amoyisi n yʋʋn bɔ Nawẽnnɛ sɩra la ĩyã, tɩ ẽn wa lebge bõnkɛka la, tɩ a zagsɛ tɩ ba da wi'ira ẽŋa tɩ naba Afaarõ pɔyʋa la dayʋa.
A yʋʋn boorɩ mɛ tɩ a lagɩm na Nawẽnnɛ nẽrba la po nãmsra, gãnna ẽŋa n ɩtɩ sũ-yẽlga la sɛla n de be'em wakatɛ fẽfẽe.
A bɩsɛ mɛ tɩ ba sãn pɔ'ɔgɛ ẽŋa wʋ ba wʋn pɔ'ɔgɛ Krisi la, n tarɩ yõorɔ zo'oge gãnna Ezipti tẽŋa bõntarsõm wuu.
Se'ere n soe la, a yʋʋn tarɩ la pʋtẽ'erɛ gu'ura yɔɔrɔ n boe nẽŋa.
Ẽn bɔ Nawẽnnɛ sɩra la ĩyã, tɩ a ze'ele Ezipti fõrgɛ dee ka zoe naba la sũ-isgre, a yʋʋn mõrgɛ mɛ ze'ele kãŋkãŋɛ, se'ere n soe la, a yẽ la Nawẽnnɛ tɩ ba ka yẽtɩ la nini.
La ẽn bɔ sɩra la ĩyã, tɩ a botɩ Ɩsrayɛlɩ dõma kʋ Zɔɔg-basɛ pebila ẽŋɛ zɩɩm mĩise deto nõa, tɩ malɛka sɛka n wʋn kʋ kɔm-kẽendõma la, da kʋ Ɩsrayɛlɩ dõma kɔm-kẽendõma.
Ɩsrayɛlɩ dõma n bɔ Nawẽnnɛ sɩra la ĩyã, tɩ mõg-mõlga la ko'om yʋʋn welge dee basɛ tẽn-kɛ'ɛŋa tɩ ba doose tole, tɩ Ezipti dõma mẽ paagɛ doose tɩ ba tole, tɩ ko'om di ba.
Ɩsrayɛlɩ dõma n bɔ Nawẽnnɛ sɩra la ĩyã, tɩ ba yʋʋn sẽŋɛ kaagɛ Zeriko tẽŋa dabsa ayopɔɩ, tɩ a lalsɩ lui.
Arahabɩ n de pɔg-sɛka n yʋʋn ɩtɩ yalsɩ la n bɔ Nawẽnnɛ sɩra la ĩyã, tɩ a yʋʋn to'oge nẽr-sɛba n sẽŋɛ tɩ ba lalsɛ bɩsɛ Zeriko tẽŋa n ãn se'em na a yire sõŋa, bɛla tɩ a ka po naagɛ la sɩ'ɩsrɩba la ki.
Yɛla zozo'e boe mɛ tɩ mam wʋn tɔgɛ nɩ, la nẽŋa ka boe tɩ mam wʋn tɔgɛ Azedeyõ, la Abarakɩ, la Asãmsõ, la Azefte, la Adavidi, la Asãmwɛlɩ, la Nawẽnnɛ nõtɔ'ɔsrɩba la yelle.
La de la ban bɔ Nawẽnnɛ sɩra la ĩyã, tɩ ba yãŋɛ na'adõma to'ose ba so'olʋm, ba tõm sɛla n masɛ mɛ, ba yẽ tɩ Nawẽnnɛ n bĩŋe nõorɛ se'em na ẽŋɛ mɛ, ba mũm gɩgma nõa mɛ.
La ba kĩŋe bugum n diti la pãŋa mɛ, ba põsɛ sʋkɔbgɔ kũm mɛ, ba yẽ pãŋa mɛ ba tɔrgɔ pʋam, dɛna gãndɔɔrɔ zɛbrɛ zẽ'a, zɛbɛ yãŋɛ satẽma zɛbzɛbrɩba dige ba.
Pɔgsɩ yẽ ba nẽrba n ki mɛ dee vo'oge.
Sɛba yẽ nãmsgɔ mɛ zozo'e dee zagsɛ yolsgo, se'ere n soe la, ba boorɩ tɩ ba wa vo'oge mɛ yẽ vɔm n ãn sõŋa gãnna.
Ba la'arɩ sɛba mɛ, wẽ ba la kafõbsɩ, ba ba sɛba mɛ la bãnsɩ kẽ'esɛ yʋ'a deem.
Ba lobe sɛba la kuga kʋ, wã sɛba la sɔya kʋ, sɛ basɛba la sʋkɔbrɔ kʋ.
Tɩ sɛba ɛɛra yɛ'ɛna, yɛ piisi gãna bɩɩ bʋʋsɩ gãna, sakɛ ka tara sɛla sɛla, tɩ ba fɔ'ɔna ba, nãmsra ba.
Ba yʋʋn eerɩ la weem, la tãnsɩ zuto, gã tãnsɩ yogro, la tẽŋa yogro pʋam.
Dũnia ka narɩ tɩ a tara nẽr-bãma.
Nẽr-bãma wuu, Nawẽnnɛ tɔgɛ ba yelle sõŋa mɛ ban bɔ ẽ sɩra la ĩyã, la baa bɛla ba ka to'oge Nawẽnnɛ n bĩŋe nõorɛ tɩ a bɔ ba sɛla la.
Nawẽnnɛ yʋʋn põn dẽŋɛ looge yɛm tɩ a ẽŋɛ la sɛla n ãn sõŋa gãnna bɔ tõma, bɛla tɩ a ka botɩ ba masɛ sɛla woo pʋam, tɩ tõma ka naagɛ la ba.
Tɩ sakɛ tɩ Sɔ Nawẽnnɛ demsgo Bɛla, tõma n tarɩ nẽrba zozo'e n gilge tõma pa'ala tɩ sore la, tɩ mẽ basɛ bõn-sɛba n gu'uri tɩ sẽnnɛ, la tõon-be'ero tɩ tɩ ɩtɩ nãana nãana la, dee mõrgɛ zɔta zʋa n boe tɩ nẽŋa na.
Tɩ bɩsra-ya Azezi, ẽŋa n botɩ tɩ bɔ sɩra, dee wʋn tarɩ tɩ paagɛ a ba'asgɔ zẽ'am.
A wĩbe mɛ ki dɔ-puurŋa zuo ka zoe yãnnɛ, se'ere n soe la, a yẽ sũ-yẽlga sɛka n gu'uri ẽ na mɛ, la a yãŋa zĩ la Nawẽnnɛ na'am bĩmbĩnne zʋʋgɔ.
Tẽ'esɛ-ya bɩsɛ, tõon-be'ero dõma n sɩ'ɩsɛ ẽ, nãmsɛ ẽ se'em, tɩ a wĩbe, tɩ ya da basɛ tɩ ya ĩyã ki tɩ ya bʋraanɛ bo'oge.
Yãma n zɛbrɩ la tõon-be'ero la, ya ken ka zɛbɛ ki.
Da yĩm-ya kã'aŋɔ sɛka tɩ Nawẽnnɛ kã'an ya wʋ nẽra n kã'anɩ a kɔma se'em yetɩ: «M bia, Zuudãana sãn sɩbgɛ fɔ, da dɩkɛ tɩ la dɛna zãŋa, a sãn pa'alɛ fɔ fʋ tuure, da basɛ tɩ fʋ bʋraanɛ bo'oge.
Se'ere n soe la, Zuudãana demsrɩ la sɛba tɩ a nõŋɛ, dee sɩbgra sɛka woo tɩ a dɩkɛ tɩ a dɛna a bia.» Wĩbra-ya, tɩ la de la ya demsgo, Nawẽnnɛ ɩtɩ ya la a kɔma ɩrgɔ.
Bia ka boe tɩ a sɔ ka sɩbgra ẽ.
Nawẽnnɛ sãn ka demse ya wʋ ẽn ɩtɩ a kɔma wuu se'em na, bɛla ya yi de la tãmpĩiba, ya dagɩ a kɔma.
La sãn dɛna tɩ sɔdõma n dɔgɛ tɩ la, ba daan sɩbgrɩ tɩ mɛ, dee tɩ tɩ nanna ba.
Bɛla, tɩ sakɛ tɩ Sɔ Nawẽnnɛ n boe saazuum nõorɛ gãnna, tɩ tɩ wʋn yẽ vɔm a zẽ'am.
Tɩ sɔdõma la daan sɩbgrɩ tɩ la wakatɛ fẽfẽe ĩyã wʋ bãma mẽŋa n tẽ'esɛ se'em na.
La Nawẽnnɛ sɩbgrɩ tɩ la tõma mẽŋa sõŋrɛ ĩyã, tɩ a botɩ tɩ welge to'ore dɛna pʋpeelem dõma wʋ ẽŋa la.
Wakatɛ sɛka tɩ ba sɩbgrɩ tõma la, la de la sũ-sã'aŋɔ, la ka de sũ-yẽlga.
La bɛla poorʋm nẽr-sɛba n yẽ sɩbgrɛ ẽŋa la yẽtɩ a yõorɔ mɛ, n de sũ-mã'asʋm, la vɔm n masɛ ãna sõŋa.
Tɩ mõrgɛ da zagsɛ Nawẽnnɛ yel-sõnnɛ Bɛla, keŋe-ya ya nu'usi n targɛ, la ya dũma n ki la.
Basɛ-ya tɩ ya nãma la sẽnna sorɔɔrɔ n de tẽntẽesɩ zuto, tɩ nẽr-sɛka n dũ'usri la da lui, a wʋn yẽ ĩmã'asʋm.
Mõrgɛ-ya ɛ tɩ sũ-mã'asʋm bɔna yãma la nẽrba wuu tẽŋasʋka, la ya ɛ pʋpeelem.
Tɩ pʋpeelem sãn ka bɔna, nẽra ka tã wʋn yẽ Zuudãana la.
Guuse-ya tɩ ya nẽra nẽra da wa mõŋɛ a mẽŋa Nawẽnnɛ yel-sõnnɛ, ken guuse-ya tɩ nẽr-sɛka da ãna wʋ yẽg-toogo n puse ya tẽŋasʋka, wʋn basɛ tɩ toogo la loŋe nẽrba zozo'e sã'am ba.
Da basɛ-ya tɩ ya nẽra nẽra ɩta yalsɩ, bɩɩ nẽra n pɔ'ɔrɩ sɛla n de Nawẽnnɛ bõnɔ, wʋ A'eso n yʋʋn dɩkɛ a kẽnnɔ bõnɔ teege dia laaga ayɩla la.
La yãma mi tɩ bɛla poorʋm, ẽn wa bɔɔra tɩ a sɔ kã kã'a-sõma bɔ ẽ, ẽŋa n de kẽema ĩyã la, a ka tã'agɛ.
A ka yẽ sore yãŋɛ teege yelle la tɩ a ẽŋɛ la, baa ẽn kellɩ la.
Yãma n lɛm Nawẽnnɛ zẽ'am se'em na, de la to'ore la Ɩsrayɛlɩ dõma n yʋʋn lɛm sɛla tɩ ba tã wʋn kalʋm dee yẽ zẽ'am na.
Bãma yʋʋn lɛm na tãŋa yẽ bugum n diti, la lika n ãn lim, la kʋsebgo kãtɛ.
La ba wõm na benkonne peebgo, la kõa n tɔgɛ, tɩ nẽrba la n yʋʋn wõm na belem yetɩ, la da le tɔgɛ pa'asɛ.
Se'ere n soe la, ba ka tã wʋn to'oge ẽn yele se'em yetɩ: «Sɛka sãn kalʋm tãŋa la, baa a sãn dɛna dũŋa, ba lobe ẽ na kuga kʋ» la.
Bõn-sɛba n yʋʋn ẽŋɛ la bɔ'ɔrɩ la dabeem, halɩ tɩ Amoyisi yele yetɩ, ẽŋa zotɩ la dabeem, halɩ tɩ ẽŋa gõgra.
La yãma lɛm na tãŋa tɩ ba wi'iri tɩ Siyõ tãŋa n de vɔm dãana Nawẽnnɛ tẽŋa, ẽŋa n de Zerizalɛm mẽŋa mẽŋa n boe Nawẽnnɛ yire, tɩ malɛkadõma tʋsa tʋsa bɔna mĩ.
La ya ken lɛm na Nawẽnnɛ nẽrba lagsgɔ n de a kɔm-kẽendõma tɩ ba yʋ'ʋra gʋlsɛ Nawẽnnɛ yire la.
La ya lɛm Nawẽnnɛ n de nẽrba wuu sarɩyadita.
Ya lɛm na nẽr-sɛba n masɛ Nawẽnnɛ zẽ'am, dee masɛ sɛla woo pʋam na sɩɩsɩ zẽ'am.
Yãma lɛm na Azezi n de sɛka n boe Nawẽnnɛ la tõma tẽŋasʋka botɩ Nawẽnnɛ bĩŋe nõor-paalga la tõma lɛ.
A zɩɩm na n yese bɔ tõma la pa'alɛ la sɛla n ãn sõŋa gãnna Abɛlɩ zɩɩm na.
Ɩta-ya guusgo, da zagsɛ ka selse sɛka n tɔgrɩ la ya lɛ la.
Sɛba n yʋʋn zagsɛ ka selse nẽr-sɛka n kã'anɩ ba tẽŋa zuo la ka põsɛ nãmsgɔ.
Bɛla, tõma sãn zagsɛ ka selse sɛka n boe Nawẽnnɛ yire la yetɔga, tõma kãn yãŋɛ põsɛ.
A kõa la yʋʋn botɩ tẽŋa la mĩim mɛ, la lɛɛlɛ wã, a bĩŋe la nõorɛ yetɩ: «Mam wʋn le mĩim dũnia mɛ nõorɛ ayɩla, la dagɩ dũnia mã'a, saazuum mẽ wʋn mĩim mɛ.» Ẽn yetɩ a wʋn le mĩim nõor-ayɩla la, pa'alɛ mɛ tɩ sɛla tɩ a nãam na wʋn mĩim mɛ sã'am bɔɩ, dee tɩ sɛla n kãn tã'agɛ mĩim sã'am na mã'a n wʋn weege.
Bɛla, tõma n wʋn to'oge so'olʋm n kãn sã'am na ĩyã, basɛ-ya tɩ tɩ pʋ'ʋsra Nawẽnnɛ a yel-sõnnɛ, tõnna se'em n wʋn ãna a sũure yẽlʋm bɔ'ɔra ẽ, la tɩ nã'asra ẽ, dee zɔta ẽ.
Lan de se'em na, tõma Nawẽnnɛ ãn wʋ bugum n diti.
Tɩ wʋn ɩta se'em paagɛ Nawẽnnɛ yɛm Ken nõŋɛ-ya taaba wʋ sɔbiisi la.
Da basɛ-ya sãama sãanɔ ɩrgɔ, tɩ nẽrba basɛba ẽŋɛ la bɛla, ẽŋɛ malɛkadõma sãanɛ dee ka bãŋɛ.
Tẽra-ya sɛba n boe yʋ'a deem na yelle, wʋ yãma mẽ po bɔna la yʋ'a deem na.
Tẽra-ya sɛba tɩ ba nãmsrɩ ba la yelle, wʋ yãma mẽŋa n nãmsrɩ la.
Basɛ-ya tɩ pɔgdire tara nã'asgɔ, dee da basɛ tɩ dẽgrɔ tõoma bɔna mĩ, se'ere n soe la, Nawẽnnɛ wʋn di nẽr-sɛba n ɩtɩ yalsɩ, la nẽr-sɛba n tũuli la sarɩya mɛ.
Da basɛ-ya tɩ ligri nõŋlʋm sɔna ya.
Basɛ-ya tɩ ya sũure ãna yẽlʋm la yãma n tarɩ sɛla la, tɩ Nawẽnnɛ yetɩ: «Mam kãn basɛ fɔ, mam kãn malɩn basɛ fɔ.» Bɛla n soe tɩ tõma nẽra woo tãna wʋn yele la bʋraanɛ yetɩ: «Zuudãana de la mam sõŋra, mam kãn zoe dabeem.
Nẽrsaala tã wʋn ẽŋɛ mam na bẽm?» Tẽra-ya ya nẽŋadõma n mõolɛ Nawẽnnɛ yetɔga bɔ ya la yelle.
Bɩsɛ-ya ba vɔm n daan ãn se'em ka paagɛ ba kũm, tɩ ya mẽ ɩta bãma n bɔ sɩra ẽŋɛ se'em na.
Azezi-krisi de la ẽn ãn se'em zaam, la zĩna, la wakatɛ wuu.
Da basɛ-ya tɩ zãsŋɔ sãasɩ buuri to'oto'ore botɩ ya tuuge.
Sɛla n ãn sõŋa de la tɩ basɛ tɩ Nawẽnnɛ yel-sõnnɛ bɔ'a la keŋe tɩ sũure, la, la da dɛna ɩrgɔ sɔa n de dia yelle, sɛba n dolɩ ɩrgɔ bãma la ka yẽ yõorɔ.
Tõma tarɩ la kãabgɔ, tɩ Zifdõma n tõnnɩ ba kãabgɔ tõoma la ka tara sore tɩ ba naagɛ tõma kãabgɔ la pʋam.
Zifdõma kãabgɔ kẽma nẽŋadãana tarɩ la dũnsi zɩɩm kẽ'era Nawẽnnɛ zẽ'e-sõŋɔ la kãabra tõon-be'ero taalɛ basga ĩyã, dee tara ba nẽnnɔ na yɛsra tẽŋa la kẽnkɛrŋa yõ'ora.
La de la bɛla tɩ Azezi mẽ yese tẽŋa la kẽnkɛrŋa ka ki, tɩ a mẽŋa zɩɩm malgɛ nẽrba tɩ ba ãna sõŋa Nawẽnnɛ zẽ'am.
Bɛla, tɩ yese-ya sẽŋɛ a zẽ'am tẽŋa la kẽnkɛrŋa ka po sakɛ pɔ'ɔrɛ la.
Tõma ka tarɩ tẽŋa dũnia wã zuo n boe wakatɛ wuu ĩyã, tõma eerɩ la tẽn-sɛka n sẽm na.
Azezi ĩyã, tɩ nã'asra Nawẽnnɛ wakatɛ wuu tɩ la ãna wʋ kãabgɔ la, la boorɩ tɩ la yetɩ tɩ nõorɛ yetɔga zẽkɛ a yʋ'ʋrɛ pa'alɛ ẽn de sɛka.
Da basɛ-ya ɩr-sõma ɩrgɔ, la taaba sõŋrɛ, tɩ tõon-bãma n ãn wʋ kãabgɔ n ɩtɩ Nawẽnnɛ sũure yẽlʋm.
Sakra-ya ya nẽŋadõma nõorɛ, dee nanna ba yetɔga.
La de la bãma n bɩsrɩ yãma n dolɩ Nawẽnnɛ sore la yelle, ba wʋn ka tɔgɛ pa'alɛ Nawẽnnɛ bãma n bɩsɛ ya yelle se'em mɛ.
Ẽŋɛ-ya ya wʋn ẽŋɛ se'em tɩ ba tã'agɛ tõm ba tõoma la sũ-yẽlga da yõnna, tɩ bɛla ka tarɩ yõorɔ bɔ ya.
Pʋ'ʋsra-ya Nawẽnnɛ bɔ'ɔra tɔ.
Tõma mi tɩ sũure pʋam mɛ tɩ tõma ka ẽŋɛ be'em, tõma boorɩ mɛ tɩ tɩ yel-ɩrɛ ãna sõŋa sɛla woo pʋam.
Mam sosrɩ ya mɛ zozo'e tɩ ya pʋ'ʋsra m ĩyã tɩ m yẽ sore leme wa'am ya zẽ'am tɔtɔ.
Pʋ'ʋsgɔ, la ba'asgɔ yetɔga La de la Nawẽnnɛ n de sũ-mã'asʋm dãana n vo'oge tɩ Zuudãana Azezi, tɩ a bɩsra tõma yelle wʋ dũnsĩin-kɛ'ɛma, a zɩɩm na tɩ Nawẽnnɛ dɩkɛ bĩŋe nõorɛ la tõma wakatɛ n ka ba'asrɩ la ĩyã.
Nawẽnnɛ wʋn basɛ tɩ ya tã'agɛ ɩta sɛla woo n ãn sõŋa, dɔla a yɛm n boorɩ se'em.
A wʋn basɛ tɩ sɛla n ãn a sũure yẽlʋm ẽŋɛ tɩ pʋam, Azezi-krisi ĩyã, ẽŋa n de sɛka n masɛ nã'asgɔ wakatɛ n ka ba'asrɩ.
Amina.
M sɔbiisi, mam sosrɩ ya tɩ ya sakɛ to'oge kã'aŋɔ yetɔg-bãna wã, tɩ mam n gʋlsɛ ya gõn-sɛka wã ka zo'oge.
Bãŋɛ-ya tɩ ba yo'oge tɩ sɔbia Atimõtɩ basɛ mɛ, a sãn wa'am tɔtɔ, mam na ẽŋa wʋn doose taaba wa'am wa kaagɛ ya.
Pʋ'ʋsɛ-ya ya nẽŋadõma, la nẽr-sɛba wuu n de Nawẽnnɛ nẽrba.
Itali dõma pʋ'ʋsrɩ ya.
Nawẽnnɛ yel-sõnnɛ wʋn bɔna la ya wuu.
Mam Azakɩ n de Nawẽnnɛ, la tɩ Zuudãana Azezi-krisi tõntõnna n gʋlsɛ gõŋɔ wã pʋ'ʋsra Nawẽnnɛ nẽrba wuu n wɩrgɛ bɔna zẽ'a woo la.
Yelle sãn paagɛ nẽra M sɔbiisi, nãmsgɔ to'oto'ore sãn paagɛ ya Azezi sore la pʋam, ya dɩkɛ ba tɩ ba dɛna ya sũ-yẽlga zõnzõnnɔ, se'ere n soe la, ya mi tɩ nãmsgɔ sãn paagɛ ya, ya bɔ sɩra la pʋam, tɩ ya yãŋɛ wĩbe, la wʋn botɩ ya mõrgɛ ze'ele la kãŋkãŋɛ.
La mõrgɛ-ya ze'ele kãŋkãŋɛ ka paagɛ a tɛka, tɩ ya wʋn masɛ sɛla woo pʋam, dɛna nẽrba n bɩ, tɩ sɛla ka pɔ'ɔgɛ ya.
Yɛm sãn pɔ'ɔgɛ ya nẽr-sɛka, a sose Nawẽnnɛ n bɔ'ɔrɩ nẽrba wuu la yɛmleego dee ka mõŋra ba la, tɩ a wʋn bɔ ẽ.
La a sãn sose ẽ, dẽnɩ tɩ a bɔ ẽ sɩra, da sẽ'ena baa fẽfẽe.
Se'ere n soe la, nẽr-sɛka woo n sẽ'enɩ, a ãn wʋ ko-kãtɛ ko-mĩ'isi tɩ kʋsebgo vugri wẽ'era ba tɩ ba yɛgna se'em na.
Nẽr-ẽŋa buuri da tara pʋtẽ'erɛ tɩ a wʋn to'oge sɛla Zuudãana la zẽ'am.
A de la nẽra n de pʋtẽ'era bayi dãana, tɩ a yɛm yɔɔra ẽn ɩtɩ bõn-sɛba la wuu pʋam.
La masɛ tɩ sɔbi-sɛka n de nasa ẽŋɛ sũ-yẽlga, tɩ Nawẽnnɛ zẽkrɩ ẽ mɛ.
La bõntarsa mẽ ẽŋɛ sũ-yẽlga Nawẽnnɛ n sikri ẽ na, se'ere n soe la, a bõntarsõm na wʋn tole wʋ mõ-puuro la.
Wʋntɛɛŋa sãn wõŋɛ mõogɔ, a puuro la zẽkrɩ mɛ sʋʋra kʋta, tɩ ba dasãnnɛ na bɔta.
Bõntarsa mẽ ãn na bɛla, a wʋn ki mɛ a bõntarsõm na tõoma pʋam.
Nẽr-sɛka n wĩbri nãmsgɔ pʋam tarɩ zu-yẽlga.
Se'ere n soe la, ẽn ze'ele kãŋkãŋɛ la, Nawẽnnɛ wʋn bɔ ẽ bɔ'a n de vɔm n ka ba'asrɩ tɩ a bĩŋe nõorɛ tɩ a bɔ sɛba n nõŋɛ ẽ na.
Yelle sãn paagɛ nẽra botɩ a bɔɔra tɩ a ẽŋɛ be'em, a da yetɩ Nawẽnnɛ n basɛ tɩ ẽŋa bɔɔra tɩ a ẽŋɛ be'em.
Sɛla ka tã wʋn botɩ Nawẽnnɛ ẽŋɛ be'em.
La Nawẽnnɛ mẽ ka botɩ nẽra bɔɔra tɩ a ẽŋɛ be'em.
La de la nẽra woo yɛmleego n de be'em n pã'asrɩ ẽ, botɩ a kẽ'era yɛla pʋam.
La be'em yɛmleego sãn yõkɛ pʋʋrɛ, a dɔgrɩ la tõon-be'ero.
La tõon-be'ero la sãn wa bɩ, a sẽm na kũm.
M sɔbi-nõŋrɩsɩ, da pã'asɛ-ya ya mẽŋa.
Bɔ'a wuu n ãn sõŋa, la bɔ'a n masɛ wuu ze'etɩ la saazuum, Nawẽnnɛ n de peelem dãana la zẽ'am.
Ẽŋa n nãam bõn-sɛba wuu n boe saazuum nẽera peelem, tɩ ba tɛɛra, la ẽŋa ka teerɩ, a ka tarɩ lika.
Ẽŋa mẽŋa n boorɩ tɩ a basɛ tɩ a sɩra yetɔga la bɔ tõma vɔm.
A ẽŋɛ bɛla tɩ tõma dɛna la pɔspɔsɩ dõma bõn-sɛba wuu tɩ a nãam na pʋam.
Sɛlsra-ya, dee ɩta Nawẽnnɛ n yele se'em na M sɔbi-nõŋrɩsɩ, bãŋɛ-ya bõn-ẽna wã sõŋa, nẽra woo mõrgɛ sɛlsra sõŋa, la a mã'agɛ a mẽŋa tɔgra, la a da isgra sũure tɔtɔ.
Nẽrsaala sũure sãn isge, a ka ɩtɩ sɛla n masɛ Nawẽnnɛ zẽ'am.
Bɛla, basɛ-ya sɛla n de tõon-dẽgrɔ buuri wuu, la sɛla n de pʋtʋʋlgɔ wuu, dee sike ya mẽŋa to'oge Nawẽnnɛ yetɔga la tɩ a dɩkɛ ẽŋɛ ya sũure pʋam, n tã wʋn fãagɛ ya la.
Da pã'asɛ ya mẽŋa, dɛna-ya nẽrba n sakrɩ Nawẽnnɛ yetɔga, da dɛna-ya nẽrba n selsrɩ mã'a.
Nẽr-sɛka woo n selsrɩ yetɔga la, dee ka sakra ɩta lan yele se'em na, a dãana ãn wʋ nẽra n bɩsɛ bɩsga pʋam yẽ a mẽŋa n ãn se'em, la ẽn bɩsɛ a mẽŋa kɩ'ɩlɩm dee fõrgɛ la, a darɛ yĩm ẽŋa n ãn se'em na mɛ.
La nẽr-sɛka n tarɩ Nawẽnnɛ lɔɔ n masɛ sõŋa n yolsrɩ nẽrba la, dee sakɛ ẽ sõŋa ɩta lan yele se'em na, ẽŋa dagɩ nẽra n selsrɩ dee yĩnna, ẽŋa dãana tarɩ la sũ-yẽlga ẽŋa n ɩtɩ sɛla la pʋam.
Nẽr-sɛka woo n tẽ'esrɩ tɩ ẽŋa de la nẽra n dolɩ Nawẽnnɛ, dee ka tãna a nõorɛ yõkra, a pã'asrɩ la a mẽŋa, nẽr-ẽŋa Nawẽnnɛ doosgo la de la zãŋa.
Tɩ Sɔ Nawẽnnɛ n boorɩ tɩ tɩ dɔla ẽ se'em tɩ la ãna sõŋa ka tara dẽgrɔ n wãna: La de la fʋ bɩsɛ kɩɩbsɩ la pɔkõpa yelle ba nãmsgɔ pʋam, la fʋ guuse fʋ mẽŋa la dũnia wã tõon-dẽgrɔ.
Da tũ'usra-ya nẽrba M sɔbiisi, yãma n sakɛ tɩ Zuudãana Azezi-krisi n tarɩ na'am pãŋa la, da tũ'usra-ya nẽrba.
Tɩ dɩkɛ makrɛ, wʋ yãma sãn lagsɛ taaba tɩ nẽra n pire sãlma nutʋa dee yɛ fu-sõma wa'am wa kẽ ya lagsgɔ la zẽ'a, tɩ nasa n mẽ yɛ fu-zõra kẽ, tɩ yãma sãn bɩsɛ nẽr-sɛka n yɛ fu-sõma la yele ẽ yetɩ: «Wa'am wa zĩ'ire kalam n de zẽ'e-sõŋɔ», dee yele nasa la yetɩ: «Zɛ saazuo, bɩɩ zĩ'ire tẽŋa mam nãma zẽ'am wã.» Yãma sãn ẽŋɛ wãna, yãma ka tũ'usri nẽrba sɩra?
Bɛla, ya tarɩ la pʋtẽ'e-be'ero bɔkra nẽrba, yetɩ ayẽma n gãnnɩ ayẽma.
M sɔbi-nõŋrɩsɩ, selse-ya.
Nawẽnnɛ looge la nẽr-sɛba tɩ dũnia dõma bɩsrɩ tɩ ba de la nasdõma la, botɩ ba bɔ ẽ sɩra dɛna bõntatba, tɩ ba wʋn wa bɔna a so'olʋm tɩ a bĩŋe nõorɛ tɩ a bɔ sɛba n nõŋɛ ẽ na pʋam.
La yãma pɔ'ɔrɩ la nasdõma.
La dagɩ bõntatba n nãmsrɩ ya, dee yõgra ya sẽnna sarɩyaditba zẽ'am?
La de la bãma n pɔ'ɔrɩ Krisi yʋ'ʋr-sõŋɔ sɛka tɩ ba bɔ ya la.
Ya sãn sakɛ ɩta Nawẽnnɛ so'olʋm lɔɔ la n gʋlsɛ Nawẽnnɛ gõŋɔ pʋam yetɩ: «Nõŋɛ fʋ tadãana wʋ fʋ mẽŋa la», ya ẽŋɛ sõŋa.
La ya sãn tũ'usra nẽrba, ya tõm na tõon-be'ego, la lɔɔ la pa'alɛ ya tɩ ya tõm na tõon-be'ego.
Nẽr-sɛka sãn sakɛ lɔɔ la wuu, dee sɩ'ɩsɛ ayɩla tõm tõon-be'ego, a sɩ'ɩsɛ la ba wuu.
Nawẽnnɛ n yetɩ: «Da ẽŋɛ yalsɩ» la, ẽŋa n ken yetɩ: «Da kʋ nẽra».
La fʋ sãn ka ẽŋɛ yalsɩ, dee kʋ nẽra, fʋ de la nẽra n sɩ'ɩsɛ lɔɔ la.
Tɔgra-ya dee tõnna tɩ la masɛ la lɔɔ n yolsrɩ nẽrba la, mina tɩ Nawẽnnɛ wʋn dɩkɛ la ẽŋa di ya sarɩya.
Nawẽnnɛ sãn wa dita sarɩya, a kãn zoe ninbãalga la nẽr-sɛka n ka zotɩ a taaba ninbãalga.
Fʋ sãn zoe nẽrba ninbãalga, Nawẽnnɛ mẽ wʋn zoe fʋ ninbãalga.
Bɔ sɩra, la tõoma M sɔbiisi, nẽra sãn yetɩ, ẽŋa bɔ Nawẽnnɛ sɩra, dee ka tõnna tõoma n pa'alɩ bɛla, a yõorɔ de la bẽm?
Bɔ sɩra ẽŋa tã wʋn fãagɛ ẽ mɛ bɩɩ?
Tɩ dɩkɛ makrɛ, wʋ sɔbia n ka tarɩ fuugo yɛɛra, dee ka tara dita, tɩ yãma nẽra ayɩla sãn yele ẽ yetɩ: «Sẽŋɛ la sũ-mã'asʋm ka di tɩgɛ, dee yɛ fuugo tɩ ɔɔrɔ da tara fɔ» dee ka bɔ ẽ sõŋrɛ sɛka tɩ a boorɩ la, a yõorɔ de la bẽm?
La mẽ de la bɛla la bɔ sɩra, ya sãn bɔ sɩra tɩ la ka lagɩm na tõoma, a de la zãŋa.
La nẽr-sɛka tã mɛ yetɩ, ayẽma bɔ la sɩra, la ayẽma tõnnɩ la tõon-sõma.
Mam wʋn yele ẽ yetɩ, pa'alɛ mam fʋ bɔ sɩra la n ka lagɩm na tõoma la, tɩ mam wʋn dɩkɛ m tõon-sõma la pa'alɛ tɩ mam bɔ sɩra.
Fõn sakɛ mɛ tɩ Nawẽnnɛ ayɩla mã'a n boe.
La ãn sõŋa.
Kʋlkã'arsɩ mẽ sakɛ la bɛla, dee gõgra la dabeem.
A ka tarɩ yɛm dãana, fõn boorɩ mɛ tɩ m pa'alɛ fɔ tɩ fʋ sãn bɔ sɩra tɩ la ka lagɩm na tõoma, a ka tarɩ yõorɔ?
Tɩ yaaba Abraham tɩ Nawẽnnɛ yʋʋn yetɩ a masɛ ya la, la de la a tõoma ĩyã, ẽn yʋʋn dɩkɛ a dayʋa A'izakɩ tɩ a kãabɛ bɔ Nawẽnnɛ na ĩyã.
Fʋ yẽ mɛ tɩ a bɔ sɩra, la a tõoma la lagɩm na taaba.
A tõoma la ĩyã n botɩ a bɔ sɩra la masɛ sõŋa sõŋa.
Bɛla tɩ Nawẽnnɛ gõŋɔ n gʋlsɛ se'em na ẽŋɛ.
La yetɩ: «Abraham bɔ la Nawẽnnɛ sɩra, tɩ Nawẽnnɛ bɩsɛ a bɔ sɩra la, yetɩ a masɛ mɛ ẽŋa zẽ'am.» Tɩ Nawẽnnɛ wi ẽ yetɩ a sɩrɛ.
Ya yẽ tɩ la de la nẽra tõoma n botɩ Nawẽnnɛ yetɩ a masɛ ya, la dagɩ a bɔ sɩra mã'a ĩyã.
La yʋʋn mẽ de la bɛla la Arahabɩ n de pɔka n ɩtɩ yalsɩ la.
Zifdõma n yʋʋn tõm nẽrba la, tɩ a to'oge ba sʋgɛ a yire, botɩ ba doose sore ayẽma kule la, tõon-ẽŋa ĩyã tɩ a masɛ Nawẽnnɛ zẽ'am.
Nẽra sɩa sãn fõrgɛ deege ẽ, a ĩyã de la kũm.
La mẽ de la bɛla, nẽra sãn bɔ sɩra tɩ la ka lagɩm na tõoma, la de la zãŋa.
Tara ya zɩlɩŋa sõŋa M sɔbiisi, da kãn bɔɔra-ya tɩ ya wuu dɛna karẽnsãandõma.
Se'ere n soe la, ya mi tɩ tõma sɛba n de karẽnsãandõma la sarɩyadia n wʋn dɛna toogo gãnna.
Tõma wuu tuuri mɛ zozo'e.
Nẽra sãn ka tuura a yetɔga pʋam, a de la nẽra n masɛ sɛla woo pʋam, tãna wʋn yõkra a mẽŋa sõŋa sõŋa.
Tõma sãn ẽŋɛ wiiri nõorɛ salba tɩ ba sakɛ ɩta tɩn boorɩ se'em, ba ĩyã la wuu ɩtɩ la tõma n boorɩ se'em.
Ken bɩsɛ-ya õornɔ n ãn se'em na, baa ban kãrgɛ se'em, dee tɩ kʋseb-kãra vugra zã'ara ba la, ba tarɩ la dɔ-pɩka wẽrgra ba, tɩ ba sẽnna wɛ'ɛsa zẽ'e-sɛka tɩ sɛka n tarɩ ba la boorɩ.
Nẽrsaala zɩlɩŋa mẽ ãn na bɛla, a de la ĩyã zẽ'a ayɩla n ãn pɩka pɩka, dee tɔgra yel-kãra.
La de la bug-pɩka n tã wʋn di we-kãtɛ wuu.
Zɩlɩŋa mẽ ãn wʋ bugum na.
A boe la tɩ ĩyã la pʋam tõnna tõon-be'ero tɩ la taara tɩ ĩyã la wuu.
A bugum na ze'etɩ la bug-tẽŋa sã'ana tɩ vɔm wuu.
Nẽrsaala tã dũnsi buuri wuu, la bõn-ẽgla buuri wuu, la bõn-vuula buuri wuu, la sɛba n boe ko'om pʋam wuu mɛ, botɩ ba sakra ẽ.
La nẽra ka boe n tã wʋn yãŋɛ a zɩlɩŋa.
A pɩrɛ la yetɔg-be'ero tɔgra ka gɔ'ɔra, a tarɩ la yabga n kʋʋrɩ.
Tɩ tarɩ la ẽŋa pʋ'ʋsra Zuudãana n de tɩ Sɔ la a yel-sõnnɛ, dee ken tara ẽ kã'ara be'em bɔ'ɔra nẽrba tɩ Nawẽnnɛ nãam tɩ ba ãna wʋ a mẽŋa la.
Kã'a-be'ero, la kã'a-sõma ze'etɩ la nõ-ẽŋa ayɩla pʋam yɛsra.
M sɔbiisi, la ka masɛ tɩ la dɛna bɛla.
Ko-sõma, la ko-be'ero tã wʋn bulla bulnifo ayɩla pʋam?
M sɔbiisi, kẽnkãŋa tã wʋn wɔnna tã'ama?
Bɩɩ sẽnsãabga tã wʋn wɔnna kẽnkãma?
Bɛla, bulga n bulli ko-be'ero ka tã wʋn bulla ko-sõma.
Yɛm n ze'ele Nawẽnnɛ zẽ'am Ãne n boe ya pʋam tẽ'esɛ tɩ ẽŋa tarɩ yɛm, la bãŋrɛ?
A ẽŋɛ yel-ɩr-sõŋɔ, dee sike a mẽŋa pa'alɛ tɩ a tarɩ yɛm.
La, la sãn dɛna tɩ ya ɩtɩ la sũure, dee gẽela taaba, da wẽ-ya yõ'ogɔ tɩ ya de la yɛm dõma parɩm sɩ'ɩsɛ sɩra la.
Yɛm ẽŋa dagɩ yɛm sɛka n ze'ele Nawẽnnɛ zẽ'am.
A de la tẽŋa wã zuo bõnɔ, a de la nẽrsaala bõnɔ, a ze'ele la Asũtãana zẽ'am.
Sũure la gẽelgɔ n boe zẽ'e-sɛka la, tõon-yooro, la tõon-be'ero buuri wuu boe la bilam.
La yɛm n ze'ele Nawẽnnɛ zẽ'am ãn na sõŋa ka tara dẽgrɔ, dee botɩ nẽra tara sũ-mã'asʋm la a taaba, la sũ-bʋgsʋm, ɩta sugri, zɔta nẽrba ninbãalga zozo'e, tõnna tõon-sõma zozo'e, ka bɔkra nẽrba, dee ka dɛna pʋlibsum dãana.
Sũ-mã'asʋm dõma n botɩ sũ-mã'asʋm bɔna nẽrba tẽŋasʋka la tõoma de la tõon-sõma n masɛ Nawẽnnɛ zẽ'am.
Da basɛ-ya tɩ dũnia yɛmleego sɔna ya Zɛbrɛ la nõkɛ'ɛma n boe ya tẽŋasʋka la ze'ele la bɛ?
La de la yan boorɩ se'em n de be'em n boe ya pʋam botɩ ya ɩta bɛla.
Ya boorɩ la sɛla dee ka yẽta, bɔɔra tɩ ya kʋʋra nẽrba.
Ya ɩtɩ la sũure la ya taaba bõnɔ dee ken ka yẽta, bɛla tɩ ya zɛbra dee wẽ'era nõkɛ'ɛma la taaba.
Yan ka tarɩ la, la de la yãma n ka sose Nawẽnnɛ na ĩyã.
La ya sãn sɔsra mɛ dee ka yẽta, yãma n sosrɩ se'em na ka ãn sõŋa.
Ya sosrɩ tɩ ya ẽŋɛ la ya yɛm n boorɩ se'em.
Yãma ka dolɩ Nawẽnnɛ la sɩra.
Yãma ka mi tɩ sɛka n nõŋɛ dũnia wã lɔgrɔ, la de la be'em la Nawẽnnɛ?
Bɛla, nẽr-sɛka woo n boorɩ tɩ a yõgɛ sɩtɔ la dũnia wã lɔgrɔ, a wʋn dɛna la Nawẽnnɛ bɛ.
Bɩɩ yãma tẽ'esɛ tɩ lan gʋlsɛ se'em Nawẽnnɛ gõŋɔ pʋam na de la zãŋa?
La yetɩ: «Nawẽnnɛ Sɩa la tɩ a ẽŋɛ tɩ pʋam na, boorɩ tɩ ẽŋa mã'a n sɔna tɔ.» La a ɩtɩ la yel-sõnnɛ n ãn sõŋa gãnna bɔ'ɔra tɔ, wʋ lan gʋlsɛ yetɩ: «Nawẽnnɛ zagsrɩ zẽk-m-mẽŋa dõma mɛ, dee ɩta sik-m-mẽŋa dõma yel-sõnnɛ.» Bɛla, dɩkɛ ya mẽŋa bɔ Nawẽnnɛ, dee sɩ'ɩsɛ Asũtãana, tɩ a wʋn zoe dee basɛ ya.
Lɛm-ya Nawẽnnɛ, tɩ a mẽ wʋn lɛm ya.
Tõon-be'ero dõma, peege ya nu'usi, pʋtẽ'era ayi dõma, peege ya sũure.
Bãŋɛ-ya ya ninbãalga, kaasɛ-ya fablɛ la sũ-sã'aŋɔ.
Basɛ-ya tɩ ya lɔ'ɔrɔ lebge kʋʋnɔ, tɩ ya sũ-yẽlga lebge sũ-sã'aŋɔ.
Sike-ya ya mẽŋa Nawẽnnɛ nẽŋam, tɩ a wʋn zẽkɛ ya.
M sɔbiisi, da tɔgra-ya taaba yelle be'em.
Nẽr-sɛka n tɔgɛ a tadãana yelle be'em, bɩɩ zɛrgra ẽ, a tɔgrɩ la Nawẽnnɛ lɔɔ la be'em dee zɛrgra ẽ.
La fʋ sãn zɛrgra lɔɔ la, fʋ ka sakrɩ lɔɔ la, fʋ lebge la lɔɔ la sarɩyadita.
Nawẽnnɛ mã'a n bɔ'ɔrɩ lɔɔ, la ẽŋa mã'a n diti sarɩya, la ẽŋa mã'a n tã wʋn fãagɛ, bɩɩ sã'am.
La fõn tẽ'esɛ tɩ fõn de la ãne, dita fʋ tadãana sarɩya?
Da wẽ'era-ya yõ'ogɔ Selse-ya!
Yãma sɛba n yetɩ: «Zĩna bɩɩ beere, tõma wʋn sẽŋɛ la tẽn-ẽna ka ẽŋɛ yʋʋnɛ, leebe yẽ yõorɔ» la, ya ka mi ya vɔm n wʋn ãna se'em beere.
Ya ãn wʋ pika n yʋ, tɩ la ẽŋɛ fẽe tɩ a pilge.
La de nɩ na ya ẽn yetɩ: «Nawẽnnɛ sãn bɔɔra, tɩ tõma vɔa, tõma wʋn ẽŋɛ la wãna la wãna.» La yãma pa'alɩ la ya mẽŋa dee wẽ'era yõ'ogɔ yãma n boorɩ tɩ ya ẽŋɛ sɛla la pʋam.
Pa'al-m-mẽŋa wãna buuri wuu de la be'em.
Nẽr-sɛka woo n mi sɛla n ãn sõŋa, dee ka ɩta, a tõm na tõon-be'ero.
Bõntatba yelle Bõntatba, selse-ya!
Kaasra-ya dee fabla, se'ere n soe la, toogo n sẽm ya zuto.
Ya bõntarsõm na wʋn põ'ogɛ mɛ.
Bõn-mõgla n wʋn mõgɛ ya futo la.
Tẽŋanzẽem n wʋn kẽ ya sãlma, la ya zũuro la.
Tẽŋanzẽem na n wʋn pa'alɛ tɩ ya ka ẽŋɛ sõŋa, la a wʋn di ya wʋ bugum na.
Yãma lagsrɩ la bõntarsõm bĩŋra dũnia ba'asgɔ wakatɛ.
Tõntõnɩba n tõnnɩ ya vatɔ pʋam tɩ ya mõŋɛ ba yɔɔrɔ la kellɩ mɛ.
Nẽr-sɛba n lagsɛ ya bõnkɔɔla la kellɩ mɛ, tɩ Zuudãana Nawẽnnɛ n de ke'eŋo wuu dãana la wõm.
Dũnia zuo ya vɔa la na'am pʋam, ɩta ya yɛm n boorɩ se'em, dita tɩgra nõbra, ãna wʋ dũnsi la gu'ura kʋa daarɛ.
Ya tɔgɛ la sɩra dãana yelle kʋ, yetɩ ya kʋ ẽ, tɩ a ka tãna wʋn sɩ'ɩsɛ ya tɩ ya kʋ ẽ.
Kã'aŋɔ M sɔbiisi, mã'ara ya sũure gu'ura Zuudãana la lemŋo.
Bɩsɛ-ya kaara n mã'arɩ a sũure se'em gu'ura tɩ a va'am bõnkɔɔla biɛ wʋn wa bɩ sõŋa.
A ẽn gu'ura mɛ tɩ sig-saaga wa ni, tɩ poorʋm saasɩ ni, tɩ bõnkɔɔla la biɛ bɩ sõŋa.
Bɛla, yãma mẽ mõrgɛ mã'ara ya sũure, tara bʋraanɛ, tɩ Zuudãana la lemŋo lɛm mɛ.
M sɔbiisi, da yõnna-ya taaba, tɩ Nawẽnnɛ da wa di ya sarɩya.
Bɩsɛ-ya, sarɩyadita la ze la zanõrʋm.
M sɔbiisi, Nawẽnnɛ nõtɔ'ɔsrɩba la n yʋʋn tɔgɛ a yetɔga, tɩ ba nãmsɛ ba, tɩ ba mã'agɛ ba sũure la, ya mẽ ẽŋɛ wʋ bãma n ẽŋɛ se'em na.
Tõma yetɩ mɛ tɩ sɛba n mõrgɛ ze'ele kãŋkãŋɛ Nawẽnnɛ sore pʋam na, de la zu-yẽlga dõma.
Ya wõm ban tɔgɛ Azɔɔbɩ n ze'ele kãŋkãŋɛ se'em yelle, la ya yẽ ba'asgɔ Nawẽnnɛ n ẽŋɛ se'em bɔ ẽ.
Se'ere n soe la, Nawẽnnɛ de la ninbãal-zɔta, dee tara nẽrba zĩile.
M sɔbiisi, sɛla n gãnnɩ wuu de la ya da pɔɩ.
Da pɔɩ saazuum, bɩɩ tẽŋa, bɩɩ sɛla ayẽma.
Basɛ-ya tɩ ya «ẽe» dɛna «ẽe», tɩ ya «ayɛɩ» dɛna «ayɛɩ», tɩ Nawẽnnɛ da di ya sarɩya.
Nẽra sãn bɔna ya pʋam nãmsra, a pʋ'ʋsɛ Nawẽnnɛ.
Nẽr-sɛka sũure n ãn yẽlʋm, a yõom yõom-sõma pẽgɛ Nawẽnnɛ.
Nẽra sãn bɔna ya pʋam bẽ'era, a wi Nawẽnnɛ nẽrba kẽma, tɩ ba ẽŋɛ kaam ẽŋɛ a zuugo la Zuudãana Azezi yʋ'ʋrɛ, pʋ'ʋsɛ Nawẽnnɛ bɔ ẽ.
Ban bɔ Nawẽnnɛ sɩra pʋ'ʋsɛ la, la wʋn fãagɛ bã'ara la mɛ, Zuudãana la wʋn bɔ ẽ ĩmã'asʋm mɛ tɩ a isge.
La a sãn tõm tõon-be'ero, a wʋn basɛ ẽ taalɛ.
Bɛla, pelge ya pʋa tɔgɛ ya tõon-be'ero pa'alɛ taaba, pʋ'ʋsɛ bɔ taaba, tɩ ya wʋn yẽ ĩmã'asʋm.
Nẽra n masɛ Nawẽnnɛ zẽ'am pʋ'ʋsgɔ tõnnɩ mɛ la pãŋa zozo'e.
A'eli yʋʋn de la nẽrsaala wʋ tõma la, la a pʋ'ʋsɛ mɛ sose Nawẽnnɛ la a sũure wuu tɩ saaga da ni, tɩ saaga ka tɔkɛ tẽŋa yʋʋma atã la wõr-sɩyoobɩ.
Tɩ a le pʋ'ʋsɛ, tɩ saaga ni, tɩ bõnkɔɔla wɔm biɛ.
M sɔbiisi, ya nẽra ayɩla sãn bʋrgɛ dee basɛ sɩra sore, tɩ nẽra tarɩ ẽ leme wa'am, ya bãŋɛ tɩ nẽr-sɛka woo n tarɩ tõon-be'ero dãana a tõon-be'ero sorɔɔgɔ zuo leme wa'am, a fãagɛ la tõon-be'ero dãana kũm pʋam, tɩ Nawẽnnɛ wʋn basɛ a tõon-be'ero zozo'e taalɛ.
Mam Apɩyɛɛrɩ n de Azezi-krisi Tõntõnna n gʋlsɛ gõŋɔ wã bɔ'ɔra yãma sɛba tɩ Nawẽnnɛ looge tɩ ya dɛna a nẽrba wɩrgɛ bɔna Põ, la Galatɩ, la Kapadɔsɩ, la Azi, la Bitini so'olʋm pʋam dɛna sãama la.
La de la tɩ Sɔ Nawẽnnɛ n looge ya wʋ ẽŋa n dẽŋɛ looge a yɛm se'em na, tɩ a Sɩa welge ya to'ore, tɩ Azezi-krisi zɩɩm peege ya tɩ ya ãna sõŋa, sakra a nõorɛ.
Nawẽnnɛ wʋn ẽŋɛ ya yel-sõnnɛ, dee bɔ ya sũ-mã'asʋm zozo'e.
Tɩn tarɩ pʋtẽ'erɛ gu'ura sɛla Tɩ pʋ'ʋsɛ-ya Nawẽnnɛ n de tɩ Zuudãana Azezi-krisi Sɔ la a yel-sõnnɛ.
A ninbãal-zʋa n zo'oge la ĩyã tɩ a botɩ tɩ yẽ vɔm paalga, Azezi-krisi n ki dee vo'oge la ĩyã.
Bɛla tɩ tɩ tara pʋtẽ'erɛ wakatɛ wuu gu'ura sɛla tɩ tɩ bɔ sɩra la, dee mina tɩ tɩ wʋn yẽ sɛla tɩ Nawẽnnɛ bĩŋe tɩ a bɔ a nẽrba.
Bõn-bãma de la sɛla n ka sã'anɩ, n ka põ'orɩ, tɩ ba sõŋa ka bɔtɩ, tɩ Nawẽnnɛ bĩŋe a yire tɩ a bɔ ya.
Yãma n bɔ sɩra la, Nawẽnnɛ gu'uri ya mɛ la a pãŋa halɩ wʋn ka paagɛ ba'asgɔ wakatɛ fãagɛ ya ba'asɛ.
Bɛla ĩyã tɩ ya tara sũ-yẽlga, baa la de ya sãn yẽta yɛla to'oto'ore n nãmsrɩ ya wakatɛ fẽe lɛɛlɛ wã.
Nãmsgɔ la de la sɛla n makrɩ bɩsra ya bɔ sɩra la n ãn se'em.
Sãlma de la sɛla n sã'anɩ, la ba ẽn dɩkɛ ẽ makɛ la bugum bɩsɛ ẽn ãn se'em.
La yãma bɔ sɩra la tarɩ yõorɔ mɛ zozo'e gãnna sãlma.
Bɛla tɩ la makra ya bɔ sɩra la bɩsra, tɩ ya sãn ze'ele kãŋkãŋɛ, ya wʋn yẽ pẽka, la nã'asgɔ Azezi-krisi lemŋo daarɛ.
Yãma nãn ka yẽ ẽ, dee nõŋɛ ẽ, ya nãn ka yẽtɩ ẽ, dee bɔ ẽ sɩra, bɛla tɩ ya ɩta sũ-yẽlga zozo'e n ka tã wʋn pa'alɛ.
Se'ere n soe la, ya yẽ fãarɛ mɛ n de ya bɔ sɩra la yõorɔ.
Nawẽnnɛ nõtɔ'ɔsrɩba la n yʋʋn tɔgɛ yel-sõnnɛ na tɩ Nawẽnnɛ wʋn wa ẽŋɛ bɔ ya la, yʋʋn ɛ mɛ vẽesɛ tɩ ba bãŋɛ fãarɛ wã yelle.
Azezi-krisi Sɩa yʋʋn boe la ba mɛ, dẽŋɛ pa'alɛ ba yetɩ Krisi wʋn wa yẽ la nãmsgɔ dee yãŋa yẽ na'am pãŋa.
Tɩ ba yʋʋn ɛɛra tɩ ba bãŋɛ wakatɛ sɛka tɩ bõn-bãma wʋn ẽŋɛ, la lan wʋn wa doose se'em tɩ la ẽŋɛ.
Tɩ Nawẽnnɛ yʋʋn pa'alɛ ba tɩ yel-sɛba tɩ ba mõolɩ la dagɩ bãma mẽŋa ĩyã, la de la yãma ĩyã.
Yel-bãma n bɛla tɩ sɛba n mõolɛ kõ-yẽlga la tɔgɛ bɔ ya.
La de la Nawẽnnɛ n tõm a Sɩa tɩ a wa'am wa bɔ ba pãŋa tɩ ba tɔgɛ.
Tɩ baa malɛkadõma la mẽŋa bɔɔra tɩ ba wõm a võorɛ.
Tɩ dɛna pʋpeelem dõma Bɛla ĩyã, yõkɛ ya tagsgɔ tara ya mẽŋa sõŋa, dee gu'ura la ya sũure wuu yel-sõnnɛ na tɩ ya tarɩ pʋtẽ'erɛ gu'ura tɩ Nawẽnnɛ yetɩ a ẽŋɛ bɔ ya Azezi-krisi lemŋo wakatɛ la.
Sakra-ya Nawẽnnɛ nõorɛ, da le vɔa-ya wʋ yãma n daan nãn ka bãŋɛ Nawẽnnɛ sɩra, tɩ ya yɛmleego botɩ ya bɔɔra sɛla n de be'em na.
Dɛna-ya pʋpeelem dõma ya yel-ɩrɛ wuu pʋam, wʋ Nawẽnnɛ n wi ya la n de pʋpeelem dãana se'em na.
La gʋlsɛ Nawẽnnɛ gõŋɔ pʋam tɩ Nawẽnnɛ yetɩ: «Dɛna-ya pʋpeelem dõma, tɩ mam de la pʋpeelem dãana.» Yãma n pʋ'ʋsrɩ Nawẽnnɛ na, ya wi'iri ẽ tɩ ya Sɔ.
Nawẽnnɛ ka tũ'usri nẽrba.
A diti nẽrsaalba sarɩya la sɩra, wʋ nẽra woo tõoma n de se'em na.
Bɛla, pa'alɛ-ya tɩ yãma nannɩ ẽ ya yel-ɩrɛ wuu pʋam, yãma n ken bɔna dũnia zuo wã.
Nawẽnnɛ fãagɛ ya mɛ vɔm sɛka n ka tarɩ yõorɔ tɩ ya daan zãsʋm ya yaabdõma zẽ'am na pʋam.
Ya mi tɩ la dagɩ bõn-sɛba n sã'anɩ wʋ sãlma, bɩɩ zũuro tɩ a dɩkɛ yɔ fãagɛ ya.
La de la Krisi zɩɩm n tarɩ pãŋa la.
Ba kʋ Krisi la tõma ĩyã wʋ pebila n ãn sõŋa dee ka tara zãnnɛ.
Nawẽnnɛ yʋʋn põn looge ẽ mɛ halɩ lan dẽŋɛ dũnia nãaŋɔ, yãŋa botɩ a wa'am dũnia ba'asgɔ wakatɛ wã yãma ĩyã.
Krisi ĩyã tɩ ya bɔ Nawẽnnɛ sɩra, Nawẽnnɛ n vo'oge Krisi, bɔ ẽ na'am pãŋa, bɛla tɩ ya dɩkɛ ya bɔ sɩra, la yan tara pʋtẽ'erɛ gu'ura sɛla la te'ege Nawẽnnɛ.
Yãma n sakɛ sɩra la, ya lebge la pʋpeelem dõma, tɩ ya nõŋɛ ya sɔbiisi la nõŋlʋm sɩra sɩra.
Bɛla, nõŋɛ-ya taaba zozo'e la ya sũure wuu.
Ba dɔgɛ yãma la dɔg-paalga, la dagɩ nẽrsaala dɔka n bɔ'ɔrɩ vɔm sɛka n sã'anɩ la, la de la Nawẽnnɛ yetɔga n vɔa dee bɔna wakatɛ wuu la, n botɩ ya yẽ dɔg-paalga tara vɔm n ka ba'asrɩ.
La gʋlsɛ Nawẽnnɛ gõŋɔ pʋam yetɩ: «Nẽrsaala woo ãn wʋ mõorɔ, la a sõŋa la wuu ãn wʋ mõ-puuro la.
Mõorɔ zẽkrɩ mɛ, tɩ ba puuro la sʋʋra.
La Nawẽnnɛ yetɔga boe la wakatɛ n ka ba'asrɩ.» Yetɔg-ẽŋa n de kõ-yẽlga la tɩ ba mõolɛ bɔ ya la.
Bɛla, basɛ-ya pʋtʋʋlgɔ wuu, la põmpɔrŋɔ, la pʋlibsum, la sũure, la taaba pɔ'ɔrɛ.
Nõŋɛ-ya Nawẽnnɛ yetɔga wʋ bilɛɛsɩ n nõŋɛ ba ma bĩ'isum mã'a la.
Tɩ a wʋn basɛ tɩ ya bɩ Azezi-krisi sore doosgo la pʋam, yẽ fãarɛ.
Tɩ yãma bãŋɛ Zuudãana la n ãn sõŋa se'em mɛ.
Nawẽnnɛ mẽŋa nẽrba Lɛm-ya Zuudãana n de vɔm dãana la zẽ'am, ẽŋa ãn wʋ kug-sɛka tɩ nẽrba zagsɛ, tɩ Nawẽnnɛ looge ẽ tɩ a tara yõorɔ zozo'e.
Yãma mẽ vɔa mɛ.
Basɛ-ya tɩ Nawẽnnɛ dɩkɛ ya tɩ ya ãna wʋ kuga mẽ deego tɩ a Sɩa bɔna mĩ, tɩ ya ãna wʋ kãabgɔ kẽma bɔna mĩ tõnna wʋ Nawẽnnɛ Sɩa n boorɩ se'em, tɩ la paara a yɛm, Azezi-krisi ĩyã.
La gʋlsɛ Nawẽnnɛ gõŋɔ pʋam yetɩ: «Bɩsɛ, mam looge la kugre n tarɩ yõorɔ zozo'e ẽebɛ m deego Siyõ, ẽŋa n de kugre n botɩ deego la tara pãŋa.
Nẽr-sɛka n bɔ ẽ sɩra, yãnnɛ kãn yõkɛ ẽ.» Yãma sɛba n bɔ ẽ sɩra la, a tarɩ la yõorɔ zozo'e bɔ ya.
La sɛba n ka bɔ ẽ sɩra la, la gʋlsɛ ba yelle yetɩ: «Kug-sɛka tɩ tõnmẽtba zagsɛ la n lebge kugre n botɩ deego la tara pãŋa.» La ken gʋlsɛ yetɩ: «La de la kug-ẽŋa n wʋn basɛ tɩ nẽrba wẽ'era nãma, dee dɛna tãmpĩ-sɛka n wʋn basɛ tɩ ba lui.» Ban wẽ'erɩ nãma la, la de la ban ka bɔ Nawẽnnɛ yetɔga sɩra la ĩyã, wʋ lan masɛ tɩ la ẽŋɛ ba se'em na.
La sãn dɛna yãma, yãma de la buuri tɩ Nawẽnnɛ looge, ya de la ẽŋa n de naba la kãabgɔ kẽma, dee ken dɛna a nẽrba n welge to'ore tara pʋpeelem.
A wi ya la lika pʋam, tarɩ yese a peelem n ãn sõŋa zozo'e pʋam, tɩ ya botɩ nẽrba bãŋɛ a tõon-kãra la.
Kʋrʋm, ya daan dagɩ Nawẽnnɛ nẽrba, la lɛɛlɛ wã ya de la a nẽrba.
A daan ka zotɩ ya ninbãalga, la a yãŋa zotɩ ya ninbãalga mɛ.
Krisi nẽrba yel-ɩrɛ M sɩr-nõŋrɩsɩ, yãma de la sãama la kɔɔs-weto dũnia zuo, bɛla mam kã'anɩ ya mɛ tɩ ya basɛ nẽrsaalba n boorɩ se'em n de be'em n sã'anɩ ya la.
Basɛ-ya tɩ ya yel-ɩrɛ ãna sõŋa nẽr-sɛba n ka dolɩ Nawẽnnɛ na tẽŋasʋka, tɩ baa ba sãn dõta ya yetɩ ya de la tõon-be'ero dõma, ba wʋn yẽ ya tõon-sõma la, nã'asɛ Nawẽnnɛ a wa'aŋɔ daarɛ.
Sakra-ya dũnia pãnsɩ dõma wuu Zuudãana Azezi ĩyã.
Sakra-ya na-keko n soe ke'eŋo wuu, la ya sakra gɔmnadõma tɩ a tõm tɩ ba sɩbgrɩ sɛba n tõnnɩ tõon-be'ero, dee nã'asra nẽr-sɛba n tõnnɩ tõon-sõma la.
Se'ere n soe la, Nawẽnnɛ n boorɩ se'em de la ya ɩta sõŋa, basɛ tɩ nẽr-sɛba n ka mi sɛla dee tɔgra gɔɔn-yetɔga la go'oge.
Ɩta-ya wʋ nẽrba n soe ba mẽŋa, la da dɩkɛ-ya yan soe ya mẽŋa la tɩ la dɛna sɛla n botɩ ya tõnna be'em, tõnna-ya wʋ Nawẽnnɛ tõntõnɩba n masɛ tɩ ba tõnna se'em na.
Nanna-ya nẽrba wuu, nõŋɛ ya sɔbiisi, zɔta-ya Nawẽnnɛ, nanna-ya na-keko.
Tõntõnɩba, sakra-ya ya zuudãandõma dee zɔta ba.
La, la dagɩ sɛba n de nẽr-sõma, la sũ-bʋgsʋm dõma la mã'a, sakra-ya baa sɛba n de nẽr-tɔɔsɩ la.
Nẽra sãn sakra nãmsgɔ n ka masɛ nɩ tɩ a nãmsɛ, ẽn sakrɩ Nawẽnnɛ na ĩyã, la de la yel-sõnnɛ.
Fʋ sãn tõm na tõon-be'ero tɩ ba nãmsra fɔ tɩ fʋ sakɛ wĩbra, a ka tarɩ yõorɔ.
La fʋ sãn tõm na tõon-sõma tɩ ba nãmsra fɔ, tɩ fʋ sakɛ wĩbra, la de la yel-sõnnɛ Nawẽnnɛ zẽ'am.
La de la bɛla ĩyã tɩ Nawẽnnɛ wi ya.
Krisi mẽ daan nãmsɛ yãma ĩyã mɛ, basɛ mãmsgɔ tɩ ya dɔla a nabara ɩta wʋ ẽŋa n ẽŋɛ se'em na.
A daan ka tõm tõon-be'ego, la põmpɔrŋɔ ka yese a nõorʋm.
Ban daan tʋ ẽ na, a ka lebse tʋ, la ban daan nãmsɛ ẽ na, a daan ka zɛbɛ la ba, a dɩkɛ a mẽŋa basɛ la sɛka n diti sarɩya la sɩra la nu'usum.
Ẽŋa n to'oge tõma zẽ'am ki dɔ-puurŋa zuo tõma tõon-be'ero ĩyã, tɩ la sãn dɛna la tõon-be'ero tõoma, tõma ãn wʋ tɩ ki mɛ, dee vɔa ɩta sɛla n masɛ.
A pɔglʋŋɔ la ĩyã tɩ ya yẽ laafɛ.
Ya daan ãn wʋ piisi n bɔɩ, la lɛɛlɛ wã, ya leme na ya dũnsĩina la zẽ'am, ẽŋa n bɩsrɩ ya.
Pɔgsɩ, la ba sɩrba yelle Bɛla mẽ, pɔgsɩ, sakra-ya ya sɩrba, tɩ baa sɛba n ka bɔ Nawẽnnɛ yetɔga sɩra la sãn yẽ ya yel-ɩrɛ, ba wʋn sakɛ tɩ la ka doose la yetɔga, ban yẽtɩ ya yel-ɩrɛ n ãn sõŋa dɛna nã'asgɔ la.
Da basɛ-ya tɩ ya nẽnnõm dɛna yẽŋa sõŋa, n de zuto pã'aŋɔ, la sãlma lɔgrɔ, la fu-sõma yɛa.
Basɛ-ya tɩ ya sõŋa la dɛna sũure pʋam sõŋa n de sũ-bʋgsʋm la sũ-mã'asʋm.
Sõŋa ẽna n ka sã'anɩ dee tara yõorɔ zozo'e Nawẽnnɛ nifum.
Kʋrʋm kʋrʋm, pɔg-sɛba n yʋʋn de Nawẽnnɛ nẽrba tara pʋtẽ'erɛ gu'ura sɛla Nawẽnnɛ zẽ'am na, sõŋa mẽ yʋʋn ãn na bɛla, sakra ba sɩrba.
Asaara yʋʋn ãn na bɛla sakra a sɩra Abraham nõorɛ, wi'ira ẽ tɩ a zuudãana.
Ya sãn tõnna tõon-sõma, dee ka basɛ tɩ ba kẽ'esɛ ya dabeem, ya de la a pɔyɔɔsɩ.
Bɛla mẽ, yãma sɛba n de sɩrba la, bɔna-ya la ya pɔgba la lɛ, la wõm taaba, la ya bãŋɛ tɩ ba ka tarɩ pãŋa wʋ yãma la, la ya nanna ba, tɩ bãma la yãma n wʋn lagɩm to'oge Nawẽnnɛ yel-sõnnɛ n de vɔm.
Ɩta-ya bɛla tɩ sɛla da gu ya pʋ'ʋsgɔ.
Ɩta-ya sõŋa baa ya sãn nãmsra Ba'asgɔ pʋam, mam yetɩ ya wuu tɩ ya tara pʋtẽ'erɛ ayɩla, la taaba zĩile, la sɔbiisi nõŋrɛ, la ninbãal-zʋa, la sik-m-mẽŋa.
Nẽra sãn ẽŋɛ ya be'em, ya da lebse ẽ be'em.
Nẽra sãn tʋ ya, ya da tʋ lebse, tõn kã-ya kã'a-sõma bɔ ẽ.
Se'ere n soe la, Nawẽnnɛ n wi ya la, la de la kã'a-sõma tɩ a bĩŋe nõorɛ tɩ a bɔ ya.
La gʋlsɛ Nawẽnnɛ gõŋɔ pʋam yetɩ: «Nẽr-sɛka n boorɩ tɩ a vɔm ãna yẽlʋm, dee tɩ a yẽ sũ-yẽlga, dẽnɩ tɩ a yõkɛ a nõorɛ la yetɔg-be'ero, dee basɛ põmpɔrŋɔ.
A zãagɛ a mẽŋa la tõon-be'ero, dee ɩta sɛla n ãn sõŋa, la a mõrgɛ ɛ tɩ sũ-mã'asʋm bɔna nẽrba tẽŋasʋka da basɛ.
Se'ere n soe la, Zuudãana bɩsrɩ la sɛba n de sɩra dõma, dee sɛlsra ba pʋ'ʋsgɔ, la a wẽrgrɩ a nẽŋa mɛ, dee basra nẽr-sɛba n de tõon-be'ero dõma.» Yãma sãn mõrgɛ tõnna tõon-sõma, ãne n wʋn ẽŋɛ ya be'em?
La baa nẽrba sãn nãmsra ya yan ɩtɩ sɛla n masɛ ĩyã, ya wʋn yẽ yel-sõnnɛ.
Bɛla, da zɔta-ya ba dabeem, la ya da basɛ tɩ la dãana ya.
Nã'asra-ya Krisi ya sũure pʋam, basɛ-ya tɩ a dɛna ya Zuudãana.
Mãasʋm-ya wakatɛ wuu lɛrgra nẽr-sɛka woo n sokrɩ ya, bɔɔra tɩ a bãŋɛ yãma n tarɩ pʋtẽ'erɛ gu'ura sɛla la yelle n ãn se'em na.
La ya ɩta bɛla la sũ-bʋgsʋm, la wɔɔrɛ.
Ɩta-ya sɛla tɩ ya mi ya sũure pʋam tɩ la ãn sõŋa, tɩ yãnnɛ yõkɛ sɛba n tɔgrɩ ya be'em, yãma n tõnnɩ sõŋa Krisi ĩyã la.
Se'ere n soe la, ya sãn ɩta sɛla n ãn sõŋa nãmsra tɩ la sãn dɛna la Nawẽnnɛ n boorɩ bɛla, bɛla n ãn sõŋa gãnna yãma n wʋn ẽŋɛ be'em nãmsra.
Krisi nãmsɛ mɛ ki bʋyɩla tɩ a yese tõon-be'ero, ẽŋa n de sɛka n masɛ la, ki la sɛba n ka masɛ ĩyã, tɩ a tarɩ ya sẽŋɛ Nawẽnnɛ zẽ'am.
Ba kʋ ẽ mɛ, tɩ Nawẽnnɛ Sɩa basɛ tɩ a vo'oge sẽŋɛ ka mõolɛ kõ-yẽlga bɔ sɩɩsɩ sɛba tɩ ba yʋ la.
Sɩɩsɩ bãma de la nẽr-sɛba n yʋʋn ka sakɛ Nawẽnnɛ nõorɛ Anoe wakatɛ la.
Nawẽnnɛ yʋʋn mã'agɛ la a sũure gu'ura, wakat-sɛka tɩ Anoe yʋʋn mãalɩ õorŋɔ la, õorŋɔ ẽŋa pʋam tɩ nẽrba fẽe, banii mã'a kẽ mĩ põsɛ ko'om na pʋam yẽ fãarɛ.
Bɛla de la makrɛ pa'ala ko'om misga n fãarɩ ya lɛɛlɛ wã.
Ko'om misga dagɩ ĩyã dẽgrɔ yɛsga yelle, la de la sɛla n pa'alɩ tɩ nẽra looge yɛm tɩ a doose Nawẽnnɛ la pʋpeelem.
Ko'om misga fãarɩ ya mɛ Azezi-krisi n ki dee vo'oge la ĩyã.
Ẽŋa n zẽkɛ sẽŋɛ Nawẽnnɛ yire ka zĩ'ire Nawẽnnɛ zʋʋgɔ bɔba, tɩ malɛkadõma, la kɛ'ɛndõma, la pãnsɩ dõma wuu sakra ẽ.
Basɛ-ya vɔm kɛka, dee vɔa wʋ Nawẽnnɛ n boorɩ se'em Bɛla, Krisi n nãmsɛ a ĩyã pʋam na, ya mẽ keŋe ya mẽŋa tara pʋtẽ'erɛ ẽŋa mẽŋa.
Nẽr-sɛka woo n nãmsɛ a ĩyã pʋam basɛ tõon-be'ero mɛ.
Tɩ ẽn ken vɔa dũnia zuo wakat-sɛka la, a kãn le vɔa wʋ nẽrsaala yɛmleego n boorɩ se'em, a wʋn vɔa wʋ Nawẽnnɛ n boorɩ se'em.
Kʋrʋm, yãma n daan lagɩm na sɛba n ka dolɩ Nawẽnnɛ ɩta bãma n boorɩ se'em na, da le ɩta-ya bɛla.
Yãma daan lagɩm na ba mɛ, ba yalsɩ, la ba be'em yɛmleego, la ba dã-yũure, la ba pʋyã'an-yooro, la ba dã-buka, la ba baga kãabgɔ n de be'em na pʋam.
La lɛɛlɛ wã, yãma n ka le lagɩm na ba lɛ tõnna tõon-dẽgrɔ bãma la, ba ka bãŋɛ a võorɛ, tɩ ba tʋʋra ya.
La ba wʋn wa tɔgɛ bãma n ẽŋɛ se'em bɔ Nawẽnnɛ n mãasʋm gu'ura tɩ a di sɛba n vɔa, la sɛba n ki sarɩya la.
Bɛla ĩyã tɩ ba daan mõolɛ kõ-yẽlga la mẽ bɔ sɛba n ki la, tɩ ban ki wʋ Nawẽnnɛ n di nẽrsaalba wuu sarɩya tɩ ba kiira la, ba tã'agɛ yẽ vɔm tɩ Nawẽnnɛ Sɩa bɔ'ɔrɩ.
Sɛla woo ba'asgɔ lɛm mɛ.
Bɛla ĩyã, tara-ya ya mẽŋa sõŋa, dee mõrgɛ la Nawẽnnɛ pʋ'ʋsgɔ.
Sɛla n gãnnɩ wuu de la ya nõŋɛ taaba zozo'e, se'ere n soe la, nõŋlʋm n botɩ tɩ basra taaba tõon-be'ero zozo'e taalɛ.
Ɩta-ya taaba sãanɔ, da yõnna.
Yãma nẽra woo to'oge la Nawẽnnɛ yel-sõnnɛ bɔ'a, dɩkɛ-ya ba sõŋɛ nẽrba basɛba.
Bɛla tɩ ya wʋn dɛna nẽrba n bɩsrɩ Nawẽnnɛ bɔ'a to'oto'ore la yelle sõŋa.
Nẽr-sɛka n tɔgrɩ, a tɔgɛ wʋ Nawẽnnɛ n yele se'em, nẽr-sɛka n tõnnɩ sõŋrɛ tõoma, a sõŋɛ wʋ Nawẽnnɛ n bɔ ẽ pãŋa se'em.
Tɩ tõon-bãma wuu wʋn nã'asɛ Nawẽnnɛ yʋ'ʋrɛ Azezi-krisi ĩyã.
Ẽŋa n soe nã'asgɔ, la pãŋa wakatɛ n ka ba'asrɩ.
Amina.
Sɛka n nãmsrɩ Krisi doosgo ĩyã tarɩ zu-yẽlga M sɩr-nõŋrɩsɩ, da basɛ-ya tɩ nãmsgɔ kãtɛ sɛka n paarɩ ya la ãna wʋ yel-di'iŋa bɔ ya.
Tõn tara-ya sũ-yẽlga, tɩ yãma po nãmsra la Krisi nãmsgɔ, tɩ ya wʋn tã'agɛ ẽŋɛ sũ-yẽlga sɩrʋm wakatɛ sɛka tɩ a na'am pãŋa wʋn puke la.
Ba sãn tʋʋra ya yãma n de Krisi nẽrba la ĩyã, ya tarɩ zu-yẽlga, se'ere n soe la, Nawẽnnɛ Sɩa la n tarɩ nã'asgɔ zozo'e la boe la ya lɛ mɛ.
La da basɛ-ya tɩ ya nẽr-sɛka nãmsra ẽŋa n de nẽr-kʋʋra, bɩɩ nayiga, bɩɩ tõon-be'ero dãana, bɩɩ nẽra n kẽ'erɩ nẽrba yɛla n ka pakɛ ẽ pʋam.
La nẽra sãn nãmsra ẽŋa n de Krisi nẽra ĩyã, a da zɔta yãnnɛ.
A nã'asra Nawẽnnɛ, ban wi'iri ẽ Krisi nẽra la ĩyã.
Wakatɛ paagɛ mɛ tɩ Nawẽnnɛ wʋn di sarɩya, la a wʋn pɔsɛ la a mẽŋa nẽrba.
La sãn dɛna tɩ a wʋn dẽŋɛ di la tõma sarɩya pɔspɔsɩ, sɛba n ka sakɛ Nawẽnnɛ kõ-yẽlga la ba'asgɔ wʋn ãna la wãne?
La gʋlsɛ Nawẽnnɛ gõŋɔ pʋam yetɩ: «La sãn dɛna toogo bɔ tõon-sõma dãana dee tɩ a yẽ fãarɛ, tõon-be'ero dãana n ka dolɩ Nawẽnnɛ sore yelle wʋn ãna la wãne?» Bɛla, nẽr-sɛba n nãmsrɩ wʋ Nawẽnnɛ n boorɩ se'em na, ba ɩta sɛla n ãn sõŋa, dee dɩkɛ ba mẽŋa ẽŋɛ Nawẽnnɛ n nãam ba dee dɛna sɩra dãana la nu'usum.
Kã'aŋɔ Mam yetɩ m kã'an na sɛba n de Nawẽnnɛ nẽrba kẽma bɔna ya pʋam na.
Mam mẽ de la kẽema, dee dɛna Krisi nãmsgɔ la kaset-dãana, la mam wʋn po yẽ a na'am pãŋa n wʋn wa puke la mɛ.
Mam yetɩ ya mɛ tɩ ya bɩsra Nawẽnnɛ nẽrba la tɩ a gu'ule ya wʋ dũnsĩima la.
La, la da kãn dɛna dɔk-m-zuugo yelle, la dɛna la yɛmleego wʋ Nawẽnnɛ n boorɩ se'em na.
Da ɩta-ya yan boorɩ bõntarsõm ĩyã, ɩta-ya ya yɛm n boe a pʋam ĩyã.
Da ɛɛra-ya tɩ ya sɔna sɛba tɩ ba dɩkɛ gu'ule ya la, la pãŋa.
Dɛna-ya nẽrba tɩ ya yel-ɩrɛ wʋn pa'alɛ ba sɛla n ãn sõŋa, tɩ ba ãna wʋ yãma n ãn se'em na.
Tɩ dũnsĩin-kɛ'ɛma la sãn wa puke, ya wʋn to'oge yɔɔrɔ n ka sã'anɩ n tarɩ pẽka.
Bɛla mẽ, kɔmbɩ'ɩsɩ, sakra-ya kẽma la.
La ya wuu tara sik-m-mẽŋa la taaba, tɩ la gʋlsɛ yetɩ: «Nawẽnnɛ sisri zẽk-m-mẽŋa dõma mɛ, dee ɩta sik-m-mẽsɩ dõma yel-sõnnɛ.» Bɛla, sike ya mẽŋa Nawẽnnɛ n de ke'eŋo dãana la nẽŋam, tɩ wakatɛ sãn paagɛ, a wʋn zẽkɛ ya.
Basɛ-ya ya fablɩgɔ la wuu bɔ ẽ, tɩ a bɩsrɩ ya yelle mɛ.
Dɛna-ya nẽrba n yõkrɩ ya mẽŋa, dee guusra ya mẽŋa sõŋa, tɩ ya bɛ Asũtãana eerɩ ya mɛ, wʋ gɩgnɛ n kaarɩ ɛɛra sɛla tɩ a yõkɛ obe.
Bɔ-ya Azezi-krisi sɩra ze'ele kãŋkãŋɛ, dee sɩ'ɩsɛ Asũtãana, la ya bãŋɛ tɩ ya sɔbiisi n boe dũnia zẽ'a woo mẽ nãmsrɩ la nãmsgɔ bãma mẽŋa buuri.
Ya wʋn ken nãmsɛ mɛ wakatɛ fẽe.
La Nawẽnnɛ n soe yel-sõnnɛ wuu la wi ya mɛ tɩ ya po yẽ a na'am pãŋa n ka tarɩ ba'asgɔ, yãma n lagɩm na Krisi dɛna ayɩla la ĩyã.
Ẽŋa wʋn le malgɛ ya tɩ ya ãna sõŋa, bɔ ya pãŋa tɩ ya ze'ele kãŋkãŋɛ, tɩ sɛla kãn tã'agɛ botɩ ya bike.
Ẽŋa n soe pãŋa wakatɛ n ka ba'asrɩ.
Amina.
Pʋ'ʋsgɔ Mam botɩ Asilvẽ n gʋlsɛ gõn-pɩka wã, ẽŋa n de sɔbia tɩ mam bɩsɛ tɩ a de sɩra dãana.
Mam gʋlsɛ gõŋɔ wã tɩ m bɔ ya la bʋraanɛ, dee botɩ ya bãŋɛ tɩ yel-sõnnɛ na tɩ ya tarɩ la, de la Nawẽnnɛ yel-sõnnɛ mẽŋa mẽŋa pʋam tɩ ya boe.
Nawẽnnɛ nẽrba n boe Babilɔnɩ tɩ a tũ'use ba wʋ yãma la pʋ'ʋsrɩ ya, Amarkɩ n lebge mam dayʋa la mẽ pʋ'ʋsrɩ ya.
Pʋ'ʋsɛ-ya taaba la nõŋlʋm.
Sũ-mã'asʋm wʋn bɔna la yãma sɛba wuu n lagɩm na Krisi dɛna ayɩla la.
Mam Asimõ-pɩyɛɛrɩ n de Azezi-krisi yamŋa la a Tõntõnna, n gʋlsɛ gõŋɔ wã bɔ'ɔra yãma sɛba tɩ Azezi-krisi n de Nawẽnnɛ la tɩ Fãagra n masɛ sɛla woo pʋam, botɩ ya bɔ ẽ sɩra sõŋa wʋ tõma n bɔ ẽ sɩra se'em na.
Yãma n bãŋɛ Nawẽnnɛ, la tɩ Zuudãana Azezi la, Nawẽnnɛ wʋn ẽŋɛ ya yel-sõnnɛ, dee bɔ ya sũ-mã'asʋm zozo'e.
Nawẽnnɛ n looge tɩ la, tɩ yel-ɩrɛ n masɛ tɩ la ãna se'em Azezi n tarɩ Nawẽnnɛ pãŋa la n botɩ tɩ bãŋɛ Nawẽnnɛ n wi tõma tɩ tɩ po yẽ a na'am pãŋa, la a sõŋa.
Bɛla tɩ a bɔ tɔ bõn-sɛba wuu n wʋn basɛ tɩ tɩ vɔa vɔm sɛka n dolɩ a sore.
La de la bɛla tɩ a bɔ tɔ bɔ'a sɛba n ãn sõŋa gãnna wuu tɩ a bĩŋe nõorɛ tɩ a bɔ tɔ la.
Tɩ bõn-bãma ĩyã ya wʋn tã'agɛ lɔkɛ be'em yɛmleego n boe dũnia zuo sã'ana nẽrba la, dee lebge ãna wʋ Nawẽnnɛ n ãn se'em na.
Bɛla, nargɛ-ya pãŋa, tɩ ya bɔ sɩra la pʋam, ɩr-sõŋɔ pa'asɛ, tɩ ɩr-sõŋɔ la pʋam, bãŋrɛ pa'asɛ, tɩ bãŋrɛ la pʋam, yõk-m-mẽŋa pa'asɛ, tɩ yõk-m-mẽŋa la pʋam, wĩbga pa'asɛ, tɩ wĩbga la pʋam, Nawẽnnɛ doosgo sɩra sɩra pa'asɛ, tɩ Nawẽnnɛ doosgo sɩra sɩra la pʋam, ya ɩta taaba sõŋa pa'asɛ, tɩ ya ɩta taaba sõŋa la pʋam, nõŋlʋm pa'asɛ.
Se'ere n soe la, ya sãn ɩta bõn-bãna wã zozo'e, ba wʋn basɛ tɩ ya tõm Nawẽnnɛ tõoma, dee bãŋɛ tɩ Zuudãana Azezi-krisi pa'asɛ.
La sɛka n ka ɩtɩ bõn-bãna wã ãn wʋ fʋa la, a ka yẽtɩ, la a yĩm mɛ tɩ Nawẽnnɛ basɛ a tõon-be'ero tɩ a ẽŋɛ kʋrʋm na taalɛ mɛ.
Bɛla m sɔbiisi, mõrgɛ ya mẽŋa ze'ele kãŋkãŋɛ Nawẽnnɛ n wi ya, la ẽn looge ya la pʋam.
Ya sãn ẽŋɛ bɛla, ya kãn bʋrgɛ dee basɛ Nawẽnnɛ sore.
La de la bɛla tɩ ya wʋn yẽ sore sõŋa kẽ Azezi-krisi n de tɩ Zuudãana, la tɩ Fãagra la so'olʋm n boe wakatɛ n ka ba'asrɩ la pʋam.
La de la bɛla ĩyã tɩ mam tẽera ya bõn-bãna wakatɛ wuu, baa la yãma n põn mina ba, la yãma n ze kãŋkãŋɛ sɩra la tɩ ya to'oge la pʋam na.
Mam n nãn vɔa wã, mam tẽ'esɛ tɩ la masɛ mɛ tɩ mam tẽegɛ ya, tɩ ya da gĩse.
Tɩ Zuudãana Azezi-krisi n puke pa'alɛ mam, tɩ mam mina tɩ la deege la fẽe tɩ mam basɛ vɔm ẽna wã dee fõrgɛ.
Bɛla mam wʋn mõrgɛ mɛ, la mam fõrgrɛ poorʋm, ya wʋn tẽra bõn-bãna yelle sɛla woo pʋam.
Nawẽnnɛ nõtɔ'ɔsrɩba n tɔgɛ Azezi-krisi yelle se'em na de la sɩra Tõma n tɔgɛ tɩ Zuudãana Azezi-krisi pãŋa, la a wa'aŋɔ la yelle la, la dagɩ sɔlma tɩ nẽrsaalba tẽ'esɛ nãam la ba mẽŋa yɛm.
Tõma sɩrɩ yẽ a na'am pãŋa n zo'oge se'em mɛ la tɩ nini.
La de la Nawẽnnɛ n de Sɔ la, n bɔ ẽ nã'asgɔ, la na'am pãŋa.
Ẽŋa n de na'am pãŋa wuu dãana la yetɩ: «Ẽna de la mam Dayʋa tɩ mam nõŋɛ la m sũure wuu, a paagɛ la mam yɛm.» Tõma n daan boe la ẽ lɛ tãŋa la zuo la, tɩ tõma wõm kõa la n ze'ele Nawẽnnɛ yire tɔgɛ.
Bɛla n basɛ tɩ tõma malɩn bãŋɛ sõŋa sõŋa tɩ Nawẽnnɛ nõtɔ'ɔsrɩba yetɔga la de la sɩra.
La ãn sõŋa tɩ ya tara yetɔg-bãma sõŋa, ba ãn wʋ fɩtla n nẽegɛ lika pʋam.
Tara-ya ba halɩ ka paagɛ beere yɩlɩŋrɛ, tɩ Krisi nẽegɛ ya sũure pʋam wʋ bewã'arɛ la.
Sɛla n gãnnɩ de la ya bãŋɛ tɩ Nawẽnnɛ nõtɔ'ɔsrɩba yetɔga la n gʋlsɛ Nawẽnnɛ gõŋɔ pʋam na, nẽra ka tã wʋn pa'alɛ ba võorɛ la a mẽŋa pʋtẽ'erɛ.
Se'ere n soe la, ba ka de nẽrsaalba yɛm n boorɩ se'em, la de la Nawẽnnɛ Sɩa n botɩ nẽrsaalba tɔgɛ yetɔga n ze'ele Nawẽnnɛ mẽŋa zẽ'am.
Põmpɔrŋɔ karẽnsãandõma Kʋrʋm kʋrʋm, nẽrba n yʋʋn boe Nawẽnnɛ nẽrba la pʋam parna tɩ bãma de la Nawẽnnɛ nõtɔ'ɔsrɩba.
Bɛla, põmpɔrŋɔ karẽnsãandõma n mẽ wʋn bɔna ya pʋam.
Ba wʋn ẽŋɛ la yɛm tarɩ zãsŋɔ n sẽm na sã'aŋɔ wa'am, dee wʋn sɩ'ɩsɛ Zuudãana n fãagɛ ba la, bɛla n wʋn basɛ tɩ sã'aŋɔ wa'am ba zuto tɔtɔ.
La nẽrba zozo'e n wʋn doose ba, ba tõon-yooro la poorʋm, tɩ la wʋn basɛ tɩ nẽrba tɔgɛ sɩra sore la yetɔg-be'ero.
Ban boorɩ bõntarsõm zo'oge la ĩyã tɩ ba wʋn tɔgɛ nõ-yẽlʋm yetɔga pã'asɛ ya, yẽ yõorɔ ya zẽ'am.
La halɩ kʋrʋm kʋrʋm tɩ ba sɩbgrɛ põn mãasʋm gu'ura ba, ba sã'aŋɔ kãn viige.
Se'ere n soe la, Nawẽnnɛ yʋʋn ka basɛ malɛkadõma sɛba n tõm tõon-be'ero la tɩ ba põsɛ, a lobe ba basɛ la bug-tẽŋa bog-ko'ogo n de lika pʋam, ba ba la bãnsɩ gu'ura sarɩyadia daarɛ.
La a yʋʋn ka basɛ kʋrʋm kʋrʋm dõma la tɩ ba põsɛ, sãn dagna nẽrba banii mã'a.
La de la Anoe n mõolɛ sɛla n masɛ yelle, la a yir-dõma mã'a tɩ a yʋʋn fãagɛ, dee basɛ tɩ sa-kãtɛ ni, tɩ ko'om libe tẽŋa sã'am dũnia nẽrba wuu n ka dolɩ Nawẽnnɛ.
La a ken di Sodom la Gomõorɩ tẽnsɩ sarɩya mɛ sɩbgɛ ba, basɛ tɩ bugum di ba, tɩ ba lebge tãmpɛglʋm, tɩ la dɛna makrɛ bɔ sɛba n ka dolɩ Nawẽnnɛ sore la.
La a yʋʋn fãagɛ la Alotɩ n de tõon-sõma dãana.
Ẽŋa sũure n yʋʋn sã'am halɩ zozo'e la tõon-be'ero dõma tõon-yooro n zo'oge la.
Alotɩ n yʋʋn de tõon-sõma dãana vɔa la ba lɛ, wõnna dee yẽta ba tõon-be'ero la, a sũure n sã'anɩ daarɛ woo, tɩ la nãmsra ẽ.
Bɛla pa'alɩ tɩ Zuudãana Nawẽnnɛ mi ẽŋa n ɩtɩ se'em fãara nẽr-sɛba n dolɩ a sore la nãmsgɔ pʋam mɛ, dee mina ẽŋa n ɩtɩ tõon-be'ero dõma se'em gu'ura sarɩyadia daarɛ tɩ ba wʋn yẽ sɩbgrɛ.
Nẽr-sɛba n dolɩ ba yɛmleego n boorɩ se'em n de tõon-dẽgrɔ, dee pɔ'ɔra Nawẽnnɛ n tarɩ nõorɛ la ba lɛ la, a wʋn sɩbgɛ la bãma gãnna.
Põmpɔrŋɔ karẽnsãandõma la de la zẽk-m-mẽŋa dõma, la tɩta'alʋm dõma, ba ka zotɩ dabeem tɩ ba tʋ saazuum pãnsɩ dõma.
La baa malɛkadõma n tarɩ pãŋa, la ke'eŋo gãnna ba la, ka tɔgrɩ ba yelle pɔ'ɔra ba Zuudãana la nẽŋam.
Nẽr-bãma ɩtɩ la yooryooro, ba ãn wʋ dũnsi n ka tarɩ yɛm tɩ ba yõgrɩ kʋʋra la.
Ba tɔgrɩ la sɛla tɩ ba ka mi be'em, ba mẽ wʋn sã'am wʋ dũnsi la.
Ba wʋn yẽ tõon-be'ero yɔɔrɔ ba tõon-be'ero la ĩyã.
Ba tõnnɩ na ba yɛm n boorɩ se'em n de tõon-dẽgrɔ peelem pʋam, tɩ ba sũure ãna yẽlʋm.
Ba sãn lagɩm na ya dita, ɩta sũ-yẽlga la ba põmpã'asʋm na, la de la dẽgrɔ, la yãnnɛ.
Ba yɛm boorɩ la yalsɩ tõoma mã'a, ba ka tõnnɩ tõon-be'ero tɩgra.
Ba pã'asrɩ la nẽr-sɛba pʋtẽ'era n ka zo'oge Nawẽnnɛ sore doosgo pʋam na tɩ ba tõnna be'em.
Ba nõŋɛ la bõnɔ zozo'e.
Nawẽnnɛ kã'a-be'ero boe ba zuto.
Ba basɛ so-sõŋɔ la mɛ dee bʋrgɛ dɔla Abalaam n de Abozɔɔrɩ dayʋa la sore, ẽŋa nõŋɛ la ligri bɔɔra tɩ a tõm tõon-be'ero to'oge yɔɔrɔ.
La Nawẽnnɛ yʋʋn gi Abalaam n de a nõtɔ'ɔsa la mɛ a tõon-be'ero la ĩyã.
A yʋʋn botɩ Abalaam mẽŋa bõŋa n tɔgɛ la ẽ wʋ nẽrsaala la, gu ẽ tɩ a da tõm a yalnɛ tõoma la.
Nẽr-bãma ãn wʋ bulsi n ka tarɩ ko'om, dee ãna wʋ sawara tɩ kʋsebgo pe'ege la.
Nawẽnnɛ mãasʋm na zẽ'a n de lika tam gu'ura ba.
Ba pa'alɩ la ba mẽŋa tɔgra yetɔg-kãra n ka tarɩ võorɛ, dee tara ba yɛm n boorɩ se'em n de tõon-dẽgrɔ la pã'asra nẽr-sɛba n nãn welge ba mẽŋa la nẽr-sɛba n vɔa tuure pʋam na.
Ba yetɩ nẽrba la tɩ ba wʋn yẽ yolsgo, dee tɩ ba mẽŋa dɛna tõon-dẽgrɔ n wʋn sã'am ba la yamsɩ.
Se'ere n soe la, nẽra woo de la sɛla n soe ẽ na yamŋa.
Nẽr-sɛba n bãŋɛ Azezi-krisi n de tɩ Zuudãana, la tɩ Fãagra la, ba basɛ dũnia tõon-dẽgrɔ mɛ.
Ba sãn le kẽ ba pʋam basɛ tɩ ba sɔna ba, ba poorʋm toogo la wʋn gãnna pɔspɔsɩ la.
Bɛla, ba sãn ka bãŋɛ nɩ sɛla n masɛ sore la sõɩ ban bãŋɛ ẽ dee wẽrgɛ basɛ Nawẽnnɛ nõorɛ tɩ ba to'oge tɔgɛ bɔ ba la.
La ẽŋɛ ba bɛla pa'alɛ tɩ magsa wã de la sɩra, ba yetɩ: «Baaga lebe ka di la sɛla tɩ a tĩ la», dee le yetɩ: «Kurkuri tɩ ba peege ẽ sõŋa sõŋa la, lebe ka bilim na bɛglʋm pʋam.»
Tɩ Zuudãana Azezi-krisi wʋn sɩrɩ leme wa'am mɛ M sɩr-nõŋrɩsɩ, la de la gõŋɔ bʋyi dãana n wãna tɩ mam gʋlsɛ bɔ'ɔra ya.
Gõnnɔ bayi la pʋam, mam tẽegɛ ya la sɛla tɩ ya dẽŋɛ bãŋɛ la, tɩ m puke ya pʋtẽ'era sõŋa.
Mam boorɩ tɩ ya tẽra la yetɔg-sɛba tɩ Nawẽnnɛ nõtɔ'ɔsrɩba dẽŋɛ tɔgɛ halɩ yʋʋma yʋʋma, la tɩ Zuudãana Azezi n de tɩ Fãagra la nõorɛ tɩ Tõntõnɩba la tɩ a tõm ya zẽ'am na tɔgɛ bɔ ya la.
Sɛla n gãnnɩ de la ya bãŋɛ tɩ dũnia ba'asgɔ wakatɛ, nẽrba n la'arɩ nẽrba n wʋn wa wa'am, wa vɔa vɔm sɛka n de be'em tɩ ba mẽŋa boorɩ.
Ba wʋn la'ara ya, dee yetɩ: «Azezi n daan bĩŋe nõorɛ yetɩ a wʋn leme wa'am na, a bɛɛ?
Halɩ kʋrʋm kʋrʋm tɩ tɩ yaabdõma ki wa paam wakat-ẽna wã, sɛla woo ken ãna la bɛla wʋ dũnia pĩ'iluŋo n yʋʋn ãn se'em na.» Ban tɔgrɩ bɛla la, ba boorɩ tɩ ba yetɩ bãma yĩm mɛ tɩ kʋrʋm kʋrʋm Nawẽnnɛ tɔgɛ la yetɔga tɩ saazuum la tẽŋa nãam, tɩ zẽ'a woo daan dɛna ko'om, tɩ Nawẽnnɛ botɩ tẽŋa ze'ele ko'om pʋam bɔna.
La ken dɛna la ko'om, tɩ Nawẽnnɛ yʋʋn botɩ ba libe dũnia ẽŋa sã'am ẽ.
Nawẽnnɛ yetɔga mẽŋa n ken botɩ dũni-ẽna wã, la saazuum bɔna gu'ura tɩ bugum wa sã'am ba.
A basɛ tɩ ba bɔna gu'ura la daar-sɛka tɩ a wʋn di nẽrsaalba sarɩya, sã'am tõon-be'ero dõma la.
M sɩr-nõŋrɩsɩ, sɛla ayɩla n boe tɩ yãma ka masɛ tɩ ya yĩm, la sãn dɛna la Zuudãana Nawẽnnɛ, daarɛ ayɩla ãn wʋ yʋʋma tʋsrɛ, tɩ yʋʋma tʋsrɛ mẽ ãna wʋ daarɛ ayɩla.
Zuudãana la n bĩŋe a nõorɛ tɩ a ẽŋɛ sɛla la, la ka yuuri tɩ a kãn ẽŋɛ wʋ nẽrba basɛba n tẽ'esrɩ se'em na.
A mã'agɛ la a sũure la ya, a ka boorɩ tɩ nẽra nẽra sã'am, a boorɩ tɩ nẽra woo n teege yɛm basɛ tõon-be'ero.
Zuudãana la lemŋo daarɛ wʋn ãna wʋ nayiga n liŋri se'em na.
Daar-ẽŋa, vool-kãtɛ n wʋn ẽŋɛ, tɩ bugum di bõn-sɛba n boe saazuum, tɩ saazuum bɔɩ.
Tɩ tẽŋa, la bõn-sɛba n boe a pʋam na wuu mẽ ka le bɔna.
Bõn-bãma wuu n wʋn sã'am bɛla la, dẽnɩ tɩ ya basɛ tɩ ya yel-ɩrɛ, la ya Nawẽnnɛ sore doosgo ãna sõŋa, tɩ ya sakra ẽ sɛla woo pʋam.
Dẽnɩ tɩ ya gu'ura Nawẽnnɛ daarɛ, tɩ Azezi wʋn wa'am na, la ya nargɛ pãŋa tɩ a wa'am tɔtɔ.
Daar-ẽŋa, bugum n wʋn di saazuum, tɩ bõn-sɛba n boe saazuum wʋn yẽlgɛ sã'am.
Tõma gu'uri la saazuum paalga, la dũnia paalga tɩ sɛla woo masɛ ãna sõŋa, wʋ ẽn bĩŋe a nõorɛ se'em na.
Bɛla, m sɩr-nõŋrɩsɩ, yãma n gu'uri bɛla la, nargɛ-ya pãŋa ãna sõŋa, tɩ ya da tara dõrga Nawẽnnɛ nifum, tɩ ya wʋn bɔna la ẽ la sũ-mã'asʋm.
Bãŋɛ-ya tɩ Zuudãana la n mã'agɛ a sũure gu'ura la, a boorɩ tɩ ya yẽ la fãarɛ.
La de la bɛla mẽ tɩ tɩ sɔbi-nõŋrɛ Apolɩ daan dɩkɛ yɛm sɛka tɩ Nawẽnnɛ bɔ ẽ na gʋlsɛ bɔ ya.
A gõn-sɛba wuu pʋam tɩ a tɔgrɩ bɛla yelle la, a gʋlsɛ la bɛla.
A gõnnɔ na pʋam, zẽ'esɩ basɛba n boe mĩ tɩ ba wõŋa tɔ, tɩ nẽr-sɛba n ka mi, dee ka vigle ban bɔ sɩra la pʋam na, tɛɛra ba võorɛ n de se'em, wʋ ban ɩtɩ Nawẽnnɛ gõnnɔ basɛba se'em na.
Ban ɩtɩ bɛla la sẽm na ba mẽŋa sã'aŋɔ.
La sãn dɛna yãma, m sɩr-nõŋrɩsɩ, yãma n dẽŋɛ tara tiire la, guuse-ya, da basɛ tɩ tõon-be'ero dõma n tuuge la, tuuge ya.
Da basɛ-ya tɩ ba botɩ ya basɛ yãma n bɔ sɩra zɛ kãŋkãŋɛ wã.
Sẽŋɛ-ya nẽŋa vɔa Azezi-krisi n de tɩ Zuudãana la tɩ Fãagra la yel-sõnnɛ pʋam, bãŋra ẽ pa'asra.
Ẽŋa n soe na'am pãŋa lɛɛlɛ wã, la wakatɛ n ka ba'asrɩ.
Amina.
Azezi n de yetɔga n bɔ'ɔrɩ vɔm Tõma gʋlsɛ la sɛka n boe halɩ pĩ'iluŋo wakatɛ yelle bɔ'ɔra ya.
A de la sɛka tɩ tõma wõm a yetɔga, yẽ ẽ la tɩ nini, bɩsɛ ẽ sõŋa sõŋa, kalʋm ẽ na tɩ nu'usi.
Ẽŋa n de yetɔga n bɔ'ɔrɩ vɔm.
Sɛka n de vɔm na puke a mẽŋa mɛ, tɩ tõma yẽ ẽ.
Tɩ tõma tɔgra a yelle, mõola vɔm n ka ba'asrɩ la yelle bɔ'ɔra ya.
A daan boe la tɩ Sɔ Nawẽnnɛ zẽ'am, tɩ a puke ẽ pa'alɛ tõma.
Sɛla tɩ tõma yẽ dee wõm na, tõma tɔgrɩ la ẽŋa bɔ'ɔra yãma, tɩ yãma wʋn lagɩm na tõma, mẽ naagɛ la tõma tara lagɩmtaarɛ la tɩ Sɔ Nawẽnnɛ, la a Dayʋa Azezi-krisi.
Tõma gʋlsɛ ya la wãna tɩ tɩ wʋn tara sũ-yẽlga zozo'e.
Tɩ vɔa pʋpeelem pʋam wʋ Nawẽnnɛ n ãn se'em na Kõa n wãna tɩ tõma wõm Azezi-krisi zẽ'am, tɔgra ẽ bɔ'ɔra ya: Nawẽnnɛ de la peelem, lika ka boe a zẽ'am baa fẽfẽe.
Tɩ sãn yetɩ tõma tarɩ lagɩmtaarɛ la Nawẽnnɛ, dee ken vɔa lika pʋam tõnna be'em, tɩ parnɩ mɛ, tɩ ka ɩtɩ sɩra.
La tɩ sãn vɔa peelem pʋam wʋ Nawẽnnɛ mẽŋa n boe peelem pʋam na, tɩ tarɩ lagɩmtaarɛ la taaba mɛ, la a Dayʋa Azezi zɩɩm peerɩ tɩ mɛ yɛsra tɩ tõon-be'ero wuu.
La tɩ sãn yetɩ, tõma ka tarɩ tõon-be'ero, tɩ pã'asɛ la tɩ mẽŋa, la sɩra ka boe tɩ zẽ'am.
Tɩ sãn pelge tɩ pʋʋrɛ tɔgɛ tɩ tõon-be'ero, Nawẽnnɛ wʋn basɛ tɩ tõon-be'ero taalɛ mɛ, dee peege to, yese sɛla wuu n ka masɛ, se'ere n soe la, a de la sɩra dãana dee ɩta sɛla n masɛ.
Tɩ sãn yetɩ, tõma ka tõm tõon-be'ero, tɩ yetɩ a de la põmpɔrma, la a yetɔga la ka boe la tɩ lɛ.
Krisi n de tõma sõŋra M kɔma, mam gʋlsrɩ ya wãna tɩ ya da tõm na tõon-be'ero.
La nẽra sãn tõm be'em, tõma tarɩ la sõŋra n boe tɩ Sɔ Nawẽnnɛ zẽ'am, la de la Azezi-krisi n de pʋpeelem dãana.
La de la ẽŋa n dɩkɛ a mẽŋa bɔ tɩ la dɛna kãabgɔ, tɩ Nawẽnnɛ basɛ tõma tõon-be'ero taalɛ.
La, la dagɩ tõma mã'a tõon-be'ero taalɛ, la de la dũnia nẽrba wuu tõon-be'ero taalɛ.
Tɩ sãn sakra Nawẽnnɛ nõorɛ, bɛla n pa'alɩ tɩ tɩ sɩrɩ mi ẽ.
Nẽr-sɛka n yetɩ ẽŋa mi ẽ, dee ka sakra a nõorɛ, a de la põmpɔrma, la a ka tarɩ sɩra.
Nẽr-sɛka n sakrɩ Nawẽnnɛ yetɔga la, nẽr-ẽŋa n tarɩ Nawẽnnɛ nõŋlʋm sɩra sɩra.
Bɛla n pa'alɩ tɩ tɩ lagɩm na ẽ dɛna ayɩla.
Sɛka n yetɩ ẽŋa lagɩm na Nawẽnnɛ, dẽnɩ tɩ a dãana vɔa wʋ Azezi-krisi n daan vɔa se'em na.
Nawẽnnɛ nõorɛ de la tɩ nõŋɛ taaba M sɩr-nõŋrɩsɩ, la dagɩ nõor-paalga tɩ mam gʋlsɛ bɔ'ɔra ya, a de la nõor-kɛka tɩ ya tarɩ halɩ pɔspɔsɩ la.
Nõor-kɛka ẽŋa de la kõ-sɛka tɩ ya daan wõm na.
La a yɛrɩ dɛna la nõor-paalga tɩ mam gʋlsɛ bɔ'ɔra ya.
La de la Azezi-krisi zẽ'am, la yãma zẽ'am tɩ yel-ẽŋa de sɩra, se'ere n soe la, lika la tollɩ mɛ, dee tɩ peelem sɩra sɩra darɛ nẽera.
Nẽr-sɛka n yetɩ ẽŋa boe la peelem pʋam, dee sisra a sɔbia, ken bɔna la lika pʋam.
Nẽr-sɛka n nõŋɛ a sɔbia, vɔa la peelem pʋam, bɛla ĩyã sɛla ka boe a zẽ'am n wʋn basɛ tɩ a tuuge.
La sɛka n sisri a sɔbia, boe la lika pʋam, la a sẽnnɩ na lika pʋam, ka mina ẽn we'esɩ zẽ'a, se'ere n soe la, lika la fɔ a nini mɛ.
Mam gʋlsɛ bɔ'ɔra la yãma, m kɔma, se'ere n soe la, Nawẽnnɛ basɛ ya tõon-be'ero taalɛ mɛ Azezi-krisi yʋ'ʋrɛ ĩyã.
Mam gʋlsɛ bɔ'ɔra la yãma, m sɔdõma, se'ere n soe la, yãma mi sɛka n boe halɩ lan dẽŋɛ dũnia pĩ'iluŋo la mɛ.
Mam gʋlsɛ bɔ'ɔra la yãma, m kɔmbɩ'ɩsɩ, se'ere n soe la, yãma yãŋɛ be'em dãana Asũtãana la mɛ.
Mam gʋlsɛ bɔ'ɔra la yãma, m kɔma, se'ere n soe la, yãma mi tɩ Sɔ Nawẽnnɛ mɛ.
Mam gʋlsɛ bɔ'ɔra la yãma, m sɔdõma, se'ere n soe la, yãma mi sɛka n boe halɩ lan dẽŋɛ dũnia pĩ'iluŋo la mɛ.
Mam gʋlsɛ bɔ'ɔra la yãma, m kɔmbɩ'ɩsɩ, se'ere n soe la, yãma tarɩ pãŋa mɛ, Nawẽnnɛ yetɔga la boe ya pʋam mɛ, la yãma yãŋɛ be'em dãana Asũtãana la mɛ.
Da nõŋɛ-ya dũnia Da nõŋɛ-ya dũnia, la bõn-sɛba n boe a pʋam na.
Nẽra sãn nõŋɛ dũnia wã, Nawẽnnɛ n de tɩ Sɔ la nõŋlʋm ka boe la a dãana lɛ.
Se'ere n soe la, bõn-sɛba n de dũnia wã bõnɔ de la nẽrsaala mẽŋa n boorɩ se'em, la nini n yẽ sɛla bɔɔra n de be'em, la nẽra n pa'alɩ a mẽŋa a bõntarsõm ĩyã.
Bãma wuu ka ze'ele tɩ Sɔ Nawẽnnɛ zẽ'am, ba de la dũnia bõnɔ.
Dũnia, la bõn-sɛba wuu tɩ nẽrba yɛmleego boorɩ la tollɩ mɛ.
La nẽr-sɛka n ɩtɩ Nawẽnnɛ n boorɩ se'em n wʋn bɔna wakatɛ n ka ba'asrɩ.
Krisi sɩ'ɩsrɩba yelle M kɔma, lɛɛlɛ wã la de la dũnia ba'asgɔ wakatɛ.
Yãma wõm tɩ ba yetɩ Krisi sɩ'ɩsra n sẽm.
La lɛɛlɛ wã, Krisi sɩ'ɩsrɩba zo'oge mɛ bɔna, bɛla tõma mi mɛ tɩ la de la dũnia ba'asgɔ wakatɛ.
Nẽr-bãma ze'ele la tõma zẽ'am yese, la ba daan dagɩ tõma nẽrba sɩra sɩra.
Ba daan sãn de nɩ tõma nẽrba, ba wʋn weege nɩ bɔna la tõma zẽ'am.
La ban basɛ tõma la, dẽnɩ tɩ la ẽŋɛ bɛla tɩ la pa'alɛ vẽelga tɩ ba nẽra baa ayɩla dagɩ tõma nẽra.
La sãn dɛna yãma, Krisi bɔ ya Nawẽnnɛ Sɩa mɛ, bɛla yãma wuu mi sɩra mɛ.
Mam n gʋlsɛ bɔ ya la, mam ka yetɩ ya ka mi sɩra la, la tõn dɛna la yan mi ẽ na ĩyã, la yãma mi tɩ sɛla n de põmpɔrŋɔ ka ze'etɩ sɩra pʋam.
Ãne n de põmpɔrma la?
La de la sɛka n sɩ'ɩsrɩ yetɩ Azezi dagɩ Krisi la.
Ẽŋa n de Krisi sɩ'ɩsra la.
A sɩ'ɩsrɩ la Sɔ Nawẽnnɛ, la a Dayʋa la.
Nẽr-sɛka n sɩ'ɩsrɩ Dayʋa la, mẽ ka boe la Sɔ la.
La nẽr-sɛka n yetɩ ẽŋa mi Dayʋa la, mẽ boe la Sɔ la mɛ.
La sãn dɛna yãma, mõrgɛ-ya tara yetɔg-sɛba tɩ ya daan wõm halɩ pɔspɔsɩ la ya sũure pʋam.
Ba sãn ken bɔna ya sũure pʋam, yãma mẽ wʋn ken bɔna la Sɔ, la Dayʋa la lɛ.
Krisi n bĩŋe nõorɛ tɩ a bɔ tɩ sɛla n wãna: La de la vɔm n ka ba'asrɩ.
La de la nẽr-sɛba n zɩgrɩ tɩ ba pã'asɛ ya tɩ ya tuuge la yelle tɩ mam gʋlsɛ wãna bɔ'ɔra ya.
La sãn dɛna yãma, Nawẽnnɛ Sɩa la tɩ ya to'oge Krisi zẽ'am na, boe la ya lɛ mɛ, yãma ka le ɛɛra tɩ ba zãsʋm ya.
Nawẽnnɛ Sɩa la n boe la ya lɛ la, zãsnɩ ya sɛla woo mɛ, la de la sɩra, a ka parnɩ.
Bɔna-ya la Krisi wʋ ẽn zãsnɩ ya se'em na.
Ẽe, m kɔma, bɔna-ya la ẽ lɛ, tɩ a sãn wa puke daarɛ tɩ tɩ tara sũ-ke'eŋo, tɩ yãnnɛ da yõkɛ tɔ a nẽŋam a lemŋo la daarɛ.
Yãma mi tɩ Krisi de la sɛka n masɛ, bɛla, bãŋɛ-ya tɩ nẽr-sɛka n mẽ ɩtɩ sɛla n masɛ de la Nawẽnnɛ bia.
Nawẽnnɛ kɔma Bɩsɛ-ya Nawẽnnɛ n de Sɔ la n nõŋɛ tɩ se'em.
A nõŋlʋm na zo'oge gãŋɛ mɛ, tɩ a wi'ira tõma tɩ a kɔma.
La tõma sɩrɩ de la a kɔma.
Wãna n soe tɩ dũnia dõma ka mina tõma: La de la ban ka mi Nawẽnnɛ na ĩyã.
M sɩr-nõŋrɩsɩ, lɛɛlɛ wã tɩ de la Nawẽnnɛ kɔma.
La tɩn wʋn wa ãna se'em na nãn ka puke.
La tɩ mi tɩ Krisi sãn wa puke, tɩ wʋn ãna wʋ ẽŋa n ãn se'em na, tɩn wʋn wa yẽ ẽŋa n ãn se'em na ĩyã.
Nẽr-sɛka woo n tarɩ pʋtẽ'erɛ gu'ura bõn-ẽŋa Krisi ĩyã, malgrɩ a mẽŋa mɛ dɛna pʋpeelem dãana, wʋ Azezi-krisi mẽŋa n de pʋpeelem dãana se'em na.
Nẽr-sɛka woo n tõnnɩ tõon-be'ero, a sɩ'ɩsrɩ la Nawẽnnɛ nõorɛ.
Se'ere n soe la, tõon-be'ero de la Nawẽnnɛ nõorɛ sɩ'ɩsgɔ.
La yãma mi tɩ Azezi-krisi wa'am tɩ a yese la nẽrba tõon-be'ero basɛ, la a mẽŋa ka tarɩ tõon-be'ero.
Nẽr-sɛka n lagɩm na Krisi bɔna ka tõnnɩ tõon-be'ero.
La sɛka n tõnnɩ tõon-be'ero ka yẽ ẽ, la a ka bãŋɛ ẽ.
M kɔma, da basɛ-ya tɩ nẽra pã'asɛ ya.
Sɛka n ɩtɩ sɛla n masɛ, de la nẽra n masɛ, wʋ Azezi mẽŋa n masɛ se'em na.
Sɛka n tõnnɩ tõon-be'ero de la Asũtãana nẽra, se'ere n soe la, Asũtãana tõnnɩ tõon-be'ero la halɩ pĩ'iluŋo.
Tɩ Nawẽnnɛ Dayʋa la wa'am tɩ a sã'am Asũtãana tõoma.
Sɛka n de Nawẽnnɛ bia ka le tõnna tõon-be'ero, se'ere n soe la, Nawẽnnɛ pãŋa n bɔ'ɔrɩ vɔm n boe a pʋam, a ka le tãna wʋn tõnna tõon-be'ero, Nawẽnnɛ n de a Sɔ la ĩyã.
Bɛla n pa'alɩ tɩ ba bãŋra Nawẽnnɛ kɔma, la sɛba n de Asũtãana kɔma bɔkra.
Sɛka n ka ɩtɩ sɛla n masɛ, bɩɩ sɛka n ka nõŋɛ a sɔbia dagɩ Nawẽnnɛ bia.
Tɩ nõŋɛ taaba Kõ-yẽlga tɩ ya wõm halɩ pɔspɔsɩ la de la tɩ nõŋɛ-ya taaba.
La ka de tɩ ãna wʋ Akãɩ la, ẽŋa de la Asũtãana nẽra, yʋʋn kʋ a yɩbga.
La bẽm n soe tɩ a yʋʋn kʋ ẽ?
La de la a tõoma n yʋʋn de tõon-be'ero, dee tɩ a yɩbga tõoma masɛ la ĩyã.
Bɛla m sɔbiisi, dũnia nẽrba sãn sisra ya, da kãn basɛ-ya tɩ la dɛna sɛla n di'ige ya.
Tõma mi mɛ tɩ tõma ze'ele la kũm pʋam yese bɔna vɔm pʋam, tõma n nõŋɛ tɩ sɔbiisi la ĩyã.
Nẽr-sɛka n ka nõŋɛ a sɔbia ken bɔna la kũm pʋam.
Nẽr-sɛka woo n sisri a sɔbia de la nẽr-kʋʋra.
La ya mi tɩ nẽr-kʋʋra ka tarɩ vɔm n ka ba'asrɩ.
La de la bõn-ẽna wã n botɩ tõma bãŋɛ nõŋlʋm n ãn se'em: Azezi ki mɛ bɔ tõma, bɛla, tõma mẽ de la tɩ dɩkɛ tɩ vɔm bɔ tɩ sɔbiisi ĩyã.
Nẽra sãn tara dũnia wã bõntarsõm, dee yẽ a sɔbia n boorɩ sõŋrɛ, ka zoe a ninbãalga sõŋɛ ẽ, ẽŋa dãana ka tarɩ Nawẽnnɛ nõŋlʋm.
M kɔma, da basɛ-ya tɩ tɩ nõŋlʋm dɛna yetɔga, la nõ-yẽlʋm mã'a, tɩ basɛ tɩ la dɛna nõŋlʋm sɩra sɩra n lagɩm na tõoma.
Bɛla n wʋn basɛ tɩ tɩ bãŋɛ tɩ tõma de la sɩra dõma, la tɩ sũure wʋn ãna ke'eŋo Nawẽnnɛ nẽŋam.
Baa tɩ sũure sãn ka bɔ tɩ bʋʋrɔ, tɩ bãŋɛ tɩ Nawẽnnɛ gãnnɩ tɩ sũure mɛ, la a mi sɛla woo bɔkɛ mɛ.
M kɔm-nõŋrɩsɩ, tɩ sũure sãn bɔ tɩ bʋʋrɔ, tɩ tarɩ sũ-ke'eŋo Nawẽnnɛ nẽŋam mɛ, la bõn-sɛka wuu tɩ tɩ sosrɩ ẽ, a bɔ'ɔrɩ tɩ mɛ, tõma n sakrɩ a nõorɛ, dee ɩta sɛla n paarɩ a yɛm na ĩyã.
Ẽŋa n bɔ a nõorɛ se'em n wãna: La de la tɩ bɔ a Dayʋa Azezi-krisi sɩra, dee nõŋɛ taaba wʋ ẽŋa n bɔ tɩ a nõorɛ se'em na.
Nẽr-sɛka n sakrɩ Nawẽnnɛ nõorɛ la, a boe la Nawẽnnɛ lɛ, tɩ Nawẽnnɛ mẽ bɔna la ẽ.
Bõn-sɛka n basɛ tɩ tõma mina tɩ Nawẽnnɛ boe la tõma lɛ n wãna: La de la a Sɩa tɩ a bɔ tõma la.
Tɩ bãŋɛ-ya Nawẽnnɛ Sɩa, la be'em dãana sɩa bɔkɛ M sɩr-nõŋrɩsɩ, da bɔ-ya nẽr-sɛba wuu n yetɩ bãma tarɩ la Nawẽnnɛ Sɩa la sɩra, magɛ-ya ba bɩsɛ la sãn dɛna Nawẽnnɛ Sɩa.
Se'ere n soe la, põmpɔrŋɔ nõtɔ'ɔsrɩba zozo'e n boe dũnia wã zuo.
Bõn-sɛka n wʋn basɛ tɩ ya bãŋɛ Sɩa sɛka n de Nawẽnnɛ Sɩa n wãna: Nẽr-sɛka woo n yetɩ Azezi-krisi n wa'am dũnia zuo, la a tarɩ la nẽrsaala ĩyã, ẽŋa n tarɩ Nawẽnnɛ Sɩa.
La sɛka n ka tɔgrɩ Azezi yelle bɛla, ka tarɩ Nawẽnnɛ Sɩa, a tarɩ la Krisi sɩ'ɩsra la sɩa.
Sɩ'ɩsra ẽŋa tɩ ya daan wõm tɩ a sẽm na, la lɛɛlɛ wã, a darɛ bɔna dũnia zuo mɛ.
La yãma, m kɔma, yãma de la Nawẽnnɛ nẽrba, la yãma yãŋɛ põmpɔrŋɔ nõtɔ'ɔsrɩba la mɛ.
Se'ere n soe la, Nawẽnnɛ Sɩa n boe la yãma lɛ la, tarɩ pãŋa gãnna sɩ'ɩsra la sɩa n boe la dũnia dõma la mɛ.
Põmpɔrŋɔ nõtɔ'ɔsrɩba la de la dũnia wã bõnɔ, bɛla n soe tɩ ba tɔgra dũnia yɛla, tɩ dũnia dõma sɛlsra ba.
La sãn dɛna tõma, tõma de la Nawẽnnɛ nẽrba.
Bɛla, nẽr-sɛka n mi Nawẽnnɛ selsrɩ tõma mɛ.
La sɛka n dagɩ Nawẽnnɛ nẽra ka selsrɩ tõma.
La de la bɛla tɩ tõma wʋn bãŋɛ sɩra Sɩa, la põmpɔrŋɔ sɩa la bɔkɛ.
Nawẽnnɛ de la nõŋlʋm dãana M sɩr-nõŋrɩsɩ, tɩ nõŋɛ-ya taaba, se'ere n soe la, nõŋlʋm ze'ele la Nawẽnnɛ zẽ'am.
Nẽr-sɛka n tarɩ nõŋlʋm de la Nawẽnnɛ bia, la a mi Nawẽnnɛ mɛ.
La nẽr-sɛka n ka tarɩ nõŋlʋm ka mi Nawẽnnɛ, se'ere n soe la, Nawẽnnɛ de la nõŋlʋm dãana.
Nawẽnnɛ n pa'alɛ ẽŋa n nõŋɛ tõma se'em n wãna: A tõm na a Dayɔ-yẽŋa dũnia zuo, tɩ tɩ tara vɔm ẽŋa ĩyã.
Nõŋlʋm na n doose se'em n wãna: La dagɩ tõma n dẽŋɛ nõŋɛ Nawẽnnɛ.
La de la Nawẽnnɛ n nõŋɛ tõma, tõm a Dayʋa, tɩ a dɛna kãabgɔ tõma tõon-be'ero taalɛ basga ĩyã.
M sɩr-nõŋrɩsɩ, Nawẽnnɛ n nõŋɛ tɩ bɛla la, dẽnɩ tɩ tõma mẽ nõŋɛ taaba.
Nẽra nẽra nãn ka yẽ Nawẽnnɛ.
Tɩ sãn nõŋɛ taaba, Nawẽnnɛ boe la tɩ lɛ mɛ, la a nõŋlʋm n boe la tɩ lɛ la, de la nõŋlʋm zõnzõnnɔ.
Bõn-sɛka n basɛ tɩ tõma bãŋɛ tɩ tõma boe la Nawẽnnɛ lɛ, tɩ Nawẽnnɛ mẽ bɔna la tõma lɛ n wãna: La de la a Sɩa tɩ a bɔ tõma la.
La tõma yẽ mɛ, tɩ tõma tɔgra yetɩ, Nawẽnnɛ n de Sɔ la tõm na a Dayʋa, tɩ a dɛna dũnia Fãagra.
Nẽr-sɛka n sakɛ yetɩ Azezi de la Nawẽnnɛ Dayʋa, Nawẽnnɛ boe la ẽ lɛ mɛ, tɩ a mẽ bɔna la Nawẽnnɛ.
La tõma mi mɛ, dee bɔ sɩra tɩ Nawẽnnɛ nõŋɛ tõma mɛ.
Nawẽnnɛ de la nõŋlʋm dãana.
Nẽr-sɛka n tarɩ Nawẽnnɛ nõŋlʋm boe la Nawẽnnɛ lɛ, tɩ Nawẽnnɛ mẽ bɔna la ẽ.
Tõma sãn tara Nawẽnnɛ nõŋlʋm zõnzõnnɔ, tɩ wʋn ãna wʋ Azezi n ãn se'em na dũnia wã zuo.
Bɛla tɩ wʋn tara sũ-ke'eŋo sarɩyadia daarɛ.
Sɛka n tarɩ nõŋlʋm ka zotɩ dabeem, nõŋlʋm zõnzõnnɔ yesrɩ la dabeem, se'ere n soe la, dabeem zʋa pa'alɩ mɛ tɩ sɩbgrɛ n boe.
Sɛka n zotɩ dabeem na ka tarɩ nõŋlʋm zõnzõnnɔ.
La sãn dɛna tõma, tõma tarɩ nõŋlʋm mɛ, se'ere n soe la, Nawẽnnɛ dẽŋɛ nõŋɛ tõma mɛ.
Nẽr-sɛka sãn yetɩ, ẽŋa nõŋɛ Nawẽnnɛ, dee sise a sɔbia, a de la põmpɔrma.
Se'ere n soe la, a sãn ka nõŋɛ a sɔbia tɩ a yẽtɩ la, a ka tã wʋn nõŋɛ Nawẽnnɛ tɩ a ka yẽtɩ la.
Nõorɛ sɛka tɩ Krisi bɔ tõma la n wãna: Nẽr-sɛka n nõŋɛ Nawẽnnɛ, dẽnɩ tɩ a mẽ nõŋɛ a sɔbia.
Tɩ bɔ Nawẽnnɛ Dayʋa la sɩra Nẽr-sɛka woo n bɔ sɩra tɩ Azezi de la Krisi tɩ Nawẽnnɛ tõm na, de la Nawẽnnɛ bia.
Nẽr-sɛka n nõŋɛ sɔ, mẽ nõŋɛ a kɔma mɛ.
Sɛla n basɛ tɩ tõma mina tɩ tõma nõŋɛ Nawẽnnɛ kɔma n wãna: La de la tõma n nõŋɛ Nawẽnnɛ, dee sakra a nõorɛ wuu la.
Se'ere n soe la, Nawẽnnɛ nõŋlʋm de la tɩ sakra a nõorɛ.
A nõorɛ la tɩ a bɔ tɩ la ka tɔɩ.
Nẽr-sɛka woo n de Nawẽnnɛ bia n yãŋrɩ dũnia be'em.
Tõma n yãŋɛ dũnia be'em na, de la tõma n bɔ Azezi-krisi sɩra la.
Ãne n tã wʋn yãŋɛ dũnia?
La de la nẽr-sɛka n bɔ sɩra tɩ Azezi de la Nawẽnnɛ Dayʋa la mã'a.
Azezi-krisi n wa'am dũnia zuo la, la doose la ko'om, la zɩɩm.
La dagɩ ko'om misga la mã'a, la ken dɛna la ẽn ki tɩ a zɩɩm yese la.
La de la Nawẽnnɛ Sɩa n bɔ'ɔrɩ a kaseto, Nawẽnnɛ Sɩa n de sɩra dãana la ĩyã.
La de la bõn-bãna batã n bɔ'ɔrɩ kaseto.
La de la Nawẽnnɛ Sɩa, la ko'om, la zɩɩm.
La bãma batã kaseto de la bʋyɩla.
Tõma n sakrɩ nẽrsaalba kaseto tɩ ba bɔ'ɔrɩ la, Nawẽnnɛ kaseto tarɩ pãŋa gãnna bɛla mɛ.
La de la Nawẽnnɛ mẽŋa n bɔ a Dayʋa la kaseto.
Bɛla, nẽr-sɛka n bɔ Nawẽnnɛ Dayʋa la sɩra, tarɩ kaseto ẽŋa mɛ a sũure pʋam.
La nẽr-sɛka n ka bɔ Nawẽnnɛ sɩra, basɛ tɩ a ãna wʋ põmpɔrma la, ẽŋa n ka sakɛ Nawẽnnɛ n bɔ a Dayʋa la kaseto la ĩyã.
Nawẽnnɛ n bɔ kaseto la se'em n wãna: A bɔ tɩ la vɔm n ka ba'asrɩ, la vɔm ẽŋa de la a Dayʋa la ĩyã.
Nẽr-sɛka tɩ a Dayʋa boe la ẽ na, tarɩ vɔm na mɛ.
La nẽr-sɛka tɩ a Dayʋa ka boe la ẽ na, ka tarɩ vɔm.
Vɔm n ka ba'asrɩ Mam gʋlsɛ wãna bɔ'ɔra ya tɩ ya bãŋɛ tɩ yãma sɛba n bɔ Nawẽnnɛ Dayʋa sɩra la, tarɩ la vɔm n ka ba'asrɩ.
Tõma sũure ãn ke'eŋo mɛ la Nawẽnnɛ, tɩ tõma mina tɩ tõma sãn sose sɛla tɩ la masɛ wʋ ẽn boorɩ se'em, a selsrɩ tõma mɛ.
La tõma n mi tɩ a selsrɩ tõma n sosrɩ ẽ sɛla la, tõma mi tɩ a bɔ'ɔrɩ tɩ sɛla tɩ tɩ sosrɩ la mɛ.
Nẽr-sɛka sãn yẽ a sɔbia n tõnnɩ tõon-be'ego n ka sẽm na kũm, a pʋ'ʋsɛ Nawẽnnɛ bɔ ẽ, tɩ Nawẽnnɛ wʋn bɔ ẽ vɔm.
La de la tõon-be'ego sɛka n ka sẽm na kũm tɩ mam yetɩ.
Tõon-be'ego n boe n sẽm na nẽra kũm, la dagɩ tõon-be'ego ẽŋa yelle tɩ mam yetɩ ya pʋ'ʋsɛ a ĩyã.
Sɛla n ka masɛ wuu de la tõon-be'ero.
La, la dagɩ tõon-be'ego woo n sẽm na kũm.
Tõma mi tɩ nẽr-sɛka woo n de Nawẽnnɛ bia ka le tõnna tõon-be'ero.
La Nawẽnnɛ Dayʋa la gu'uri ẽ mɛ, tɩ be'em dãana Asũtãana ka tãna wʋn ẽŋɛ ẽ sɛla.
Tõma mi tɩ tõma de la Nawẽnnɛ nẽrba.
La dũnia dõma wuu boe la be'em dãana Asũtãana nu'usum.
Tõma mi tɩ Nawẽnnɛ Dayʋa n wa'am wa bɔ tɩ yɛm, tɩ tɩ bãŋɛ Nawẽnnɛ n de sɩra dãana la.
Tõma lagɩm na sɛka n de sɩra dãana la dɛna ayɩla, a Dayʋa Azezi-krisi ĩyã.
Ẽŋa n de Nawẽnnɛ sɩra sɩra, n bɔ'ɔrɩ vɔm n ka ba'asrɩ.
M kɔma, guuse-ya ya mẽŋa la baga.
Mam n de kẽema la n gʋlsɛ bɔ'ɔra zuudãan-pɔka tɩ Nawẽnnɛ looge la, la a kɔma tɩ mam nõŋɛ sɩra sɩra la.
La, la dagɩ mam mã'a, nẽr-sɛba wuu n bãŋɛ sɩra la nõŋɛ ba mɛ.
Se'ere n soe la, sɩra la n boe la tɩ lɛ, dee wʋn ken bɔna la tɩ lɛ wakatɛ wuu.
Tɩ Sɔ Nawẽnnɛ, la a Dayʋa Azezi-krisi wʋn ẽŋɛ tɩ yel-sõnnɛ, zoe tɩ ninbãalga, dee bɔ tɩ sũ-mã'asʋm, tɩ tɩ wʋn vɔa la sɩra, dee tara nõŋlʋm.
Sɩra, la nõŋlʋm Mam ɩtɩ sũ-yẽlga mɛ halɩ zozo'e, mam n yẽ tɩ fʋ kɔma la basɛba dolɩ la sɩra sore wʋ tɩ Sɔ Nawẽnnɛ n yele tɩ se'em na.
Lɛɛlɛ wã, zuudãan-pɔka, mam n gʋlsɛ fʋ wã dagɩ nõor-paalga, la de la nõor-sɛka tɩ tɩ wõm halɩ pɔspɔsɩ la, mam sosrɩ fʋ mɛ tɩ tɩ nõŋɛ taaba.
Nõŋlʋm n de sɛla n wãna: La de la tɩ ɩta wʋ Nawẽnnɛ nõorɛ n yele se'em na.
Nõor-sɛka tɩ ya wõm halɩ pɔspɔsɩ la de la bɛla, la de la ya nõŋɛ taaba.
Nẽrba zozo'e n saagɛ dũnia pã'asrɩ nẽrba tɩ ba tuura.
Nẽr-bãma ka sakɛ tɩ Azezi lebge la nẽrsaala wa'am dũnia zuo.
Nẽr-ẽŋa dãana n de põmpã'asʋm dãana, la Krisi sɩ'ɩsra.
Guuse-ya ya mẽŋa, da kãn basɛ-ya tɩ tõma n tõm sɛla bɔ ya la bɔɩ, tɩ ya wʋn to'oge yɔɔrɔ wuu.
Nẽr-sɛka n yõsgɛ tole nẽŋa ka bɔna Krisi zãsŋɔ la pʋam, Nawẽnnɛ ka boe la ẽ.
La sɛka woo n boe a zãsŋɔ la pʋam, Sɔ Nawẽnnɛ, la a Dayʋa boe la ẽ mɛ.
Nẽra sãn tarɩ zãsŋɔ ayẽma wa'am ya zẽ'am, ya da to'oge ẽ ya yire, la ya da pʋ'ʋsɛ ẽ.
Nẽr-sɛka n pʋ'ʋsɛ ẽ, lagɩm na ẽ mɛ a tõon-be'ero pʋam.
Ba'asgɔ yetɔga Mam tarɩ yɛla zozo'e mɛ tɩ m tɔgɛ bɔ ya, la mam ka boorɩ tɩ m gʋlsɛ ba gõŋɔ pʋam bɔ ya.
La mam tarɩ pʋtẽ'erɛ mɛ tɩ mam wʋn wa'am ya zẽ'am, dee tɔgɛ m mẽŋa bɔ ya, tɩ tɩ sũ-yẽlga wʋn dɛna sũ-yẽlga zõnzõnnɔ.
Fʋ sɔbi-pɔka tɩ Nawẽnnɛ looge la kɔma pʋ'ʋsrɩ fɔ.
Mam n de kẽema la, n gʋlsɛ bɔ'ɔra m sɩrɛ Agayusi tɩ mam nõŋɛ sɩra sɩra.
M sɩr-nõŋrɛ, mam kã'arɩ Nawẽnnɛ tɩ sɛla woo ãna sõŋa bɔ fɔ, tɩ fʋ wʋn tara ĩmã'asʋm wʋ fõn dolɩ Nawẽnnɛ sõŋa se'em na.
Tɩ sɔbiisi n wa'am kalam wa yele fõn dolɩ sɩra sore se'em, la fõn vɔa la sɩra se'em.
Tɩ mam ẽŋɛ sũ-yẽlga zozo'e.
Sɛla ka bɔ'ɔrɩ mam sũ-yẽlga gãnna mam n wõm tɩ ba yetɩ mam kɔma dolɩ sɩra la.
M sɩr-nõŋrɛ, fõn ɩtɩ sɛla bɔ'ɔra sɔbiisi la, baa la sɛba n de sãama la, fʋ ɩtɩ la sɩra.
Ba tɔgɛ fʋ nõŋlʋm na yelle mɛ Azezi nẽrba zẽ'am.
Fʋ sãn sõŋɛ ba tɩ ba sẽŋɛ ba sore la wʋ Nawẽnnɛ n boorɩ se'em, fʋ ẽŋɛ sõŋa.
Se'ere n soe la, Azezi-krisi tõoma yelle tɩ ba wɛ'ɛsa sore la, dee ka to'oge sɛla nẽr-sɛba n ka dolɩ Azezi la zẽ'am.
Tõma de la tɩ sõŋɛ nẽr-bãma buuri pa'alɛ tɩ tõma naagɛ la ba mɛ dɛna sɩra kõ-yẽlga la tõntõnɩba.
Mam daan gʋlsɛ gõŋɔ mɛ bɔ Azezi nẽrba, la Adiyotrɛfɩ n boorɩ tɩ a dɛna nẽŋadãana la ka to'oge mam n yele se'em na.
Bɛla, mam sãn wa wa'am, mam wʋn pa'alɛ sɛla tɩ a ẽŋɛ, la ẽn parnɩ tɔgra tõma yetɔg-be'ero la.
La, la dagɩ bɛla mã'a, a ken zagsra mɛ ka tɔ'ɔsra sɔbiisi, dee mẽ gu'ura nẽr-sɛba n boorɩ tɩ ba tɔ'ɔsra ba la, digra ba Azezi nẽrba la pʋam.
M sɩr-nõŋrɛ, da pagsɛ sɛla n de be'em, pagsra sɛla n ãn sõŋa.
Nẽr-sɛka woo n ɩtɩ sɛla n ãn sõŋa de la Nawẽnnɛ nẽra.
La nẽr-sɛka woo n ɩtɩ sɛla n de be'em ka mi Nawẽnnɛ.
La sãn dɛna Ademetrisi, nẽrba wuu tɔgrɩ a yelle sõŋa mɛ, tɩ ẽn dolɩ sɩra se'em na mẽ pa'ala a yelle sõŋa.
Tõma mẽ tɔgrɩ a yelle sõŋa mɛ.
La fʋ mi tɩ tõma kaseto de la sɩra.
Mam tarɩ yɛla zozo'e mɛ tɩ m tɔgɛ bɔ fɔ, la mam ka boorɩ tɩ m gʋlsɛ ba gõŋɔ pʋam.
Mam tarɩ pʋtẽ'erɛ mɛ tɩ mam wʋn wa yẽ fɔ tɩ tɩ sõsɛ la taaba.
Sũ-mã'asʋm wʋn bɔna la fɔ.
Fʋ sɩrdõma pʋ'ʋsrɩ fɔ.
Pʋ'ʋsɛ tɩ sɩrdõma la wuu ayɩla ayɩla bɔ tɔ.
Mam Azudi n de Azezi-krisi tõntõnna, la Azakɩ yɩbga la n gʋlsɛ gõŋɔ wã bɔ'ɔra yãma sɛba tɩ tɩ Sɔ Nawẽnnɛ wi tɩ ya dɛna a nẽrba, nõŋɛ ya, tɩ Azezi-krisi gu'ura ya la.
Nawẽnnɛ wʋn zoe ya ninbãalga zozo'e, bɔ ya sũ-mã'asʋm, la nõŋlʋm zozo'e.
Põmpɔrŋɔ karẽnsãandõma M sɩr-nõŋrɩsɩ, mam daan boorɩ mɛ tɩ m gʋlsɛ ya la m sũure wuu tɔgɛ fãarɛ la tɩ tɩ wuu lagɩm yẽ la yelle.
Mam bɩsɛ mɛ tɩ la de la pẽrgrɛ tɩ mam gʋlsɛ kã'an ya, tɩ ya mõrgɛ zɛbɛ ze'ele kãŋkãŋɛ yetɔga la tɩ ya bɔ sɩra la pʋam.
Nawẽnnɛ dɩkɛ yetɔg-bãma bɔ a nẽrba la nõorɛ ayɩla mã'a wakatɛ wuu ĩyã.
Se'ere n soe la, nẽrba basɛba n li'ise kẽ ya pʋam.
Nẽr-bãma de la sɛba n sɩ'ɩsrɩ Nawẽnnɛ, tɛɛra a yel-sõnnɛ yetɔga la, dɩkɛ tõnna tõon-dẽgrɔ, dee sɩ'ɩsra Azezi-krisi n de tɩ kɛ'ɛma la tɩ Zuudãana ayɩla mã'a la.
Halɩ kʋrʋm kʋrʋm tɩ la põn gʋlsɛ sɩbgrɛ sɛka tɩ ba wʋn yẽ.
Baa la yãma n mi bõn-bãma wuu sõŋa sõŋa la, mam boorɩ tɩ m tẽegɛ ya mɛ tɩ Nawẽnnɛ n yʋʋn fãagɛ a nẽrba Ezipti tẽŋa la, a yʋʋn yãŋa basɛ mɛ tɩ nẽr-sɛba n ka bɔ ẽ sɩra la ki.
La malɛkadõma sɛba n yʋʋn ka sakɛ Nawẽnnɛ n bɔ ba ke'eŋo se'em basɛ zẽ'e-sɛka tɩ Nawẽnnɛ bɔ ba la, Nawẽnnɛ ba ba mɛ la bãnsɩ, basɛ tɩ ba bɔna lika pʋam wakatɛ wuu gu'ura dabs-kãtɛ la n de sarɩyadia daarɛ la.
La sãn dɛna Sodom la Gomõorɩ dõma, la tẽnsɩ sɛba n lɛm ba la, n mẽ yʋʋn ẽŋɛ wʋ bɛla, tõm yalsɩ tõoma, la, la dagɩ la nẽrsaalba mã'a.
Ba yʋʋn yẽ sɩbgrɛ mɛ n de bugum n ka kĩŋri, tɩ la dɛna kã'aŋɔ bɔ nẽrba basɛba.
La de la bõn-bãma buuri n bɛla tɩ nẽr-bãma mẽ ɩtɩ.
Ban tẽ'esrɩ se'em na botɩ ba dẽgra la ba mẽŋa, ba pɔ'ɔrɩ Nawẽnnɛ n tarɩ nõorɛ la ba lɛ la mɛ, dee tʋʋra saazuum pãnsɩ dõma.
La baa malɛkadõma kɛ'ɛma Amisɛlɩ n yʋʋn tɔgrɩ la Asũtãana wẽ'era nõke'ene Amoyisi kũm ĩyã la, a ka saagɛ tɔgɛ zɛrgɛ ẽ tʋ ẽ, a yʋʋn yetɩ: «Zuudãana la wʋn sɩbgɛ fɔ.» Nẽr-bãma tɔgrɩ la sɛla tɩ ba ka mi be'em, ba ɩtɩ la yooryooro, ba ãn wʋ dũnsi n ka tarɩ yɛm n ɩtɩ se'em na, bõn-ẽŋa n sã'anɩ ba.
Ba wʋn yẽ toogo, se'ere n soe la, ba dolɩ la so-sɛka tɩ Akãɩ yʋʋn doose la, la ba kẽ'esɛ ba mẽŋa mɛ tuure pʋam yɔɔrɔ ĩyã, wʋ Abalaam n ẽŋɛ se'em ligri ĩyã la.
Ban sɩ'ɩsɛ Nawẽnnɛ nõorɛ wʋ Akoore n yʋʋn sɩ'ɩsɛ Nawẽnnɛ nõorɛ se'em na, ba ki mɛ.
Ba sãn lagɩm na ya dita nõŋlʋm dia, la de la yãnnɛ bɔ ya.
Ba ka zotɩ yãnnɛ, ba kɔ'ɔn dita mɛ ɩta sũ-yẽlga ba mẽŋa ĩyã.
Ba ãn wʋ sawara n ka tarɩ ko'om tɩ kʋsebgo pe'erɩ, ba ãn wʋ tɩɩsɩ n ka tarɩ biɛ ba wɔŋa wakatɛ, tɩ ba võ, basɛ tɩ ba võorɔ, la ba yẽga wuu kʋɩ.
Ba ken ãna wʋ ko-kãtɛ ko-mĩ'isi n wẽ'erɩ la pãŋa, ba yãnnɛ tõoma la ãn wʋ ko-kãtɛ fulfuka la, ba ãn wʋ wõrbiɛ sɛba n eerɩ.
Nawẽnnɛ mãasʋm na zẽ'a n de lika tam bĩŋe wakatɛ n ka ba'asrɩ gu'ura ba.
La po dɛna la nẽr-bãma yelle tɩ A'enõkɩ n de tɩ yaaba bʋyopɔɩ dãana lan pɔsɛ la Adam na, yʋʋn to'oge Nawẽnnɛ yetɔga tɔgɛ yetɩ: «Bɩsɛ-ya, Zuudãana Nawẽnnɛ sẽm mɛ la a malɛkadõma tʋsa tʋsa tɩ a di nẽrsaalba wuu sarɩya, sɩbgɛ tõon-be'ero dõma wuu, ban sɩ'ɩsɛ ẽ tõnna tõon-be'ero la wuu ĩyã, la yetɔg-be'ero wuu tɩ ba tɔgɛ pɔ'ɔgɛ ẽ na ĩyã.» Nẽr-bãma de la nẽrba n yõnnɩ wakatɛ wuu, ba sũure ka ãn yẽlʋm la ban ãn se'em na.
Ba ɩtɩ la ba mẽŋa yɛm n boorɩ se'em, tɔgra pa'al-m-mẽŋa yetɔga, dee tɔgra nẽrba nõ-yẽlʋm yetɔga tɩ ba yẽ yõorɔ.
Kã'aŋɔ La sãn dɛna yãma, m sɩr-nõŋrɩsɩ, tẽra-ya yetɔg-sɛba tɩ tɩ Zuudãana Azezi-krisi Tõntõnɩba la daan dẽŋɛ tɔgɛ bɔ ya la.
Ba daan yele ya yetɩ: «Dũnia ba'asgɔ wakatɛ, nẽrba n la'arɩ nẽrba n wʋn wa bɔna dɔla ba mẽŋa yɛm n boorɩ se'em, sɩ'ɩsra Nawẽnnɛ.» La de la bãma n tarɩ welgre sẽna.
Ba dolɩ la nẽrsaalba pʋtẽ'era n boorɩ se'em, Nawẽnnɛ Sɩa ka boe la ba lɛ.
La yãma, m sɩr-nõŋrɩsɩ, sõŋra-ya taaba sẽnna nẽŋa yan bɔ Nawẽnnɛ sɩra la pʋam, pʋ'ʋsra-ya Nawẽnnɛ la a Sɩa pãŋa.
Bɔna-ya Nawẽnnɛ nõŋlʋm na pʋam gu'ura tɩ tɩ Zuudãana Azezi-krisi n de ninbãal-zɔta la wʋn bɔ ya vɔm n ka ba'asrɩ.
Zɔta-ya sɛba yɛm n yɔɔrɩ la ninbãalga.
Fãagɛ-ya sɛba n boe bugum pʋam na.
La, la sãn dɛna basɛba la, zɔta-ya ba ninbãalga, la ya guuse ya mẽŋa da lagɩm na ba tõnna tõon-dẽgrɔ tɩ ba mẽŋa boorɩ la baa fẽfẽe.
Pẽgɛ-ya Nawẽnnɛ, ẽŋa n tarɩ pãŋa wʋn gu ya tɩ ya kãn basɛ a sore, dee wʋn tarɩ ya sẽŋɛ ka ze'ele a nẽŋam tɩ ya ka tara dõrga, tɩ ya yẽ a na'am pãŋa, la sũ-yẽlga zozo'e.
Nawẽnnɛ ayɩla mã'a n de tɩ Fãagra tɩ Zuudãana Azezi-krisi ĩyã, n soe pẽka, la nã'asgɔ, la pãŋa, la ke'eŋo, lan dẽŋɛ pĩ'iluŋo, la lɛɛlɛ wã, la wakatɛ n ka ba'asrɩ.
Amina.
Bõn-sɛba tɩ Azezi-krisi puke pa'alɛ Azã Gõŋɔ wã tarɩ la sɛla tɩ Azezi-krisi puke pa'alɛ.
Nawẽnnɛ n daan bɔ ẽ bõn-bãma tɩ a pa'alɛ a tõntõnɩba sɛla n wʋn ẽŋɛ wakatɛ fẽfẽe pʋam.
Azezi-krisi daan tõm na a malɛka a tõntõnna Azã zẽ'am tɩ a pa'alɛ ẽ bõn-bãma.
Azã n gʋlsɛ sɛla wuu tɩ a yẽ la pa'alɛ tɩ la de la Nawẽnnɛ yetɔga tɩ Azezi-krisi puke pa'alɛ ẽŋa.
Nẽr-sɛka n karẽŋrɩ Nawẽnnɛ yetɔga tɩ a to'oge tɔgɛ wã, la sɛba n selsrɩ bõn-sɛba n gʋlsɛ gõn-ẽna wã pʋam dee sakra ba tarɩ zu-yẽlga.
Wakatɛ la lɛm mɛ, tɩ bɛla wuu wʋn ẽŋɛ.
Azã pʋ'ʋsrɩ Nawẽnnɛ nẽrba n lagsrɩ tẽnsɩ bayopɔɩ -Mam Azã n gʋlsɛ gõŋɔ wã bɔ'ɔra tẽnsɩ bayopɔɩ n boe Azi so'olʋm pʋam na Wẽndeto nẽrba.
Zuudãana Nawẽnnɛ n daan boe, n ken bɔna, dee wʋn bɔna wakatɛ wuu la, la sɩɩsɩ bayopɔɩ n boe a na'am bĩmbĩnne nẽŋam, la Azezi-krisi n tɔgrɩ Nawẽnnɛ yelle sɩra, ẽŋa n ki dee dɛna pɔspɔsɩ dãana n vo'oge, dɛna dũnia na'adõma naba la, wʋn ẽŋɛ ya yel-sõnnɛ, dee bɔ ya sũ-mã'asʋm.
Azezi-krisi nõŋɛ tõma mɛ, ki tɩ a zɩɩm fãagɛ tõma tõon-be'ero pʋam, botɩ tõma dɛna a so'olʋm kãabgɔ kẽma tõnna bɔ'ɔra Nawẽnnɛ n de a Sɔ la.
Ẽŋa n soe nã'asgɔ, la pãŋa wakatɛ n ka ba'asrɩ.
Amina.
Bɩsɛ-ya, a boe la sawara pʋam sẽna.
Nẽrsaalba wuu wʋn yẽ ẽ, baa la nẽr-sɛba n daan lʋ ẽ na.
Buuri wuu nẽrba n boe dũnia wʋn kɛlla mɛ fabla a yelle.
Ẽe, la de la bɛla.
Amina.
Zuudãana Nawẽnnɛ n de ke'eŋo wuu dãana la yetɩ: «Mam de la pĩ'iluŋo la ba'asgɔ, mam n daan boe, n ken bɔna, dee wʋn bɔna wakatɛ wuu.» Azã yẽ Azezi-krisi wʋ zãasŋɔ la Mam de la Azã n de ya sɔbia n po nãmsra, lagɩm na yãma po tara pʋrɛ Nawẽnnɛ so'olʋm na pʋam, ken po lagɩm na yãma mõrgra sẽnna nẽŋa Azezi doosgo la pʋam.
Mam daan tɔgɛ la Nawẽnnɛ yetɔga, la Azezi-krisi yelle, tɩ ba tarɩ mam sẽŋɛ tẽŋa tɩ ko'om gilge yʋ'ʋrɛ n de Patmõsɩ.
Tɩ Zuudãana daarɛ n de Lasrɩ daarɛ la, tɩ Nawẽnnɛ Sɩa bɔna la mam, botɩ mam wõm kõa n tɔgɛ ke'enke'em mam poorʋm wʋ benkonne n peebe la, yetɩ: «Gʋlsɛ sɛla tɩ fʋ wʋn yẽ la ẽŋɛ gõŋɔ pʋam, soolʋm bɔ tẽnsɩ bayopɔɩ la Wẽndeto nẽrba: Efɛɛzɩ, la Simirni, la Pɛrgamɩ, la Tiyatiiri, la Sardɩ, la Filadɛlfi, la Laodise.» Tɩ mam wẽrgɛ tɩ m bɩsɛ sɛka n tɔgrɩ la mam na, la mam n wẽrgɛ la, mam yẽ la sãlma fɩtladõma bayopɔɩ.
La nẽra n boe fɩtladõma la tẽŋasʋka ãna wʋ nẽrsaala dayʋa la.
A yɛ la fuugo n wɔgɛ sige paagɛ a nãma, dee dɩkɛ sãlma sẽbrɩga bobe a yõ'ogɔ.
A zomto daan pelge mɛ ãna yɩlɩ yɩlɩ wʋ lɔnnɔ na, tɩ a nini ãna wʋ bugwitum na.
A nãma daan yẽgrɩ wʋ zũuro tɩ ba zuge ba bugum pʋam na, dee tɩ a kõa la ãna wʋ ko-kãtɛ dãmŋɔ la.
A daan zãlɩ la wõrbiɛ bayopɔɩ la a zʋʋgɔ nu'ugo.
Tɩ sʋkɔbgɔ n saasɛ tara nõa ayi ze'ele a nõorʋm yɛsra.
A nẽŋa daan yẽgrɩ wʋ wʋntɛɛŋa n ãn se'em na.
Mam n daan yẽ ẽ na, mam lui la tẽŋa a nẽŋam ãna wʋ kũm na.
Tɩ a dɩkɛ a zʋʋgɔ nu'ugo paglɛ mam zuo yetɩ: «Da zoe dabeem, tɩ mam n de pĩ'iluŋo, la ba'asgɔ.
Mam de la sɛka n vɔɩ.
Mam daan ki mɛ, la mam n wãna, mam vɔa mɛ wakatɛ wuu.
Mam n tarɩ ke'eŋo sɔna kũm, la kɩ'ɩn-tẽŋa.
Bɛla, gʋlsɛ bõn-sɛba tɩ fʋ yẽ, sɛla n boe lɛɛlɛ wã, la sɛla n wʋn wa ẽŋɛ poorʋm na.
Wõrbiɛ bayopɔɩ tɩ fʋ yẽ mam zʋʋgɔ nu'ugo pʋam, la sãlma fɩtladõma bayopɔɩ la võorɛ n wãna: Wõrbiɛ bayopɔɩ la de la tẽnsɩ bayopɔɩ la Wẽndeto la nẽrba gu'urba, la fɩtladõma bayopɔɩ la de la tẽnsɩ bayopɔɩ la Wẽndeto nẽrba.»
Krisi kõa tɩ a bɔ Efɛɛzɩ Wẽndeego nẽrba Sɛka tɩ mam yẽ la, a ken yele mam yetɩ: «Gʋlsɛ bɔ Efɛɛzɩ Wẽndeego nẽrba la gu'ura yetɩ: Sɛka n zãlɩ wõrbiɛ bayopɔɩ a zʋʋgɔ nu'ugo pʋam, dee sẽnna sãlma fɩtladõma bayopɔɩ tẽŋasʋka la n yele se'em n wãna: ‹Mam mi yãma n tõnnɩ se'em, yãma n nãmsrɩ dee mõrgra sẽnna nẽŋa se'em mɛ.
Mam mi tɩ ya ka sakɛ basɛ tɩ nẽr-wẽensɩ tõnna la ya.
Yãma makɛ nẽr-sɛba n yetɩ bãma de la Krisi Tõntõnɩba dee dagna bɛla la bɩsɛ mɛ, la yãma bãŋɛ mɛ tɩ ba de la põmpɔrndõma.
Yãma mõrgɛ sẽnna nẽŋa mɛ, ya nãmsrɩ mam yʋ'ʋrɛ la ĩyã mɛ, dee ka basɛ tɩ ya bʋraanɛ bo'oge.
La yel-sɛka tɩ mam tarɩ la yãma n wãna: Ya ka le nõŋɛ mam wʋ yãma n daan nõŋɛ mam se'em pɔspɔsɩ la.
Tẽegɛ-ya yãma n daan ɩtɩ se'em dee basɛ la.
Teege-ya yɛm basɛ tõon-be'ero, dee ɩta yãma n daan ɩtɩ se'em pɔspɔsɩ la.
Sãn dagna bɛla, mam wʋn wa'am ya zẽ'am wa dɩkɛ ya fɩtla la a dɔglgɔ zẽ'am mɛ, ya sãn ka teege yɛm basɛ tõon-be'ero.
La baa bɛla, ya ɩtɩ bõn-sõŋɔ mɛ.
Yãma sise sɛla tɩ Nikolayiti nẽrba ɩtɩ la mɛ, wʋ mam n mẽ sise ba tõoma se'em na.
Sɛka n wõm yetɔga wã, a selse Nawẽnnɛ Sɩa n yetɩ a nẽrba se'em na sõŋa sõŋa.
Sɛka n yãŋɛ, mam wʋn bɔ ẽ nõorɛ tɩ a di vɔm tɩa n boe Nawẽnnɛ yire la biɛ.› » Krisi kõa tɩ a bɔ Simirni Wẽndeego nẽrba «Gʋlsɛ bɔ Simirni Wẽndeego nẽrba la gu'ura yetɩ: Sɛka n de pĩ'iluŋo la ba'asgɔ, sɛka n daan ki dee vo'oge la n yele se'em n wãna: ‹Mam mi ya nãmsgɔ la ya nõŋɔ la yelle mɛ, la baa bɛla, ya de la bõntatba.
Mam mi be'em yetɔg-sɛba tɩ nẽr-sɛba n yetɩ bãma de la Zifdõma dee ka dɛna la tɔgɛ ya.
Ba de la Asũtãana nẽrba.
Da zoe-ya dabeem yãma n wʋn nãmsɛ la.
Bɩsɛ-ya, Asũtãana wʋn makɛ ya bɩsɛ mɛ, botɩ ba kẽ'esɛ ya nẽrba basɛba yʋ'a deem, la ya wʋn yẽ nãmsgɔ mɛ dabsa pia.
Bɔ-ya mam sɩra halɩ ka paagɛ ya kũm, tɩ mam wʋn bɔ ya bɔ'a n de vɔm.
Sɛka n wõm yetɔga wã, a selse Nawẽnnɛ Sɩa n yetɩ a nẽrba se'em na sõŋa sõŋa.
Sɛka n yãŋɛ, kũm bʋyi dãana kãn ẽŋɛ ẽ sɛla.› » Krisi kõa tɩ a bɔ Pɛrgamɩ Wẽndeego nẽrba «Gʋlsɛ bɔ Pɛrgamɩ Wẽndeego nẽrba la gu'ura yetɩ: Sɛka n tarɩ sʋkɔbgɔ n saasɛ tara nõa ayi la n yele se'em n wãna: ‹Mam mi zẽ'e-sɛka tɩ yãma boe la mɛ, zẽ'e-ẽŋa tɩ Asũtãana na'am bĩmbĩnne boe.
La ya dɩkɛ ya mẽŋa lablɛ la mam mɛ, ze'ele kãŋkãŋɛ bɔ mam sɩra ka basɛ, baa la wakatɛ sɛka tɩ ba daan kʋ A'ãntipasɩ n de sɩra dãana n tɔgɛ mam yelle ya zẽ'am, zẽ'e-sɛka tɩ Asũtãana boe la.
La baa bɛla, mam tarɩ la yelle fẽe la ya.
Yãma tarɩ la nẽrba n boe ya pʋam dɔla Abalaam zãsŋɔ.
Abalaam yʋʋn zãsʋm na Abalakɩ ẽn wʋn ẽŋɛ se'em bẽrɛ Ɩsrayɛlɩ dõma botɩ ba obe baga nẽnnɔ, dee tõm yalsɩ tõoma.
Yãma mẽ tarɩ la nẽrba basɛba n boe ya zẽ'am n dolɩ Nikolayiti dõma zãsŋɔ.
Teege-ya yɛm basɛ tõon-be'ero.
Sãn dagna bɛla, mam wʋn wa'am ya zẽ'am lɛɛlɛ wã, la mam wʋn zɛbɛ la nẽr-bãma la sʋkɔbgɔ n ze'ele m nõorʋm yɛsra la.
Sɛka n wõm yetɔga wã, a selse Nawẽnnɛ Sɩa n yetɩ a nẽrba se'em na sõŋa sõŋa.
Sɛka n yãŋɛ, mam wʋn bɔ ẽ dia n sʋgɛ yʋ'ʋrɛ n de mannɩ n ze'ele saazuum tɩ a di, la mam wʋn bɔ ẽ kug-pɛɛlga.
Kug-ẽŋa zuo yʋ'ʋr-paalɛ n gʋlsɛ mĩ, tɩ nẽra nẽra ka mina ẽ, sãn dagna sɛka n to'oge ẽ na mã'a.› » Krisi kõa tɩ a bɔ Tiyatiiri Wẽndeego nẽrba «Gʋlsɛ bɔ Tiyatiiri Wẽndeego nẽrba la gu'ura yetɩ: Nawẽnnɛ Dayʋa la nini n ãn wʋ bugwitum, tɩ a nãma yẽgra wʋ zũuro tɩ ba zuge bugum pʋam na n yele se'em n wãna: ‹Mam bãŋɛ ya tõoma, la ya nõŋlʋm, la yan bɔ sɩra, la yan tõm bɔ nẽrba, la yan mõrgɛ sẽnna nẽŋa se'em mɛ.
La mam mi tɩ ya tõnnɩ lɛɛlɛ wã zɔ'ɔra gãnna yan tõm se'em pɔspɔsɩ la mɛ.
La yel-sɛka tɩ mam tarɩ la yãma n wãna: La de la yan sakɛ basɛ Azezabɛlɩ n de pɔka n yetɩ ẽŋa de la Nawẽnnɛ nõtɔ'ɔsa, tɩ a zãsna nẽrba, pã'asra mam tõntõnɩba tɩ ba ɩta yalsɩ, dee ɔbra baga nẽnnɔ na.
Mam bɔ ẽ na wakatɛ tɩ a teege yɛm basɛ tõon-be'ero, la a ka boorɩ tɩ a teege yɛm basɛ a yalsɩ tõoma la.
Bɛla, mam wʋn basɛ tɩ a gã'arɛ yẽ nãmsgɔ zozo'e.
La sɛba n lagɩm na ẽ tõnna yalsɩ tõoma la wʋn yẽ toogo zozo'e, sãn dagna tɩ ba basɛ la tõon-be'e-sɛba tɩ a botɩ ba tõnna la.
Mam wʋn ken basɛ tɩ a kɔma ki, tɩ Wẽndeto nẽrba la wuu wʋn bãŋɛ tɩ mam de la sɛka n mi nẽrba tẽ'esgɔ, la ban boorɩ se'em.
La mam wʋn yɔ ya nẽra woo masɛ wʋ ẽn tõnnɩ se'em.
La yãma Tiyatiiri nẽr-sɛba n ka sakrɩ zãsŋɔ bãma, dee ka mina sɛla tɩ ba wi'iri tɩ Asũtãana yɛla n sʋgɛ la, mam ka tarɩ sɛla wʋn yele ya pa'asɛ.
La gʋrɛ-ya sɛla tɩ ya tarɩ la kãŋkãŋɛ halɩ tɩ mam wa wa'am.
Nẽr-sɛka n yãŋɛ ẽŋɛ mam n boorɩ se'em ka paagɛ ba'asgɔ, mam wʋn botɩ a sɔna so'olʋm buuri wuu.
-La de la pãn-sɛka tɩ mam to'oge m Sɔ Nawẽnnɛ zẽ'am na tɩ mam wʋn bɔ ẽ.
A wʋn tara la kuto dasaarɛ sɔna ba wʋ ban wõtɩ lɔg-kɛgsɩ la.
La mam wʋn ken bɔ ẽ bewã'arɛ.
Sɛka n wõm yetɔga wã, a selse Nawẽnnɛ Sɩa n yetɩ a nẽrba se'em na sõŋa sõŋa.› »
Krisi kõa tɩ a bɔ Sardɩ Wẽndeego nẽrba «Gʋlsɛ bɔ Sardɩ Wẽndeego nẽrba la gu'ura yetɩ: Sɛka n tarɩ Nawẽnnɛ sɩɩsɩ bayopɔɩ, la wõrbiɛ bayopɔɩ la n yele se'em n wãna: ‹Mam mi ya tõoma mɛ, fʋ yʋ'ʋrɛ yese mɛ tɩ ba yetɩ ya vɔa mɛ, la, ya ki mɛ.
Bɛla, guuse ya mẽŋa, tɩ sɛla n deege la a ki la, yãagɛ da ki ba'asɛ.
Se'ere n soe la, mam bãŋɛ mɛ tɩ ya tõoma la ka paagɛ Nawẽnnɛ yɛm.
Tẽegɛ-ya zãsŋɔ la tɩ ya daan wõm dee to'oge ẽ se'em na, sakɛ-ya ẽ teege yɛm basɛ tõon-be'ero.
Ya sãn ka guuse, mam wʋn wa'am wa di'ige ya wʋ nayiga la, la ya kãn bãŋɛ wakat-sɛka tɩ mam wʋn wa'am ya zẽ'am.
La nẽrba basɛba n boe yãma pʋam Sardɩ ka dẽgɛ ba futo.
Bãma n wʋn yɛ fu-pɛɛlsɩ doose mam, bãma n masɛ la ĩyã.
Nẽr-sɛka n yãŋɛ wʋn wa yɛ la fu-pɛɛlsɩ bɛla, la mam kãn saam a yʋ'ʋrɛ vɔm gõŋɔ la pʋam.
La mam wʋn wi a yʋ'ʋrɛ mam Sɔ, la a malɛkadõma la nẽŋam yetɩ a de la mam nẽra.
Sɛka n wõm yetɔga wã, a selse Nawẽnnɛ Sɩa n yetɩ a nẽrba se'em na sõŋa sõŋa.› » Krisi kõa tɩ a bɔ Filadɛlfi Wẽndeego nẽrba «Gʋlsɛ bɔ Filadɛlfi Wẽndeego nẽrba la gu'ura yetɩ: Sɛka n de pʋpeelem dãana, la sɩra dãana n tarɩ naba Adavidi kʋlɩnbiɛ, sɛka n yʋ'ʋrɩ tɩ nẽra ka tãna yɔ'ɔra, dee yɔ'ɔra tɩ nẽra ka tãna yʋ'ʋra la n yele se'em n wãna: ‹Mam mi ya tõoma mɛ, mam mi tɩ ya pãŋa ka zo'oge, la baa la bɛla, ya sakɛ mam yetɔga la mɛ, la ya ka sɩ'ɩsɛ tɩ yãma ka mi mam.
Mam yo'oge la sore bɔ ya, la nẽra nẽra kãn yãŋɛ yʋ ẽ.
Mam n wʋn ẽŋɛ nẽr-sɛba n dolɩ Asũtãana la se'em n wãna: Nẽr-bãma yetɩ bãma de la Zifdõma, la dagɩ bɛla, ba de la põmpɔrndõma.
Mam wʋn basɛ mɛ tɩ ba wa'am wa ka dũma ya nẽŋam, la ba wʋn bãŋɛ tɩ mam nõŋɛ ya.
Yãma n sakɛ mam yetɔga la mõrgɛ sẽŋɛ nẽŋa na ĩyã, mam mẽ wʋn gu'ura ya sõŋa tɩ toogo sɛka n sẽm dũnia wuu zuo, tɩ a makɛ nẽr-sɛba wuu n boe dũnia zuo la, da paagɛ ya.
Mam sẽm na lɛɛlɛ, gʋrɛ-ya sɛla tɩ ya tarɩ la kãŋkãŋɛ, tɩ nẽra da to'oge ya yɔɔrɔ.
Nẽr-sɛka n yãŋɛ, mam wʋn botɩ a ãna wʋ zẽerɛ mam Sɔ Nawẽnnɛ yire pʋam, la ba kãn malɩn yese ẽ mĩ.
La mam wʋn gʋlsɛ mam Sɔ Nawẽnnɛ yʋ'ʋrɛ, la a tẽŋa n de Zerizalɛm paalga n ze'ele saazuum Nawẽnnɛ zẽ'am signa la yʋ'ʋrɛ a zuo, la mam wʋn ken gʋlsɛ mam mẽŋa yʋ'ʋr-paalga la a zuo.
Sɛka n wõm yetɔga wã, a selse Nawẽnnɛ Sɩa n yetɩ a nẽrba se'em na sõŋa sõŋa.› » Krisi kõa tɩ a bɔ Laodise Wẽndeego nẽrba «Gʋlsɛ bɔ Laodise Wẽndeego nẽrba la gu'ura yetɩ: Sɛka n de Amina la, sɛka n de sɩra dãana, dee sɩrɩ tɔgra sɛla tɩ a nini yẽ, dee ken dɛna sɛka tɩ Nawẽnnɛ n nãam sɛla wuu ze'ele a zẽ'am n yele se'em n wãna: ‹Mam mi ya tõoma mɛ, mam mi tɩ ya dagɩ mã'asga, ya mẽ dagɩ tʋʋlga.
Mam boorɩ nɩ tɩ ya dɛna la mã'asga bɩɩ tʋʋlga.
La yãma n ka de mã'asga bɩɩ tʋʋlga mam tõoma la pʋam, dee ãna wam na, mam wʋn ʋkɛ ya mɛ m nõorʋm basɛ.
Ya yetɩ yãma de la bõntatba, yãma tarɩ sɛla woo mɛ tɩ sɛla ka pɔ'ɔgɛ yãma.
La, ya ka mi tɩ ya de la ninbãal-dõma, la farɛ dõma.
Ya de la nasdõma, la bɛɛla, la fɔɔsɩ.
Bɛla ĩyã, mam kã'anɩ ya mɛ tɩ ya da sãlma mẽŋa mẽŋa tɩ ba zuge bugum pʋam yese ba mam zẽ'am, tɩ ya wʋn sɩrɩ dɛna bõntatba.
La ya da fu-pɛɛlsɩ yɛ pĩ ya yãnnɛ na, dee da tɩɩm dõ ya nini yẽta.
Mam sɩbgrɩ la sɛba wuu tɩ mam nõŋɛ, dee dɛmsra ba.
Bɛla, nargɛ-ya pãŋa teege yɛm basɛ tõon-be'ero.
Bɩsɛ-ya, mam ze la kʋlɩŋa nõorʋm wẽ'era, nẽr-sɛka n wõm mam kõa yo'oge kʋlɩŋa bɔ mam, mam wʋn kẽ a zẽ'am lagɩm na ẽ di, tɩ a mẽ lagɩm na mam di.
Nẽr-sɛka n yãŋɛ, mam wʋn botɩ a lagɩm na mam po zĩ'ire mam na'am bĩmbĩnne zuo, wʋ mam yãŋɛ po lagɩm na mam Sɔ Nawẽnnɛ zĩ'ire a na'am bĩmbĩnne zuo la.
Sɛka n wõm yetɔga wã, a selse Nawẽnnɛ Sɩa n yetɩ a nẽrba se'em na sõŋa sõŋa.› »
Ba nã'asrɩ Nawẽnnɛ saazuum Bɛla poorʋm, mam bɩsɛ mɛ yẽ tɩ kʋlɩŋa n yo'oge Nawẽnnɛ yire.
Tɩ kõa la tɩ mam wõm pɔspɔsɩ n tɔgɛ la mam wʋ benkonne n peebe la, yele mam yetɩ: «Zom wa'am kalam, tɩ mam wʋn pa'alɛ fʋ sɛla n wʋn wa ẽŋɛ.» Tɩ Nawẽnnɛ Sɩa darɛ bɔna la mam botɩ mam yẽ na'am bĩmbĩnne n boe Nawẽnnɛ yire, tɩ nẽra zẽa a zuo.
Sɛka n zĩ bĩmbĩnne na zuo la nẽegɛ yẽgra wʋ kuga n tarɩ yõorɔ yʋ'ʋrɛ n de zaspɩ, la sardʋanɩ.
La gõmatɩ-tãpɔ n yẽgrɩ ãna wʋ kugre yʋ'ʋrɛ n de emerɔdɩ n kaagɛ na'am bĩmbĩnne na.
La na'am bĩmbĩna pisyi la anaasɩ n daan gilge na'am bĩmbĩn-ẽŋa, tɩ kẽma pisyi la anaasɩ n yɛ fu-pɛɛlsɩ vuge sãlma mũnsi zẽa ba zuto.
Tɩ saaga ze'ele na'am bĩmbĩnnum na yẽgra, tãsra dee sũnna, la fɩtladõma bayopɔɩ n lasʋm dita na'am bĩmbĩnne na nẽŋam.
Bãma de la Nawẽnnɛ sɩɩsɩ bayopɔɩ la.
Na'am bĩmbĩnne na nẽŋam, bõnɔ n gãɩ ãna wʋ ko-kãtɛ yẽgra wʋ bɩsga.
La bõn-vɔɔsɩ banaasɩ n gilge na'am bĩmbĩnne na n boe tẽŋasʋka la, tɩ nini pɩrɛ ba nẽŋa, la poore.
Pɔspɔsɩ bõn-vɔa la wõn na gɩgnɛ, tɩ bʋyi dãana la wõna lʋlla, tɩ bʋtã dãana la tara nẽŋa n wõn na nẽrsaala nẽŋa.
La bõn-vɔa bʋnaasɩ dãana la wõn na tugfo n ẽgrɩ.
Bõn-vɔɔsɩ banaasɩ la ayɩla woo tarɩ la kempagsɩ bayoobɩ tɩ nini pɩrɛ ba zẽ'a woo, tilum na zuum.
Yʋ'ʋŋɔ la wʋntɛɛŋa, ba yõonɩ mɛ ka gɔ'ɔra yetɩ: «Sõŋa, sõŋa, sõŋa, Zuudãana Nawẽnnɛ n de ke'eŋo wuu dãana n ãn sõŋa.
Ẽŋa n daan boe, n ken bɔna, dee wʋn bɔna wakatɛ wuu.» Bõn-vɔɔsɩ banaasɩ la ẽn nã'asra sɛka n zĩ na'am bĩmbĩnne zuo n vɔa wakatɛ wuu la mɛ, pẽgra ẽ dee pʋ'ʋsra ẽ a yel-sõnnɛ.
Ba sãn ẽn ẽŋɛ bɛla, kẽma pisyi la anaasɩ la ẽn ka la dũma sɛka n zĩ na'am bĩmbĩnne zuo n vɔa wakatɛ wuu la nẽŋam nã'asra ẽ, dee vugse ba mũnsi bĩŋe na'am bĩmbĩnne na nẽŋam, dee yɛta tɩ: «Tɩ Zuudãana Nawẽnnɛ, fõn masɛ fʋ to'oge na'am pãŋa, la nã'asgɔ, la ke'eŋo, la de la fõn nãam sɛla woo, la de la fõn boorɩ ĩyã, tɩ fõn nãam ba tɩ ba bɔna.»
Gõŋɔ n tabɛ zẽ'esɩ bayopɔɩ, la Azezi n de Pebila yelle La mam yẽ la gõŋɔ n boe sɛka n zĩ na'am bĩmbĩnne zuo la zʋʋgɔ nu'ugo pʋam, tɩ a nẽŋa la a poore wuu gʋlsɛ, tɩ ba dɩkɛ bõnɔ n tabrɩ tabɛ ẽ zẽ'esɩ bayopɔɩ.
Tɩ mam yẽ malɛka n tarɩ pãŋa n tɔgrɩ ke'enke'em yetɩ: «Ãne n masɛ wʋn lakɛ bõnɔ na n tabɛ la, dee lakɛ gõŋɔ la?» La nẽra nẽra daan ka boe Nawẽnnɛ yire, bɩɩ dũnia zuo, bɩɩ tẽŋa wã pʋam pʋam n tã wʋn lakɛ gõŋɔ la, dee bɩsɛ a pʋam.
Tɩ mam daan kɛlla zozo'e, ban ka yẽ nẽra n masɛ n wʋn lakɛ gõŋɔ la, dee bɩsɛ a pʋam na ĩyã.
Tɩ kẽma la nẽra ayɩla yele mam yetɩ: «Da kɛlla.
Bɩsɛ, sɛka n de Azuda buuri gɩgnɛ n de naba Adavidi yɩɩŋa la yãŋɛ mɛ, ẽŋa n tã wʋn lakɛ bõnɔ na n tabɛ zẽ'esɩ bayopɔɩ la, dee lakɛ gõŋɔ la.» Tɩ mam yẽ Pebila n ze na'am bĩmbĩnne na tẽŋasʋka, tɩ bõn-vɔɔsɩ banaasɩ, la kẽma la gilge ẽ basɛ tẽŋasʋka.
Pebila la ãn wʋ ba daan kʋ ẽ mɛ na.
A tarɩ la ɩɩla bayopɔɩ, la nini bayopɔɩ n de Nawẽnnɛ sɩɩsɩ bayopɔɩ la tɩ a tõm dũnia wuu pʋam na.
Tɩ Pebila la paagɛ to'oge gõŋɔ la sɛka n zĩ na'am bĩmbĩnne zuo la zʋʋgɔ pʋam.
Ẽn to'oge gõŋɔ la, bõn-vɔɔsɩ banaasɩ la, la kẽma pisyi la anaasɩ la, ka la dũma a nẽŋam.
Ba nẽra woo zãlɩ la kõlŋɔ, la sãlma laasɩ n pɩrɛ la tɩdarɛ n tarɩ yũuŋo n ãn yẽlʋm, n de Nawẽnnɛ nẽrba pʋ'ʋsgɔ.
Ba daan yõonɩ la yõom-paalɛ yetɩ: «Fõn masɛ tɩ fʋ to'oge gõŋɔ la lakɛ bõnɔ na n tabɛ la.
Se'ere n soe la, ba daan kʋ fõn mɛ, tɩ fõn dɩkɛ fʋ zɩɩm na yɔ to'oge nẽrsaalba buuri wuu, la yetɔga buuri wuu, la tẽnsɩ wuu nẽrba, la so'olʋm wuu nẽrba bɔ Nawẽnnɛ.
Fõn botɩ ba dɛna la fʋ so'olʋm kãabgɔ kẽma tõnna bɔ'ɔra Nawẽnnɛ, dee wʋn di na'am dũnia zuo.» Tɩ mam le bɩsɛ, wõm malɛkadõma kʋʋŋɔ kõa, ba daan de la tʋsa nõorɛ tʋsa tʋsa.
Ba daan gilge la na'am bĩmbĩnne na, la bõn-vɔɔsɩ banaasɩ, la kẽma la.
Ba daan yõonɩ mɛ ke'enke'em yetɩ: «Pebila tɩ ba daan kʋ la n masɛ tɩ a to'oge ke'eŋo, la bõntarsõm, la yɛm, la pãŋa, la nã'asgɔ, la na'am pãŋa, la pẽka.» Tɩ mam wõm bõn-nãanɩsɩ wuu n boe Nawẽnnɛ yire, la tẽŋa zuo, la tẽŋa pʋam pʋam, la ko-kãtɛ pʋam, la bõn-nãanɩsɩ n boe zẽ'esɩ wuu n yetɩ: «Sɛka n zĩ na'am bĩmbĩnne zuo, la Pebila la n soe pẽka, la nã'asgɔ, la na'am pãŋa, la ke'eŋo wakatɛ n ka ba'asrɩ.» Tɩ bõn-vɔɔsɩ banaasɩ la yetɩ: «Amina.» Tɩ kẽma la ka dũma tẽŋa nã'asra ẽ.
Bõnɔ n tabɛ zẽ'esɩ bayopɔɩ la, bayoobɩ lakrɛ La mam yẽ mɛ tɩ Pebila la lakɛ bõnɔ na n tabɛ zẽ'esɩ bayopɔɩ la ayɩla.
Tɩ mam wõm bõn-vɔɔsɩ banaasɩ la ayɩla n tɔgrɩ tɩ a kõa ãna wʋ saaga n tãsrɩ la yetɩ: «Wa'am!» Tɩ mam bɩsra, yẽ wemõa n de pɛɛlga.
Tɩ nẽra bã ẽ zãla tãpɔ, tɩ ba bɔ ẽ mũŋa.
Tɩ a dɛna nẽra n yãŋrɩ, sẽŋɛ tɩ a yãŋɛ.
Tɩ Pebila la lakɛ bõnɔ bʋyi dãana n tabɛ la, tɩ mam wõm bõn-vɔa bʋyi dãana n yetɩ: «Wa'am!» Tɩ wemõa n de mõlga yese.
Tɩ ba bɔ sɛka n bã ẽ na ke'eŋo tɩ a yese dũnia sũ-mã'asʋm tɩ nẽrba kʋʋra taaba, dee bɔ ẽ sʋkɔbgɔ n ãn kãtɛ.
Tɩ Pebila la lakɛ bõnɔ bʋtã dãana n tabɛ la, tɩ mam wõm bõn-vɔa bʋtã dãana la n yetɩ: «Wa'am!» Tɩ mam bɩsra, yẽ wemõ-sabga.
Tɩ sɛka n bã ẽ na zãla bõn-makrɩga a nu'ugo pʋam.
Tɩ mam wõm dãmnɛ n ãn wʋ kõa n ze'ele bõn-vɔɔsɩ banaasɩ la tẽŋasʋka yetɩ: «Si ligri wʋn zo'oge mɛ, tɩ nẽra daarɛ ayɩla yɔɔrɔ wʋn da si wʋlla ayɩla, dee tɩ kamãana wʋlsɩ batã dɛna nẽra daarɛ ayɩla yɔɔrɔ.
La, la sãn dɛna kaam la dãam, da pa'asɛ sɛla.» Tɩ Pebila la lakɛ bõnɔ bʋnaasɩ dãana n tabɛ la, tɩ mam wõm bõn-vɔa bʋnaasɩ dãana n yetɩ: «Wa'am!» Tɩ mam bɩsra, yẽ wemõa n de puka.
Sɛka n bã ẽ na yʋ'ʋrɛ n de Akũm, tɩ kɩ'ɩn-tẽŋa dɔla a poore.
Tɩ ba bɔ ba ke'eŋo tɩ ba kʋ dũnia nẽrba banaasɩ woo pʋam nẽra ayɩla.
Sʋkɔbgɔ, la kɔm, la bã'asɩ, la we-dũnsi n wʋn kʋ ba.
Tɩ Pebila la lakɛ bõnɔ bʋnuu dãana n tabɛ la, tɩ mam yẽ nẽr-sɛba tɩ ba daan kʋ ba, ban mõolɛ Nawẽnnɛ yetɔga la, dee vɔa wʋ yetɔga la n yele se'em na ĩyã, sɩɩsɩ n boe kãabgɔ bĩmbĩnne na tilum.
Tɩ ba tɔgra ke'enke'em yetɩ: «Zuudãana n gãnnɩ wuu n ãn sõŋa, n de sɩra dãana, fõn wʋn yuuge paagɛ la wãne dee di dũnia nẽrba sarɩya sɩbgɛ ba, ban kʋ tõma la ĩyã?» Tɩ ba bɔ ba nẽra woo fu-pɛɛlga, dee yele ba yetɩ ba gu fẽe, halɩ tɩ ba kʋ ba sɔbiisi n de ba tõntõn-taaba, n de ba kʋ ba wʋ bãma la, tɩ ba sõorɛ paagɛ.
Tɩ Pebila la lakɛ bõnɔ bʋyoobɩ dãana n tabɛ la, tɩ tẽŋa mĩim zozo'e, tɩ wʋntɛɛŋa lebge lika wʋ tãn-sabga, dee tɩ wõrga lebge mõlga wʋ zɩɩm na.
Tɩ wõrbiɛ ze'ele saazuum sʋʋgɛ tẽŋa, wʋ kẽnkãŋa tɩ kʋseb-kãtɛ mĩim tɩ kẽnkãma sʋʋgɛ la.
Tɩ sagõŋɔ kilim wʋ sõŋɔ la bɔɩ.
Tɩ tãnsɩ wuu, la tẽn-sɛba tɩ ko'om gilge la wuu ka le bɔna ba zẽ'esɩ.
Tɩ dũnia na'adõma, la nẽr-kegro, la sʋdaasɩ kɛ'ɛndõma, la bõntatba, la pãnsɩ dõma, la yamsɩ, la burkĩndõma wuu sʋgra tãnsɩ bogro pʋam, la tãmpĩisi lɛma.
Dee yɛta tãnsɩ, la tãmpĩisi la yetɩ: «Lui-ya tɩ zuto sʋgɛ tɔ, tɩ sɛka n zĩ na'am bĩmbĩnne zuo la da yẽta tɔ, tɩ Pebila la sũ-isgre da paagɛ tɔ.
Se'ere n soe la, ba sũ-isgre daarɛ paagɛ mɛ, nẽra ka boe n wʋn yãŋɛ põsɛ.»
Nawẽnnɛ nẽrba dãalgɔ Bɛla poorʋm, mam yẽ la malɛkadõma banaasɩ n ze dũnia sakʋgrɔ banaasɩ.
Ba daan yõgɛ la dũnia kʋsebgo n ze'ele zẽ'esɩ banaasɩ la wuu, tɩ ba da vugra wẽ'erɩ tẽŋa, bɩɩ ko-kãtɛ, bɩɩ tɩa.
La mam yẽ la malɛka ayẽma n ze'ele wẽntulle n doorɩ zẽ'a la zɔnna, a zãlɩ la vɔm dãana Nawẽnnɛ dãalgɔ bõnɔ.
La a tɔgɛ la ke'enke'em yele malɛkadõma banaasɩ la tɩ Nawẽnnɛ bɔ ba nõorɛ tɩ ba sã'am tẽŋa, la ko-kãtɛ la yetɩ: «Nãn da sã'am-ya tẽŋa, bɩɩ ko-kãtɛ, bɩɩ tɩɩsɩ, basɛ-ya tɩ tɩ ẽŋɛ Nawẽnnɛ tõntõnɩba la dĩa dãalgɔ, dee tɩ ya sã'am.» Tɩ mam wõm sɛba tɩ ba ẽŋɛ ba Nawẽnnɛ dãalgɔ la sõorɛ.
Ba de la nẽrba tʋskɔbga la tʋspinaasɩ la anaasɩ .
Ba ze'ele la Ɩsrayɛlɩ buuri la wuu pʋam.
Azuda buuri nẽrba tɩ ba dãalɛ de la tʋspia la ayi, Arubã buuri nẽrba tʋspia la ayi, Agadɩ buuri nẽrba tʋspia la ayi, Azɛɛrɩ buuri nẽrba tʋspia la ayi, Aneftali buuri nẽrba tʋspia la ayi, Amanase buuri nẽrba tʋspia la ayi, Asimeyõ buuri nẽrba tʋspia la ayi, Alevi buuri nẽrba tʋspia la ayi, A'isakaarɩ buuri nẽrba tʋspia la ayi, Azabilõ buuri nẽrba tʋspia la ayi, Azozɛfʋ buuri nẽrba tʋspia la ayi, Abẽnzamẽ buuri nẽrba tʋspia la ayi.
Nẽr-kʋʋŋɔ zozo'e n lagsɛ Bɛla poorʋm mam bɩsrɩ mɛ, yẽ nẽr-kʋʋŋɔ zozo'e tɩ nẽra nẽra ka tã wʋn kãalɛ.
Ba de la so'olʋm wuu nẽrba, la buuri wuu nẽrba, la tẽnsɩ wuu nẽrba, la yetɔga buuri wuu nẽrba.
Ba daan yɛ la fu-pɛɛlsɩ zãla karkɔŋa võorɔ ba nu'usum zɛ na'am bĩmbĩnne, la Pebila la nẽŋam.
Ba tɔgrɩ la ke'enke'em yetɩ: «Fãarɛ ze'etɩ la tõma Nawẽnnɛ n zĩ na'am bĩmbĩnne zuo, la Pebila la zẽ'am.» Malɛkadõma la wuu daan ze gilge la na'am bĩmbĩnne, la kẽma, la bõn-vɔɔsɩ banaasɩ la.
Ba daan ẽn ka la dũma dɩkɛ ba nẽnsɩ võglɛ tẽŋa na'am bĩmbĩnne na nẽŋam nã'asra Nawẽnnɛ yetɩ: «Asɩra, Nawẽnnɛ n soe nã'asgɔ, la na'am pãŋa, la yɛm, la yel-sõnnɛ pʋ'ʋsgɔ, la pẽka, la ke'eŋo, la pãŋa wakatɛ n ka ba'asrɩ.
Amina.» Tɩ kẽma la ayɩla soke mam yetɩ: «Ãndõma n de nẽr-bãma n yɛ fu-pɛɛlsɩ la, ba ze'ele la bɛ?» Tɩ mam lerge ẽ yetɩ: «M zuudãana, fõn mi.» Tɩ a yele mam yetɩ: «Ba de la nẽr-sɛba n ze'ele toog-kãtɛ pʋam na.
Ba peege ba futo mɛ Pebila la zɩɩm pʋam tɩ ba pelge.
Bɛla n soe tɩ ba zɛ Nawẽnnɛ na'am bĩmbĩnne na nẽŋam, tõnna bɔ'ɔra ẽ wʋntɛɛŋa la yʋ'ʋŋɔ a yire la pʋam.
Sɛka n zĩ na'am bĩmbĩnne zuo la n wʋn gu'ura ba.
Kɔm la koyũuro kãn le yõkɛ ba, wʋntɛɛŋa la a tʋʋlgɔ kãn le wõŋɛ ba.
Se'ere n soe la, Pebila la n boe na'am bĩmbĩnne tẽŋasʋka la n wʋn bɩsra ba yelle, ẽŋa n wʋn tarɩ ba sẽŋɛ ko'om n bulli n bɔ'ɔrɩ vɔm zẽ'am.
La Nawẽnnɛ n wʋn duuse ba nintãm wuu.»
Bõnɔ n tabɛ bayopɔɩ dãana la lakrɛ Pebila la lakɛ la bõnɔ bayopɔɩ dãana n tabɛ la, tɩ la ãna yɩrɩrɩr Nawẽnnɛ yire wakatɛ fẽe paagɛ karf-ayɩla pʋsʋka.
Tɩ mam yẽ malɛkadõma bayopɔɩ n ze Nawẽnnɛ nẽŋam, tɩ ba bɔ ba benkɔma bayopɔɩ.
La malɛka ayẽma n wa'am wa ze'ele kãabgɔ bĩmbĩnne na zẽ'am.
A daan tarɩ la sãlma laaga tɩ ba tarɩ yõ'ora tɩdarɛ.
Tɩ ba bɔ ẽ tɩdarɛ pãɩ, tɩ a dɩkɛ ba lagɩm na Nawẽnnɛ nẽrba wuu pʋ'ʋsgɔ yõ sãlma kãabgɔ bĩmbĩnne n boe na'am bĩmbĩnne na nẽŋam na zuo bɔ Nawẽnnɛ.
Tɩ tɩdarɛ la tɩ a yõ la bug-zũ'usi lagɩm na Nawẽnnɛ nẽrba la pʋ'ʋsgɔ, ze'ele malɛka la n ze Nawẽnnɛ nẽŋam na nu'usum zɔnna saazuum.
Tɩ malɛka la dɩkɛ laaga la tɩ ba tarɩ yõ'ora tɩdarɛ la, pɩrɛ ẽ na tɩdarɛ bugum na n boe kãabgɔ bĩmbĩnne zuo la lobge ba tẽŋa zuo.
Tɩ saaga tãsra, yãgra dee sũnna, tɩ tẽŋa mĩim.
Benkɔma peebgo Malɛkadõma bayopɔɩ la n zãlɩ benkɔma bayopɔɩ la, mãasʋm mɛ tɩ ba peebe ba.
Tɩ pɔspɔsɩ malɛka la peebe benkonne.
Tɩ sakuga la bugum n gaam na zɩɩm ka'agɛ dũnia zuo.
Tɩ dũnia zẽ'esɩ batã pʋam, bugum di zẽ'a ayɩla, tɩ tɩɩsɩ zẽ'esɩ batã pʋam, bugum di zẽ'a ayɩla, tɩ mõ-mã'asa wuu di bugum.
Tɩ malɛka bʋyi dãana peebe benkonne.
Tɩ ba lobge sɛla ko-kãtɛ pʋam n ãn wʋ tãn-kãtɛ tɩ bugum diti.
Tɩ ko'om na zẽ'esɩ batã pʋam, zẽ'a ayɩla lebge zɩɩm.
Tɩ bõn-vɔɔsɩ sɛba n boe ko'om pʋam na batã pʋam woo ayɩla ki.
Tɩ õornɔ batã pʋam woo ayɩla sã'am.
Tɩ malɛka bʋtã dãana peebe benkonne.
Tɩ wõrbi-kãtɛ n diti bug-zɩlɩŋa ze'ele saazuum lui mõga, la kʋlsɩ ko'om pʋam, a lui la ko'om na zẽ'esɩ batã ayɩla pʋam.
Wõrbiire la yʋ'ʋrɛ de la Azẽlõm.
Tɩ ko'om na zẽ'esɩ batã pʋam, zẽ'a ayɩla lebge zẽlõm.
La nẽrba zozo'e n yũ ko'om na ki, ko'om na n de zẽlõm na ĩyã.
Tɩ malɛka bʋnaasɩ dãana peebe benkonne.
Tɩ wẽntulle zẽ'esɩ batã pʋam zẽ'a ayɩla, la wõrga zẽ'esɩ batã pʋam zẽ'a ayɩla, la wõrbiɛ zẽ'esɩ batã pʋam zẽ'a ayɩla pãŋa ba'asɛ, tɩ ba wuu zẽ'esɩ batã pʋam, zẽ'a ayɩla lebge lika.
Tɩ wʋntɛɛŋa zẽ'esɩ batã pʋam ayɩla ka le nẽera peelem, tɩ yʋ'ʋŋɔ mẽ bɛla.
Tɩ mam yẽ sɩl-kãtɛ n ẽgrɩ saazuum-zuum, wõm ẽn tɔgrɩ ke'enke'em yetɩ: «Waɩ, waɩ!
Nẽr-sɛba n boe tẽŋa wã zuo wʋn yẽ la toogo, malɛkadõma batã n weege la n wʋn peebe ba benkɔma, tɩ ba yẽ toogo.»
Tɩ malɛka bʋnuu dãana peebe benkonne.
Tɩ mam yẽ wõrbiire n ze'ele saazuum lui dũnia zuo.
Tɩ ba bɔ ẽ bog-ko'ogo saafɩbiire.
Tɩ wõrbiire la pakɛ bog-ko'ogo la, tɩ bug-zũ'usi ze'ele bog-ko'ogo la pʋam yɛsra wʋ bug-kãtɛ zũ'usi la, botɩ wʋntɛɛŋa, la sapebsʋm sobe.
Tɩ tẽnta'aba ze'ele zũ'usi la pʋam yese saagɛ dũnia zuo.
Tɩ ba bɔ ba toogo wʋ nãnsɩ toogo la.
La ba yele ba yetɩ ba da ẽŋɛ mõorɔ, la bõn-sɛba wuu n yesrɩ tẽŋa, la tɩɩsɩ sɛla, ba pɔglʋm nẽr-sɛba n ka tarɩ Nawẽnnɛ dãalgɔ ba dĩa zuto la mã'a.
Ba daan ka bɔ tẽnta'aba la nõorɛ tɩ ba kʋ nẽrba la, la de la ba nãmsɛ ba wõr-sɩnuu.
Ban botɩ toog-sɛka nãmsra nẽrba la ãn wʋ nãŋa n ẽn dõn nẽra tɩ la dõnna se'em na.
La dabsa bãma, nẽrsaalba wʋn ɛɛra kũm, la ba kãn yẽ ẽ.
Ba wʋn bɔɔra tɩ ba ki, la kũm wʋn zoe dee basɛ ba.
Tẽnta'aba la ãn wʋ wiiri n mãasʋm gu'ura zɛbrɛ, la sɛla n boe ba zuto ãna wʋ sãlma mũnsi, dee tɩ ba nẽnsɩ ãna wʋ nẽrba nẽnsɩ la.
Ba tarɩ la zomto n ãn wʋ pɔgsɩ zomto la.
Dee tɩ ba yẽna ãna wʋ gɩgma yẽna la.
Ba dɩkɛ la bõnɔ n ãn wʋ kuto futo pĩ ba yõ'orɔ.
La ba kempagsɩ la dãmnɛ ãn wʋ wiiri toto tɩ wiiri zozo'e ve'erɩ zɔta wɛ'ɛsa zɛbrɛ zẽ'a.
Ba tarɩ la zɔa wʋ nãnsɩ zɔa la dõnna.
Ba zɔa bãma n bɔ ba ke'eŋo tɩ ba nãmsɛ nẽrba wõr-sɩnuu.
Ba daan tarɩ la naba, a de la malɛk-sɛka n gu'uri bog-ko'ogo la.
A yʋ'ʋrɛ la Ebre yetɔga de la «Abadõ», la Grɛkɩ yetɔga de la «Apoliyõ», n boorɩ tɩ la yetɩ «Sã'ama».
Pɔspɔsɩ toogo la tole mɛ.
La toogo bʋyi n wʋn ken wa'am.
Tɩ malɛka bʋyoobɩ dãana peebe benkonne.
Tɩ mam wõm kõa n ze'ele sãlma kãabgɔ bĩmbĩnne n boe Nawẽnnɛ nẽŋam kʋgra banaasɩ la zẽ'am.
Kõa la yele malɛka bʋyoobɩ dãana n zãlɩ benkonne na yetɩ: «Lorge malɛkadõma banaasɩ tɩ ba lʋ ba, tɩ ba bɔna Efratɩ kʋl-kãtɛ zẽ'am na basɛ.» Tɩ a lorge malɛkadõma banaasɩ la basɛ.
Ba daan mãasʋm malɛg-bãma gu'ura la wakatɛ ẽŋa, la dabsrɛ ẽŋa, la wõr-ẽŋa, la yʋʋn-ẽŋa, tɩ ba kʋ nẽrsaalba batã woo pʋam ayɩla.
Tɩ ba pa'alɛ mam ba sʋdaasɩ n bã'arɩ wiiri kãllɛ, ba de la tʋsa kɔbsyi nõorɛ tʋsrɛ.
Tɩ mam yẽ wiiri la, la ba wi-bã'arba n ãn se'em: Ba tarɩ la kuto futo n pĩ'iri yõ'orɔ, tɩ ba mõ'ogɛ ãna wʋ bugum, dee dɛna yõosnɛ, la dõbʋʋlʋm.
Wiiri la zuto ãn wʋ gɩgma zuto la.
Bugum, la bug-zũ'usi, la kidibre n ze'ele ba nõa pʋam yɛsra.
Tɩ tooro bãma batã n de bugum, la bug-zũ'usi, la kidibre n ze'ele wiiri la nõa pʋam yɛsra la, kʋ nẽrsaalba batã pʋam woo ayɩla.
Wiiri la ke'eŋo boe la ba nõa, la ba zɔa pʋam.
Ba zɔa la ãn wʋ bõnsɛ'ɛdõma la, ba tarɩ la zuto bãma tɩ ba tarɩ ɩta nẽrba be'em sã'ana ba.
La nẽr-sɛba n weege tɩ tooro bãma ka kʋ ba la, ka teege yɛm basɛ ban ɩtɩ sɛla tɩ ba mẽŋa boorɩ la.
Ba ken dɔla la kʋlkã'arsɩ, la baga tɩ ba dɩkɛ sãlma, la zũuro, la yõgõm, la kuga, la dɔɔrɔ mãalɛ, tɩ ba ka yẽta, ka wõnna, ka tãna sẽnna.
Ba ken ka teege yɛm basɛ ba nẽr-kʋa, la ba tɩɩm tõoma, la ba yalsɩ tõoma, la ba nayigum na.
Malɛka n zãlɩ gõn-pɩka n lakɛ Tɩ mam daan yẽ malɛka ayẽma n tarɩ pãŋa n ze'ele Nawẽnnɛ yire sigra.
Tɩ sawara pile ẽ wʋ fuugo tɩ a yɛ, dee tɩ gõmatɩ-tãpɔ kɔkɛ a zuugo.
A nẽŋa ãn wʋ wẽntulle, dee tɩ a nãma ãna wʋ bug-zɩlɩsɩ la.
A zãlɩ la gõn-pɩka n lakɛ a nu'usum.
A dɩkɛ a zʋʋgɔ nã'arɛ taglɛ la ko-kãtɛ zuo, dee dɩkɛ a gɔbga nã'arɛ taglɛ tẽŋa zuo.
A daan tɔgɛ mɛ ke'enke'em wʋ gɩgnɛ n kaasɛ la.
Ẽn daan tɔgɛ la, saaga n tãsɛ nõorɛ bʋyopɔɩ.
Saaga la n tãsɛ tɔgɛ la, mam yetɩ m gʋlsɛ la ban yele se'em na.
La mam wõm na kõa n ze'ele Nawẽnnɛ yire tɔgɛ mam yetɩ: «Sʋgɛ sɛla tɩ saaga tãsɛ bʋyopɔɩ tɔgɛ la, da gʋlsɛ ba.» Tɩ malɛk-sɛka tɩ mam daan yẽ tɩ a ze ko-kãtɛ la tẽŋa zuo la, n zẽkɛ a zʋʋgɔ nu'ugo saazuum, pɔɩ la Nawẽnnɛ n boe wakatɛ wuu, n nãam saazuum, la tẽŋa, la ko-kãtɛ, la sɛla wuu n boe ba pʋam na, yetɩ: «La kãn le yuuge.
Malɛka bʋyopɔɩ dãana la sãn peebe benkonne, Nawẽnnɛ wʋn ẽŋɛ ẽn looge yɛm tɩ a ẽŋɛ se'em n sʋgɛ la mɛ, wʋ ẽn yʋʋn tɔgɛ la a nõtɔ'ɔsrɩba n de a tõntõnɩba se'em na.» Tɩ kõa la n ze'ele Nawẽnnɛ yire tɔgɛ tɩ mam wõm na, le yele mam yetɩ: «Sẽŋɛ ka to'oge gõn-pɩka la n lakɛ bɔna malɛka la n ze ko-kãtɛ la tẽŋa zuo la nu'um.» Tɩ mam sẽŋɛ malɛka la zẽ'am ka yele ẽ yetɩ: «Bɔ mam gõn-pɩka la.» Tɩ a yele mam yetɩ: «To'oge ẽ obe vole.
A wʋn lebge la toogo fʋ pʋʋrʋm.
La fʋ nõorʋm, a wʋn ãna yẽlʋm wʋ seero la.» Tɩ mam to'oge gõn-pɩka la a nu'um obe vole.
Tɩ a ãna yẽlʋm wʋ seero mam nõorʋm.
La mam n vole ẽ na, a lebge la toogo mam pʋʋrʋm.
Tɩ ba yele mam yetɩ: «Dẽnɩ tɩ fʋ le tɔgɛ Nawẽnnɛ yetɔga pa'alɛ la wʋn ẽŋɛ tẽnsɩ zozo'e nẽrba, la so'olʋm zozo'e nẽrba, la yetɔga buuri zozo'e nẽrba, la na'adõma zozo'e se'em.»
Kaset-dõma bayi Tɩ ba daan bɔ mam mẽelŋɔ n ãn wʋ dibga tɩ ba tarɩ makra, dee yele mam yetɩ: «Isge makɛ Wẽnde-kãtɛ la, la kãabgɔ bĩmbĩnne na, dee kãalɛ nẽr-sɛba n pʋ'ʋsrɩ a pʋam na.
La basɛ a zẽnzaka la, da makɛ ẽ, se'ere n soe la, ba dɩkɛ ẽ bɔ la bu-zãŋsɩ la, ba wʋn nẽ Nawẽnnɛ tẽŋa la mɛ wõrsɩ pinaasɩ la ayi sã'am.» «Mam wʋn tõm na nẽrba bayi n wʋn ze'ele mam poorʋm tɔgɛ mam yelle.
Ba wʋn yɛ la bɔra futo to'ose mam yetɔga tɔgɛ bɔ nẽrba dabsa tʋsrɛ la kɔbsyi la pisyoobɩ.» Nẽr-bãma bayi de la Oliivi tɩɩsɩ bayi, dee ken dɛna fɩtladõma bayi n ze dũnia wuu Zuudãana nẽŋam na.
Nẽra sãn ɛɛra tɩ a ẽŋɛ ba be'em, bugum n ze'etɩ ba nõa pʋam dita ba bɛ'ɛba la.
Asɩra, nẽr-sɛka n eerɩ tɩ a ẽŋɛ ba be'em, dẽnɩ tɩ a ki bɛla.
Ba tarɩ la ke'eŋo wʋn yõkɛ saaga tɩ a ka niira wakat-sɛba wuu tɩ ba to'osrɩ Nawẽnnɛ yetɔga tɔgra bɔ'ɔra nẽrba la.
La ba ken tara ke'eŋo mɛ wʋn botɩ ko'om lebge zɩɩm, dee ken tara ke'eŋo wʋn botɩ tooro buuri wuu paagɛ dũnia nẽrba wakat-sɛka wuu tɩ ba boorɩ.
Ba sãn wa tɔgɛ yetɔga la ba'asɛ, dũŋa n wʋn ze'ele bog-ko'ogo la pʋam yese zɛbɛ la ba, yãŋɛ kʋ ba.
Tɩ ba kũm na wʋn gã peelem nẽŋam tẽn-kãtɛ la pʋam.
Bilam tɩ ba daan ka ba Zuudãana dɔ-puurŋa zuo.
Tẽŋa la yʋ'ʋrɛ n pa'alɛ ẽn ãn se'em de la Sodom, la Ezipti.
Tẽnsɩ wuu nẽrba, la buuri wuu nẽrba, la yetɔga buuri wuu nẽrba, la so'olʋm wuu nẽrba wʋn bɩsra ba kũm na la dabsa atã la pʋsʋka, dee kãn sakɛ tɩ ba dɩkɛ ba kũm na laagɛ.
Dũnia nẽrba sũure wʋn ẽŋɛ yẽlʋm mɛ, ban yẽ tɩ nẽrba bayi la ki la ĩyã.
Tɩ ba wʋn ẽŋɛ sũ-yẽlga de'em, bɔ taaba bɔ'a, se'ere n soe la, nõtɔ'ɔsrɩba bayi la nãmsɛ nẽrba dũnia mɛ.
La dabsa atã la pʋsʋka la poorʋm, vo'osʋm n bɔ'ɔrɩ vɔm n wʋn ze'ele Nawẽnnɛ zẽ'am wa'am wa kẽ ba pʋam, tɩ ba vo'oge isge.
Tɩ dabeem zozo'e wʋn yõkɛ sɛba n yẽ ba la.
La nõtɔ'ɔsrɩba bayi la wʋn wõm na kõa n ze'ele Nawẽnnɛ yire yele ba yetɩ: «Zom-ya wa'am.» Tɩ ba kẽ sawara pʋam zɔnna wɛ'ɛsa Nawẽnnɛ yire, tɩ bɛ'ɛba la bɩsra ba.
Wakatɛ ẽŋa mẽŋa, tẽŋa n wʋn mĩim halɩ zozo'e.
Tɩ Zerizalɛm tẽŋa la zẽ'esɩ pia pʋam, zẽ'a ayɩla wʋn lui saam.
Tɩ nẽrba tʋsa ayopɔɩ ki, tẽŋa la n mĩim na ĩyã.
Tɩ dabeem wʋn yõkɛ nẽr-sɛba n weege la, tɩ ba bɔ Nawẽnnɛ n boe saazuum nã'asgɔ.
Toogo bʋyi dãana tole mɛ.
La toogo bʋtã dãana la dee la fẽe la a wa'am.
Benkonne bʋyopɔɩ dãana Tɩ malɛka bʋyopɔɩ dãana peebe benkonne, tɩ kõosɩ ze'ele Nawẽnnɛ yire tɔgɛ ke'enke'em yetɩ: «Dũnia so'olʋm lebge la tõma Zuudãana, la Krisi tɩ a tõm na n soe, la a na'am na boe la wakatɛ n ka ba'asrɩ.» Tɩ kẽma pisyi la anaasɩ la n zĩ ba na'am bĩmbĩna zuto Nawẽnnɛ nẽŋam na, võglɛ nẽnsɩ tẽŋa nã'asra Nawẽnnɛ yetɩ: «Zuudãana Nawẽnnɛ n de ke'eŋo wuu dãana, n daan boe, n ken bɔna la, tõma pʋ'ʋsrɩ la fõn fʋ yel-sõnnɛ, fõn dɩkɛ fʋ ke'eŋo n zo'oge vigle fʋ na'am na ĩyã.
Bu-zãŋsɩ wuu nẽrba sũure isge mɛ, la lɛɛlɛ wã fõn sũ-yĩire wakatɛ n paagɛ, tɩ fõn wʋn di sɛba n ki la sarɩya, la fõn wʋn yɔ fʋ tõntõnɩba la n de fʋ nõtɔ'ɔsrɩba, la fʋ nẽrba la n nã'asrɩ fõn, kɛ'ɛndõma la tarɩmdõma wuu mɛ.
La de la wakatɛ tɩ fõn wʋn sã'am nẽr-sɛba n sã'anɩ dũnia la.» Tɩ Wẽnde-kãtɛ n boe Nawẽnnɛ yire la yo'oge, tɩ nõor-bĩŋre daka la yẽta.
Tɩ saaga yãgra, sũnna, tãsra, tɩ tẽŋa mĩim, tɩ sakuga zozo'e lui.
Pɔka, la pʋryõŋ-yãlma Bõn-bãn-kãtɛ n puke saazuum.
Pɔka n dɩkɛ wẽntulle pile wʋ fuugo la, tɩ wõrga bɔna a nãma tẽŋa, dee tɩ a vuge mũŋa n tarɩ wõrbiɛ pia la ayi.
Pɔka la tarɩ la pʋʋrɛ virgra tɩ a dɔgɛ, wʋlsra kaasra, dɔka toogo n tarɩ ẽ na ĩyã.
Tɩ bõn-bãnnɛ ayẽma puke saazuum: A de la pʋryõŋ-yãlma n ãn kãtɛ dɛna mõlga, a tarɩ la zuto bayopɔɩ, la ɩɩla pia, tɩ mũnsi vuge a zuto la wuu.
Tɩ a zʋʋrɛ kã'asɛ wõrbiɛ batã pʋam ayɩla saazuum lobe basɛ tẽŋa zuo.
Pʋryõŋ-yãlma la ze la pɔka la n yetɩ a dɔgɛ la nẽŋam gu'ura tɩ pɔka la dɔgɛ tɩ a yõkɛ a bia la obe.
La pɔka la dɔgɛ la budibla n wʋn tara kuto dasaarɛ sɔna so'olʋm buuri wuu.
Tɩ ba zɛ bia la tarɩ sẽŋɛ Nawẽnnɛ zẽ'am, a na'am bĩmbĩnne na zẽ'am.
Tɩ pɔka la zoe sẽŋɛ weem, zẽ'e-sɛka tɩ Nawẽnnɛ mãasʋm a ĩyã la, bilam tɩ ba diise ẽ dabsa tʋsrɛ la kɔbsyi la pisyoobɩ.
Tɩ zɛbrɛ isge Nawẽnnɛ yire.
Tɩ malɛkadõma kɛ'ɛma Amisɛlɩ, la a malɛkadõma zɛbra la pʋryõŋ-yãlma la, tɩ pʋryõŋ-yãlma la, la a malɛgsɩ mẽ zɛbra la ba.
La ba koŋe pãŋa mɛ, tɩ sore ka le bɔna tɩ ba bɔna Nawẽnnɛ yire.
Tɩ ba daan lobe pʋryõŋ-yãlma kãtɛ la basɛ.
Ẽŋa n de bõnsɛla n yʋʋn boe, tɩ ba wi'ira ẽ tɩ «Dõta» bɩɩ «Asũtãana» n pã'asrɩ dũnia nẽrba wuu la.
Ba lobe ẽ, la a malɛgsɩ basɛ la tẽŋa zuo.
Tɩ mam wõm kõa n tɔgrɩ ke'enke'em Nawẽnnɛ yire yetɩ: «Nãnannɛ wã, Nawẽnnɛ fãarɛ daarɛ paagɛ mɛ, Nawẽnnɛ yãŋa pa'alɛ a pãŋa, la a na'am mɛ, dee pa'alɛ Krisi tɩ a tõm na ke'eŋo, se'ere n soe la, ba dige sɛka n wã'arɩ tɩ sɔbiisi Nawẽnnɛ zẽ'am wʋntɛɛŋa la yʋ'ʋŋɔ la mɛ.
La de la Pebila la zɩɩm ĩyã, la ban mõolɛ Nawẽnnɛ yetɔga la ĩyã, tɩ tɩ sɔbiisi la yãŋɛ ẽ.
Ba ka zoe tɩ ba wʋn kʋ ba.
Bɛla, Nawẽnnɛ yire, la yãma sɛba wuu n boe mĩ na, ẽŋɛ-ya sũ-yẽlga.
La toogo n wʋn yẽ tẽŋa, la ko-kãtɛ, se'ere n soe la, Asũtãana sige ya zẽ'am la sũ-yĩire, ẽn mi tɩ a wakatɛ deege la fẽe la ĩyã.» Pʋryõŋ-yãlma la n yẽ tɩ ba lobe ẽ basɛ la tẽŋa zuo la, a babsɛ la pɔka la n dɔgɛ bia la.
Tɩ ba bɔ pɔka la sɩl-kãtɛ kempagsɩ bayi tɩ a ẽkɛ sẽŋɛ weem, zẽ'e-sɛka tɩ ba wʋn diisra ẽ yʋʋma atã la pʋsʋka la, zãagɛ la bõnsɛla la.
Tɩ bõnsɛla la ʋkɛ ko'om a nõorʋm wʋ mõgrɛ la pɔka la poorʋm tɩ ba pe'ege ẽ fõrgɛ.
La tẽŋa sõŋɛ pɔka la mɛ, ya'agɛ nõorɛ fõogɛ ko'om na n ze'ele pʋryõŋ-yãlma la nõorʋm na.
Tɩ pʋryõŋ-yãlma la sũure yĩige la pɔka la, tɩ a sẽŋɛ ka zɛbra la pɔka la yɩɩsɩ sɛba n weege ken sakra Nawẽnnɛ nõorɛ, dee tɔgra Azezi yelle bɔ'ɔra nẽrba la.
Pʋryõŋ-yãlma la sẽŋɛ ka zɛ la ko-kãtɛ la nõorʋm.
Dũnsi bayi Bɛla poorʋm, mam yẽ la dũŋa n ze'ele ko-kãtɛ pʋam dooge.
A tarɩ la ɩɩla pia, la zuto bayopɔɩ, tɩ mũnsi pia vuge a ɩɩla la wuu.
La yʋ'ʋra n pɔ'ɔrɩ Nawẽnnɛ yʋ'ʋrɛ n gʋlsɛ a zuto la zuo.
Dũŋa la tɩ mam yẽ la wõn na webaaga.
Tɩ a nã'a-tala ãna kãra, tara nã'a-ẽesɩ wʋ tẽŋambõŋa la.
Dee tɩ a nõorɛ ãna wʋ gɩgnɛ nõorɛ la.
Tɩ pʋryõŋ-yãlma la dɩkɛ a pãŋa, la a na'am bĩmbĩnne, la a ke'eŋo bɔ dũŋa la.
Dũŋa la zuugo ayɩla daan pɔglʋm mɛ, ãna wʋ a ki mɛ na, la a pɔglʋŋɔ la daan bɔɩ mɛ.
Tɩ la di'ige dũnia nẽrba wuu, tɩ ba dɔla dũŋa la.
Tɩ nẽrba wuu nã'asra pʋryõŋ-yãlma la, ẽn bɔ dũŋa la a ke'eŋo la ĩyã.
Dee nã'asra dũŋa la yetɩ: «Ãne n tarɩ ke'eŋo wʋ dũŋa la?
La ãne n tã wʋn zɛbɛ la ẽ lɛ?» Tɩ ba bɔ dũŋa la nõorɛ tɩ a tɔgɛ tɩta'alʋm yetɔga, dee tʋ Nawẽnnɛ.
A to'oge ke'eŋo tɩ a tõm na wõrsɩ pinaasɩ la ayi.
Tɩ a pɔsɛ tɔgra pɔ'ɔra Nawẽnnɛ dee pɔ'ɔra a yʋ'ʋrɛ, la zẽ'e-sɛka tɩ a boe, la sɛba n boe Nawẽnnɛ yire la wuu.
Tɩ ba bɔ ẽ nõorɛ tɩ a zɛbɛ la Nawẽnnɛ nẽrba yãŋɛ ba.
Ba bɔ ẽ ke'eŋo tɩ a yãŋɛ la buuri wuu nẽrba, la tẽnsɩ wuu nẽrba, la yetɔga buuri wuu nẽrba, la so'olʋm wuu nẽrba.
Nẽrba wuu n boe dũnia zuo wʋn nã'asɛ dũŋa la mɛ, sãn dagna sɛba yʋ'ʋra n gʋlsɛ Pebila tɩ ba daan kʋ la vɔm gõŋɔ pʋam na.
Nẽr-bãma yʋ'ʋra daan põn gʋlsɛ vɔm gõŋɔ la pʋam na halɩ dũnia pĩ'iluŋo wakatɛ.
Sɛka n wõm yetɔga wã, a selse sõŋa sõŋa.
Nẽr-sɛka n de ba yõkɛ ẽ sẽŋɛ, ba wʋn yõkɛ ẽ sẽŋɛ.
Nẽr-sɛka n de ba kʋ ẽ na sʋ'a, ba wʋn kʋ ẽ na sʋ'a.
Bɛla, dẽnɩ tɩ Nawẽnnɛ nẽrba tara sũ-ke'eŋo, dee bɔ Nawẽnnɛ sɩra.
Bɛla poorʋm, mam yẽ la dũŋa ayẽma n ze'ele tẽŋa pʋam yese.
A tarɩ la ɩɩla bayi n wõn na pebila ɩɩla, dee tɔgra wʋ pʋryõŋ-yãlma la.
A tarɩ la pɔspɔsɩ dũŋa la ke'eŋo tõnna a nifum.
A pẽrgɛ dũnia nẽrba wuu mɛ tɩ ba nã'asra pɔspɔsɩ dũŋa la n daan pɔglʋm ãna wʋ a ki mɛ, dee yeege la.
Dũŋa bʋyi dãana la ẽŋɛ la bõn-yãlm-kãra, halɩ botɩ bugum zɛ'ɛta saazuum sigra dũnia, nẽrba nifum.
Bõn-yãlma la tɩ a ẽŋɛ pɔspɔsɩ dũŋa la nifum na, botɩ a pã'asɛ dũnia nẽrba mɛ.
A yele ba tɩ ba mãalɛ bõnɔ tɩ a ãna wʋ dũŋa la tɩ ba pɔglʋm na sʋ'a tɩ a vɔa la.
Tɩ ba bɔ dũŋa bʋyi dãana la ke'eŋo tɩ a bɔ bõnɔ na tɩ ba mãalɛ tɩ a ãna wʋ pɔspɔsɩ dũŋa la vo'osʋm, tɩ a tãna tɔgra, dee kʋ sɛba wuu n ka nã'asrɩ ẽ na.
La dũŋa la pẽrgɛ nẽrba wuu mɛ, tarɩmdõma la kɛ'ɛndõma, bõntatba la nasdõma, yamsɩ la burkĩndõma tɩ ba dãalɛ ba zʋʋgɔ nu'ugo bɩɩ ba dĩire.
Tɩ nẽra nẽra ka tãna wʋn da bɩɩ koose sɛla, a sãn ka tara dũŋa la dãalgɔ, a yʋ'ʋrɛ, bɩɩ a yʋ'ʋrɛ la kãllɛ.
Dẽnɩ tɩ fʋ tara yɛm: Nẽr-sɛka n tarɩ pʋtẽ'erɛ, ẽŋa n wʋn tã'agɛ bãŋɛ dũŋa la kãllɛ võorɛ.
Se'ere n soe la, kãllɛ la võorɛ de la nẽrsaala kãllɛ.
Kãllɛ la biɛ de la .
Pebila, la sɛba n boe la ẽ Tɩ mam le bɩsɛ, yẽ Pebila la n ze Siyõ tãŋa zuo.
Tɩ nẽrba tʋskɔbga la tʋspinaasɩ la anaasɩ zɛ a zẽ'am, ba tarɩ la Pebila la yʋ'ʋrɛ, la a Sɔ yʋ'ʋrɛ n gʋlsɛ ba dĩa zuto.
Tɩ mam wõm kõa n ze'ele Nawẽnnɛ yire tɩ a dãmnɛ ãna wʋ ko-kãtɛ dãmnɛ, dee ãna wʋ saaga n tãsrɩ sũnna, dee ãna wʋ kõl-wẽ'erba n wẽ'erɩ ba kõnnɔ.
Nẽr-kʋʋŋɔ bãma ze la na'am bĩmbĩnne, la bõn-vɔɔsɩ banaasɩ, la kẽma la nẽŋam yõona yõom-paalɛ.
Nẽra nẽra ka tã wʋn zãsʋm yõonɛ na, sãn dagna nẽrba tʋskɔbga la tʋspinaasɩ la anaasɩ la n yẽ fãarɛ dũnia zuo la mã'a.
Nẽr-bãma ka dẽgɛ ba mẽŋa la pɔgsɩ, ba tarɩ ba mẽŋa sõŋa mɛ.
Ba dolɩ la Pebila la zẽ'e-sɛka woo tɩ a we'esɩ.
Ba yẽ fãarɛ nẽrsaalba pʋam tɩ ba dɛna la pɔspɔsɩ dõma bɔ Nawẽnnɛ, la Pebila la.
Põmpɔrŋɔ yetɔga ka tole ze'ele ba nõorʋm, ba ka tarɩ tuure.
Malɛkadõma batã kõosɩ Tɩ mam yẽ malɛka ayẽma n ẽgrɩ saazuum-zuum, a tarɩ la Nawẽnnɛ kõ-yẽlga n boe wakatɛ wuu tɩ a mõolɛ bɔ nẽr-sɛba wuu n boe dũnia zuo, so'olʋm wuu nẽrba, la buuri wuu nẽrba, la yetɔga buuri wuu nẽrba, la tẽnsɩ wuu nẽrba.
A daan tɔgrɩ mɛ ke'enke'em yetɩ: «Zoe-ya Nawẽnnɛ, la ya nã'asɛ ẽ, se'ere n soe la, wakatɛ paagɛ mɛ tɩ a wʋn di nẽrba sarɩya.
Ka-ya dũma nã'asɛ Nawẽnnɛ n nãam saazuum, la tẽŋa, la ko-kãtɛ, la kʋlsɩ wuu n bulli la.» Tɩ malɛka bʋyi dãana dɔla pɔspɔsɩ dãana la poore yɛta tɩ: «A lui mɛ, a lui mɛ, Babilɔnɩ n de tẽn-kãtɛ la lui sã'am mɛ.
Ẽŋa n botɩ so'olʋm wuu nẽrba tõm a yalsɩ tõoma zozo'e wʋ dãam tɩ a yũuse ba la.» Tɩ malɛka bʋtã dãana dɔla malɛkadõma bayi la tɔgra ke'enke'em yetɩ: «Nẽra sãn nã'asɛ dũŋa la, la a bõnɔ na tɩ ba mãalɛ la, la a sãn to'oge a dãalgɔ la a dĩire zuo bɩɩ a nu'ugo zuo, Nawẽnnɛ sũure wʋn yĩige la ẽ, tɩ a sɩbgɛ ẽ wʋ dã-ke'eŋo n ka pulum tɩ a pɩrɛ wannɛ bɔ ẽ tɩ a yũ.
A wʋn nãmsɛ la kidibre n diti bugum pʋam, malɛg-sõma, la Pebila la nẽŋam.
Nẽr-bãma nãmsgɔ bug-zũ'usi zonnɩ la saazuum wakatɛ wuu.
Nẽr-sɛba wuu n nã'asrɩ dũŋa la, la a bõnɔ na tɩ ba mãalɛ la, dee to'oge a yʋ'ʋrɛ dãalgɔ la, kãn malɩn yẽ vo'osgo wʋntɛɛŋa la yʋ'ʋŋɔ.» Bɛla, dẽnɩ tɩ Nawẽnnɛ nẽrba n sakra a nõorɛ dee bɔ Azezi sɩra la, tara sũ-ke'eŋo.
Tɩ mam wõm kõa n ze'ele saazuum yele mam yetɩ: «Gʋlsɛ yetɩ: ‹Lan pɔsɛ lɛɛlɛ wã, nẽr-sɛba n kiiri Zuudãana doosgo pʋam na tarɩ zu-yẽlga.› Tɩ Nawẽnnɛ Sɩa yetɩ: ‹La de la sɩra, ba wʋn vo'ose la ba tõon-tooro, ba tõon-sõma la dolɩ ba mɛ.› » Dũnia bõnkɔɔla lagsgɔ Tɩ mam bɩsra, yẽ sawatɛ n de pɛɛlga, tɩ nẽra n wõn na nẽrsaala dayʋa zɔa a zuo.
A vuge la sãlma mũŋa, dee tarɩ geego n saasɛ tara nõorɛ a nu'um.
Tɩ malɛka ayẽma ze'ele Wẽnde-kãtɛ la pʋam yese tɔgɛ la sɛka n zo sawatɛ zuo la ke'enke'em yetɩ: «Dɩkɛ geego la sɛɛra, tɩ lagsgɔ wakatɛ paagɛ mɛ, se'ere n soe la, tẽŋa zuo bõnkɔɔla bɩ mɛ seke lagsgɔ.» Tɩ sɛka n zĩ sawatɛ zuo la dɩkɛ a geego la doose tẽŋa zuo, sɛ tẽŋa bõnkɔɔla lagsɛ.
Tɩ malɛka ayẽma ze'ele Wẽnde-kãtɛ n boe saazuum na pʋam yese, ẽŋa mẽ tarɩ la geego n saasɛ tara nõorɛ.
Tɩ malɛka ayẽma n tarɩ ke'eŋo sɔna bugum ze'ele kãabgɔ bĩmbĩnne na zẽ'a yese tɔgɛ ke'enke'em la malɛk-sɛka n tarɩ geego n tarɩ nõorɛ la yetɩ: «Dɩkɛ fʋ geego la sɛ viinye tɩɩsɩ la biɛ n boe tẽŋa zuo la.
Se'ere n soe la, ba biɛ la bɩ mɛ.» Tɩ malɛka la dɩkɛ a geego doose tẽŋa zuo sɛ viinye tɩɩsɩ la biɛ, dɩkɛ ba lobge bõn-kãtɛ tɩ ba wẽkrɩ viinye biɛ a pʋam n pa'alɩ Nawẽnnɛ sũ-yĩire la pʋam.
Tɩ ba wẽkɛ biɛ la wẽkrɛ bõnɔ na pʋam tẽŋa la kẽnkɛrŋa.
Tɩ zɩɩm ze'ele wẽkrɛ bõnɔ na pʋam yese pɩrɛ tẽŋa zoe paagɛ kilomẽtrɩ kɔbstã.
Tɩ wemõa sãn sige ba pʋam, la de ko'ogo paara la a garẽŋrɛ.
Malɛkadõma bayopɔɩ n zãlɩ ba'asgɔ tooro, la Pebila yõonɛ Tɩ mam le yẽ bõn-bãnnɛ ayẽma saazuum n de yel-kãtɛ n ẽgrɩ palẽŋa.
La de la malɛkadõma bayopɔɩ n zãlɩ tooro bayopɔɩ n de ba'asgɔ tooro.
Se'ere n soe la, bãma n wʋn ẽŋɛ tɩ Nawẽnnɛ sũ-yĩire la ba'asɛ.
Tɩ mam yẽ sɛla n ãn wʋ ko-kãtɛ n yẽgrɩ wʋ bɩsga n gaam na bugum.
La mam yẽ la nẽr-sɛba n zɛbɛ yãŋɛ dũŋa, la a bõnɔ tɩ ba mãalɛ, dee ka sakɛ to'oge a yʋ'ʋrɛ la kãllɛ dãalgɔ la, n ze ko-kãtɛ n yẽgrɩ wʋ bɩsga la nõorʋm.
Ba zãlɩ la kõnnɔ tɩ Nawẽnnɛ bɔ ba.
Ba yõonɩ na Nawẽnnɛ tõntõnna Amoyisi yõonɛ, la Pebila la yõonɛ yetɩ: «Zuudãana Nawẽnnɛ n de ke'eŋo wuu dãana, fõn tõoma de la tõon-kãra, la tõon-yãlma.
So'olʋm buuri wuu Naba, fõn yɛla la masɛ mɛ, la ba de la sɩra.
Zuudãana, ãne n kãn zoe fõn, nã'asɛ fõn yʋ'ʋrɛ la?
Se'ere n soe la, fõn mã'a n de pʋpeelem dãana.
So'olʋm wuu nẽrba wʋn wa'am wa ka dũma nã'asɛ fɔ, se'ere n soe la, fõn tõoma n masɛ la puke mɛ tɩ ba yẽ.» Bɛla poorʋm mam bɩsɛ mɛ, yẽ tɩ Wẽnde-kãtɛ n boe Nawẽnnɛ yire la pʋam deego la yo'oge mɛ.
Tɩ malɛkadõma bayopɔɩ la n zãlɩ tooro bayopɔɩ la ze'ele Wẽnde-kãtɛ la pʋam yese, ba yɛ la fu-pɛɛlsɩ n yẽgrɩ, dee dɩkɛ sãlma sẽbrɩsɩ bobe ba yõ'orɔ.
Tɩ bõn-vɔɔsɩ banaasɩ la ayɩla bɔ malɛkadõma bayopɔɩ la sãlma laasɩ bayopɔɩ n pɩrɛ la Nawẽnnɛ n vɔa wakatɛ wuu la sũ-isgre.
Tɩ Wẽnde-kãtɛ la pɩrɛ la bug-zũ'usi n pa'alɩ Nawẽnnɛ na'am pãŋa, la a ke'eŋo.
Tɩ nẽra nẽra ka tãna wʋn kẽ Wẽnde-kãtɛ la pʋam, sãn dagna tɩ tooro bayopɔɩ la tɩ malɛkadõma bayopɔɩ la zãlɩ la n ba'asɛ.
Malɛkadõma ka'agɛ Nawẽnnɛ sũ-isgre bayopɔɩ dũnia zuo Tɩ mam wõm kõa n ze'ele Wẽnde-kãtɛ la pʋam tɔgra ke'enke'em la malɛkadõma bayopɔɩ la yetɩ: «Sẽŋɛ-ya ka ka'agɛ Nawẽnnɛ sũ-isgre la n pɩrɛ laasɩ bayopɔɩ la basɛ dũnia zuo.» Tɩ pɔspɔsɩ malɛka sẽŋɛ ka ka'agɛ a laaga bõnɔ basɛ dũnia zuo.
Tɩ nõrtãnkɛ'ɛ-tɔɔsɩ n dõnnɩ ĩyã yõgɛ nẽr-sɛba n tarɩ dũŋa la dãalgɔ, dee nã'asra a bõnɔ na tɩ ba mãalɛ la.
Tɩ malɛka bʋyi dãana ka'agɛ a laaga bõnɔ basɛ ko-kãtɛ pʋam.
Tɩ ko-kãtɛ la lebge wʋ nẽra n ki zɩɩm, tɩ bõn-vɔɔsɩ sɛba wuu n boe ko-kãtɛ la pʋam ki.
Tɩ malɛka bʋtã dãana ka'agɛ a laaga bõnɔ basɛ mõga, la kʋlsɩ ko'om pʋam, tɩ ko'om na lebge zɩɩm.
Tɩ mam wõm malɛka n bɩsrɩ ko'om yelle la n yele Nawẽnnɛ yetɩ: «Fõn de la pʋpeelem dãana, fõn daan boe mɛ, dee ken bɔna.
Fõn di sarɩya se'em na masɛ mɛ.
Se'ere n soe la, ba kʋ la sɛba n welge to'ore dɛna fõn nẽrba, la fõn nõtɔ'ɔsrɩba tɩ ba zɩɩm yese, bɛla tɩ fõn bɔ ba zɩɩm tɩ ba yũ.
Bɛla n masɛ la ba.» Tɩ mam wõm kõa n ze'ele kãabgɔ bĩmbĩnne na zẽ'am yetɩ: «Asɩra, Zuudãana Nawẽnnɛ n de ke'eŋo wuu dãana, fõn sarɩyadia la masɛ mɛ, dɛna sɩra.» Tɩ malɛka bʋnaasɩ dãana ka'agɛ a laaga bõnɔ basɛ wẽntulle zuo tɩ a yõ'ogɛ nẽrba la a bugum.
Tɩ tʋʋlg-kãtɛ yõ'ogɛ nẽrba, tɩ ba tʋʋra Nawẽnnɛ n de ke'eŋo wuu dãana n tara nõorɛ la tooro bãma la.
La ba ka teege yɛm basɛ tõon-be'ero nã'asɛ Nawẽnnɛ.
Tɩ malɛka bʋnuu dãana ka'agɛ a laaga bõnɔ basɛ dũŋa la na'am bĩmbĩnne na zuo.
Tɩ dũŋa la so'olʋm wuu lebge lika.
Tɩ toogo basɛ tɩ nẽrba ɔbra ba zɩlɩsɩ, ba ĩyã n dõnnɩ ĩyã.
Nõrtãnkɛ'ɛsɩ la tooro n tarɩ nẽrba la ĩyã, tɩ ba tʋʋra Nawẽnnɛ n boe saazuum na.
La ba ka teege yɛm basɛ ba tõon-be'ero la.
Tɩ malɛka bʋyoobɩ dãana ka'agɛ a laaga bõnɔ basɛ mõg-kãtɛ sɛka tɩ ba wi'iri tɩ Efratɩ la pʋam.
Tɩ a ko'om kẽesɛ, lebge sore bɔ na'adõma sɛba n ze'ele wẽntulle doore bɔba la.
Tɩ mam yẽ kʋlkã'arsɩ batã n ãn wʋ lonno n ze'ele pʋryõŋ-yãlma la nõorʋm, la dũŋa la nõorʋm, la põmpɔrŋɔ nõtɔ'ɔsa la nõorʋm yɛsra.
Ba de la Asũtãana kʋlkã'arsɩ n ɩtɩ bõn-yãlma.
Ba we'esɩ la dũnia na'adõma wuu zẽ'am tɩ ba lagsɛ ba, tɩ ba zɛbɛ la Nawẽnnɛ n de ke'eŋo wuu dãana, a dabs-kãtɛ la daarɛ.
Tɩ Zuudãana yetɩ: «Bɩsɛ-ya, mam sẽm wʋ nayiga la.
Nẽr-sɛka n ka gĩsri dee yɛ a futo tarɩ zu-yẽlga, bɛla tɩ a kãn sẽnna beele tɩ nẽrba yẽta a yãnnɛ.» Tɩ kʋlkã'arsɩ la lagsɛ na'adõma la zẽ'e-sɛka tɩ ba wi'iri la Ebre yetɔga tɩ «Armagedõ».
Tɩ malɛka bʋyopɔɩ dãana ka'agɛ a laaga bõnɔ sapebsʋm pʋam.
Tɩ kõa ze'ele na'am bĩmbĩnne n boe Wẽnde-kãtɛ la pʋam zẽ'am yetɩ: «La ẽŋɛ ba'asɛ.» Tɩ saaga yãgra, sũnna, tãsra, tɩ tẽŋa mĩim halɩ zozo'e.
Nẽrsaalba n boe tẽŋa zuo tɛka, tẽŋa nãn ka mĩim be'em be'em wʋ bɛla.
Tẽŋa la n mĩim na, tẽn-kãtɛ la pãrsɛ la zẽ'esɩ batã.
Tɩ dũnia so'olʋm wuu tẽnsɩ lui.
Nawẽnnɛ tẽegɛ Babilɔnɩ tẽn-kãtɛ la yelle mɛ, botɩ a yũ a sũ-isgre kãtɛ n ãn wʋ dãam n boe a wannɛ pʋam na.
Tɩ tẽn-sɛba wuu tɩ ko'om gilge, la tãnsɩ wuu bɔɩ, tɩ nẽra ka le yẽta ba.
Tɩ sakug-kãra ze'ele saazuum lui nẽrba zuto.
Sakugre ayɩla tɩbsɩgɔ paagɛ wʋ kilo pinaasɩ.
Tɩ nẽrba tʋʋra Nawẽnnɛ, sakuga la toogo ĩyã.
Se'ere n soe la, toogo la tarɩ la pãŋa tɩ la yõsgɛ gãŋɛ.
Pɔg-yalsɩ dãana n de tẽn-kãtɛ yelle Tɩ malɛkadõma bayopɔɩ la n daan zãlɩ laasɩ bayopɔɩ la, ayɩla wa'am mam zẽ'am wa yele mam yetɩ: «Wa'am, tɩ mam wʋn pa'alɛ fɔ pɔg-yalsɩ dãana n de tẽn-kãtɛ n mẽ lɛm kʋlsɩ zozo'e nõorʋm na n wʋn yẽ sɩbgrɛ se'em.
La de la ẽŋa tɩ dũnia na'adõma tõm yalsɩ tõoma la ẽ zozo'e.
La dũnia nẽrba mẽ tõm na a yalsɩ tõoma wʋ dãam tɩ ba yũ buge la.» Tɩ Nawẽnnɛ Sɩa bɔna la mam, tɩ malɛka la tarɩ mam sẽŋɛ mõom.
Tɩ mam yẽ pɔka n bã dũŋa n de mõlga tɩ yʋ'ʋra n tʋʋrɩ Nawẽnnɛ gʋlsɛ a ĩyã wuu.
Dũŋa la daan tarɩ la zuto bayopɔɩ, la ɩɩla pia.
Pɔka la daan yɛ la fu-mõlga n de gomusga, dee yɛ nẽnnõm lɔgrɔ n de sãlma, la kug-sõma buuri ligri n zo'oge.
La a zãlɩ la sãlma laaga n pɩrɛ la bõn-be'ero n de a yalsɩ tõon-dẽgrɔ la.
Yʋ'ʋrɛ n daan gʋlsɛ a dĩire zuo, tɩ ba ka mina a võorɛ.
Yʋ'ʋrɛ la de la «Babilɔnɩ n de tẽn-kãtɛ la, a de la dũnia pɔg-yalsɩ dõma, la tõon-dẽgrɔ wuu ma».
La mam yẽ tɩ pɔg-ẽŋa yũ la Nawẽnnɛ nẽrba zɩɩm buge, nẽr-sɛba n bɔ Azezi sɩra tɩ ba kʋ ba la zɩɩm.
Mam n yẽ ẽ na, la di'ige mam mɛ zozo'e.
Tɩ malɛka la soke mam yetɩ: «Bẽm tɩ la dɛna di'ire bɔ fõn?
Mam wʋn tɔgɛ pɔka la, la dũŋa la tɩ a bã n tarɩ zuto bayopɔɩ, la ɩɩla pia la võorɛ pa'alɛ fɔ.
Dũŋa la tɩ fʋ yẽ la, kʋrʋm a vɔa mɛ, la a ka le bɔna, la a wʋn ze'ele la bog-ko'ogo la pʋam dooge, sẽŋɛ sã'aŋɔ zẽ'am.
La dũnia nẽr-sɛba yʋ'ʋra n ka gʋlsɛ bɔna vɔm gõŋɔ la pʋam halɩ dũnia pĩ'iluŋo wakatɛ la sãn yẽ dũŋa la, la wʋn di'ige ba mɛ, dũŋa la n daan vɔa, ka le wa bɔna, dee le wa bɔna la ĩyã.
Dẽnɩ tɩ fʋ tara yɛm, la pʋtẽ'erɛ.
Zuto bayopɔɩ la de la tãnsɩ bayopɔɩ tɩ pɔka la zo ba zuto.
La ba ken dɛna la na'adõma bayopɔɩ.
Banuu bayopɔɩ la pʋam na'am ba'asɛ mɛ, la ayɩla n boe lɛɛlɛ wã, dee tɩ ayẽma nãn ka wa'am.
La a sãn wa wa'am, a wʋn bɔna la wakatɛ fẽe.
La dũŋa la n daan vɔɩ dee ka le bɔna la, ẽŋa de la naba bʋnii dãana, la a ken dɛna la bayopɔɩ dõma la pʋam nẽra ayɩla.
La a we'esɩ la sã'aŋɔ zẽ'a.
Ɩɩla pia la tɩ fʋ yẽ la, de la na'adõma pia, la ba nãn ka to'oge na'am.
La ba wʋn wa to'oge na'am lagɩm na dũŋa la di karf-ayɩla.
Bãma pia la pʋtẽ'erɛ de la ayɩla, ba dɩkɛ ba pãŋa, la ba ke'eŋo la wuu bɔ la dũŋa la.
Ba wʋn zɛbɛ la Pebila la mɛ, la Pebila la wʋn zɛbɛ yãŋɛ ba mɛ, ẽŋa n de zuudãandõma Zuudãana, la na'adõma Naba la ĩyã.
Pebila la, la nẽr-sɛba tɩ a wi, looge ba tɩ ba dɛna sɩra dõma la, n wʋn zɛbɛ yãŋɛ ba.» Malɛka la le yele mam yetɩ: «Kʋlsɩ la tɩ fʋ yẽ, tɩ pɔg-yalsɩ dãana la zĩ ba nõorʋm na, de la nẽr-kʋʋŋɔ, tẽnsɩ wuu nẽrba, la so'olʋm to'oto'ore, la yetɔga buuri to'oto'ore nẽrba.
Ɩɩla pia la tɩ fʋ yẽ la, la dũŋa la wʋn sise pɔg-yalsɩ dãana la mɛ, wʋn to'ose sɛla wuu tɩ a tarɩ la, dee basɛ ẽ beele.
La ba wʋn obe a nẽnnɔ mɛ, dee yõ ẽ na bugum.
Se'ere n soe la, Nawẽnnɛ n basɛ tɩ ba pʋtẽ'era tẽ'esra tɩ ba ẽŋɛ ẽŋa n boorɩ se'em.
Tɩ ba wʋn lagɩm taaba la nõorɛ ayɩla dɩkɛ ba na'am ke'eŋo bɔ dũŋa la, halɩ ka paagɛ wakat-sɛka tɩ la wʋn ẽŋɛ wʋ Nawẽnnɛ yetɔga n yele se'em na ba'asɛ.
Pɔka la tɩ fʋ yẽ la de la tẽn-kãtɛ n soe dũnia na'adõma wuu.»
Babilɔnɩ n de tẽn-kãtɛ la sã'aŋɔ Bɛla poorʋm, mam le yẽ la malɛka n ze'ele Nawẽnnɛ yire sigra.
A daan tarɩ la ke'eŋo zozo'e, tɩ a na'am pãŋa peelem nẽegɛ dũnia wuu.
A tɔgɛ la ke'enke'em yetɩ: «A lui mɛ, a lui mɛ!
Babilɔnɩ n de tẽn-kãtɛ la lui mɛ.
A lebge la kʋlkã'arsɩ kẽ'a zẽ'a, a de la kʋlkã'ar-bɛ'ɛsɩ, la bõn-ẽgla n de bõn-dẽgrɔ tɩ nẽrba sisri sʋka zẽ'a.
So'olʋm buuri wuu tõm na a yalsɩ tõoma wʋ dãam tɩ ba yũ la.
Tɩ dũnia na'adõma lagɩm na ẽ tõm yalsɩ tõoma.
Tɩ dũnia leebdõma doose a nẽnnõm lɔgrɔ n zo'oge la poorʋm yẽ bõntarsõm, bɛla tɩ a sã'am.» Tɩ mam wõm kõa ayẽma n ze'ele saazuum yetɩ: «M nẽrba, yese-ya a pʋam fõrgɛ, tɩ ya da kãn lagɩm na ẽ tõm a tõon-be'ero la, tɩ ya da lagɩm na ẽ yẽ tooro sɛba tɩ a wʋn yẽ la.
Se'ere n soe la, a tõon-be'ero la zo'oge mɛ halɩ paagɛ saazuum.
Nawẽnnɛ tẽrɩ a tõon-be'ero la wuu yelle mɛ.
Ẽŋɛ-ya ẽ wʋ ẽŋa n ẽŋɛ basɛba se'em na, yɔ-ya ẽ ẽn ẽŋɛ se'em na nõorɛ ayi.
Pɩrɛ-ya a wannɛ na la dã-ke'eŋo nõorɛ ayi bɔ ẽ, wʋ ẽn botɩ nẽrba basɛba yũ se'em na.
Nãmsɛ-ya ẽ tɩ a yẽ toogo la sũ-sã'aŋɔ, wʋ ẽŋa n nã'asrɩ a mẽŋa la a nẽnnõm lɔgrɔ se'em na: A yetɩ a mẽŋa tɩ: ‹Mam zĩ dɛna la pɔg-naba, mam dagɩ pɔkõorɛ, la mam kãn yẽ nãmsgɔ, la sũ-sã'aŋɔ.› Bɛla ĩyã tooro wʋn wa'am a zuo la daarɛ ayɩla pʋam: La de la bã'asɩ n kʋʋrɩ, la sũ-sã'aŋɔ, la kɔm, la bugum n wʋn di ẽ, se'ere n soe la, Zuudãana Nawẽnnɛ n di a sarɩya la de la ke'eŋo dãana.» Dũnia na'adõma n tõnnɩ yalsɩ tõon-dẽgrɔ la tẽn-ẽŋa lɛ, dee yẽta nẽnnõm lɔgrɔ a zẽ'am na, sãn wa yẽ bugum n laŋɛ tẽŋa la dita tɩ zũ'usi gulla, ba wʋn kɛlla mɛ fabla a yelle.
Ban zotɩ dabeem la a nãmsgɔ la, ba wʋn zɛ la zãazãarɛ dee yɛta yetɩ: «Waɩ, waɩ!
Tẽn-kãtɛ la, Babilɔnɩ tẽŋa n tarɩ pãŋa la, karf-ayɩla pʋam tɩ fõn yẽ sɩbgrɛ wãna!» Tɩ dũnia leebdõma mẽ wʋn kɛlla fabla a yelle, nẽra nẽra n ka le da'ara ba bõn-kɔɔsla la ĩyã.
Ba bõn-kɔɔsla la de la sãlma, la zũuro, la kug-sõma buuri ligri n zo'oge, la tãn-sõma, la tãn-mõlsɩ n de gomusga, la tãn-saalsɩ n yẽgrɩ, la dɔɔrɔ buuri wuu n tarɩ yũuŋ-yẽlga, la lɔg-sɛba tɩ ba dɩkɛ wɔbgɔ yẽna mãalɛ, la lɔg-sɛba tɩ ba dɩkɛ dɔɔrɔ n tarɩ yõorɔ mãalɛ, la lɔg-sɛba tɩ ba dɩkɛ yõgõm, la kuto, la sãlm-kuga mãalɛ.
La tɩɩsɩ pɔgrɔ n tarɩ yũuŋo, la bõnɔ n ãn wʋ kakadule, la tɩdarɛ kaam, la miiri, la tɩdarɛ tɩ ba yõ'orɩ, la dãam, la kaam, la zom, la bõnkɔɔla, la niigi, la piisi, la wiiri, la toto, la halɩ baa nẽrsaalba.
Ba wʋn yele tẽŋa la yetɩ: «Bõn-sɛba wuu tɩ fʋ yɛm boorɩ la fõrgɛ dee basɛ fʋ mɛ.
Fʋ bõntarsõm, la fʋ nẽnnõm lɔgrɔ la tole mɛ dee basɛ fɔ, tɩ nẽra nẽra kãn le malɩn yẽ ba.» Leebdõma n leebe lɔg-bãma yẽ bõntarsõm tẽn-ẽŋa pʋam na, wʋn zoe la dabeem la a nãmsgɔ la.
Ba wʋn zɛ la zãazãarɛ kaasra dee fabla yetɩ: «Waɩ, waɩ!
Tẽn-kãtɛ la n daan ãn wʋ pɔka n yɛɛrɩ fu-sõma, la fu-mõlsɩ n de gomusga, dee ɩta nẽnnõm la sãlma lɔgrɔ, la kug-sõma buuri ligri n zo'oge la.
Karf-ayɩla pʋam tɩ a bõntarsõm na wuu darɛ sã'am.» Õornɔ kɛ'ɛndõma, la nẽr-sɛba n kẽ'erɩ õornɔ sẽnna sore, la sɛba n tõnnɩ õornɔ na pʋam, la nẽr-sɛba n kẽ'erɩ õornɔ na ɛɛra lɛɛbra la ze la zãazãarɛ, la ban yẽtɩ tɩ bugum diti tẽŋa la tɩ zũ'usi gulla la, ba kaasrɩ mɛ yɛta tɩ: «Tẽŋa nãn ka boe n de tẽn-kãtɛ wʋ ẽna.» La ba vaarɩ la tẽntõnnɔ pukra ba zuto, kaasra, dee fabla yetɩ: «Waɩ, waɩ!
Tẽn-kãtɛ ẽna bõntarsõm ĩyã tɩ nẽr-sɛba n tarɩ õornɔ ɛɛra ko-kãtɛ la pʋam lɛɛbra la lebge bõntatba.
La karf-ayɩla pʋam tɩ a bõntarsõm na wuu darɛ sã'am.» «Sɛba n boe Nawẽnnɛ yire, ẽŋɛ-ya sũ-yẽlga sɛla n paagɛ ẽ na ĩyã.
Yãma n welge to'ore dɛna Nawẽnnɛ nẽrba, a Tõntõnɩba, la a nõtɔ'ɔsrɩba, ẽŋɛ-ya sũ-yẽlga.
Se'ere n soe la, Nawẽnnɛ di tẽŋa la sarɩya sã'am ẽ mɛ, be'em sɛka tɩ a ẽŋɛ ya la ĩyã.» Tɩ malɛka n tarɩ pãŋa õbgɛ kug-kãtɛ n ãn wʋ nẽerɛ la lobge ko-kãtɛ la pʋam dee yetɩ: «Ba wʋn lobge Babilɔnɩ n de tẽn-kãtɛ la basɛ la bɛla la pãŋa, tɩ ba kãn le malɩn yẽ ẽ.
Ba kãn le wõm kõl-wẽ'erba wẽ'a, la yõonyõonɩba yõoma, la wɩɩsɩ, la benkɔma peebgo, la ba kãn le yẽ nẽra n tarɩ nu'ugo tõonɛ a pʋam, la ba kãn wõm nẽerɛ dãmnɛ mĩ.
Fɩtla bugum peelem kãn le nẽegɛ mĩ.
Ba kãn le wõm pɔgdire kõa mĩ.
Tẽŋa la leebdõma daan de la dũnia nẽrzuto.
La tẽŋa la tɩɩm tõoma pã'asɛ so'olʋm buuri wuu nẽrba mɛ.» La de la Babilɔnɩ tẽŋa la pʋam tɩ ba yẽ Nawẽnnɛ nõtɔ'ɔsrɩba, la Nawẽnnɛ nẽrba, la nẽr-sɛba tɩ ba daan kʋ dũnia wuu la zɩɩm.
Bɛla poorʋm, mam wõm na kõa n tɔgrɩ ke'enke'em Nawẽnnɛ yire wʋ nẽr-kʋʋŋɔ kõosɩ la yetɩ: «Aleluya!
Nã'asɛ-ya Nawẽnnɛ!
Fãarɛ, la nã'asgɔ, la ke'eŋo de la tõma Wẽnnaam n soe.
Ẽŋa sarɩyadia la masɛ mɛ, dɛna sɩra.
Se'ere n soe la, a di pɔg-tutulga la n daan tõnnɩ yalsɩ tõoma zozo'e sã'ana dũnia la sarɩya mɛ sɩbgɛ ẽ, ẽn botɩ a tõntõnɩba ki la ĩyã.» Tɩ ba le yetɩ: «Aleluya!
Nã'asɛ-ya Nawẽnnɛ.
Tẽn-kãtɛ la tɩ bugum laŋɛ dita la bug-zũ'usi zonnɩ na saazuum wakatɛ wuu.» Tɩ kẽma pisyi la anaasɩ, la bõn-vɔɔsɩ banaasɩ la ka dũma tẽŋa nã'asra Nawẽnnɛ n zĩ a na'am bĩmbĩnne zuo la yetɩ: «Amina.
Aleluya!
Nã'asɛ-ya Nawẽnnɛ.» Pebila pɔgdire kibsa Tɩ kõa ze'ele na'am bĩmbĩnne na zẽ'am yetɩ: «Yãma n de Nawẽnnɛ tõntõnɩba n zotɩ ẽ na, tarɩmdõma, la kɛ'ɛndõma, nã'asɛ-ya tɩ Nawẽnnɛ.» Tɩ mam le wõm kõa n ãn wʋ nẽr-kʋʋŋɔ zozo'e n tɔgrɩ, dee ãna wʋ ko-kãtɛ dãmnɛ, dee ãna wʋ saaga n tãsrɩ ke'enke'em yetɩ: «Aleluya!
Nã'asɛ-ya Nawẽnnɛ.
Zuudãana Nawẽnnɛ n de ke'eŋo dãana la n soe na'am.
Basɛ-ya tɩ tɩ ẽŋɛ sũ-yẽlga sɩrʋm nã'asɛ Nawẽnnɛ, se'ere n soe la, Pebila la pɔgdire wakatɛ paagɛ mɛ, tɩ pɔka la mẽ mãasʋm a mẽŋa ba'asɛ.
Tɩ ba bɔ ẽ fu-sõŋɔ n yẽgrɩ ka tara dẽgrɔ, tɩ a yɛ.» Fu-sõŋɔ la de la Nawẽnnɛ nẽrba tõon-sõma.
Tɩ malɛka la yele mam yetɩ: «Gʋlsɛ yetɩ: Sɛba tɩ ba wi ba tɩ ba wa'am wa di Pebila la pɔgdire kibsa la tarɩ zu-yẽlga.» Dee le yetɩ: «Yetɔg-bãma de la Nawẽnnɛ yetɔga sɩra sɩra.» Tɩ mam ka dũma tẽŋa a nẽŋam tɩ m nã'asɛ ẽ, tɩ a yele mam yetɩ: «Da ẽŋɛ bɛla!
Mam mẽ de la Nawẽnnɛ tõntõnna wʋ fõn, la fʋ sɔbiisi la n sakɛ sɩra tɩ Azezi pa'alɛ la.
La de la Nawẽnnɛ n de fʋ nã'asɛ.» Sɩra la tɩ Azezi puke pa'alɛ la n bɛla tɩ Nawẽnnɛ Sɩa botɩ a nõtɔ'ɔsrɩba tɔ'ɔsra tɔgra.
We-bã'ara n bã wemõ-pɛɛlga La mam yẽ la Nawẽnnɛ yire n yo'oge, tɩ wemõ-pɛɛlga bɔna mĩ, tɩ sɛka n bã ẽ na yʋ'ʋrɛ dɛna Atẽntẽa, la Sɩra Dãana.
A diti la sarɩya tɩ la masɛ, dee zɛbra zɛbrɛ tɩ la masɛ.
A nini ãn wʋ bugwitum na, dee vuge mũnsi zozo'e a zuum.
A tarɩ la yʋ'ʋrɛ n gʋlsɛ tɩ nẽra ka mina ẽ, sãn dagna a mẽŋa mã'a.
La a yɛ la fu-woko n lʋsɛ zɩɩm pʋam.
A yʋ'ʋrɛ de la Nawẽnnɛ yetɔga.
Tɩ Nawẽnnɛ yire zɛbzɛbrɩba yɛ fu-pɛɛlsɩ n ãn sõŋa ka tara dẽgrɔ, bã wemõ-pɛɛlsɩ dɔla ẽ.
Tɩ sʋkɔbgɔ n saasɛ tara nõorɛ ze'ele a nõorʋm yɛsra.
A wʋn dɩkɛ la sʋ'a la zɛbɛ yãŋɛ so'olʋm buuri wuu.
A wʋn tara la kuto dasaarɛ sɔna ba.
A wʋn mẽrɛ ba la viinye biɛ wẽkrɛ bõnɔ n pa'alɩ ke'eŋo dãana Nawẽnnɛ sũ-isgre la pʋam.
Yʋ'ʋrɛ n gʋlsɛ a fuugo zuo, la a gere zuo yetɩ: «Na'adõma Naba, la zuudãandõma Zuudãana.» Tɩ mam yẽ malɛka n ze wẽntulle pʋam n tɔgɛ ke'enke'em yele bõn-ẽgla wuu n ẽgrɩ saazuum yetɩ: «Wa'am-ya wa lagsɛ Nawẽnnɛ di-kãtɛ la zẽ'am.
Ya wʋn di la na'adõma nẽnnɔ, la kɛ'ɛndõma, la sʋdaasɩ nẽnnɔ, la wiiri, la wi-bã'arba nẽnnɔ, la nẽrba wuu, burkĩndõma, la yamsɩ, la kɛ'ɛndõma, la tarɩmdõma wuu nẽnnɔ.» Tɩ mam yẽ dũŋa la, la dũnia na'adõma, la ba zɛbzɛbrɩba n lagsɛ taaba tɩ ba zɛbɛ la sɛka n bã wemõa, la a zɛbzɛbrɩba la.
Tɩ ba yõkɛ dũŋa la, la põmpɔrŋɔ nõtɔ'ɔsa la n daan ẽŋɛ bõn-yãlma dũŋa la nifum pã'asɛ sɛba n to'oge dũŋa la dãalgɔ, dee nã'asɛ a bõnɔ tɩ ba mãalɛ la.
Ba lobe dũŋa, la põmpɔrŋɔ nõtɔ'ɔsa la wuu la vɔɔsɩ basɛ bugum mõgrɛ n diti kidibre pʋam.
Tɩ sʋ'a la n ze'ele we-bã'ara la nõorʋm yɛsra la, kʋ sɛba n weege la.
Tɩ bõn-ẽgla wuu di ba nẽnnɔ na tɩgɛ.
Yʋʋma tʋsrɛ na'am Bɛla poorʋm, mam yẽ la malɛka n ze'ele Nawẽnnɛ yire sigra.
A zãlɩ la bog-ko'ogo la saafɩbiire, la zɔrgɔ n ãn kãtɛ.
A yõkɛ la pʋryõŋ-yãlma la n de kʋrʋm kʋrʋm bõnsɛla, n de dõta, n de Asũtãana la lʋ ẽ yʋʋma tʋsrɛ ĩyã.
A lobe ẽ basɛ la bog-ko'ogo la pʋam yʋ, dee bɩ taasɛ, tɩ a da le yãŋɛ pã'asɛ dũnia so'olʋm nẽrba, gu'ura halɩ tɩ yʋʋma tʋsrɛ la wa paagɛ.
Yʋʋma tʋsrɛ la poorʋm, dẽnɩ tɩ ba lorge ẽ basɛ wakatɛ fẽfẽe.
Tɩ mam yẽ na'am bĩmbĩna, tɩ ba bɔ nẽr-sɛba n zĩ ba zuto la ke'eŋo tɩ ba di sarɩya.
Tɩ mam yẽ nẽr-sɛba tɩ ba daan wige ba zuto, ban bɔ Azezi sɩra, dee mõolɛ Nawẽnnɛ yetɔga la sɩɩsɩ.
Nẽr-bãma daan ka nã'asɛ dũŋa la, la a bõnɔ na tɩ ba mãalɛ la, la ba ka to'oge a dãalgɔ ba dĩa zuto bɩɩ ba nu'usi zuto.
Ba vo'oge mɛ lagɩm na Krisi di na'am yʋʋma tʋsrɛ la pʋam.
Ẽna de la pɔspɔsɩ kũm vo'ore.
La kũm basɛba la ka vo'oge, sãn dagna yʋʋma tʋsrɛ la n wʋn wa tole.
Nẽr-sɛba n wʋn po vo'oge pɔspɔsɩ kũm vo'ore la, tarɩ zu-yẽlga, bãma de la Nawẽnnɛ nẽrba.
Kũm bʋyi dãana la ka tã wʋn ẽŋɛ ba sɛla.
Bãma n wʋn dɛna Nawẽnnɛ la Krisi kãabgɔ kẽma, la ba wʋn lagɩm na Krisi di na'am yʋʋma tʋsrɛ.
Ba yãŋɛ Asũtãana Yʋʋma tʋsrɛ la sãn wa tole, ba wʋn yese Asũtãana yʋ'a zẽ'a na basɛ mɛ.
Tɩ a yese pã'asɛ dũnia so'olʋm buuri wuu nẽrba, Gɔɔgɩ la Magɔɔgɩ.
A wʋn lagsɛ ba mɛ tɩ ba zɛbɛ zɛbrɛ.
Ba wʋn lagsɛ zo'oge wʋ tẽntõnbĩ'isgo n boe ko-kãtɛ nõorʋm se'em na.
Ba wʋn yese mɛ dũnia wuu lagsɛ kaagɛ Nawẽnnɛ nẽrba n boe zẽ'e-sɛka, tẽn-sɛka tɩ Nawẽnnɛ nõŋɛ la.
La bugum n wʋn ze'ele Nawẽnnɛ yire sige di ba.
Tɩ ba wʋn yõkɛ Asũtãana n pã'asrɩ dũnia nẽrba la lobe basɛ bugum mõgrɛ n diti kidibre pʋam, zẽ'e-sɛka tɩ ba daan põn lobe dũŋa, la põmpɔrŋɔ nõtɔ'ɔsa la.
Bilam ba wʋn nãmsra la wʋntɛɛŋa la yʋ'ʋŋɔ wakatɛ n ka ba'asrɩ.
Nawẽnnɛ di ba'asgɔ sarɩya Tɩ mam le yẽ na'am bĩmbĩnne kãtɛ n de pɛɛlga, la sɛka n zĩ a zuo.
Tɩ tẽŋa la saazuum zoe fõrgɛ a nẽŋam, tɩ ba ka le yẽ ba.
Tɩ mam yẽ nẽr-sɛba n ki la, kɛ'ɛndõma, la tarɩmdõma n ze na'am bĩmbĩnne na nẽŋam.
Tɩ ba lagsɛ gõnnɔ.
La ba lakɛ la gõŋɔ ayẽma n de vɔm gõŋɔ.
Tɩ ba di sɛba n ki la sarɩya masɛ wʋ ba tõoma n de se'em, wʋ lan gʋlsɛ gõnnɔ na pʋam se'em na.
Tɩ ko-kãtɛ basɛ sɛba n ki a pʋam na, tɩ kũm, la kɩ'ɩn-tẽŋa mẽ basɛ nẽr-sɛba n ki bɔna ba zẽ'am na.
La ba di ba wuu sarɩya masɛ wʋ ban tõm se'em na.
Tɩ ba lobe kũm, la kɩ'ɩn-tẽŋa basɛ bugum mõgrɛ la pʋam.
Bugum mõgrɛ la de la kũm bʋyi dãana.
Sɛka yʋ'ʋrɛ n ka gʋlsɛ vɔm gõŋɔ la pʋam, ba wʋn lobe ẽ basɛ la bugum mõgrɛ la pʋam.
Saazuum paalga, la tẽn-paalga Tɩ mam yẽ saazuum paalga, la tẽn-paalga.
Pɔspɔsɩ saazuum, la pɔspɔsɩ tẽŋa la bɔɩ mɛ, la ko-kãtɛ mẽ ka le bɔna.
La mam yẽ la Nawẽnnɛ tẽŋa n de Zerizalɛm paalga n ze'ele saazuum Nawẽnnɛ zẽ'am sigra.
A malgɛ mɛ ãna sõŋa wʋ pɔka n yɛ nẽnnõm futo mãasʋm a mẽŋa tɩ a ele a sɩra.
Tɩ mam wõm kõa n ze'ele na'am bĩmbĩnne na zẽ'am tɔgɛ ke'enke'em yetɩ: «Nawẽnnɛ kẽ'a zẽ'am boe la nẽrsaalba tẽŋasʋka.
A wʋn kẽ'era la ba lɛ, tɩ ba dɛna a nẽrba.
Nawẽnnɛ mẽŋa n wʋn bɔna la ba lɛ.
A wʋn duuse ba nintãm wuu.
La kũm kãn le bɔna, sũ-sã'aŋɔ la kaasga, bɩɩ toogo kãn le bɔna.
Yel-kɛgsɩ la wuu tole mɛ.» Tɩ sɛka n zĩ na'am bĩmbĩnne zuo la yele yetɩ: «Bɩsɛ, mam ɩtɩ sɛla woo la paalsɩ.» Dee yele mam yetɩ: «Gʋlsɛ wãna, se'ere n soe la, mam yetɔga wã de la sɩra dee masɛ tɩ ba bɔ sɩra.» Dee le yele mam yetɩ: «La ẽŋɛ ba'asɛ mɛ.
Mam de la Alfa, la Omega, sɛla woo pĩ'iluŋo, la ba'asgɔ.
Koyũuro n tarɩ sɛka, mam wʋn bɔ ẽ ko'om n bulli n bɔ'ɔrɩ vɔm zãŋa tɩ a yũ.
Nẽr-sɛka n yãŋɛ, a wʋn to'oge la bõn-bãma mam zẽ'am.
Mam wʋn dɛna a Wẽnnaam, tɩ a mẽ dɛna mam bia.
La sãn dɛna dabeto, la sɛba n ka bɔ sɩra, la sɛba n tõnnɩ tõon-dẽgrɔ, la nẽr-kʋʋrba, la yalsɩ dõma, la sɛba n tõnnɩ tɩɩm tõoma, la sɛba n nã'asrɩ bõndõma tɩ ba mãalɛ, la põmpɔrndõma la wuu, bãma zẽ'a de la bugum mõgrɛ n diti kidibre pʋam.
Bɛla de la kũm bʋyi dãana.» Zerizalɛm tẽn-paalga Tɩ malɛkadõma bayopɔɩ la n daan zãlɩ laasɩ bayopɔɩ n pɩrɛ la tooro bayopɔɩ n de ba'asgɔ tooro la, ayɩla wa'am wa yele mam yetɩ: «Wa'am tɩ mam wʋn pa'alɛ fʋ pɔka la n yetɩ a ele la, Pebila la pɔga la.» Tɩ Nawẽnnɛ Sɩa bɔna la mam, tɩ malɛka la tarɩ mam zom tãn-kãtɛ n wɔgɛ zuo.
La a pa'alɛ mam na Nawẽnnɛ tẽŋa n de Zerizalɛm n ze'ele saazuum Nawẽnnɛ zẽ'am sigra, n yẽgrɩ la Nawẽnnɛ na'am pãŋa.
A sõŋa la yẽgrɩ wʋ kug-sõŋɔ n tarɩ yõorɔ, ãna wʋ kugre tɩ ba wi'iri tɩ zaspɩ, dee yẽgra wʋ bɩsga tɩ ba wi'iri kristalɩ.
Tẽŋa la tarɩ la lal-kãtɛ n wɔgɛ gilge ẽ, tara nõa pia la ayi.
Tɩ malɛkadõma pia la ayi gu'ura nõa la.
Ɩsrayɛlɩ buuri pia la ayi la yʋ'ʋra n gʋlsɛ nõa la zuto.
Nõa batã n boe lalga la dapoore bɔba, tɩ batã bɔna zʋʋgɔ bɔba, tɩ batã bɔna gɔbga bɔba, tɩ batã bɔna zanõa bɔba.
Tẽŋa la lalga ẽebɛ la kuga pia la ayi zuto.
Tɩ Azezi n de Pebila la Tõntõnɩba pia la ayi la yʋ'ʋra gʋlsɛ kug-bãma zuto.
Malɛk-sɛka n daan tɔgɛ la mam na, tarɩ la sãlma dɔɔgɔ tɩ ba tarɩ makra, tɩ a makɛ tẽŋa la, la a nõa, la a lalga la.
Tẽŋa la de la tẽn-wẽkɔ tɩ a lalsɩ banaasɩ la wuu zõna taaba.
Tɩ malɛka la dɩkɛ dɔɔgɔ la makɛ tẽŋa la.
Tɩ a yɔlŋɔ dɛna sɩtaadɩ tʋspia la ayi.
A woglʋm la a yɔlŋɔ, la a saazuum woko zõn na taaba.
La a makɛ lalga la mɛ, tɩ a woglʋm dɛna kãntɩɩsɩ kɔbga la pinaasɩ la anaasɩ.
A kãntɩɩsɩ la de la bʋyɩla la nẽrsaala kãntɩɩsɩ.
Ba dɩkɛ la kug-sõma yʋ'ʋrɛ n de zaspɩ mẽ lalga la.
La tẽŋa la mẽŋa de la sãlma mẽŋa mẽŋa n yẽgrɩ ãna wʋ bɩsga la.
Lalga la, ba dɩkɛ la kug-sõma buuri to'oto'ore n tarɩ yõorɔ ẽebɛ ẽ, tɩ a ãna sõŋa.
Ẽbrɛ la pɔspɔsɩ kugre la yʋ'ʋrɛ de la zaspɩ, tɩ bʋyi dãana yʋ'ʋrɛ dɛna safɩɩrɩ, tɩ bʋtã dãana dɛna kalsedʋanɩ, tɩ bʋnaasɩ dãana dɛna emerɔdɩ.
Tɩ bʋnuu dãana dɛna sadonigsi, tɩ bʋyoobɩ dãana dɛna sardʋanɩ, tɩ bʋyopɔɩ dãana dɛna krizoliti, tɩ bʋnii dãana dɛna berili, tɩ bʋwɛɩ dãana dɛna topaazɩ, tɩ pia dãana dɛna krizoprazɩ, tɩ pia la ayɩla dãana dɛna yasẽntɩ, tɩ pia la ayi dãana dɛna ametisti.
Nõa pia la ayi la kʋlɩnsɩ, ba dɩkɛ la kug-sõma buuri n tarɩ yõorɔ yʋ'ʋrɛ n de pɛrlɩ pia la ayi ẽŋɛ ba.
Ba dɩkɛ la pɛrlɩ ayɩla ẽŋɛ nõorɛ ayɩla woo kʋlɩŋa.
Tẽŋa la pallɛ de la sãlma mẽŋa mẽŋa n yẽgrɩ wʋ bɩsga la.
Mam ka yẽ Wẽndeego tẽŋa la pʋam, se'ere n soe la, Zuudãana Nawẽnnɛ n de ke'eŋo wuu dãana, la Pebila la n boe mĩ.
Tẽŋa la ka boorɩ wẽntulle, bɩɩ wõrga tɩ ba nẽegɛ ẽ, se'ere n soe la, Nawẽnnɛ na'am pãŋa peelem n nẽerɩ ẽ, tɩ Pebila la dɛna a fɩtla.
Dũnia so'olʋm wuu nẽrba wʋn sẽnna la a peelem na pʋam.
La dũnia na'adõma wʋn tara ba bõntarsõm sẽŋɛ mĩ.
Tẽŋa la nõa kãn malɩn yʋ, se'ere n soe la, yʋ'ʋŋɔ ka boe mĩ.
Ba wʋn tarɩ dũnia so'olʋm wuu nã'asgɔ, la ba bõntarsõm sẽŋɛ mĩ.
Sɛla n de bõn-dẽgrɔ wuu, bɩɩ nẽr-sɛka woo n tõnnɩ tõon-dẽgrɔ, la põmpɔrndõma kãn kẽ tẽŋa la pʋam.
Nẽr-sɛba yʋ'ʋra n gʋlsɛ Pebila la vɔm gõŋɔ la pʋam mã'a n wʋn kẽ tẽŋa la pʋam.
Tɩ malɛka la pa'alɛ mam ko'om n bɔ'ɔrɩ vɔm kʋlaaga.
Kʋlaaga la yẽgrɩ wʋ bɩsga la.
A ze'ele la Nawẽnnɛ, la Pebila na'am bĩmbĩnne na zẽ'am zɔta tẽŋa la pʋam pallɛ tẽŋasʋka.
Tɩa n bɔ'ɔrɩ vɔm n boe kʋlaaga la sakʋgrɔ bayi la wɔnna biɛ nõorɛ pia la ayi yʋʋnɛ pʋam.
A wɔnnɩ na nõorɛ ayɩla wõrga woo pʋam.
Tɩa la võorɔ bɔ'ɔrɩ la dũnia so'olʋm wuu ĩmã'asʋm.
Sɛla tɩ Nawẽnnɛ kã be'em bɔ ẽ kãn le bɔna tẽŋa la pʋam.
Nawẽnnɛ, la Pebila la na'am bĩmbĩnne n wʋn bɔna mĩ.
Tɩ Nawẽnnɛ tõntõnɩba wʋn nã'asra ẽ.
La ba wʋn yẽ a nẽŋa, la a yʋ'ʋrɛ wʋn gʋlsɛ ba dĩa zuto.
Yʋ'ʋŋɔ kãn le bɔna.
Nẽrba kãn bɔɔra tɩ fɩtla, bɩɩ wẽntulle nẽegɛ peelem, Zuudãana Nawẽnnɛ n wʋn nẽegɛ peelem bɔ ba.
La ba wʋn di la na'am wakatɛ n ka ba'asrɩ.
Azezi lemŋo Tɩ malɛka la yele mam yetɩ: «Yetɔg-bãna wã wuu de la sɩra, masɛ tɩ ba bɔ sɩra.
La de la Zuudãana Nawẽnnɛ mẽŋa n botɩ a nõtɔ'ɔsrɩba tɔ'ɔsra a yetɔga tɔgra la, n tõm a malɛka tɩ a wa'am wa pa'alɛ a tõntõnɩba sɛla n kãn yuuge dee ẽŋɛ.» Azezi yetɩ: «Selse-ya!
La kãn yuuge dee tɩ mam wa'am.
Sɛka n sakrɩ gõŋɔ wã yetɔga tɩ ba to'osrɩ Nawẽnnɛ zẽ'am tɔgra la tarɩ zu-yẽlga.» La de la mam Azã n wõm dee yẽ bõn-bãma.
La mam n wõm dee yẽ ba la, mam ka la dũma tẽŋa malɛka la n pa'alɛ mam bõn-bãma la nẽŋam tɩ m nã'asɛ ẽ.
Tɩ a yele mam yetɩ: «Da ẽŋɛ bɛla, tɩ mam mẽ de la tõntõnna wʋ fõn, la fʋ sɔbiisi n de nõtɔ'ɔsrɩba, la nẽr-sɛba wuu n sakrɩ gõn-ẽna wã yetɔga la.
Nawẽnnɛ n de fʋ nã'asɛ.» A yele bɛla dee yele mam yetɩ: «Da sʋgɛ gõŋɔ wã yetɔga tɩ Nawẽnnɛ puke pa'alɛ fʋ la, se'ere n soe la, wakat-sɛka tɩ bõn-bãna wʋn ẽŋɛ la lɛm mɛ.
Sɛka n de tõon-be'ero dãana, a ken tõnna be'em.
Sɛka n de tõon-dẽgrɔ dãana, a ken tõnna tõon-dẽgrɔ.
La sɛka n ɩtɩ sɛla n masɛ, a ken ɩta sɛla n masɛ.
Tɩ sɛka n de pʋpeelem dãana, ken sẽŋɛ nẽŋa la pʋpeelem.» Azezi yele yetɩ: «Selse-ya!
La kãn yuuge dee tɩ mam wa'am.
La mam tarɩ la yɔɔrɔ sẽna tɩ m yɔ nẽra woo masɛ wʋ ẽn tõm se'em.
Mam de la Alfa, la Omega, pɔspɔsɩ dãana, la poorʋm dãana, sɛla woo pĩ'iluŋo, la ba'asgɔ.» Sɛba n peege ba futo tarɩ zu-yẽlga.
Bãma n wʋn tara nõorɛ tɩ ba di vɔm tɩa la biɛ, la bãma n wʋn doose tẽŋa la nõa kẽ tẽŋa la pʋam.
La nẽr-sɛba n tõnnɩ tõon-dẽgrɔ, la sɛba n tõnnɩ tɩɩm tõoma, la sɛba n tõnnɩ yalsɩ tõoma, la nẽr-kʋʋrba, la sɛba n nã'asrɩ bõndõma tɩ ba mãalɛ, la nẽr-sɛba wuu n nõŋɛ põmpɔrŋɔ dee parna la, wʋn weege la yẽŋa, ba kãn kẽ tẽŋa la pʋam.
«Mam Azezi n tõm m malɛka tɩ a wa'am wa tɔgɛ bõn-bãma wuu pa'alɛ m nẽrba.
Mam de la naba Adavidi yɩɩŋa, la bewã'arɛ n nẽerɩ.» Nawẽnnɛ Sɩa, la pɔka la n mãasʋm a mẽŋa tɩ a ele la yetɩ: «Wa'am!» Sɛka n wõm bɛla, a mẽ yetɩ: «Wa'am!» Koyũuro n tarɩ sɛka, a wa'am, sɛka n boorɩ ko'om n bɔ'ɔrɩ vɔm, a wa'am wa to'oge zãŋa.
Ba'asgɔ yetɔga Nẽr-sɛka woo n wõm Nawẽnnɛ yetɔga wã n boe gõŋɔ wã pʋam, mam Azã kã'anɩ ẽ yetɩ, nẽr-sɛka sãn pa'asɛ sɛla yetɔga wã pʋam, Nawẽnnɛ wʋn botɩ a yẽ tooro sɛba n gʋlsɛ gõŋɔ wã pʋam na.
La nẽr-sɛka sãn yese sɛla gõŋɔ wã yetɔga pʋam, Nawẽnnɛ wʋn yese a pʋrɛ tɩ a kãn po di vɔm tɩa la biɛ, la a kãn kẽ Nawẽnnɛ tẽŋa la pʋam wʋ lan pa'alɛ se'em gõŋɔ wã pʋam na.
Sɛka n tɔgɛ yetɔg-bãna bɔ la yetɩ la de la sɩra, a yetɩ: «Asɩra, la kãn yuuge dee tɩ mam wa'am.» Amina!
La dɛna bɛla.
Zuudãana Azezi, wa'am.
Tɩ Zuudãana Azezi yel-sõnnɛ bɔna la ya wuu.
