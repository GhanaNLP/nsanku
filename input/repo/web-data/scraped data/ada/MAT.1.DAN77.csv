Title,Content,URL
MATEO 1,"Yesu Kristo weku kpa
(Luka 3.23-38)
1Yesu Kristo, David biɔ, Abraham bi ɔ, fɔmi he womi ji nɛ ɔ nɛ. 2Abraham fɔ Isak, nɛ Isak fɔ Yakob, nɛ Yakob fɔ Yuda kɛ e nyɛmimɛ ɔmɛ. 3Yuda kɛ Tamar fɔ Perez kɛ Zera, nɛ Perez fɔ Hezron, nɛ Hezron fɔ Ram; 4nɛ Ram fɔ Aminadab, nɛ Aminadab fɔ Naasson, nɛ Naasson fɔ Salmon; 5nɛ Salmon kɛ Rahab fɔ Boaz, nɛ Boaz kɛ Rut fɔ Obed, nɛ Obed fɔ Isai; 6nɛ Isai fɔ matsɛ David enɛ matsɛ David kɛ Uria yo ɔ fɔ Salomo.
7Nɛ Salomo fɔ Rehabeam, nɛ Rehabeam fɔ Abia, nɛ Abia fɔ Asa, 8nɛ Asa fɔ Yehosafat, nɛ Yehosafat fɔ Yoram, nɛ Yoram fɔ Uzia; 9nɛ Uzia fɔ Yotam, nɛ Yotam fɔ Ahaɛ, nɛ Ahaɛ fɔ Hezekia; 10nɛ Hezekia fɔ Manase, nɛ Manase fɔ Amon, nɛ Amon fɔ Yosia; 11nɛ Yosia fɔ Yékonia kɛ e nyɛmimɛ ɔmɛ benɛ a ba ngɔ mɛ nyɔguɛ kɛ ho Babilon ya a.
12Benɛ a ngɔ mɛ nyɔguɛ kɛ ho Babilon ya se ɔ, Yokonia fɔ Sealtiel, nɛ Sealtiel fɔ Zerubabel; 13nɛ Zerubabel fɔ Abiud, nɛ Abiud fɔ Eliakim, nɛ Eliakim fɔ Azor; 14nɛ Azor fɔ Sadok, nɛ Sadok fɔ Akim, nɛ Akim fɔ Eliud; 15nɛ Eliud fɔ Eleazar, nɛ Eleazar fɔ Matan, nɛ Matan fɔ Yakob; 16nɛ Yakob fɔ Yosef nɛ ji Maria nɛ fɔ Yesu nɛ a tsɛɛ lɛ Kristo ɔ huno ɔ.
17Lɛɛ yi nɔhi tsuo nɛ je Abraham nɔ kɛ ba su David nɔ ɔ, yi nɔ nyɔngma kɛ eywiɛ; nɛ kɛ je David nɔ kɛ ba su benɛ a ngɔ mɛ nyɔguɛ kɛ ya Babilon ɔ, yi nɔ nyɔngma kɛ eywiɛ; nɛ kɛ je Babilon nyɔguɛ ngɔmi ɔ kɛ ba su Kristo nɔ ɔ, yi nɔ nyɔngma kɛ eywiɛ.
Yesu Kristo fɔmi
(Luka 2.1-7)
18Jeha nɛ ɔ, bɔ nɛ Yesu Kristo fɔmi ɔ ngɛ ji nɛ ɔ nɛ: e nyɛ Maria a, benɛ Yosef ya bi e si nɛ e na we nɛ e kpee lɛ ɔ, Maria na kaa e hɛɛ muklii kɛ je Mumi klɔuklɔu ɔ mi. 19Se Yosef, e huno ɔ, akɛnɛ dalɔ ji lɛ nɛ e hla we kaa e bɔ lɛ ahlua a, e susu kaa e maa ngmɛɛ e he kpoo. 20Se benɛ e ngɛ ni nɛ ɔmɛ kulaa a he susue ɔ, oʼɛ, Nyɔmtsɛ ɔ bɔfo je e he kpo ngɔ tsɔɔ lɛ ngɛ nlami mi, nɛ e de lɛ ke: “Yosef, David bi, koo ye o yo Maria a ngɔmi gbeye, se hɔ nɛ e hɛɛ nɛ ɔ ɔ, e je Mumi Klɔuklɔu ɔ mi; 21e ma fɔ binyumu, nɛ o maa wo lɛ biɛ ke Yesu, ejakaa e ma he e ma a yi wmai kɛ je a he yayami ɔmɛ a mi.”
22Se a pee enɛ ɔmɛ tsuo konɛ nɔ́ nɛ Nyɔmtsɛ ɔ de kɛ gu gbalɔ ɔ nɔ ɔ nɛ ba mi ke: 23“Oʼɛ, zangmayo ɔ ma na muklii, nɛ e ma fɔ binyumu, nɛ a maa wo lɛ biɛ ke: Yimanuel” (e sisi ji: “Mawu kɛ wɔ ngɛ”).
24Lɔ ɔ he ɔ, benɛ Yosef hɛ̃ tsɛ̃ kɛ je mahɛ ɔ mi ɔ, e pee bɔ nɛ Nyɔmtsɛ ɔ bɔfo ɔ de lɛ ɔ, nɛ e ngɔ e yo ɔ; 25se e li lɛ nyumu kɛ yo hluu kɛ ya su be nɛ e fɔ e bi tete ɔ, nɛ e wo lɛ biɛ ke Yesu.",https://www.bible.com/bible/2322/MAT.1.DAN77
MATEO 2,"Nileli nɛ je beleku ɔ
1Benɛ pa fɔ Yesu ngɛ Betlehem ngɛ Yudea ngɛ matsɛ Herode yi nɔ se ɔ, oʼɛ, ni leli je beleku ba Yerusalem ba bi ke: 2“Jije Yudafo ɔmɛ a matsɛ ɔ nɛ a fɔ ɔ ngɛ? Wa na edodoe ngɛ beleku, nɛ wa ma lɛ jami.” 3Benɛ matsɛ Herode nu enɛ ɔ, e kɛ Yerusalem tsuo nu sawale; 4nɛ e bua ma a mi osɔfo nikɔtɔma amɛ kɛ mlaa tsɔɔli ɔmɛ tsuo a nya kɛ kpe nɛ e bi mɛ he nɛ a ma fɔ Kristo ɔ ngɛ. 5Nɛ a de lɛ ke: “Ngɛ Betlehem ngɛ Yudea; se bɔ nɛ gbalɔ ɔ ngma ji nɛ ɔ nɛ:
6‘Nɛ mo, Betlehem, Yuda zugba a, pi
mo ji nyafii pe kulaa ngɛ
Yuda ganɔ ɔmɛ a kpɛti.
Se o mi nɛ ganɔ nɛ ma kpaka
ye ma Israel ɔ maa je.’ ”
7Kɛkɛ nɛ Herode tsɛ ni leli ɔmɛ zaa nɛ e bi mɛ fitsofitso be mi nɛ dodoe ɔ je. 8Nɛ e ha a ya Betlehem nɛ e ke: “Nyɛɛ ya nɛ nyɛ ya hla bimwɔyo ɔ fitsofitso, nɛ ke nyɛ na lɛ ɔ, nyɛ ba de mi konɛ imi hu ma ba nɛ ma ba ja lɛ.” 9Se benɛ a nu matsɛ ɔ munyu ɔ, a pue nɔ kɛ ho. Nɛ oʼɛ, dodoe ɔ nɛ a na ngɛ beleku ɔ nyɛɛ a hɛ mi hluu kɛ ya si dodoe ɔ ba da he nɛ bimwɔyo ɔ ngɛ ɔ yi mi. 10Nɛ benɛ a na dodoe ɔ, a na bua jɔmi wawɛɛ nitse. 11Nɛ a ya we ɔ mi, nɛ a ya na bimwɔyo ɔ kɛ e nyɛ Maria a, nɛ a kpla si nɛ a ja lɛ, nɛ a pɛne a kotoku ɔmɛ a nya; nɛ a ke lɛ nihi: sika tsu kɛ mimɛ kɛ mire. 12Nɛ akɛnɛ Mawu je tsɔɔ mɛ ngɛ nlɛmi mi ke a ko kpale a se kɛ ya Herode ngɔ hu ɔ, a gu blɔ kpa kɛ ho a zugba a nɔ ya.
Fotumi kɛ Mizraim yami
13Nɛ benɛ a je se ɔ, oʼɛ, Nyɔmtsɛ ɔ Bɔfo je e he kpo tsɔɔ Yosef ngɛ nlami mi nɛ e ke: “Tee si, ngɔɔ bimwɔyo ɔ kɛ e nyɛ ɔ, nɛ o tu fo kɛ ya Mizraim, nɛ o hi lejɛ ɔ kɛ yaa su be nɛ ma de mo; se Herode ma hla bimwɔyo ɔ nɛ e gbe.” 14Nɛ lɔ ɔ he ɔ, e te si nɛ e ngɔ bimwɔyo ɔ kɛ e nyɛ ɔ nyɔ mi, nɛ e pue nɔ kɛ ho Mizraim ya. 15Nɛ e hi lejɛ ɔ kɛ ya su be nɛ Herode gbo; konɛ nɔ́ nɛ Nyɔmtsɛ ɔ de ngɛ gbalɔ ɔ nya a nɛ ba mi ke: “Mizraim i tse ye bi ɔ kɛ je.”
Betlehem jokuɛwi ɔmɛ a gbemi
16Jeha nɛ ɔ benɛ Herode na kaa ni leli ɔmɛ sisi lɛ ɔ, e muklii mi fu wawɛɛ, nɛ e tsɔ a ya gbe jokuɛ nyumuwi tsuo nɛ ngɛ Betlehem kɛ lejɛ ɔ ni ɔmɛ a mi tsuo, ninɛmɛ nɛ ye jeha enyɔ kɛ ninɛmɛ nɛ yi ja ngɛ be nɛ e bi ni leli ɔmɛ fitsofitso ɔ nya.
17Kɛkɛ nɛ nɔ́ nɛ gbalɔ Yeremia de ɔ ba mi ke:
18“A nu gbi ko ngɛ Rama,
kɔmɔ yemi kɛ ya fomi kɛ ya peemi fuu,
Rahel ngɛ e bimɛ ɔmɛ foe
nɛ e kplɛɛ we kpatami; ejakaa a gbo.”
Sekpalemi kɛ Mizraim jemi
19Se Herode gbenɔ se ɔ, oʼɛ, Nyɔmtsɛ ɔ bɔfo je e he kpo tsɔɔ Yosef ngɛ nlami mi ngɛ Mizraim, 20nɛ e ke: “Tee si nɛ o ngɔ bimwɔyo ɔ kɛ e nyɛ ɔ, nɛ o ya Israel zugba a nɔ se ninɛmɛ nɛ hla kaa a gbe bimwɔyo ɔ gbo.”
21Lɔ ɔ he ɔ Yosef te si nɛ e ngɔ bimwɔyo ɔ kɛ e nyɛ ɔ nɛ e ba Israel zugba a nɔ.
22Bene e nu kaa Arkelao ngɛ matsɛ yee ngɛ Yudea ngɛ e tsɛ Herode se ɔ, Yosef ye lejɛ ɔ yami gbeye; nɛ akɛnɛ a je kpo tsɔɔ lɛ ngɛ nlami mi he ɔ, e plɛ e yi kɛ ho Galilea ni ɔmɛ a mi ya. 23Nɛ e ba ba hi ma ko nɛ a tsɛɛ Nazaret ɔ mi; konɛ nɔ́ nɛ gbalɔ ɔ de ɔ nɛ ba mi ke: “A ma tsɛ lɛ Nazareno.”",https://www.bible.com/bible/2322/MAT.2.DAN77
MATEO 3,"Yohane Baptisilɔ ɔ fiɛmi
(Marko 1.1-8; Luka 3.1-18; Yohane 1.19-28)
1Jamɛ a be ɔmɛ a mi ɔ, Yohane, Baptisilɔ ɔ, ba ba fiɛ ngɛ Yudea nga a nɔ, 2nɛ e de ke: “Nyɛɛ kpale kɛ je nyɛ blɔ yaya amɛ a nɔ, se hiɔwe matsɛ yemi ɔ su si ta.” 3Ejakaa nɔ nɛ ɔ ji nɔ he nɛ gbalɔ Yesaia de ngɛ ke:
“Nɔ ko ngɛ ngmlaa kpae boboobo ngɛ nga a nɔ ke:
‘Nyɛ dla Nyɔmtsɛ ɔ blɔ ɔ.
Nyɛ ha e blɔ ɔ nɛ da tlɔmɔɔ!’ ”
4Se Yohane ɔ afukpɔngɔ he bwɔmi a kɛ lo e tade ɔ, nɛ lohwe he womi kpa fi e mlɛ mi, nɛ e ni yeni ji baalɛ kɛ nga nɔ hwo. 5Kɛkɛ nɛ nihi je Yerusalem kɛ Yudea kɛ Yordan ni ɔmɛ a mi tsuo ba e ngɔ, 6nɛ e baptisi mɛ ngɛ Yordan mi benɛ a ngɛ a he yayami ɔmɛ jajee ɔ.
7Se benɛ Yohane na Farisifo ɔmɛ kɛ Sakukifo ɔmɛ a ti nihi fuu nɛ ma e baptisimi ɔ he ɔ, e de mɛ ke: “Sinɔhi a nina, mɛnɔ tsɔɔ nyɛ ke nyɛɛ tu muklii mi la nɛ ma a nya fo? 8Ke nyɛ tsake nyɛ tsui ɔ lɛɛ nyɛɛ wo yiblii nɛ sa tsui tsakemi mɔ! 9Nɛ nyɛ ko susu ngɛ nyɛ mi nɛ nyɛ de ke: ‘Wɔ ɔ lɛɛ wa tsɛ ji Abraham;’ se i ngɛ nyɛ dee ke: Mawu ma nyɛ kaa a tleɔ bihi a si kɛ jee tɛ nɛ ɔmɛ a mi ngɔ haa Abraham. 10Se amlɔ nɛ ɔ ɔ, gbiɛ ɔ fɔ́ɔ si ngɛ tso poku ɔmɛ a nɔ momo, konɛ tso tsuaa tso nɛ wui yiblii kpakpahi ɔ, a po lɛ ngɔ fɔ si, nɛ a sake ngɔ fɔ la mi. 11Imi lɛɛ nyu i kɛ ngɛ nyɛ baptisie ha tsui tsakemi, se nɔ nɛ ma ngɛ ye se ɔ he wa pe mi, e tokotahi tete i sɛ́ nɔ nɛ hɛo; lɛ e kɛ Mumi Klɔuklɔu kɛ la maa baptisi nyɛ. 12Nɔ nɛ hɛɛ e nɔ mi sami tsimi ngɛ e dɛ, nɛ e maa bɛɛ e zugba a nɔ fitsofitso nɛ e ma bua ngma a nya ngɔ to e gba mi; se tsakati ɔ, e kɛ la nɛ gbo we maa sa.”
Yesu baptisimi
(Marko 1.9-11; Luka 3.21-22)
13Kɛkɛ nɛ Yesu je Galilea kɛ ba Yohane ngɔ ngɛ Yordan nya konɛ Yohane nɛ baptisi lɛ. 14Se Yohane ka lɛ blɔ tsimi ke: “Imi mohu nɛ e hia kaa mo o baptisii mi ɔ, nɛ mo o ma ye ngɔ nɛ ɔ?” 15Se Yesu he nɔ nɛ e de lɛ ke: “Moo kplɛɛ kɛkɛ, se kikɛmɛ a blɔ nɔ a maa gu kɛ pee Mawu suɔmi nya ni.” Kɛkɛ nɛ Yohane kplɛɛ ha lɛ.
16Nɛ benɛ e baptisi Yesu ɔ, e je kpo amlɔ kɛ je nyu ɔ mi nɛ oʼɛ, a bli hiɔwe nya ha lɛ, nɛ e na Mawu Mumi ɔ nɛ ngɛ si kplee kaa okpo kɛ ma e nɔ. 17Nɛ oʼɛ, gbi ko je hiɔwe ke: “Nɔ nɛ ɔ ji ye suɔmi bi nɛ i ngɛ e he tsui ɔ nɛ.”",https://www.bible.com/bible/2322/MAT.3.DAN77
MATEO 4,"Abosiami ka Yesu
(Marko 1.12-13; Luka 4.1-13)
1Kɛkɛ nɛ Mumi ɔ ngɔ Yesu kɛ ho nga a nɔ ya konɛ abosiami ya ka lɛ. 2Nɛ benɛ e ha hwɔ nyɔ kɛ pia ligbi nyingmi eywiɛ ɔ, lɔ ɔ se ɔ hwɔ ye lɛ. 3Nɛ nya tsɔlɔ ɔ ba e ngɔ ba de lɛ ke: “Ke Mawu bi ji mo ɔ, de konɛ tɛ nɛ ɔmɛ nɛ plɛ abolo.” 4Se Yesu he nɔ ke: “A ngma ke: ‘Pi abolo kɛkɛ nɛ haa nɔmlɔ yi naa wa; se mohu munyu tsuaa munyu nɛ jee Mawu nya mi ɔ.’ ”
5Kɛkɛ nɛ Abosiami ɔ ngɔ lɛ kɛ ya ma klɔuklɔu ɔ mi, nɛ e kɛ lɛ ya da sɔlemi we ɔ yi mi ploplooplo, 6nɛ e de lɛ ke: “Ke Mawu bi ji mo ɔ, ngɔɔ o he ngɔ fia si; ejakaa pa ngma ke:
‘O he ɔ, Mawu ma fa e bɔfo ɔmɛ nɛ a maa hɛɛ mo
ngɛ a dɛ mi, konɛ o nane ko si tɛ ko.’ ”
7Yesu de lɛ ke: “A ngma ekohu ke: ‘Koo ka Nyɔmtsɛ o Mawu ɔ!’ ”
8Jeha nɛ ɔ bosiami ngɔ lɛ kɛ ho yoku kpetekpleenyɛ nɛ ya hiɔwe ko nɔ ya nɛ e ngɔ je mi matsɛ yemi hehi tsuo kɛ a nyami ɔmɛ ngɔ tsɔɔ lɛ; 9nɛ e de lɛ ke: “Ma ngɔ enɛ ɔmɛ tsuo ha mo, ke o kpla si nɛ o ja mi ɔ.” 10Kɛkɛ nɛ Yesu de lɛ ke: “Jee ye nɔ, Satan! ejakaa a ngma ke: ‘Nyɔmtsɛ, o Mawu ɔ, o ja, nɛ lɛ kɛkɛ o sɔmɔ!’ ”
11Keke nɛ abosiami si lɛ, nɛ oʼɛ, hiɔwe bɔfohi ba nɛ sa ba sɔmɔ lɛ.
Yesu je e nitsumi sisi ngɛ Galilea
(Marko 1.14-15; Luka 4.14-15)
12Benɛ Yesu nu kaa a nu Yohane ɔ, e pue nɔ kɛ ho Galilea ya; 13nɛ e je Nazaret kɛ ba hi Kapernaum nɛ ngɛ wo nya a, ngɛ Zebulon kɛ Naftali ni ɔmɛ a mi; 14konɛ gbalɔ Yesaia munyu ɔ nɛ ba mi ke:
15“Zebulon zugba a kɛ Naftali zugba a nɛ ngɛ wo
nya blɔ ɔ, ngɛ Yordan se ɔ, majemajali a
Galilea a,
16Ma nɛ hii si ngɛ diblii mi ɔ na la kpetekpleenyɛ,
nɛ ninɛmɛ nɛ hii si ngɛ gbenɔ zugba kɛ e hɔ́ ɔ
mi ɔ, la te si ha mɛ!”
17Kɛ je jamɛ a ligbi ɔ, Yesu bɔni fiɛmi nɛ e ke: “Nyɛɛ kpale kɛ je nyɛ blɔ yaya amɛ a nɔ. Nyɛ tsake nyɛ tsui, se hiɔwe matsɛ yemi ɔ su si haa.”
Yesu tsɛ wohɛli eywiɛ
(Marko 1.16-20; Luka 5.1-11)
18Se benɛ Yesu ngɛ si kpae ngɛ Galilea wo ɔ nya a, e na nyɛmimɛ enyɔ, Simon nɛ a tsɛɛ lɛ Petro, kɛ e nyɛmi Andrea nɛ a ngɛ hɛe ngɛ wo ɔ mi, ejakaa wohɛli ji mɛ. 19Nɛ e de mɛ ke: “Nyɛ ba nyɛɛ ye se nɛ ma pee nyɛ nimli a hɛli.” 20Nɛ amlɔ ɔ a si a ya amɛ, nɛ a ba nyɛɛ e se.
21Ne benɛ e je lejɛ ɔ kɛ yaa a, e na nyɛmimɛ kpa enyɔ kome, Zebedeo bi Yakobo kɛ e nyɛmi Yohane kɛ a tsɛ Zebedeo ngɛ lɛ mi nɛ a ngɛ a ya amɛ dlae; nɛ e tsɛ mɛ. 22Nɛ amlɔ ɔ mɛ hu a si lɛ ɔ kɛ a tsɛ ɔ nɛ a ba nyɛɛ e se.
Yesu nitsɔɔmi, e fiɛmi kɛ e nɔtsami
(Luka 6.17-19)
23Nɛ Yesu kpa Galilea tsuo, e tsɔɔ ni ngɛ a kpe he ɔmɛ, nɛ e fiɛ matsɛ yemi ɔ he Sane Kpakpa a tsɔɔ, nɛ e tsa hiɔ tsuaa hiɔ kɛ he hiami tsuaa he hiami ngɛ ma a mi. 24Nɛ e he sane gbɛ fia Siria tsuo, nɛ a kɛ nihi nɛ be saminya nɛ hiɔhi kɛ piimi slɔɔtohi hɛɛ mɛ kɛ nihi nɛ mumi yayamihi ngɛ a mi kɛ godotsɛmɛ kɛ nihi nɛ a gbɔjɔ ba e ngɔ nɛ e tsa mɛ. 25Nɛ nihi fuu je Galilea kɛ Decapoli kɛ Yerusalem kɛ Yudea kɛ Yordan se nyɛɛ e se.",https://www.bible.com/bible/2322/MAT.4.DAN77
MATEO 5,"Yoku nɔ fiɛmi
1Benɛ Yesu na asafo ɔ, e kuɔ kɛ ya yoku ɔ nɔ, nɛ e ya hi si. E kaseli ɔmɛ ba e ngɔ, 2nɛ e bɔni mɛ ni tsɔɔmi ke:
Buajɔmi nitsɛ
(Luka 6.20-23)
3“A gbaa ninɛmɛ nɛ le kaa mumi mi ohiafohi ji mɛ ɔ:
se a nɔ ji hiɔwe matsɛ yemi ɔ nɛ.
4“A gbaa ninɛmɛ nɛ yeɔ kɔmɔ ɔ:
se Mawu maa jɔɔ a bua.
5“A gbaa ninɛmɛ nɛ he jɔ ɔ;
se a ma na nɔ nɛ Mawu wo si ɔ.
6“A gbaa ninɛmɛ nɛ a suɔmi nya ni ji kaa a pee
nɔ nɛ Mawu suɔ ɔ:
se Mawu ma ha a maa to kɛ bua jɔmi.
7“A gbaa ninɛmɛ nɛ naa ni kpahi mɔbɔ ɔ,
se Mawu maa na mɛ mɔbɔ.
8“A gbaa ninɛmɛ nɛ a tsui mi tsɔ ɔ;
se a maa na Mawu.
9“A gbaa ninɛmɛ nɛ kpataa a:
se a ma tsɛ mɛ Mawu bimɛ.
10“A gbaa ninɛmɛ nɛ a waa mɛ yi mi ejakaa a peɔ
Mawu suɔmi nya ni ɔ:
se a nɔ ji hiɔwe matsɛ yemi ɔ nɛ.
11“A gbaa nyɛ ke nihi jɛ nyɛ nɛ a wa nyɛ yi mi nɛ a ngɔ nya kɛ tu munyu yaya tsuaa munyu yaya ngɔ si nyɛ ejakaa ye kaseli ji nyɛ ɔ. 12Nyɛ nya nɛ nyɛ bua nɛ jɔ; ejakaa hiɔwo ngua ngɛ ha nyɛ ngɛ hiɔwe; ejakaa ja a wa gbali nɛ sɛ nyɛ hlami ɔ yi mi.”
Ngo kɛ la
(Marko 9.50; Luka 14.34-35)
13“Nyɛ ji ngo kɛ ha adesahi tsuo. Se ke ngo nya nyu gbo ɔ, mɛni a kɛ maa wo lɛ ngo ekohu? E he be senami hu, ja a tsɛ pue he nɛ nimli naa nɔ.
14“Nyɛ ji la ha je ɔ tsuo. Ma nɛ a bɔ ngɛ yoku nɔ ɔ, e be nyɛe maa laa. 15Jeha nɛ ɔ hu, nɔ ko su we kane kɛ mɛ́ sowe sisi: se mohu e kɛ maa kane tso nɔ, nɛ e tsoo haa nihi nɛ ngɛ we ɔ mi tsuo kulaa. 16Ja nɔuu nyɛ ha nyɛ la nɛ tso ngɛ nimli a hɛ mi konɛ a na nyɛ ni peemi ni kpakpa amɛ nɛ ɛ wo nyɛ tsɛ nɛ ngɛ hiɔwe ɔ hɛ mi nyami.
Mlaa he nitsɔɔmi
17“Nyɛ ko susu kaa imi Yesu i ba Mose mlaa aloo gbali ɔmɛ a tsɔɔmi ɔmɛ gumi; i bɛ mɛ gumi, se i ba nɛ ma ba gbe nya. 18Niinɛ, i ngɛ nyɛ dee ke: Be abɔ nɛ hiɔwe kɛ zugba ngɛ lolo nɛ ɔ ɔ, kpɔ kake loo ngu nyafii pe kulaa be mlaa a mi jee ja a gbe nihi tsuo kulaa nya. 19Lɔ ɔ he ɔ, nɔ tsuaa nɔ nɛ ma tɔ kita nɛ ɔmɛ a kpɛti nyafii kake nɔ, nɛ e maa tsɔɔ ni kpahi ke a pee ja a, e maa pee nyafii pe kulaa ngɛ hiɔwe matsɛ yemi ɔ mi; se nɔ tsuaa nɔ nɛ yeɔ mlaa a nɔ nɛ e tsɔɔ ni kpahi hu ke a pee ja a, e maa pee nɔ ngua ngɛ hiɔwe matsɛ yemi ɔ mi. 20I ngɛ nyɛ dee ke: Ke nyɛ dami ɔ pa we mlaa tsɔɔli ɔmɛ kɛ Farisifo ɔmɛ a nɔ ɔ, nyɛ be hiɔwe matsɛ yemi ɔ mi sɛe kulaa.”
Mukliimifumi he nitsɔɔmi
21“Tse nyɛ nu kaa a de blematsɛmɛ ɔmɛ ke: ‘koo gbe nɔmlɔ, se nɔ tsuaa nɔ nɛ maa gbe nɔmlɔ ɔ, a kɛ lɛ maa ba kojolɔ ɔ hɛ mi.’ 22Se i ngɛ nyɛ dee ke: nɔ tsuaa nɔ nɛ muklii mi fuɔ e nyɛmi (yaka a), a kɛ lɛ maa ba kojolɔ ɔ hɛ mi; nɛ nɔ tsuaa nɔ nɛ deɔ e nyɛmi ke: ‘Yaka nɔmlɔ’ ɔ, a kɛ lɛ maa ba gua ngua a hɛ mi; nɛ nɔ tsuaa nɔ nɛ tsɛɛ e nyɛmi ke kuasia nɛ he be senami ɔ, e maa ye abosiami a je la a mi yami fɔ? 23Lɔ ɔ he ɔ ke o kɛ o nike ni ma Mawu hami ngɛ bɔ sami latɛ ɔ hɛ mi, nɛ o kai ngɛ lejɛ ɔ kaa o nyɛmi kɛ mo kpɛti ngɛ sane ko ɔ, 24si o nike ni ɔ ngɛ lejɛ ɔ ngɛ bɔ sami latɛ ɔ hɛ mi, nɛ o ya nɔuu nɛ o kɛ o nyɛmi ɔ ya kpata lolo, konɛ o kpale ba nɛ o kɛ o nike ni ɔ ba ha Mawu.
25“O kɛ o pɛbilɔ ɔ nɛ tsa mla benɛ nyɛ ngɛ blɔ ɔ nɔ kɛ yaa a, ke pi ja a, nyɛ lejɛ ɔ sumi nɔuu ɔ e maa ngɔ mo ngɔ ha kojolɔ ɔ, nɛ lɛ hu e maa ngɔ mo ngɔ ha tsɔlɔ ɔ, nɛ a maa wo mo tsu mi. 26Niinɛ, i ngɛ mo dee ke: O be lejɛ ɔ jee kɛ yaa si o maa wo nyagbe pɛsɛwa a.”
Gbapuɛmi he nitsɔɔmi
27“Tse nyɛ nu kaa a de blematsɛmɛ ɔmɛ ke: ‘Ko puɛ gba!’ 28Se i ngɛ nyɛ e nɔ dee: Nɔ tsuaa nɔ nɛ hyɛɛ yo nɛ e he peɔ lɛ akɔnɔ ɔ, e yeɔ fɔ ejakaa e kɛ lɛ puɛ gba momo ngɛ e tsui mi. 29Ke o hiɛ ɔ nɔ hɛngmɛ haa o peɔ yayami ɔ, hia nɛ o sake ngɔ fɔ he; ejakaa e hi ha mo kaa o nɔmlɔ tso ɔ he nɔ́ ko laa pe nɔ nɛ a ma sake o nɔmlɔ tso mluku ɔ tsuo ngɔ fɔ abosiami a je la a mi. 30Nɛ ke o hiɛ ɔ nine haa o peɔ yayami ɔ, poo, nɛ o sake ngɔ fɔ he; ejakaa e hi ma mo kaa o laa o nine kake pe nɔ́ nɛ a maa ngɔ o nɔmlɔ tso mluku ɔ tsuo ngɔ wo abosiami a je la a mi.”
Gbamipomi he nitsɔɔmi
(Mateo 19.9; Marko 10.11-12; Luka 16.18)
31“A de hulɔ ke: ‘Nɔ tsuaa nɔ nɛ fieɔ e yo ɔ, sa nɛ e ha lɛ hemi womi.’ 32Se imi lɛɛ, i ngɛ nyɛ dee ke: Nɔ tsuaa nɔ nɛ fieɔ e yo nɛ pi ajuama bɔmi he ʼi ɔ, lɛɛ e yeɔ fɔ kaa e haa yo ɔ bɔɔ ajuama ke e ya gba ekohu; nɛ nyumu nɛ ya ngɔɔ lɛ ɔ hu puɛɔ gba.”
Kitakami he nitsɔɔmi
33“Tse nyɛ nu hulɔ kaa a de blematsɛmɛ ɔmɛ ke: ‘Ko ka kita gu, se mohu ye o kita amɛ a nɔ ha Nyɔmtsɛ ɔ.’ 34Se imi lɛɛ i ngɛ nyɛ dee ke: Nyɛ ko ka kita kulaa! Nyɛ ko ka hiɔwe, ejakaa Mawu matsɛ sɛ ʼi, 35loo zugba, ejakaa Mawu nane si sɛ ʼi, loo Yerusalem, ejakaa e ji matsɛ ngua a ma. 36Ko ka o yi tete, ejakaa o be nyɛe yi bwɔmi kake, ehiɔ loo eyumu, maa pee. 37Ke nyɛ ke: ‘Ee’ ɔ, e pee: ‘Ee;’ nɛ ke nyɛ ke: ‘Dɛbi’ ɔ, e pee: ‘Dɛbi’; nɔ́ kpa ko nɛ pe enɛ ɔ ɔ, je abosiami dɛ mi.”
Peemi kɛ nanemitomi he nitsɔɔmi
(Luka 6.29-30)
38“Tse nyɛ nu nɛ a de ke: ‘Hɛngmɛ ngɛ hɛngmɛ nane mi,’ (kɛ) ‘lungu ngɛ lungu nane mi.’ 39Se imi lɛɛ i ngɛ nyɛ dee ke: Nɔ nɛ maa pee nyɛ yayami ɔ, nyɛ ko pee lɛ ngɔ to nane mi; se ke nɔ ko gba o hiɛ ɔ nɔ tue mi ɔ, plɛ kake ɔ hu ha lɛ. 40Nɛ ke nɔ ko ngɔ mo kɛ ya kojomi he nɛ e ya sama mo ngɛ o gugue tade he ɔ, ha nɛ e ngɔ o hiɔwe tade ɔ hulɔ. 41Nɛ ke nɔ ko nyɛ o nɔ ke o kɛ lɛ nɛ ya si tomi nya kake ɔ, o kɛ lɛ nɛ ya enyɔ. 42Ha nɔ nɛ ngɛ mo nɔ́ bae ɔ, nɛ nɔ nɛ ngɛ hlae nɛ o pa lɛ nɔ́ ko ɔ, koo nyɛ lɛ he.”
Henyɛli a suɔmi
(Luka 6.27-28; 6.32-36)
43“Tse nyɛ nu nɛ a de ke: ‘Suɔ o huɛ nɛ o nyɛ o henyɛlɔ.’ 44Se imi lɛɛ, i ngɛ nyɛ dee ke: Nyɛɛ suɔ nyɛ henyɛli, nyɛɛ sɔle ha nihi nɛ waa nyɛ yi mi ɔ, 45enɛ ɔ ma ha nyɛ ma plɛ nyɛ tsɛ nɛ ngɛ hiɔwe ɔ bimɛ, ejakaa e haa e pu jee ngɛ nimli yayamihi kɛ nimli kpakpahi a nɔ, nɛ e haa hiɔmi nɛɛ haa dali kɛ yayami peeli. 46Se ke nyɛ suɔ ninɛmɛ nɛ suɔ nyɛ ɔ, mɛni hiɔwo nyɛ ngɛ? Anɛ to tsuli ɔmɛ tete pee we ja nɔuu lo? 47Nɛ ke nyɛ ngaa nyɛ nyɛmimɛ kɛkɛ ɔ, anɛ nyɛ pee nɔ́ ko tsɔ pe bɔ nɛ sa peemi lo? Anɛ wɔ jali ɔmɛ tete pee we ja nɔuu lo? 48Lɔ ɔ he ɔ nyɛɛ hi kɛ pi si, kaa bɔ nɛ nyɛ tsɛ nɛ ngɛ hiɔwe ɔ hu hi kɛ pi si ɔ.”",https://www.bible.com/bible/2322/MAT.5.DAN77
MATEO 6,"Kpakpapeemi he nitsɔɔmi
1“Nyɛɛ hyɛ nɛ hi nɛ nyɛ ko pee nyɛ dami nihi ngɛ ma hɛ mi, ke nyɛ pee ɔ, lɔ ɔ lɛɛ, nyɛ be hiɔwo ko ngɛ nyɛ tsɛ nɛ ngɛ hiɔwe ɔ ngɔ.
2“Lɔ ɔ he ɔ ke o ngɛ kpakpa pee ɔ, ko kpa titimati ngɛ o hlami, kaa bɔ nɛ osatotsɛmɛ ɔmɛ peɔ ngɛ kpe hehi kɛ magbɛ ɔmɛ a nɔ konɛ nihi nɛ je a yi ɔ. I ngɛ nyɛ dee anɔkuale mi ke: A nine su a hiɔwo nɔ mo. 3Se mo o lɛɛ, ke o ngɛ kpakpa pee ɔ, ko ha o muɔ nine nɛ le nɔ nɛ o hiɛ ɔ nine peɔ. 4O kpakpa peemi ɔ nɛ hi laami mi, nɛ o tsɛ nɛ naa laami mi nihi ɔ nitse maa wo mo hiɔ.”
Pɛɛkpami he nitsɔɔmi
(Luka 11.2-4)
5“Nɛ ke nyɛ ngɛ sɔlee ɔ, nyɛ ko pee kaa osatotsɛmɛ ɔmɛ, se a suɔ kaa a da kpe he ɔmɛ kɛ gbɛjegbɛ ɔmɛ a kɔ nyahi kɛ sɔle konɛ nihi nɛ na mɛ. Niinɛ, i ngɛ nyɛ dee ke: A nine su a hiɔwo nɔ mo. 6Se ke o ngɛ sɔlee ɔ, sɛ o se tsu mi, nɛ po nga sinya a nɛ o sɔle ngɔ ha o tsɛ ngɛ laami mi, nɛ o tsɛ nɛ naa laami mi nihi ɔ maa wo mo hiɔ.
7“Ke nyɛ ngɛ sɔlee ɔ nyɛ ko tu munyu fuu kaa wɔ jali ɔmɛ; se a susuu kaa a munyu fuu ɔ he a maa bu mɛ tue. 8Nyɛ ko pee kaa mɛ; se nyɛ tsɛ ɔ le nihi nɛ hiaa nyɛ loko nyɛ biɔ lɛ. 9Lɔ ɔ he ɔ nyɛɛ sɔle kikɛ:
‘Wa tsɛ nɛ ngɛ hiɔwe,
O biɛ ɔ he nɛ tsɔ;
10O matsɛ yemi ɔ nɛ ba;
A pee nɔ nɛ o suɔ ngɛ zugba a nɔ
kaa a peɔ ngɛ hiɔwe ɔ.
11Ha wɔ mwɔnɛ wa daa ngma;
12Nɛ o kɛ wa hiɔ ɔmɛ nɛ ke wɔ
Kaa bɔ nɛ wɔ hu waa kɛ kee ninɛmɛ
nɛ hɛɛ wɔ hiɔ ɔ.
13Nɛ o kɛ wɔ ko ya kami mi
se je wɔ kɛ je nɔ yayami ɔ dɛ mi.’
14Nɛ ke nyɛɛ kɛ nihi a tɔmihi pa mɛ ɔ, nyɛ tsɛ nɛ ngɛ hiɔwe ɔ kɛ maa pa nyɛ hulɔ. 15Se ke nyɛɛ kɛ nihi a tɔmihi pɛ́ mɛ ɔ, nyɛ tsɛ ɔ hu kɛ nyɛ tɔmi ɔmɛ be nyɛ pae.”
Hwɔhami he nitsɔɔmi
16“Se ke nyɛ ngɛ hwɔ hae ɔ, nyɛ ko pee nyɛ hɛ mi nɔbɔmɔbɔ kaa osatotsɛmɛ ɔmɛ; a peɔ a hɛ mi nyanyaanya konɛ nimli nɛ na kaa a ngɛ hwɔ hae. Niinɛ, i ngɛ nyɛ dee ke: A nine su a hiɔwo nɔ mo? 17Se mo lɛɛ ke o ngɛ hwɔ hae ɔ kpa o yi mi nu nɛ o fɔ o hɛ mi; 18konɛ ni kpahi ko na kaa o ngɛ hwɔ hae, ja o tsɛ nɛ ngɛ laami mi ɔ; nɛ o tsɛ nɛ naa laami mi ni ɔ maa wo mo hiɔ.”
Hiɔwe juetli
(Luka 12.33-34)
19“Nyɛ ko to juetli ha nyɛ he ngɛ zugba nɛ ɔ nɔ, he nɛ wɔyewɔye kɛ kana puɛɔ nihi nɛ juli guu kɛ sɛɛ mi ya juɔ ngɛ ɔ. 20Se nyɛɛ to juetli ha nyɛ he ngɛ hiɔwe he nɛ wɔyewɔye kɛ kana puɛ we nihi nɛ juli gui kɛ sɛ we mi yajui ngɛ ɔ. 21Ejakaa he nɛ o juetli ngɛ ɔ, lejɛ ɔ o tsui maa hi.”
Nɔmlɔ tso ɔ la
(Luka 11.34-36)
22“Nɔmlɔ tso ɔ la ji hɛngmɛ. Lɔ ɔ he ɔ ke o hɛngme nɔ tsɔ ɔ, o nɔmlɔ tso mluku ɔ tsuo ma hyi kɛ la; 23se ke o hɛngmɛ nɔ tsɔ we ɔ, o nɔmlɔ tso mluku ɔ tsuo maa wo diblii. Lɔ ɔ he ɔ ke la nɛ ngɛ o mi ɔ ji diblii ɔ, kɛ jamɛ a diblii ɔ mi ma ti kɛɛ!”
Mawu kɛ ninami
(Luka 16.13; 12.22-31)
24“Nɔ ko be nyɔmtsɛmɛ enyɔ nyɛe ma sɔmɔ; ejakaa eko ɔ e maa nyɛ nɔ kake nɛ e maa suɔ nɔ kpa a; aloo e maa pɛtɛ nɔ kake he, nɛ e maa gbe nɔ kpa a he guɛ. Nyɛ be Mawu kɛ mamona (ni nami) nyɛe ma sɔmɔ.
25“Lɔ ɔ he ɔ, i ngɛ nyɛ dee ke: Nyɛ ko hao ngɛ nyɛ wami he, nɔ nɛ nyɛ maa ye kɛ nɔ nɛ nyɛ maa nu, aloo nɔ nɛ nyɛ maa wo ngɛ nyɛ nɔmlɔ tso ɔ he. Anɛ wami pa we ngma, nɛ nɔmlɔ tso pa we tade lo? 26Nyɛɛ hyɛ hiɔwe lohwe pɛlitsɛmɛ ɔmɛ; a du we ni nɛ jeha nɛ ɔ hu a kpɔ we, pohu a bua we nya ngɔ wui ngma gba mi; se nyɛ tsɛ nɛ ngɛ hiɔwe ɔ lɛɛ mɛ kɛ̃. Anɛ nyɛ he jua wɛ́ hluu pi mɛ lo? 27Se nyɛ ti mɛnɔ kɛ yeyeeye peemi ma nyɛ tsa e kami nya nine kpɔ mi kami kake?
28“Nɛ mɛ he je nɛ nyɛ peɔ yeyeeye ngɛ tade he? Nyɛ susu nga nɔ mɔmɔ ɔmɛ a he, bɔ nɛ a puɛɛ ɔ: atsu we ni, jeha nɔ hu a tsɛ̃ we kpa. 29Se i ngɛ nyɛ dee ke: Salmo kɛ e nyami ɔ tsuo tete mia we kaa enɛ ɔmɛ a kpɛti kake. 30Jeha nɛ ɔ ke nga nɔ hu nɛ mwɔnɛ e ngɛ nɛ hwɔ nɛ a kɛ woɔ abolo tsu mi nɛ Mawu miaa lɛ kikɛ ɔ, anɛ e be nɔ́ nɛ pe enɛ pee ha nyɛ nɛ nyɛ hemi kɛ yemi pi ɔ lo? 31Lɔ ɔ he ɔ nyɛ ko hao nyɛ he nɛ nyɛ de ke: ‘Mɛni wa maa ye, aloo mɛni wa maa nu, mɛni hu wa ma ngɔ ha wa he?’ 32(Ejakaa ni nɛ ɔmɛ tsuo a se majemajeli a bimɛ ɔmɛ dii.) Nyɛ tsɛ nɛ ngɛ hiɔwe ɔ le kaa ni nɛ ɔmɛ tsuo a he ngɛ nyɛ hiae. 33Nyɛ hla Mɛwu matsɛ yemi ɔ kɛ e dami kekle, nɛ akɛ ni nɛ ɔmɛ tsuo maa piɛ he ngɔ ha nyɛ. 34Lɔ ɔ he ɔ nyɛ ko hao nyɛ he ngɔ to hwɔɔ; ejakaa hwɔɔ nitse maa hao ngɛ lɛ nitse e he. Ligbi tsuaa ligbi nɔ yayami ɔ hiɛ ha lɛ.”",https://www.bible.com/bible/2322/MAT.6.DAN77
MATEO 7,"Kojomi
(Luka 6.37-38; 6.41-42)
1“Nyɛ ko kojo konɛ a ko kojo nyɛ? 2Ejakaa kojomi nɛ nyɛɛ kɛ kojoɔ ɔ, a kɛ maa kojo nyɛ, nɛ susumi nɔ nɛ nyɛɛ kɛ susuu ɔ, a kɛ ma susu ha nyɛ. 3Se mɛni he je o naa ngu nyafii nɛ ngɛ o nyɛmi hɛngmɛ nɔ ɔ, nɛ mo nitse o hɛngmɛ nɔ plai ɔ lɛɛ o nɛ ɔ? 4Aloo kɛ maa pee kɛ nɛ o ma de o nyɛmi ke: ‘Ha ma je ngu nyafii ɔ ngɛ o hɛngmɛ nɔ,’ be mi nɛ plai ngɛ mo nitse o hɛngmɛ nɔ ɔ? 5Osatotsɛ, je plai ɔ ngɛ mo nitse o hɛngmɛ nɔ kekle, nɛ lɔ ɔ loko o maa hyɛ nɔ paa nɛ o ma je ngu nyafii ɔ ngɛ o nyɛmi ɔ hɛngmɛ nɔ.
6“Nyɛ ko ngɔ nɔ́ nɛ ji klɔuklɔu ɔ ngɔ ha gbehi; jeha nɛ ɔ hu nyɛ ko sake nyɛ juinehi ngɔ pue kpotoohi a hɛ mi nɛ a ba naa nɔ ngɛ a nane si, nɛ a plɛ a hɛ mi nɛ a ba tsɔtskɔɔ nyɛ mi.”
Nyɛ bi, nyɛ hla, nyɛ si
(Luka 11.9-13)
7“Nyɛ bi, nɛ a ma ha nyɛ; nyɛ hla nɛ nyɛ maa na; nyɛ si, nɛ a ma bli ha nyɛ. 8Ejakaa nɔ tsuaa nɔ nɛ biɔ ɔ, e nine suu nɔ; nɛ nɔ nɛ hlaa a, e naa; nɛ nɔ nɛ siɔ ɔ, a bliɔ haa lɛ. 9Nyɛ ti mɛnɔ nɛ ke e bi bi lɛ abolo nɛ e ma ha lɛ tɛ? 10Aloo ke e bi lɛ wo mi lo, nɛ e ma ha lɛ sinɔ? 11Lɛɛ ke nyɛ nɛ nyɛ ji nimli yayamihi ɔ nyɛ le bɔ nɛ nyɛ peɔ ngɔɔ ni kpakpahi ngɔ haa nyɛ bimɛ ɔ, enyɛmɛ nɔuu nɛ nyɛ tsɛ nɛ ngɛ hiɔwe ɔ be ni kpakpahi ngɔe kɛ ha nihi nɛ biɔ lɛ ɔ?
12“Lɔ ɔ he ɔ, nɔ́ tsuaa nɔ́ nɛ nyɛ hlaa kaa nihi nɛ pee ngɔ ha nyɛ ɔ, nyɛ hu nyɛɛ pee ja nɔuu ngɔ ha mɛ, ejakaa enɛ ɔ ji mlaa a kɛ gbali ɔmɛ.”
Agbo tokofii ɔ
(Luka 13.24)
13“Nyɛɛ sɛ agbo tokofii ɔ mi! Ejakaa agbo nɛ bli kɛ blɔ gbajaa ji nɔ nɛ kɛ nɔ yaa hemi kpatami mi ɔ nɛ, nɛ nihi babauu lɛ sɛɛ mi.
14Se agbo tokofii kɛ blɔ nɛ hɛ ji nɔ nɛ kɛ nɔ yaa wami mi ɔ nɛ, nɛ nihi bɔɔ ji nihi nɛ naa kɔlɔ ɔ.”
Tso kɛ e yiblii
(Luka 6.43-44)
15“Nyɛɛ hyɛ saminya ngɛ osato gbali ɔmɛ a he, ejakaa a ngɔɔ to he womi ngɔ haa a he kɛ baa nyɛ ngɔ, se a mi mi je ɔ ogbetee ni hali ji mɛ. 16A yiblii ɔmɛ nyɛ ma kɛ le mɛ. Anɛ a tsɔɔ wai yiblii ngɛ mio tsohi a nɔ, aloo a tsɔɔ ngmɔkɔ ngɛ sezlehi anɔ? 17Ja nɔuu tso tsuaa tso nɛ ji tso kpakpa a woɔ yiblii kpakpahi; se tso yaya woɔ yiblii yayahi. 18Tso kpakpa be yiblii yaya nyɛe maa wo nɛ jeha nɛ ɔ hu tso yaya be yiblii kpakpahi nyɛe maa wo. 19Tso tsuaa tso nɛ wui yiblii kpakpahi ɔ, a maa hɛ nɛ a maa ngɔ ngɔ wo la mi? 20Lɔ ɔ he ɔ a yiblii ɔmɛ nyɛɛ kɛ maa le mɛ.”
I li nyɛ kulaa
(Luka 13.25-27)
21“Pi nɔ tsuaa nɔ nɛ deɔ mi ke: ‘Nyɔmtsɛ, Nyɔmtsɛ’ ɔ nɛ maa sɛ hiɔwe matsɛ yemi ɔ mi; se mohu nɔ nɛ peɔ Tsaatsɛ nɛ ngɛ hiɔwe ɔ suɔmi nya ni ɔ. 22Nihi fuu ma de mi ngɛ jamɛ a ligbi ɔ nɔ ke: ‘Nyɔmtsɛ, Nyɔmtsɛ, anɛ pi mo o biɛ ɔ mi nɛ wa gba ngɛ, nɛ o biɛ ɔ mi wa hia numi yayamihi ngɛ, nɛ o biɛ ɔ mi wa pee he wami nihi fuu ngɛ lo?’ 23Nɛ lɔ ɔ lɛɛ ma gba mi ma de me ke: ‘I li nyɛ kulaa, nyɛɛ je ye nɔ, nyɛ nihi nɛ nyɛ tsuɔ nihi nɛ dɛ blɔ!’ ”
Tsumali enyɔ ɔ
(Luka 6.47-49)
24“Lɔ ɔ he ɔ, nɔ tsuaa nɔ nɛ nuɔ ye munyu nɛ ɔmɛ nɛ e yeɔ nɔ ɔ, ma ngɔ lɛ ngɔ to ga lelɔ nɛ ma e tsu ngɛ tɛ sa nɔ ɔ he. 25Nɛ hiɔmi nɛ, nɛ pahi hia, nɛ kɔɔhiɔ fia, nɛ a si tsu ɔ, se e hule we ejakaa a to sisi ngɛ tɛ sa nɔ. 26Nɛ nɔ tsuaa nɔ nɛ nuɔ ye munyu nɛ ɔmɛ nɛ e yi nɔ ɔ, a maa ngɔ lɛ ngɔ to nyumu kuasia nɛ ma e tsu ngɛ zia nɔ ɔ he. 27Nɛ hiɔmi nɛ, nɛ pahi hia, nɛ kɔɔhiɔ fia, nɛ a si tsuɔ ɔ, nɛ e hule, nɛ e hulemi ɔ kle.”
He blɔ nɛ Yesu ngɛ
28Nɛ e ba mi kaa benɛ Yesu gbe munyu nɛ ɔmɛ a nya a, ni ɔmɛ a he nya si mɛ ngɛ e ni tsɔɔmi ɔ he; 29ejakaa e tsɔɔ mɛ ni kaa nɔ ko nɛ ngɛ he blɔ, se pi kaa a mlaa tsɔɔli ɔmɛ.",https://www.bible.com/bible/2322/MAT.7.DAN77
MATEO 8,"Yesu tsa tsitsɛ ko
(Marko 1.40-45; Luka 5.12-16)
1Benɛ Yesu kple si kɛ je yoku ɔ nɔ ɔ, nihi tuu nyɛɛ e se. 2Nɛ oʼɛ, tsitsɛ ko ba kpla si ngɛ e hɛ mi nɛ e ke: “Nyɔmtsɛ, ke o suɔ ɔ, o ma nyɛ ma ha ye he nɛ tsɔ!” 3Nɛ Yesu kpa e nine mi nɛ e ta e he nɛ e de lɛ ke: “I suɔ, o he nɛ tsɔ!” Nɛ amlɔ ɔ tsi ɔ ta ngɛ e he. 4Nɛ Yesu de lɛ ke: “Hyɛ nɛ o ko de nɔ ko; se mohu yaa nɛ o kɛ o he ya tsɔɔ osɔfo ɔ, nɛ o ha ke ni nɛ Mose to ɔ kɛ ye odase.”
Yesu tsa aslaafohi lafa a nyatsɛ wenyumu ko
(Luka 7.1-10)
5Benɛ Yesu sɛ Kapernaum ɔ, aslaafohi lafa a nyatsɛ ko ba e ngɔ ba kpa lɛ pɛɛ 6nɛ e de ke: “Nyɔmtsɛ, ye wenyumu fɔɔ si ngɛ we mi kɛ hulemi hiɔ, e ngɛ nɔ nae wawɛɛ.” 7Nɛ Yesu de lɛ ke: “I ma nɛ ma ba tsa lɛ.” 8Se aslaafohi lafa a nyatsɛ ɔ he nɔ ke: “Nyɔmtsɛ, e sɛ mi kaa o baa ye kue ɔ mi, se mohu tu munyu kɛkɛ, nɛ a ma tsa ye wenyumu ɔ. 9Ejakaa imi po nɛ i ji nɔmlɔ nɛ a yeɔ e nɔ ɔ, i ngɛ aslaafohi ngɛ ye sisi, nɛ ke i de nɔ kake ke: ‘Yaa’ a, e yaa, nɛ ke i de nɔ kpa hu ke: ‘Ba’ a, e baa, nɛ ke i de ye tsɔlɔ ke: ‘Pee enɛ ɔ’ ɔ, e peɔ.” 10Se benɛ Yesu nu enɛ ɔ ɔ, e hɛ mi pee lɛ yaa, nɛ e de nihi nɛ nyɛɛ e se ɔ ke: “Niinɛ, i ngɛ nyɛ dee ke: Israel mi tete i nɛ hemi kɛ yemi nɛ kle kaa enɛ ɔ lolo! 11Se i ngɛ nyɛ dee ke: Nihi fuu maa je beleku (pu je he) kɛ bonyoku (pu si nɔ he) maa ba nɛ a kɛ Abraham kɛ Isak kɛ Yakob ma ba hi si ngɛ hiɔwe matsɛ yemi ɔ mi; 12se matsɛ yemi ɔ mi bimɛ ɔmɛ ɔ, lɛɛ a ma sake mɛ ngɔ fɔ blɔ se diblii ɔ mi; lejɛ ɔ ya fomi kɛ lungu nya kpemi maa hi.” 13Nɛ Yesu de aslaafohi lafa a nyatsɛ ɔ ke: “Yaa, bɔ nɛ o he ye ɔ, a pee ja ha mo.” Nɛ a tsa e wenyumu ɔ ngɛ lɛ ngmlɛfia a nɔuu nɔ.
Yesu tsa nihi babauu
(Marko 1.29-34; Luka 4.38-41)
14Benɛ Yesu ba Petro we ɔ mi ɔ, e na Petro nganyɛ nɛ fɔɔ si kɛ asla. 15Nɛ e nu e nine si, nɛ asla a po ngɛ e nɔ, nɛ e te si nɛ e sɔmɔ mɛ.
16Jamɛ a gbɔkuɛ ɔ, a kɛ nihi fuu nɛ mumi yayamihi ngɛ a mi ba e ngɔ. Nɛ e kɛ e munyu hia mumi ɔmɛ, nɛ e tsa hiɔtsɛmɛ ɔmɛ tsuo. 17Konɛ nɔ́ nɛ gbalɔ Yesaia de ɔ nɛ ba mi ke: “Lɛ nitsɛ e wo wa dengme ɔmɛ, nɛ e tloo wa hiɔ ɔmɛ.”
Yesu senyɛɛmi
(Luka 9.57-62)
18Benɛ Yesu na nihi fuu ngɛ e he ɔ, e fa ke a po wo ɔ nɛ a ya e se je. 19Nɛ mlaa tsɔɔlɔ ko ba e ngɔ ba de lɛ ke: “Tsɔɔlɔ, he tsuaa he nɛ o yaa a ma nyɛɛ o se.” 20Yesu de lɛ ke: “Kɔkɔbohi ngɛ muɔhi, nɛ hiɔwe lohwe pɛlitsɛmɛ ngɛ tsuhi; se Nɔmlɔ Bi ɔ be he nɛ e kɛ e yi fɔɔ.” 21Se e kaseli ɔmɛ a ti nɔ kpa ko hu de lɛ ke: “Nyɔmtsɛ, ngmɛɛ mi blɔ nɛ ma ya pu ye tsɛ lolo.” 22Se Yesu de lɛ ke: “Nyɛɛ ye se, nɛ o ha ni gbogboe ɔmɛ a pu mɛ nitsɛmɛ a ni gbogboehi.”
Yesu jɔɔ wo nɔ kɔɔyɔ ko he
(Marko 4.35-41; Luka 8.22-25)
23Nɛ Yesu sɛ lɛ ko mi nɛ e kaseli ɔmɛ nyɛɛ e se. 24Nɛ si kake ɔ, wo ɔ pee hamahama, nɛ oslɔke ɔmɛ ngɛ kue kɛ ngɛ lɛ ɔ mi woe; se lɛɛ e hwɔ mahɛ. 25Nɛ e kaseli ɔmɛ ba e ngɔ nɛ a ba tsɛɛ lɛ de ke: “Mawetsɛ, he wa yiwami, wa ngɛ laae!” 26Nɛ e de mɛ ke: “Mɛni he je nyɛ ngɛ gbeye yee kikɛ, nyɛ nɛ nyɛ hemi kɛ yemi pi?” Kɛkɛ nɛ e te se nɛ e ke kɔɔhiɔ ɔ kɛ wo ɔ yi nɛ a ngmɛ dii. 27Se ni ɔmɛ a hɛ mi pee mɛ yaa nɛ a ke: “Mɛni nɔmlɔ slɔɔto ji nɛ nɛ kɔɔhiɔ kɛ wo tete boɔ lɛ tue nɛ ɔ?”
Yesu tsa ni enyɔ nɛ mumi yayami ngɛ a mi
(Marko 5.1-20; Luka 8.26-39)
28Benɛ Yesu ba se ɔ blɔ ngɛ Gadarabi ɔmɛ a zugba a nɔ ɔ, ni enyɔ nɛ mumi yayami ngɛ a mi kɛ lɛ ba kpe, a je ni gbogboehi a pu he ɔ nɛ a hɛ wo la tsɔ, bɔ nɛ nɔ ko nyɛ we jamɛ a blɔ ɔ nɔ nɛ e gu. 29Nɛ oʼɛ, a kpa ngmlaa ke: “Mɛni sane waa kɛ mo ngɛ mo Yesu, Mawu bi ɔ? Anɛ o ba wɔ dengme womi loko be ɔ nɛ su lo?” 30Nɛ kpotoohi a kuu ngua ko ngɛ ni yee ngɛ lokoo. 31Nɛ mumi yayami ɔmɛ kpa Yesu pɛɛ ke: “Ke o hia wɔ ɔ, ngmɛɛ wɔ blɔ nɛ wa ya sɛ kpotoohi a kuu ɔ mi.” 32Nɛ e de mɛ ke: “Nyɛɛ ya!” Nɛ a je kpo ya sɛ kpotoohi a kuu ɔ mi; nɛ oʼɛ, kuu mluku ɔ tsuo wo fo kɛ je yoku ɔ nɔ kɛ ya pue wo ɔ mi, nɛ a gbo ngɛ nyu ɔ mi.
33Nɛ kpotoohyɛli ɔmɛ tu fo kɛ ho ma a mi ya nɛ a ya sɛɛ sane ɔmɛ tsuo kɛ nihi nɛ mumi yayamihi ngɛ a mi ɔmɛ a nɔ́ ɔ hulɔ. 34Nɛ oʼɛ, ma mluku ɔ tsuo je kpo nɛ a kɛ Yesu ya kpe, nɛ benɛ a na lɛ ɔ, a kpa lɛ pɛɛ ke e je a kpo ɔmɛ a nɔ nɛ e ho.",https://www.bible.com/bible/2322/MAT.8.DAN77
MATEO 9,"Yesu tsa hulemi hiɔtsɛ ko
(Marko 2.1-12; Luka 5.17-26)
1Kɛkɛ nɛ Yesu sɛ lɛ mi, nɛ e po wo ɔ, nɛ e ba lɛ nitsɛ e ma a mi. 2Nɛ oʼɛ, a kɛ nɔ ko nɛ ngɛ hulemi hiɔ nue nɛ fɔɔ si ngɛ sa nɔ ba e ngɔ. Nɛ benɛ Yesu na a hemi kɛ yemi ɔ, e de hiɔtsɛ ɔ ke: “Bi, ha o tsui nɛ nɔ o mi, a kɛ o he yayami ɔmɛ pa mo!” 3Nɛ oʼɛ, mlaa tsɔɔli ɔmɛ a ti ni kome de ngɛ a mi ke: “Musu nɔ nɛ ɔ ngɛ bɔe nɔ nɛ.” 4Nɛ benɛ Yesu na a juɛmi ɔ, e ke: “Mɛni he je nɛ nyɛ ngɛ ni yayahi susue ngɛ nyɛ tsui mi nɛɔ? 5Jeha nɛ ɔ nɔ́ nɛ a ma de ke: ‘A kɛ o he yayami ɔmɛ pa mo’ ɔ, aloo nɔ́ nɛ a ma de ke: ‘Tee si nɛ o nyɛɛ’ ɔ, te e mi nɔ́ nɛ demi wɛ hu? 6Se benɛ pee nɛ nyɛ na le kaa Nɔmlɔ Bi ɔ ngɛ he blɔ ngɛ zugba a nɔ kaa e ngɔɔ yayamihi ngɔ paa a,” e de hiɔtsɛ ɔ ke: “Tee si, wo o sa a nɛ o ya o we mi!” 7Nɛ e te si kɛ ho e we mi ya. 8Se benɛ asafo ɔ na a, a nya kpɛ a he, nɛ a wo Mawu hɛ mi nyami kaa e ngɔ kikɛmɛ a he blɔ ha nimli.
Yesu tsɛ Mateo
(Marko 2.13-17; Luka 5.27-32)
9Benɛ Yesu je lejɛ ɔ kɛ yaa a, e na nyumu ko nɛ a tsɛɛ lɛ Mateo nɛ e hii si ngɛ onia tsumi he ɔ, nɛ e de lɛ ke: “Nyɛɛ ye se!” Nɛ e te si nɛ e nyɛɛ e se.
10Nɛ e ba mi kaa benɛ Yesu hii si ngɛ niyeni si ngɛ we ɔ mi ɔ, oʼɛ, onia tsuli kɛ yayami peeli babauu ba nɛ a kɛ lɛ kɛ e kaseli ɔmɛ ba ye ni. 11Benɛ Farisifo ɔmɛ na a, a bi e kaseli ɔmɛ ke: “Mɛni he je nyɛ tsɔɔlɔ ɔ kɛ onia tsuli kɛ yayami peeli ngɛ ni yee nɛ ɔ?” 12Se benɛ Yesu nu ɔ, e de mɛ ke: “Nihi nɛ ngɛ he wami ɔ tsopatsɛ he hia we mɛ, se mohu nihi nɛ ngɛ gboe ɔ. 13Nyɛɛ ya nɛ nyɛ ya kase enɛ ɔ sisi: ‘Mɔbɔ nami i ngɛ hlae, se pi bɔ sami!’ Ejakaa i bɛ dali a tsemi, se mohu yayami peeli nɛ a tsake a tsui.”
Hwɔhami he sane
(Marko 2.18-22; Luka 5.33-39)
14Kɛkɛ nɛ Yohane kaseli ɔmɛ ba e ngɔ ba de ke: “Mɛni he je waa kɛ Farisifo ɔmɛ pɔɔ hwɔ hami, nɛ o kaseli ɔmɛ lɛɛ a hɛ́ hwɔ ɔ?” 15Nɛ Yesu de mɛ ke: “Anɛ yo kpeemi ɔ he biali ɔmɛ ma nyɛ maa ye kɔmɔ be abɔ nɛ ayɛflo huno ɔ kɛ mɛ ngɛ ɔ lo? Se be maa ba mo nɛ a maa ngɔ ayɛflo huno ɔ kɛ maa je a kpɛti kɛ ho, nɛ lɔ ɔ loko a maa ha hwɔ.”
16“Nɔ ko ngɔɛ bo nya he kɛ ta we tade momo mi; ejakaa nɔ́ nɛ a kɛ ta a nɛ jinɛ a kɛ tsi puɔ ɔ, yeɔ tade ɔ, nɛ puɔ ɔ bliɔ mohu pe kekle ɔ. 17Jeha nɛ ɔ a ngɔɛ wai he wui lohwe he womi tɔ momohi a mi; lɔ ɔ lɛɛ lohwe he womi tɔ ɔmɛ ma pɛ, nɛ wai ɔ ma pue si, nɛ lohwe he womi tɔ ɔmɛ ma puɛ; se wai he ɔ, lohwe he womi tɔ hehi a mi mohu a kɛ woɔ, nɛ enyɔ kulaa puɛ we.”
Ma nɔkɔtɔma bi yo ɔ kɛ Yo nɛ ta Yesu tade ɔ he ɔ
(Marko 5.21-43; Luka 8.40-56)
18Benɛ Yesu ngɛ munyu nɛ ɔmɛ tue kɛ ngɛ mɛ tsɔɔe ɔ, oʼɛ, nɔkɔtɔma ko ba ba kpla si ngɛ e hɛ mi nɛ e de lɛ ke: “Ye biyo je mi amlɔ nɛ ɔ; se ba nɛ o ba ngɔ o nine ngɔ fɔ e nɔ, nɛ e hɛ maa tsɛ.” 19Nɛ Yesu te si nɛ e kɛ e kaseli ɔmɛ nyɛɛ nyumu ɔ se.
20Nɛ oʼɛ, yo ko nɛ ngɛ muɔdɛmi hiɔ nue jeha nyɔngma kɛ enyɔ ɔ ba je e se je nɛ e ta e tade ɔ nya a he. 21Ejakaa e de ngɛ e mi ke: “Ke i na e tade ɔ he ta kɛkɛ ɔ ye he maa wa mi.” 22Yesu plɛ e he, nɛ benɛ e na lɛ ɔ, e ke: “Biyo, ha otsui nɛ nɔ o mi, o hemi kɛ yemi ɔ he o yiwami!” Nɛ yo ɔ he wa lɛ jamɛ a ngmlɛfia a nɔ nɔuu.
23Nɛ benɛ Yesu ba nɔkɔtɔma a we ɔ mi nɛ e na bɛ kpali kɛ nihi fuu nɛ a ngɛ hoo pee ɔ, 24e de mɛ ke: “Nyɛɛ je hiɛ ɔ, yiheyo ɔ gbo we, se mahɛ kɛkɛ e ngɛ hwɔe.” Nɛ a muɔ lɛ. 25Nɛ benɛ a fie ni ɔmɛ ɔ, e sɛ tsu ɔ mi nɛ e pɛtɛ yiheyo ɔ nine si kɛkɛ nɛ yiheyo ɔ te si. 26Nɛ kikɛmɛ a sane nɛ ɔ gbɛ fia lejɛ ɔ zugba a tsuo nɔ.
Yesu tsa hɛyuyuili enyɔ
27Nɛ benɛ Yesu le jejɛ ɔ kɛ bee ɔ hɛ yuyuili enyɔ nyɛɛ e se nɛ a ngɛ ngmlaa kpae ke: “Moo na wɔ mɔbɔ, David Bi!” 28Nɛ benɛ e sɛ we ɔ mi ɔ, hɛ yuyuili ɔmɛ ba e ngɔ; nɛ Yesu bi mɛ ke: “Nyɛ heɔ yeɔ kaa ma nyɛ enɛ ɔ ma pee lo?” A de lɛ ke: “Ee, Mawetsɛ!” 29Kɛkɛ nɛ e ta a hɛngmɛ ɔmɛ a he nɛ e ke: “Bɔ nɛ nyɛ heɔ yeɔ ɔ, a pee ja ngɔ ha nyɛ;” 30nɛ a hɛngmɛ ɔmɛ bli. Nɛ Yesu bɔ mɛ kɔkɔ ke: “Nyɛɛ hyɛ nɛ nɔ ko ko le enɛ ɔ!” 31Se mɛɛ lɛɛ, benɛ a je lejɛ ɔ, a ya je e yi ngɛ lejɛ ɔ ni ɔmɛ a mi tsuo.
Yesu tsa amuɛti ko
32Benɛ ni nɛ ɔmɛ ngɛ kpo jee ɔ, oʼɛ, a kɛ amuɛti ko nɛ mumi yayami ngɛ e mi ba e ngɔ. 33Nɛ benɛ e hia mumi yayami ɔ, amuɛti ɔ tu munyu. Nɛ asafo ɔ he nya si mɛ nɛ a ke: “A nɛ́ kikɛmɛ a nɔ́ ko hyɛ ngɛ Israel!” 34Se Farisifo ɔmɛ de ke: “Mumi yayami ɔmɛ a tsɛ ɔ hewami nya e hiaa muni yayami ɔmɛ ɔ nɛ.”
Yesu mukliimisami
35Nɛ Yesu kpa ma amɛ kɛ kɔpe ɔmɛ tsuo a nɔ nɛ e tsɔɔ ni ngɛ a kpe he ɔmɛ nɛ e fiɛɔ matsɛ yemi ɔ he sane kpakpa a, nɛ e tsaa hiɔ tsuaa hiɔ kɛ dengme tsuaa dengme. 36Se benɛ e na nihi babauu ɔ, e muklii mi sa lɛ ngɛ a he, ejakaa pɔ tɔ mɛ nɛ a dɛ yaa kaa tohi nɛ be hyɛlɔ. 37Kɛkɛ nɛ e de e kaseli ɔmɛ ke: “Ni kpami ɔ hiɛ se mohu ni tsuli ɔmɛ pi. 38Lɔ ɔ he ɔ nyɛ kpa ni kpami nyɔmtsɛ ɔ pɛɛ konɛ e wo ni tsuli blɔ kɛ ba e ni kpami ɔ mi.”",https://www.bible.com/bible/2322/MAT.9.DAN77
MATEO 10,"Kaseli nyɔngma kɛ enyɔ ɔmɛ
(Marko 3.13-19; Luka 6.12-16)
1Yesu tsɛ e kaseli ɔmɛ kɛ ba nɛ e ha mɛ mumi yayami ɔmɛ a nɔ he wami ke a hia mɛ nɛ a tsa hiɔ tsuaa hiɔ kɛ dengme tsuaa dengme. 2Kaseli nyɔngma kɛ enyɔ ɔmɛ a biɛhi ji nɛ ɔmɛ nɛ: Kekle nɔ ɔ, Simon nɛ a tsɛɛ lɛ Petro, kɛ e nyɛmi Andrea; Yakobo, Zebedeo bi ɔ kɛ e nyɛmi Yohane; 3Filipo kɛ Bartolomeo; Toma kɛ Mateo, onia tsulɔ ɔ; Yakobo, Alfeo bi ɔ, kɛ Lebeo nɛ a tsɛɛ lɛ Tadeo hulɔ ɔ; 4Simon Kanaanno ɔ; kɛ Yuda Iskariot nɔ nɛ ba tsɔɔ Yesu se blɔ ɔ.
Kaseli nyɔngma kɛ enyɔ ɔmɛ a tsɔmi
(Marko 6.7; Luka 9.1-16)
5Kikɛmɛ a nimli nyɔngma kɛ enyɔ nɛ ɔmɛ Yesu tsɔ, nɛ e fa mɛ ke: “Nyɛ ko gu majeli a bimɛ ɔmɛ a ngɔ, nɛ nyɛ ko sɛ Samariabi ɔmɛ a ma ko mi hulɔ; 6se mohu nyɛɛ ya Israel we tohi nɛ laa amɛ a ngɔ? 7Se nɛ nyɛ yaa nɛ ɔ, nyɛɛ fiɛ de ke: ‘Hiɔwe matsɛ yemi ɔ su si ta.’ 8Nyɛ tsa hiɔtsɛmɛ, nyɛ ha tsitsɛmɛ a he nɛ tsɔ, nyɛ tle ni gbogboehi a si, nyɛɛ hia mumi yayamihi; yaka nyɛ na, yaka nyɛ ngɔ ha! 9Nyɛ ko hɛɛ sika tsu loo sika hiɔ loo kaplɛ ngɛ nyɛ mlɛ mi fimi nihi a mi; 10jeha nɛ ɔ hu, nyɛ ko hɛɛ blɔ hiami kotoku loo hiɔwe tade enyɔ, loo tokotahi; loo dɛma tso tete, pse ni tsulɔ ɔ e ngma sa lɛ.
11“Nɛ ma tsuaa ma aloo kɔpe tsuaa kɔpe mi nɛ nyɛ maa sɛ ɔ, nyɛ bi nɔ nɛ sa si ngɛ lejɛ ɔ, nɛ nyɛ ya to lejɛ ɔ kɛ yaa su be nɛ nyɛ maa je. 12Nɛ ke nyɛ ngɛ we ɔ mi sɛe ɔ nyɛ nga we ɔ. 13Nɛ ke we ɔ sa a, nyɛ ha nyɛ he jɔmi ɔ nɛ ba e nɔ; se ke e sɛ́ ɔ, lɛɛ nyɛ he jɔmi ɔ nɛ kpale ba nyɛ ngɔ ekohu. 14Nɛ ke nɔ ko he we nyɛ nɛ e bui nyɛ munyu ɔmɛ a tue ɔ, ke nyɛ ngɛ jamɛ a we ɔ loo ma a mi jee ɔ, rnyɛ blɛ nyɛ nane he bunyuku ɔ. 15Niinɛ, i ngɛ nyɛ dee ke: E be wae ha Sodom kɛ Gomora zugba a ngɛ kojomi ligbi ɔ nɔ kaa jamɛ a ma a.”
Yiwami nɛ maa ba
(Marko 13.9-13; Luka 12.12-17)
16“Oʼɛ, i ngɛ nyɛ hsɔe kaa jijɔhi ngɛ ogbeteehi a kpɛti; lɔ ɔ he ɔ nyɛ hɛ mi nɛ tɛ kaa sinɔhi, nɛ nyɛɛ pee kpoo kaa okpohi. 17Nyɛ hɛ nɛ hi nyɛ he nɔ ngɛ nimli a he; ejakaa a maa ngɔ nyɛ kɛ maa ya guahi a mi nɛ a maa fia nyɛ kpa ngɛ a kpe he ɔmɛ; 18nɛ ganɔhi kɛ matsɛmɛ a hɛ mi tete po a kɛ nyɛ maa ya ngɛ ye he, konɛ a kɛ ye odase ha mɛ kɛ majeli ɔmɛ. 19Se ke a ngɔ nyɛ kɛ ho ɔ, nyɛ ko hao nyɛ he ngɛ bɔ nɛ loo nɔ́ nɛ nyɛ ma de he; se a maa ngɔ nɔ nɛ nyɛ ma de ɔ ngɔ ha nyɛ ngɛ jamɛ a ngmlɛfia a mi nɔuu? 20Ejakaa pi nyɛ ji ninɛmɛ nɛ ngɛ munyu ɔ tue ɔ, se mohu nyɛ tsɛ ɔ mumi ɔ lɛ ngɛ munyu tue ngɛ nyɛ mi.
21“Nyɛmi maa ngɔ nyɛmi ngɔ ha gbenɔ, nɛ tsɛ maa ngɔ bi ngɔ ha, nɛ bimɛ maa te si ngɔ wo a fɔli nɛ a ma ha nɛ a gbe mɛ. 22Nɛ nihi tsuo maa nyɛ nyɛ ngɛ ye biɛ ɔ he; se nɔ nɛ hɛɔ mi kɛ pii si ɔ, lɛ ji nɔ nɛ a ma he e yi wami? 23Se ke a ngɛ nyɛ yi mi wae ngɛ ma nɛ ɔ mi ɔ, nyɛɛ tu fo kɛ ya ekpa mi; se niinɛ, i ngɛ nyɛ dee ke: Nyɛ be Israel ma amɛ tsuo nya gbee loko Nɔmlɔ Bi ɔ maa ba.
24“Kaselɔ pa we e tsɔɔlɔ, nɛ jeha nɛ ɔ hu nyɔguɛ pa we e nyɔmtsɛ. 25E hiɛ kaa kaselɔ maa pee kaa e tsɔɔlɔ, nɛ nyɔguɛ hu maa pee kaa e nyɔmtsɛ. Ke a tsɛ wetsɛ ɔ Beelzebul ɔ, e webi ɔmɛ lɛɛ si enyɛmɛ a be mɛ tsɛe ja?”
Nɔ nɛ sa gbeyeyemi
(Luka 12.2-7)
26“Lɔ ɔ he ɔ nyɛ ko ye mɛ gbeye; ejakaa nɔ́ ko nɔ́ ko be nɛ a bu nɔ nɛ a be nɔ tlee nɛ a laa we nɔ́ ko nɛ a be lee. 27Nɔ́ nɛ i ngɛ nyɛ dee ngɛ diblii mi ɔ, nyɛ de ngɛ la hɛ mi; nɛ nɔ́ nɛ i woɔ nyɛ tue mi nɛ i deɔ nyɛ ɔ, nyɛɛ fiɛ ngɛ tsuhi a yi mi. 28Nɛ nyɛ ko ye ninɛmɛ nɛ gbee nɔmlɔ tso ɔ nɛ a nyɛ we klaa a nɛ a gbe ɔ gbeye; se mohu nyɛɛ ye nɔ nɛ nyɛɛ klaa a kɛ nɔmlɔ tso ɔ tsuo hɛ mi kpataa ngɛ gehena mi ɔ gbeye. 29Anɛ otokliihi enyɔ ɔ pi pɛsɛwa nɛ a juaa nɛ a heɔ lo? Se a ti nɔ kake be zugba nɔe, ja e je nyɛ tsɛ ɔ dɛ mi. 30Se nyɛ yi bwɔmi po ɔ a kane kulaa. 31Lɔ ɔ he ɔ nyɛ ko ye gbeye; nyɛ he jua wa hluu pe otokliihi babauu.”
Kristo biɛtawomi ngɛ nimli a hɛ mi
(Luka 12.8-9)
32“Lɔ ɔ he ɔ, nɔ tsuaa nɔ nɛ gbaa mi woɔ ye ta ngɛ nimli a hɛ mi ɔ, imi hu ma gba mi ma mo e ta ngɛ Tsaatsɛ nɛ ngɛ hiɔwe ɔ hɛ mi. 33Se nɔ tsuaa nɔ nɛ kuaa mi ngɛ nimli a hɛ mi ɔ, imi hu ma kua lɛ ngɛ ye tsɛ nɛ ngɛ hiɔwe ɔ hɛ mi.”
Pi hejɔmi se klaate
(Luka 12.51-53; 14.26-27)
34“Nyɛ ko susu kaa i ba nɛ ma ba ha he jɔmi nɛ ba zugba a nɔ; pi he jɔmi hami nɛ i ba, se klaate mohu. 35Ejakaa i ba nɛ ma ba ha bi nɛ te si kɛ si e tsɛ, kɛ bi yo hu kɛ si e nyɛ, kɛ nganyɛ hu kɛ si e nganyɛ. 36Nɛ nɔ nitse we mi bimɛ ma plɛ e henyɛli.
37“Nɔ nɛ dɔɔ e tsɛ loo e nyɛ he pe mi ɔ, e sɛ́ mi; nɛ nɔ nɛ dɔɔ binyumu loo biyo he pe mi ɔ e se sɛ́ mi. 38Nɔ nɛ wo we e seumi tso kɛ nyɛɛ we ye se ɔ, e sɛ mi? 39Nɔ nɛ baa e klaa yi ɔ, e maa laa lɛ; nɛ nɔ nɛ laa e klaa ngɛ ye he ɔ, e nine maa su nɔ.”
Hiɔwomi
(Marko 9.41)
40“Nɔ nɛ heɔ nyɛ ɔ, e heɔ mi; nɛ nɔ nɛ heɔ mi ɔ, e heɔ nɔ nɛ tsɔ mi ɔ. 41Nɔ nɛ heɔ gbalɔ ngɛ gbalɔ biɛ mi ɔ, gbalɔ hiɔwo e ma na; nɛ nɔ nɛ heɔ dalɔ ngɛ dalɔ biɛ mi ɔ, dalɔ hiɔwo e ma na. 42Nɛ nɔ tsuaa nɔ nɛ ma ha ni tsɔwi nɛ ɔmɛ a ti nɔ kake nyu hɔ tsimi kake pɛ nɛ e nu ngɛ kaselɔ biɛ mi ɔ, niinɛ, i ngɛ nyɛ dee ke e hiɔwo be lɛ fɔe gblegbleegblee.”",https://www.bible.com/bible/2322/MAT.10.DAN77
MATEO 11,"Yohane Baptisilɔ ɔ tsɔ kɛ ba Yesu ngɔ
(Luka 7.18-23)
1Nɛ e ba mi kaa, benɛ Yesu to e kaseli nyɔngma kɛ enyɔ ɔ blɔ nya ta a, e je lejɛ ɔ nɛ e ya tsɔɔ ni nɛ e fiɛ ngɛ a ma amɛ a mi. 2Jeha nɛ ɔ benɛ Yohane nu Kristo ni tsumi ɔmɛ a he ngɛ tsu ɔ mi ɔ e tsɔ e kaseli ɔmɛ ekomɛ, 3nɛ a ba bi lɛ ke: “Anɛ mo ji nɔ nɛ ma a, aloo waa hyɛ nɔ kpa ko blɔ?” 4Nɛ Yesu he nɔ nɛ e de mɛ ke: “Nyɛɛ ya nɛ nyɛ ya sɛɛ ha Yohane nɔ nɛ nyɛ ngɛ nue kɛ nɔ nɛ nyɛ ngɛ hyɛe nɔ; 5hɛyuyuili ngɛ nɔ hyɛe, nɛ ninɛmɛ nɛ a hule ɔ ngɛ nyɛɛe; tsitsɛmɛ a he ngɛ tsɔe, nɛ otokuli ngɛ nɔ nue; ni gbogboehi ngɛ si tee, nɛ ohiafo ɔmɛ ɔ, a ngɛ Sane Kpakpa a fiee kɛ ngɛ mɛ tsɔɔe? 6A gbaa nɔ tsuaa nɔ nɛ ye he sane be e nane kpatae.”
Yesu ye Yohane he odase
(Luka 7.24-35)
7Benɛ Yohane kaseli ɔmɛ yaa a, Yesu bɔni Yohane he munyu tumi kɛ ngɛ nihi babauu ɔ tsɔɔe ke: “Mɛni nyɛ ho hyemi ya ngɛ nga a nɔ ɔ? Gla nɛ kɔɔhiɔ mimiɛɛ ɔ lo? 8Aloo mɛni nyɛ ho hyɛmi ya? Nɔmlɔ nɛ woɔ tade bɔdɔɔ? Oʼɛ, nimli nɛ woɔ tade bɔdɔɔ ɔ, matsɛmɛ a wehi a mi a hii. 9Aloo mɛni nyɛ ho hyemi ya? Gbalɔ? Ee, i ngɛ nyɛ dee ke, nɔ nɛ pe gbalɔ tete. 10Ejakaa nɔ nɛ ɔ ji nɔ he nɛ a ngma ngɛ ke: ‘Oʼɛ, i ngɛ ye tsɔlɔ ɔ tsɔe kɛ sɛ o hlami, nɔ nɛ ma dla o blɔ ɔ ngɔ to mo ɔ.’ 11Niinɛ, i ngɛ nyɛ dee ke: Nihi nɛ yihi fɔ ɔmɛ a kpɛti ɔ, nɔ ko ti si hyɛ nɛ pe Yohane, Baptisilɔ ɔ; se kɛ ɔ, nɔ nɛ ji nyafii kulaa ngɛ hiɔwe matsɛ yemi ɔ mi ɔ pe lɛ. 12Se kɛ je Yohane Baptisilɔ ɔ yi nɔ kɛ ma nɛ ɔ, pani nya a ngɔɔ hiɔwe matsɛ yemi ɔ, nɛ hewali sãa lɛ he wami nya. 13Se gbali ɔmɛ tsuo kɛ Mlaa a gba kɛ ba su Yohane nɔ. 14Nɛ ke nyɛ suɔ kaa nyɛ maa hɛɛ mi ɔ, nɔ nɛ ɔ ji Elia nɛ maa ba a nɛ. 15Nɔ nɛ ngɛ tue nɛ e kɛ maa nu ɔ, e nu!
16“Se mɛni he ma ngɔ kikɛmɛ a yi nɔ bi nɛ ɔmɛ ngɔ to? A ngɛ kaa jokuɛwi nɛ hii si ngɛ jua nɔ nɛ a tsɛɛ a huɛmɛ ke: 17‘Wa kpã bɛ ha nyɛ, nɛ nyɛ dui; wa je ya ha nyɛ, nɛ nyɛ fo we.’ 18Ejakaa Yohane ba nɛz e yi ni nɛ pohu e nui nɔ́ ko, nɛ a de ke: ‘Mumi yayami ngɛ e mi.’ 19Nɔmlɔ Bi ɔ ba nɛ e yeɔ ni nɛ jeha nɛ e nuu nɔ ko ɔ, a de ke: ‘Oʼɛ, nyumu jiklɔɔtsɛ kɛ da nulɔ onia tsuli kɛ yayami peeli a huɛ ɔ ji nɛ ɔ nɛ!’ Nɛ a bu Nawu ni lemi ɔ bemi ngɛ e ni tsumi ɔmɛ a nya.”
Mahi nɛ he we yi ɔ
(Luka 10.13-15)
20Kɛkɛ nɛ e bɔni mahi, hehi nɛ e tsu e he wami ni tsumihi babauu titli ngɛ ɔ a hɛ mi kami akɛnɛ a tsakee we a tsui ɔ, nɛ e ke: 21“Musu tloo mo, Korazin! Musu tloo mo, Betsaida! Ejakaa he wami ni tsumihi nɛ a tsu ngɛ nyɛ mi ɔ, a na nɛ a tsu ngɛ Tiro kɛ Zidon jinɛ a tsake a tsui ngɛ kpekpe kɛ lazu mi momoomo. 22Se i ngɛ nyɛ dee ke, e be wae ha Tiro kɛ Zidon ngɛ kojomi ligbi ɔ nɔ kaa nyɛ. 23Nɛ mo Kapernaum, pi hiɔwe lokoo nɛ a wo o nɔ kɛ su? Gbeje lokoo a maa ba mo si kɛ maa ya; ejakaa he wami ni tsumihi nɛ a tsu ngɛ o mi ɔ, a na nɛ a tsu ngɛ Sodom jinɛ e maa si kɛ ba su mwɔ nɛ ɔ. 24Se i ngɛ nyɛ dee ke, e be wae ha Sodom zugba a ngɛ kojomi ligbi ɔ nɔ kaa mo Kapernaum.”
Nyɛɛ ba ye ngɔ nɛ ma ha nyɛɛ jɔɔ hyɛ he
(Luka 10.21-22)
25Jamɛ a be ɔ mi ɔ, Yesu he nɔ nɛ e de ke: “I ngɛ o yi jee, Tsaatsɛ, hiɔwe kɛ zugba nyɔmtsɛ, kaa o ngɔ ni nɛ ɔmɛ ngɔ laa ga leli kɛ ni leli, nɛ o je tsɔɔ bimwɔwi; 26Ee, Tsaatsɛ, bɔ nɛ sa o hɛ mi ji ja.
27“Tsaatsɛ tu nihi kulaa ngɔ wo ye dɛ mi; nɛ nɔ ko nɔ ko li Bi ɔ, kaa ja Tsɛ ɔ kɛkɛ; jeha nɛ ɔ, nɔ ko nɔ ko li Tsɛ ɔ, kaa ja Bi ɔ, kɛ nɔ nɛ Bi ɔ suɔ kaa e je lɛ kpo ngɔ tsɔɔ ɔ.
28“Nyɛɛ ba ye ngɔ, nyɛ nihi tsuo nɛ pɔ tɔ nyɛ nɛ nyɛ tlomihi pã nyɛ ɔ, nɛ ma ha nyɛ he jɔmi? 29Nyɛ wo ye kuɛpã tso ɔ ngɔ fɔ nyɛ nɔ, nɛ nyɛɛ kase mi; se ye he jɔ, nɛ i baa ye he si kɛ jee ye tsui mi; nɛ nyɛ ma na he jɔmi ngɔ ha nyɛ klaa amɛ. 30Ejakaa ye kuɛpa tso ɔ tloomi wɛ, nɛ ye tlomi ɔ hu jii we.”",https://www.bible.com/bible/2322/MAT.11.DAN77
MATEO 12,"Hejɔɔmi Ligbi ɔ he sane
(Marko 2.23-28; Luka 6.1-5)
1Jamɛ a be ɔ mi ɔ Yesu ya gu blɛfo mgmɔhi a mi ngɛ Hejɔɔmi Ligbi ɔ nɔ; nɛ hwɔ ye e kaseli ɔmɛ, nɛ a bɔni blɛfo ɔ kpɔmi kɛ kpemi. 2Se benɛ Farisifo ɔmɛ na a, a de lɛ ke: “Oʼɛ, o kaseli ɔmɛ ngɛ nɔ nɛ a ngmɛ́ blɔ kaa a peɔ ngɛ Hejɔɔmi Ligbi ɔ nɔ ɔ pee.” 3Se e de mɛ ke: “Anɛ nyɛ kane we nɔ nɛ David pee benɛ hwɔ ye lɛ kɛ nihi nɛ kɛ lɛ ngɛ ɔ? 4Bɔ nɛ e sɛ Mawu we ɔ nɛ e ya ye hɛ mi mami abolo nɛ e dɛ blɔ kaa lɛ loo nihi nɛ kɛ lɛ ngɛ ɔ yeɔ ɔ, kaa ja osɔfɔ ɔmɛ kɛkɛ ɔ? 5Aloo nyɛ kane we ngɛ Mlaa a mi kaa Hejɔɔmi Ligbi ɔmɛ a nɔ ɔ, osɔfohi bleɔ Hejɔɔmi Ligbi ɔ ngɛ sɔlemi we ɔ nɛ a yi fɔ ɔ? 6Jeha nɛ ɔ i ngɛ nyɛ dee ke: nɔ́ nɛ pe sɔlemi we ɔ ngɛ hiɛ ɔ. 7Se kaa nyɛ le nɔ́ nɛ ji: ‘Mɔbɔ nami i hlaa se pi bɔ’ ɔ sisi jinɛ, nyɛ be ninɛmɛ nɛ yi fɔ ɔ fɔ bue. 8Ejakaa Hejɔɔmi Ligbi ɔ nyɔmtsɛ ji Nɔmlɔ Bi ɔ.”
Nyumu ko nɛ nine kake gbo ɔ
(Marko 3.1-6; Luka 6.6-11)
9Nɛ e je lejɛ ɔ nɛ e ya sɛ a kpe he ɔ. 10Nɛ oʼɛ, nyumu ko ngɛ lejɛ ɔ nɛ e nine kake gbo. Nɛ a bi lɛ ke: “Anɛ e da blɔ kaa a tsaa nɔ ngɛ Hejɔɔmi Ligbi ɔ nɔ lo?” A de enɛ ɔ benɛ pee nɛ e ya po e nya? 11Se e de mɛ ke: “Nyɛ ti mɛnɔ nɛ ngɛ to kake, nɛ ke e ya nɔ muɔ mi ngɛ Hejɔɔmi Ligbi ɔ nɔ ɔ, nɛ e be e he pɛtɛe nɛ e je lɛ? 12Anɛ nɔmlɔ he jua wɛ babauu pi to lo? Lɔ ɔ he ɔ e da blɔ kaa a peɔ kpakpa ngɛ Hejɔɔmi Ligbi ɔ nɔ.” 13Kɛkɛ nɛ e de nyumu ɔ ke: “Kpa o nine ɔ mi!” Nɛ e kpa mi, nɛ e kɛ kake ɔ sɔ. 14Enɛ ɔ he ɔ Farisifo ɔmɛ je kpo ya so e yi nɔ, bɔ nɛ a maa pee nɛ a kpata e hɛ mi.
Mawu tsɔlɔ nɛ e hia
15Se benɛ Yesu kpa enɛ ɔ si ɔ, e sa e he si kɛ je lejɛ ɔ. Nɛ nihi babauu nyɛɛ e se, nɛ e tsa mɛ tsuo, 16nɛ e bɔ mɛ kɔkɔ ke a ko ha nɛ a nu e he; 17benɛ pee nɛ nɔ nɛ gbalɔ “Yesaia de ɔ nɛ ba mi ke:
18“Oʼɛ, ye tsɔlɔ nɛ i hla a,
Ye suɔlɔ nɛ ye klaa naa e he tsui ɔ,
I kɛ ye mumi ɔ maa to e nɔ,
Nɛ e maa fiɛ kojomi ngɔ tsɔɔ majeli ɔmɛ.
19E be pɛe, nɛ e be ngmlaa kpae hulɔ,
Nɛ nɔ ko be e gbi nue ngɛ magbɛ ɔmɛ a nɔ
20Gla nɛ a kɔ ɔ, e be kue,
Nɛ kane mi tako nɛ ngɛ tsoe suhi ɔ e be gbee,
Kɛ maa su be nɛ e ma ha kojomi maa su kunimi yemi mi.
21Nɛ e biɛ ɔ nɔ majeli ɔmɛ maa ngɔ a hɛ ngɔ fɔ.”
Yesu kɛ Beelzebul
(Marko 3.20-30; Luka 11.14-23)
22Kɛkɛ nɛ a kɛ nɔ ko nɛ mumi yayami ngɛ e mi nɛ ji hɛ yuyuilɔ kɛ amuɛti tsuo ɔ ba e ngɔ; nɛ e tsa lɛ, nɛ hɛ yuyuilɔ nɛ ji amuɛti hulɔ ɔ tu munyu nɛ e hyɛ nɔ. 23Nɛ asafo ɔ tsuo nyɛ kpɛ a he nɛ a de ke: “Anɛ pi David bi ɔ ji nɛ ɔ?” 24Se benɛ Farisifo ɔmɛ nu ɔ, a ke: “Pi yaka nɛ nɔ nɛ ɔ ngɛ mumi yayamihi hiae ɔ, se mumi yayamihi a tsɛ Beelzebul ɔ he wami nyɛ ʼi.” 25Se nɛ Yesu na a juɛmi ɔ, e de mɛ ke: “Matsɛ yemi tsuaa matsɛ yemi nɛ gbaa woɔ lɛ nitsɛ e he ɔ, e ywia; nɛ ma tsuaa ma aloo we tsuaa we nɛ gbaa woɔ lɛ nitse e he ɔ, e dɛ si. 26Nɛ ke satan hia satan a, e gba wo lɛ nitse e he; lɛɛ kɛ e matsɛ yemi ɔ maa pee kɛ da si kɛɛ? 27Nɛ ke imi ɔ, Beelzebul he wami nya i hiaa mumi yayamihi ngɛ ɔ, nyɛ bimɛ nyumu ɔmɛ ɔ, mɛnɔ he wami nya a hiaa mɛ ngɛ? Lɔ ɔ he ɔ mɛ nɔuu a maa kojo nyɛ. 28Se ke imi lɛɛ, Mawu Mumi ɔ nya i hiaa mumi yayami ɔmɛ ngɛ ɔ, lɔ ɔ lɛɛ pe Mawu matsɛ yemi ɔ na nyɛ nɛ ɔ nɛ.
29“Kɛ maa pee kɛɛ nɛ nɔ ko ma nyɛ he walɔ we mi nɛ e sɛ nɛ e ya ha e nihi, kaa ja e fi he walɔ ɔ lolo loko e ma nyɛ e we ɔ mi ni ha.
30“Nɔ nɛ be ye blɔfami ɔ, e te si ngɔ wo mi; nɛ nɔ nɛ kɛ mi bua we nya a, e ngɛ gbɛe kɛ ngɛ fiae. 31Lɔ ɔ he ɔ, i ngɛ nyɛ dee ke: A maa ngɔ yayami kɛ musu bɔmi tsuo ngɔ pa nimli: se Mumi ɔ he musu bɔmi ɔ, a kɛ be nimli pae. 32Nɛ ɔ tsuaa nɔ nɛ maa tu munyu ko ngɔ si Nɔmlɔ Bi ɔ, a kɛ maa pa lɛ; se nɔ tsuaa nɔ nɛ maa tu munyu ngɔ si Mumi Klɔuklɔu ɔ, a kɛ be lɛ pae ngɛ je nɛ ɔ mi aloo je nɛ maa ba a mi.”
Tso kɛ e yiblii
(Luka 6.43-45)
33“Nyɛ ha tso ɔ nɛ pee kpakpa nɛ e wo yiblii kpakpahi; aloo nyɛ ha tso ɔ nɛ pee tso yaya nɛ e wo yiblii yayahi; ejakaa tso yiblii a kɛ leɔ tso. 34Nyɛ sinɔhi a nina! Kɛ maa pee kɛɛ nɛ nyɛ nɛ nyɛ ji nimli yayamihi ɔ, nyɛ ma nyɛ munyu kpakpa maa tu? Ejakaa nɔ́ nɛ hyi tsui kɛ be nɔ ɔ, lɔ ɔ nɔuu nya deɔ. 35Nɔmlɔ kpakpa jeɔ ni kpakpahi kɛ jee e tsui mi juetli kpakpa a mi; nɛ nɔmlɔ yayami hu jeɔ ni yayahi kɛ jee e tsui mi juetli yaya a mi.
36“Se i ngɛ nyɛ dee ke, yaka munyu tsuaa yaka munyu nɛ nimli tuɔ ɔ, a maa bu he akɔɔtaa ngɛ kojomi ligbi ɔ nɔ. 37Ejakaa o munyu ɔmɛ a mi a maa je kɛ wo mo nguɔ, nɛ o munyu ɔmɛ a mi a maa je kɛ bu mo fɔ.”
Farisifo ɔmɛ ngɛ okadi hlae
(Marko 8.11-12; Luka 11.29-32)
38Kɛkɛ nɛ mlaa tsɔɔli kɛ Farisifo ɔmɛ a ti ni komɛ he nɔ nɛ a de ke: “Tsɔɔlɔ, wa ngɛ o nine nya okadi ko hlae nɛ waa hyɛ.” 39Se Yesu he nɔ nɛ e de mɛ ke: “Yi nɔ bi yayahi kɛ gba puɛli ngɛ okadi hlae; se a be mɛ okadi ko hae, kaa ja gbalɔ Yona okadi ɔ. 40Ejakaa bɔ nɛ Yona ye nyɔ kɛ pia ligbi etɛ ngɛ wo mi lo ngua a muklii mi ɔ, jã Nɔmlɔ Bi ɔ maa ye nyɔ kɛ pia ligbi etɛ ngɛ zugba a muklii mi. 41Ninive nyumu ɔmɛ maa te si ngɔ wo kikɛ yi nɔ bi nɛ ɔmɛ ngɛ kojomi ɔ mi, nɛ a maa bu mɛ fɔ; ejakaa a tsake a tsui ngɛ Yona fiɛmi ɔ nya; nɛ oʼɛ, nɔ́ nɛ pe Yona ngɛ hiɛ ɔ. 42Leneyi (Wo yi je) manye ɔ maa te si ngɔ wo kikɛmɛ a yi nɔ bi nɛ ɔmɛ ngɛ kojomi ɔ mi, nɛ e maa bu mɛ fɔ; ejakaa e je zugba a nyagbe he ba bu Salomo ni lemi ɔ tue; nɛ oʼɛ, nɔ́ nɛ pe Salomo ngɛ hiɛ ɔ.”
Mumi yayami ɔmɛ a sekpalemi
(Luka 11.24-26)
43“Se mumi yayami ɔ, ke e je nɔmlɔ mi ɔ, e ya nyɛɛ he gbigblihi hlaa he jɔɔmi, se e nɛ́ eko. 44Nɛ e deɔ ke: ‘Ma kpale ye se kɛ ya ye we he nɛ i je ɔ.’ Nɛ ke ba a, e naa kaa e fɔɔ si gu, nɛ a bɛɛ mi, nɛ a dla mi. 45Kɛkɛ ɔ, e yaa nɛ e ya ngɔɔ mumi kpahi kpaago nɛ ji mumi yayamihi pe lɛ kɛ piɛɛ e he; nɛ a baa ba hii lejɛ ɔ; nɛ jamɛ a nɔmlɔ ɔ nyagbe si himi ɔ plɛɔ yayami pe kekle nɔ ɔ. Ja nɔuu e maa ba mi ngɛ yi nɔ yaya nɛ ɔ hu he.”
Yesu nyɛ kɛ enyɛmimɛ nyumu ɔmɛ
(Marko 3.31-35; Luka 8.19-21)
46Yesu kɛ asafo ɔmɛ ngɛ nɔ ngɛ munyu tue nɔuu kɛkɛ nɛ oʼɛ, e nyɛ kɛ e nyɛmimɛ ɔmɛ ba da agbo ɔ nya; a ngɛ hlae nɛ a kɛ lɛ maa tu munyu? 47Nɛ nɔ ko ba de lɛ ke: “Oʼɛ, o nyɛ kɛ o nyɛmimɛ ɔmɛ daa si ngɛ agbo ɔ nya ngɛ hlae nɛ a kɛ mo maa tu munyu.” 48Se e he nɔ nɛ e de nɔ nɛ ba de lɛ ɔ ke: “Mɛnɔ ji ye nyɛ, nɛ mɛnɔmɛ ji ye nyɛmimɛ ɔmɛ?” 49Nɛ e je e nine ngɔ tsɔɔ e kaseli ɔmɛ nɛ e ke: “Ne, ye nyɛ kɛ ye nyɛmimɛ ɔmɛ! 50Ejakaa nɔ tsuaa nɔ nɛ peɔ Tsaatsɛ nɛ ngɛ hiɔwe ɔ suɔmi nya ni ɔ, lɛ nɔuu ji ye nyɛmi nyumu kɛ ye nyɛmi yo kɛ ye nyɛ.”",https://www.bible.com/bible/2322/MAT.12.DAN77
MATEO 13,"Nidulɔ ɔ he abɛ ɔ
(Marko 4.1-9; Luka 8.4-8)
1Jamɛ a ligbi ɔ nɔ nɔuu ɔ, Yesu je we ɔ mi nɛ e ya hi si ngɛ wo ɔ nya. 2Asafo babauu ba bua a he nya ngɛ e ngɔ, nɛ lɔ ɔ he ɔ, e ya sɛ lɛ ko mi nɛ e ya hi si, nɛ asafo ɔ tsuo daa si ngɛ wo ɔ nya. 3Nɛ e tu munyuhi fuu kɛ tsɔɔ mɛ ngɛ abɛhi a mi, nɛ e ke: “Oʼɛ, ni dulɔ ko pue nɔ kɛ ho ni dumi ya. 4Nɛ benɛ e ngɛ due ɔ, ekomɛ ya pue blɔ he, nɛ lohwe pɛlitsɛmɛ ba ba kukuɔ. 5Nɛ ekomɛ hu ya pue tɛ sahi a nɔ he nɛ a nɛ́ zu fuu ngɛ; nɛ amlɔ ɔ, akɛnɛ a nɛ́ zu nɛ mi kuɔ he je ɔ, a puɛ mla, 6se benɛ pu te si ɔ, a sã, nɛ akɛnɛ a be poku ko he je ɔ a ngla. 7Nɛ ekomɛ hu ya pue miohi a kpɛti, nɛ mio ɔmɛ te si nɛ a gbe tso ɔmɛ. 8Se ekomɛ hu ya pue zugba kpakpa nɔ, nɛ a wo yiblii, eko lafa, eko nyingmi ekpa, kɛ eko nyingmi etɛ. 9Nɔ nɛ ngɛ tue ɔ, e nu.”
Nɔ́ nɛ he je nɛ Yesu bu abɛhi
(Marko 4.10-12; Luka 8.9-10)
10Nɛ e kaseli ɔmɛ ba e ngɔ ba bi lɛ ke: “Mɛni he je o kɛ mɛ ngɛ munyu tue ngɛ abɛhi a mi ɔ?” 11Se e he nɔ nɛ e de mɛ ke: “Ejakaa nyɛɛ lɛɛ a ngɔ hiɔwe matsɛ yemi ɔ mi laami sane ɔmɛ ngɔ ha nyɛ ke nyɛɛ le, se mɛɛ lɛɛ a kɛ hi me. 12Ejakaa nɔ tsuaa nɔ nɛ ngɛ nɔ́ ko ɔ, a ma ha lɛ nɛ e na kɛ be nɔ; se nɔ tsuaa nɔ nɛ be nɔ́ ko tsɔ ko ɔ, bɔɔ nɛ e ngɛ ɔ tete a ma kpɔ ngɛ e dɛ. 13E nɛ ɔ he je nɛ i kɛ mɛ tuɔ munyu ngɛ abɛhi a mi ɔ nɛ, ejakaa a ngɛ hyɛe se a nɛ́, nɛ a ngɛ nue se a nui, nɛ a nɛ́ sisi hulɔ. 14Nɛ Yesaia gbami ɔ ba mi ngɛ a he, nɔ́ nɛ deɔ ke:
‘Numi ɔ nyɛ maa nu lɛɛ, se nyɛ be sisi nue;
Nɛ nami ɔ nyɛ maa na lɛɛ, se nyɛ be se kɔe.
15Ejakaa kikɛmɛ a ma nɛ ɔ tsui ti,
Nɛ a tue wa,
Nɛ a ma a hɛngmɛ;
Konɛ a ko hyɛ nɔ kɛ a hɛngmɛ,
Nɛ a ko nu nɔ kɛ a tue,
Nɛ a tsui hu ko na sisi,
Nɛ a kpale nɛ a tsa mɛ.’
16Se nyɛɛ lɛɛ a gbaa nyɛ hɛngmɛ ɔmɛ, kaa a ngɛ nɔ hyɛe, kɛ nyɛ tue ɔmɛ, kaa a ngɛ nɔ nue. 17Ejakaa niinɛ, i ngɛ nyɛ dee ke, gbali kɛ dali fuu hla nɛ a na nihi nɛ nyɛ ngɛ nae nɛ ɔ, nɛ a ya nɛ́, aloo nɛ a nu nihi nɛ nyɛ ngɛ nue nɛ ɔ, nɛ a ya nui.”
Yesu tsɔɔ nidulɔ ɔ he abɛ ɔ sisi
(Marko 4.13-20; Luka 8.11-15)
18“Jeha nɛ ɔ nyɛɛ lɛɛ nyɛɛ bu ni dulɔ ɔ he abɛ ɔ tue. 19Nɔ tsuaa nɔ nɛ nuɔ mɛtsɛ yemi ɔ he munyu ɔ nɛ e kɔ we se ɔ, nɔ yayami ɔ baa ba saa nɔ́ nɛ a du ngɛ e tsui ɔ mi ɔ. Nɔ nɛ ɔ ji nɔ́ nɛ a du ngɛ blɔ tue ɔ nɛ. 20Se nɔ́ nɛ a du ngɛ tɛ sa nɔ ɔ, lɛ ji nɔ nɛ nuɔ munyu ɔ nɛ e heɔ amlɔ kɛ bua jɔmi; 21se akɛnɛ e be poku ngɛ e mi ɔ, e hii si be bɔɔ kɛkɛ; nɛ ke haomi loo yi wami ba ngɛ munyu ɔ he ɔ, e kɛ we kɛkɛ ɔ e nane kpataa. 22Se nɔ́ nɛ a du ngɛ miohi a kpɛti ɔ, lɛ ji nɔ nɛ nuɔ munyu ɔ, se je nɛ ɔ mi he nya gbami kɛ nihi fuu a he mlɔɔmi ɔ gbee munyu ɔ, nɛ e wui yiblii. 23Se nɔ́ nɛ a du ngɛ zugba kpakpa nɔ ɔ, lɛ ji nɔ nɛ nuɔ munyu ɔ nɛ e kɔɔ se, nɛ e pa woɔ yiblii hulɔ, nɛ e baa, nɔ ko lafa, nɔ ko hu nyingmi ekpa, kɛ nɔ ko hu nyingmi etɛ.”
Hu ɔ he abɛ ɔ
24Yesu bu mɛ abɛ kpa ko hu nɛ e ke: “Hiɔwe matsɛ yemi ɔ ngɛ kaa nyumu ko nɛ duɔ dumi ni kpakpahi ngɛ e ngmɔ mi. 25Se benɛ ni ɔmɛ hwɔ si ɔ, e he nyɛlɔ ko ba ba du hu kɛ futu ngma a, nɛ e je. 26Se benɛ e puɛ nɛ e wo yiblii ɔ, kɛkɛ nɛ hu ɔ hu yi je kpo. 27Wetsɛ ɔ webi ɔmɛ ba e ngɔ ba bi lɛ ke: ‘Nyɔmtsɛ, anɛ pi dumi ni kpakpahi nɛ o du ngɛ o ngmɔ ɔ mi ɔ lo? Jije hu nɛ ɔmɛ je mɔ?’ 28Se e de mɛ ke: ‘Henyɛlɔ ko lɛ pee enɛ ɔ nɛ.’ Nɛ e webi ɔmɛ de lɛ ke: ‘Lɛɛ o suɔ kaa waa ya nɛ wa ya hia lo?’ 29Se e ke: ‘Dɛbi, eko ɔ alinɔ hu ɔmɛ a hiami mi ɔ, nyɛ maa hia ngma a hu ngɔ futu mi. 30Nyɛ ha enyɔ ɔ tsuo nɛ wa kɛ ya si ngma kpami be ɔ, nɛ ngma kpami be ɔ, ma de ngma kpali ɔmɛ ke: Nyɛ bua hu ɔ nya kekle, nɛ nyɛɛ fi konɛ a sã; se ngma a lɛɛ nyɛ bua nya ngɔ wo ye gba a mi.’ ”
Sinapi wu ɔ he abɛ ɔ
(Marko 4.30-32; Luka 13.18-19)
31E bu mɛ abɛ kpa ke: “Hiɔwe matsɛ yemi ɔ ngɛ kaa sinapi wu nɛ nɔ ko kɛ̃ nɛ e ya du ngɛ e ngmɔ mi; 32e ji dumi nihi tsuo a kpɛti nyafii kulaa, se ke e puɛ ɔ, e kle pe pui bahi tsuo, nɛ e peɔ tso, nɛ hiɔwe lohwe pɛlitsɛmɛ baa ba peɔ tsuhi ngɛ e kɔni ɔmɛ a mi.”
Ma sasɛ ɔ he abɛ ɔ
(Luka 13.20-21)
33E bu mɛ abɛ kpa ke: “Hiɔwe matsɛ yemi ɔ ngɛ kaa ma sasɛ nɛ yo ko ngɔ nɛ e kɛ hɔ ma sowe etɛ mi kɛ ya su be nɛ lɛ tsuo sa.”
Yesu kɛ abɛhi tsɔɔ ni
(Marko 4.33-34)
34Abɛhi a mi Yesu gu kɛ tu munyu nɛ ɔmɛ tsuo kɛ tsɔɔ asafo ɔmɛ, nɛ abɛhi a mi sɔuu kɛkɛ e kɛ mɛ tuɔ munyu ngɛ; 35konɛ nɔ́ nɛ gbalɔ ɔ de ɔ ne ba mi ke:
“Ma bli ye nya ngɛ abɛhi a mi;
Ma fiɛ nihi nɛ a ngɔ laa kɛ je je mi sisije ɔ.”
Yesu tsɔɔ hu ɔ he abɛ ɔ sisi
36Kɛkɛ nɛ Yesu je asafo ɔmɛ blɔ nɛ e sɛ we ɔ mi. Nɛ e kaseli ɔmɛ ba e ngɔ ba de lɛ ke: “Tsɔɔ wɔ ngmɔ ɔ mi hu ɔ he abɛ ɔ sisi.” 37Nɛ e he nɔ nɛ e de mɛ ke: “Dumi ni kpakpahi a dulɔ ɔ ji Nɔmlɔ Bi ɔ; 38ngmɔ ɔ ji je nɛ ɔ mi; dumi ni kpakpa amɛ ji matsɛ yemi mi bimɛ ɔmɛ; hu ɔ ji nɔ yayami ɔ bimɛ ɔmɛ; 39he nyɛlɔ nɛ du mɛ ɔ ji abosiami; ngma kpami be ɔ ji je nɛ ɔ nyagbe ɔ nɛ, nɛ ngma kpali ɔmɛ ji hiɔwe bɔfo ɔmɛ. 40Jeha nɛ ɔ bɔ nɛ a buaa hu ɔ nya nɛ a kɛ la sãa a, ja nɔuu a maa pee ngɛ je nɔ nyagbe mi. 41Nɔmlɔ Bi ɔ maa tsɔ e bɔfo ɔmɛ nɛ a ma bua nane kpatami nihi tsuo kɛ nihi nɛ tsuɔ mlaa kuami ni ɔmɛ a nya kɛ maa je e matsɛ yemi ɔ mi, 42nɛ a maa ngɔ mɛ ngɔ wo la abolo tsu ɔ mi; lejɛ ɔ ya fomi kɛ lungu nya kpemi maa hi. 43Nɛ dali ɔmɛ ma kpɛ kaa pu ngɛ a tsɛ matsɛ yemi ɔ mi. Nɔ nɛ ngɛ tue ɔ, e nu!”
Juetli nɛ a ngɔ laa a he abɛ ɔ
44“Jeha nɛ ɔ hu, hiɔwe matsɛ yemi ɔ ngɛ kaa juetli nɛ a kɛ laa ngɛ ngmɔ mi, nɛ benɛ nɔ ko ya na a, e ngɔ laa, nɛ lɔ ɔ he bua jɔmi nɛ e na a he je ɔ e ho nɛ e ya jua nihi tsuo nɛ e ngɛ ɔ, nɛ e kɛ he jamɛ a ngmɔ ɔ.”
Adiagba he abɛ ɔ
45“Jeha nɛ ɔ hu, hiɔwe matsɛ yemi ɔ ngɛ kaa guɛ yelɔ ko nɛ ngɛ adiagba saminyawi hlae, 46nɛ benɛ e ya na adiagba kake nɛ he jua wa a, e ho nɛ e ya jua nihi tsuo nɛ e ngɛ ɔ, nɛ e kɛ he.”
Ya a he abɛ ɔ
47“Jeha nɛ ɔ hu, hiɔwe matsɛ yemi ɔ ngɛ kaa ya nɛ afɔ́ ngɛ wo mi nɛ e gbe lo slɔɔtohi tsuo eko; 48nɛ benɛ e hyi ɔ, a sã kɛ ba wo ɔ nya, nɛ a hi si nɛ a bua kpakpa amɛ a nya ngɔ wo plɔhi a mi; se lohi nɛ hi ɔmɛ ɔ a sake pue he. 49Ja nɔuu a maa pee ngɛ je nɛ ɔ nyagbe mi. Hiɔwe bɔfo ɔmɛ maa je kpo maa ba nɛ a maa hla nimli yayami ɔmɛ ngɛ dali ɔmɛ a kpɛti; 50nɛ a kɛ mɛ maa wo la abolo tsu ɔ mi. Lejɛ ɔ ya fomi kɛ lungu nya kpemi maa hi.”
Juetli momo kɛ ehe
51Yesu bi mɛ ke: “Nyɛ na ni nɛ ɔmɛ tsuo nya lo?” A de lɛ ke: “Ee, Mawetsɛ.” 52Se e de mɛ ke: “Lɔ ɔ he ɔ, mlaa tsɔɔlɔ tsuaa mlaa tsɔɔlɔ nɛ a pee lɛ kaselɔ kɛ ha hiɔwe matsɛ yemi ɔ, e ngɛ kaa wetsɛ ko nɛ jeɔ ni hehi kɛ ni momohi kɛ jee e juetli to he ɔ.”
A kua Yesu ngɛ Nazaret
(Marko 6.1-6; Luka 4.16-30)
53Benɛ Yesu gbe abɛ nɛ ɔmɛ a bumi nya a, e je lejɛ ɔ; 54nɛ benɛ e ba lɛ nitse e ma a mi ɔ, e tsɔɔ mɛ ni ngɛ a kpe he ɔ, nɛ e ha a he nya si mɛ nɛ a ke: “Jije nɔ nɛ ɔ ya na ni lemi kɛ he wami ni nɛ ɔmɛ kɛ je? 55Anɛ pi kapitɛ ɔ bi ɔji nɛ ɔ? Anɛ pi e nyɛ nɛ a tsɛɛ Maria a, kɛ e nyɛmimɛ nyumuhi Yakobo kɛ Yose kɛ Simon kɛ Yuda a? 56Nɛ e nyɛmimɛ yi ɔmɛ, anɛ pi waa kɛ mɛ tsuo nɛ ngɛ ɔ? Jije nɔ nɛ ɔ ya na ni nɛ ɔmɛ tsuo kɛ je mɔ?” 57Nɛ e plɛ kpangme ha mɛ. Se Yesu de mɛ ke: “A buu gbalɔ ngɛ he tsuaa he, ja lɛ nitse e ma mi kɛ lɛ nitsɛ e we mi kɛkɛ.” 58Nɛ akɛnɛ a he we yi he je ɔ, e pee we he wami nihi fuu ko ngɛ lejɛ ɔ.",https://www.bible.com/bible/2322/MAT.13.DAN77
MATEO 14,"Yohane Baptisilɔ ɔ gbenɔ
(Marko 6.14-29; Luka 9.7-9)
1Jamɛ a be ɔ mi ɔ amlaalo Herode nu Yesu he sane; 2nɛ e de e sɔmɔli ɔmɛ ke: “Yohane, Baptisilɔ ʼi; lɛ nɛ te si kɛ je gbeje, lɔ ɔ he nɛ he wami ɔmɛ ngɛ ni tsue ngɛ e mi nɛ ɔ nɛ.”
3Se Herode nu Yohane nɛ e fi lɛ, nɛ e wo lɛ tsu mi ngɛ Herodia, e nyɛmi Filipo yo ɔ he; 4ejakaa Yohane de lɛ ke: “E dɛ́ kaa o ngɔɔ lɛ.” 5Nɛ jinɛ e hla kaa e gbe lɛ, se e ya ye asafo ɔ gbeye, ejakaa a buu Yohane gbalɔ. 6Benɛ a ngɛ Herode fɔmi ligbi yee ɔ, Herodia biyo ɔ ba do ngɛ ni ɔmɛ a hɛ mi, nɛ e pee Herode fɛu. 7Lɔ ɔ he ɔ, e ka kita kɛ wo lɛ si ke nɔ́ tsuaa nɔ́ nɛ e ma bi lɛ ɔ e ma ha lɛ. 8Nɛ e nyɛ wo lɛ ga nɛ e ba de ke: “Ngɔɔ Yohane, Baptiɔilɔ ɔ, yi ngɔ fɔ ka mi ha mi ngɛ hiɛ ɔ!” 9Nɛ e dɔ matsɛ ɔ; se e kitahi nɛ e ka amɛ, kɛ nihi nɛ kɛ lɛ hii si ngɛ niyeni si ɔ he je ɔ, e fa ke a ngɔ ha lɛ. 10Nɛ e tsɔ nɛ a ya po Yohane yi ngɛ tsu ɔ mi. 11Nɛ a ngɔ e yi ngɔ fɔ ka mi kɛ ba, nɛ a ngɔ ha yiheyo ɔ, nɛ e kɛ ya ha e nyɛ. 12Nɛ Yohane kaseli ɔmɛ ba nɛ a ba wo e gbogboe ɔ nɛ a ya pu, nɛ a ho nɛ a ya de Yesu.
Yesu ha nimli akpe enuɔ niyeni
(Marko 6.30-44; Luka 9.10-17; Yohane 6.1-14)
13Se benɛ Yesu nu ɔ, e gu lɛ mi kɛ je lejɛ ɔ kɛ ho nga nɔ he ko banee ya. Nɛ benɛ asafo ɔmɛ nu ɔ, a je ma amɛ a mi nɛ a nyɛɛ nane kɛ nyɛɛ e se. 14Nɛ benɛ Yesu je kpo ɔ e ba na asafo babauu, nɛ e muklii mi sã lɛ ngɛ a he, nɛ e tsa a kpɛti hiɔtsɛmɛ ɔmɛ.
15Nɛ benɛ su gbɔkuɛ ɔ, e kaseli ɔmɛ ba e ngɔ ba de lɛ ke: “Nga nɔ ji hiɛ ɔ, nɛ je ngɛ jɔe; je asafo ɔ blɔ nɛ a ya ma amɛ a mi nɛ a ya he niyeni.” 16Se Yesu de mɛ ke: “E hia we kaa a ya, nyɛ nitsɛmɛ nyɛ ha mɛ ni nɛ a ye.” 17Se a de lɛ ke: “Abolo enuɔ kɛ lo enyɔ pɛ wa ngɛ ngɛ hiɛ ɔ!” 18Nɛ e de mɛ ke: “Nyɛ kɛ ba ha mi ngɛ hiɛ ɔ!” 19Nɛ e fa asafo ke a hi si ngɛ nga a nɔ. Nɛ e kukuɔ abolo enuɔ kɛ lo enyɔ ɔ, nɛ e hyɛ hiɔwe nɛ e gbaa nɔ, nɛ e kuɔ mi, nɛ e ngɔ ha e kaseli ɔmɛ, nɛ e kaseli ɔmɛ ngɔ ha asafo ɔ. 20Nɛ mɛ tsuo a ye nɛ a tɔ, nɛ a kukuɔ bibli nɛ piɛ ɔ ngɔ wo kusii nyɔngma kɛ enyɔ mi nɛ a hyi tɔtɔɔtɔ. 21Ninli nɛ ye ɔ maa su nyumuhi akpe enyɔ, e slɔ yihi kɛ jokuɛwi.
Yesu nyɛɛ wo hɛ mi
(Marko 6.45-52; Yohane 6.15-21)
22Nɛ amlɔ ɔ Yesu tsɛ̃ e kaseli ɔmɛ a yi se nɛ a sɛ lɛ mi nɛ a sɛ e hlami kɛ ya wo ɔ se je, konɛ e wo asafo ɔmɛ blɔ lolo. 23Nɛ benɛ e wo asafo ɔmɛ blɔ ɔ, e kuɔ yoku ɔ, lɛ e nɔ kake, nɛ e ya sɔle. Se benɛ je jɔ ɔ, lɛ e nɔ kake too e ngɛ lejɛ ɔ? 24Se lɛ ɔ su wo ɔ kpɛti mo, nɛ oslɔke ɔmɛ ngɛ lɛ ɔ hɛɛe, ejakaa e ngɛ kɔɔhiɔ kpee. 25Se makɛ ngmlɛ eywiɛ mi ɔ, Yesu nyɛɛ wo ɔ hɛ mi kɛ ba a ngɔ. 26Nɛ benɛ e kaseli ɔmɛ na lɛ nɛ e nyɛɛ wo ɔ hɛ mi ɔ, a tsui po, nɛ a de ke: “Kpade ʼi!” Nɛ a kɛ gbeye kpa ngmlaa. 27Se amlɔ ɔ, Yesu wo e nya nɔ nɛ e de mɛ ke: “Nyɛ na tsui, ami ʼi; nyɛ ko ye gbeye!” 28Se Petro he nɔ nɛ e de lɛ ke: “Mawetsɛ, ke mo ʼi ɔ, fa mi konɛ ma nyɛɛ nyu ɔ hɛ mi kɛ ba o ngɔ,” 29Nɛ Yesu de lɛ ke: “Ba!” Nɛ Petro je lɛ ɔ mi, nɛ e nyɛɛ nyu ɔ hɛ mi kɛ yaa Yesu ngɔ. 30Se benɛ e na kaa kɔɔhiɔ ɔ ngɛ fiae huu ɔ, e ye gbeye nɛ e bɔni mumi, nɛ e kpa ngmlaa ke: “Mawetsɛ, he mi!” 31Nɛ amlɔ ɔ Yesu kpa e nine mi nɛ e pɛtɛ e he, nɛ e de lɛ ke: “Mo nɛ o hemi kɛ yemi pi, mɛni he je o je nguane?” 32Nɛ benɛ a sɛ lɛ ɔ mi ɔ, kɔɔhiɔ ɔ jɔɔ fiami. 33Nɛ nihi nɛ ngɛ lɛ ɔ mi ɔ ba ba ja lɛ de ke: “Niinɛ, Mawu bi ji mo!”
Yesu tsa hiɔtsɛmɛ ngɛ Genesarɛt
(Marko 6.53-56)
34Nɛ benɛ a po wo ɔ, a ba Genesarɛt zugba a nɔ. 35Nɛ benɛ lejɛ ɔ tsɛmɛ na kaa Yesu ʼi ɔ, a tsɔ kɛ ya lejɛ ɔ ni ɔmɛ a mi tsuo, nɛ a ya ngɔ hiɔtsɛmɛ tsuo kɛ ba e ngɔ; 36nɛ a ba kpa lɛ pɛɛ wawɛɛ kaa e ha a na e tade ɔ nya a he kɛkɛ nɛ a ta: nɛ nihi abɔ nɛ ta he ɔ tsuo he wa mɛ kulaa.",https://www.bible.com/bible/2322/MAT.14.DAN77
MATEO 15,"Blematsɛmɛ a tsɔɔmi
(Marko 7.1-13)
1Kɛkɛ nɛ mlaa tsɔɔli kɛ Farisifo ɔmɛ nɛ je Yerusalem ɔ ba Yesu ngɔ ba de ke: 2“Mɛni he je nɛ o kaseli ɔmɛ tɔɔ nikɔtɔmɛ amɛ a kɔ ɔmɛ a nɔ ɔ? Ejakaa a fɔ we a dɛ loko a yeɔ ni.” 3Se e he nɔ nɛ e de mɛ ke: “Mɛni he je nɛ nyɛ hu nyɛɛ kɛ nyɛ blema kɔ ɔmɛ tɔɔ Mawu kita a nɔ ɔ? 4Ejakaa Mawu ke: ‘Buu o tsɛ kɛ e nyɛ,’ nɛ: ‘Nɔ nɛ gbiɛɛ e tsɛ loo e nyɛ ɔ, a maa gbe lɛ!’ 5Se nyɛɛ lɛɛ nyɛ deɔ ke: Nɔ tsuaa nɔ nɛ ma de e tsɛ loo e nyɛ ke: ‘Nɔ́ nɛ jinɛ o ma na ngɛ ye dɛ mi ɔ, i kɛ ke Mawu’ ɔ, lɛɛ e ko pa bu e tsɛ loo e nyɛ hu. 6Nɛ nyɛ blema kɔ ɔmɛ a he ɔ, nyɛ kua Mawu kita a. 7Osatotsɛmɛ! Niinɛ nɛ Yesaia gba ngɛ nyɛ he ke:
8‘Ma nɛ ɔ kɛ a nya buu mi;
Se a tsui tsɛ̃ e he kɛ je ye he kɛ ho lokoo ya.
9Se yakatsuaa a jaa mi ɔ nɛ,
Ejakaa a tsɔɔ tsɔɔmihi nɛ ji nimli a kitahi.’ ”
Nihi nɛ bleɔ nɔmlɔ
(Marko 7.14-23)
10Nɛ Yesu tsɛ asafo ɔ kɛ ba nɛ e de mɛ ke: “Nyɛɛ bu tue nɛ nyɛɛ nu sisi! 11Pi nɔ́ nɛ yaa nɔ nya mi ɔ nɛ bleɔ nɔmlɔ; se mohu nɔ nɛ jee nɔ nya mi ɔ, lɔ ɔ lɛ bleɔ nɔmlɔ.”
12Kɛkɛ nɛ e kaseli ɔmɛ ba e ngɔ ba de lɛ ke: “O le kaa benɛ Farisifo ɔmɛ nu kikɛmɛ a munyu nɛ ɔ ɔ, e pee mɛ tai ɔ?” 13Se e he nɔ ke: “Tso tsuaa tso nɛ pi ye hiɔwe Tsɛ ɔ nɛ ma a, a maa hia. 14Nyɛ ko di a se! Hɛ yuyuili nɛ tsɔɔ hɛ yuyuili a blɔ ji mɛ; nɛ ke hɛ yuyuilɔ ngɛ hɛ yuyuilɔ blɔ tsɔe ɔ, mɛ ni enyɔ ɔ tsuo a maa nɔ muɔ mi.” 15Nɛ Petro he nɔ nɛ e de lɛ ke: “Tsɔɔ wɔ abɛ nɛ ɔ sisi!” 16Nɛ Yesu ke: “Anɛ nyɛ hu nyɛ li ni kɛ mwɔɔ? 17Anɛ nyɛ kpa we si kaa nɔ́ tsuaa nɔ́ nɛ yaa nɔ nya mi ɔ, muklii mi e sɛɛ nɛ a jeɔ woɔ agbotso mi lo? 18Se nihi nɛ jee nya mi jee kpo ɔ, tsui mi a jee nɛ kɔlɔ ɔmɛ lɛ bleɔ nɔ ɔ nɛ. 19Ejakaa tsui mi nɛ susumi yayahi, nɔmlɔ gbemi, gba puɛmihi, ajuama bɔmihi, jumihi, lakpa odase yemihi kɛ musu bɔmihi jee. 20Enɛ ɔmɛ ji nihi nɛ bleɔ nɔmlɔ; se dɛ nɛ a fɔ we loko a yeɔ ni ɔ, lɔ ɔ ble we nɔ.”
Yo ko hemi kɛ yemi
(Marko 7.24-30)
21Nɛ Yesu je lejɛ ɔ nɛ e pue nɔ kɛ ho Tiro kɛ Zidon ni ɔmɛ a mi ya. 22Nɛ oʼɛ, Kanaanyo ko nɛ je lejɛ ɔ ni ɔmɛ a mi nɔuu ɔ ba kpa ngmlaa wo lɛ ke: “Naa mi mɔbɔ, Nyɔmtsɛ, David Bi; ye bi yo ngɛ nɔ nae kɛ mumi yayami.” 23Se e pui e nya mi. Nɛ ekaseli ɔmɛ ba ba kpa lɛ pɛɛ, nɛ a de lɛ ke: “Wo lɛ blɔ nɛ e ho, se e ngɛ ngmlaa kpae kɛ ngɛ wa se nyɛɛ!” 24Se e he nɔ ke: “Israel we tohi nɛ laa amɛ a ngɔ kɛkɛ a tsɔ mi.” 25Se yo ɔ ba ba kpla si ngɛ e hɛ mi nɛ e ke: “Mawetsɛ, pee he eko ha mi!” 26Se e he nɔ ke: “E dɛ kaa a ngɔɔ bimɛ abolo ɔ sakee fɔɔ he haa gbehi a bimɛ.” 27Se e ke: “Mawetsɛ, e ngɛ mi ja mohu; se tse gbehi a bimɛ ɔmɛ hu yeɔ bibli nɛ pueɔ a nyɔmtsɛ ɔmɛ a kplɔɔ ɔ sisi ɔ eko!” 28Kɛkɛ nɛ Yesu he nɔ nɛ e de lɛ ke: “Oo, yo, o hemi kɛ yemi kle! A pee ha mo kaa bɔ nɛ o ngɛ hlae ɔ!” Nɛ a tsa e bi yo ɔ ngɛ jamɛ a ngmlɛfia a nɔ nɔuu.
Yesu tsa nihi fuu
29Nɛ Yesu je lejɛ ɔ kɛ ba Galilea Wo ɔ nya. Nɛ e kuɔ kɛ ya yoku ɔ nɔ nɛ e ya hi si ngɛ lejɛ ɔ. 30Nɛ asafo babauu ba e ngɔ nɛ a hɛɛ nihi nɛ a hule kɛ hɛ yuyuili kɛ amuɛtihi kɛ glɔtsɛmɛ kɛ ni kpahi fuu; nɛ a kɛ mɛ ba pue Yesu nane nya; nɛ e tsa mɛ. 31Nɛ asafo ɔmɛ a nya kpɛ a he, benɛ a na kaa amuɛti ɔmɛ ngɛ munyu tue, nɛ glɔtsɛmɛ ɔmɛ a he mi wa mɛ, nɛ nihi nɛ a hule ɔmɛ ngɛ nyɛɛ, nɛ hɛ yuyuili ɔmɛ ngɛ nɔ hyɛe ɔ, nɛ a wo Israel Mawu ɔ hɛ mi nyami.
Yesu ha nimli akpe eywiɛ niyeni
(Marko 8.1-10)
32Yesu tsɛ e kaseli ɔmɛ kɛ ba nɛ e ke: “Ye muklii mi ngɛ mi sae ngɛ asafo ɔmɛ a he, kaa mwɔnɛ ji ligbi etɛ nɛ a kɛ mi hi si, nɛ a be nɔ́ ko nɛ a maa ye; nɛ i sume kaa ma wo mɛ blɔ kɛ hwɔ nɛ eko ɔ klibi ya po mɛ ngɛ blɔ ɔ nɔ.” 33Nɛ e kaseli ɔmɛ bi lɛ ke: “Jije wa ma na abolo nɛ hiɛ fuu ngɛ ngɛ nga nɛ ɔ nɔ, bɔ nɛ maa su asafo babauu nɛ ɔ nya?” 34Nɛ Yesu bi mɛ ke: “Abolo enyɛmɛ nyɛ ngɛ?” A de lɛ ke: “Kpaago, kɛ lo tsɔwi bɔɔ ko.” 35Nɛ e fa asafo ɔmɛ ke a hi si ngɛ zugba mi. 36Nɛ e kukuɔ abolo kpaago ɔ kɛ lo ɔmɛ, nɛ e na si, nɛ e kuɔ mi, nɛ e ngɔ ha e kaseli ɔmɛ nɛ e kaseli ɔmɛ kɛ ha asafo ɔ. 37Nɛ mɛ tsuo a ye nɛ a tɔ; nɛ a kukuɔ bibli nɛ piɛ ɔ kusii kpaago nɛ a hyi tɔtɔɔtɔ. 38Nɛ nihi nɛ ye ɔ a nya ji nyumuhi akpe eywiɛ, e slɔ yi kɛ jokuɛwi. 39Nɛ benɛ e wo asafo ɔ blɔ ɔ, e sɛ lɛ mi, nɛ e ba Magdala ni ɔmɛ a mi.",https://www.bible.com/bible/2322/MAT.15.DAN77
MATEO 16,"Okadi ko bimi
(Marko 8.11-13; Luka 12.54-56)
1Nɛ Farisifo ɔmɛ kɛ Sadukifo ɔmɛ ba ba da lɛ nɛ a bi lɛ ke e tsɔɔ mɛ hiɔwe okadi ko? 2Se e he nɔ nɛ e de mɛ ke: “Gbɔkuɛ mi ɔ nyɛ deɔ ke: ‘Je mi ma tsɔ, ejakaa hiɔwe tsu.’ 3Nɛ mɔtu ɔ nyɛ deɔ ke: ‘Mwɔnɛ hiɔmi maa nɛ; ejakaa hiɔwe tsu nɛ e hɛ mi ha.’ Osatotsɛmɛ, nyɛ le hiɔwe je nihi a mi bumi, se yi nɔ omɛ a he okadi ɔmɛ ɔ lɛɛ nyɛ nyɛ we nɛ nyɛɛ bu lo? 4Yi nɔ bimɛ yayamihi kɛ gba puɛli ngɛ okadi hlae, se a be mɛ okadi ko hae, ja gbalɔ Yona okadi ɔ.” Nɛ e si mɛ nɛ e pue nɔ kɛ ho.
Farisifohi kɛ Sadukifo ɔmɛ a ma sasɛ ɔ
(Marko 8.14-21)
5Nɛ benɛ e kaseli ɔmɛ yaa wo ɔ se ɔ, a hɛ je nɔ kaa a maa hɛɛ abolo. 6Yesu de mɛ ke: “Nyɛɛ hyɛ nɛ nyɛ hɛ hi nyɛ he nɔ ngɛ Farisifohi kɛ Sadukifo ɔmɛ a mɛ sasɛ ɔ he!” 7Se a tu he munyu ngɛ a kpɛti ke: “Abolo nɛ wa hɛɛ we ɔ he je!” 8Se nɛ Yesu na le ja a, e ke: “Nyɛ nɛ nyɛ hemi kɛ yemi pi, mɛni he je nyɛ ngɛ munyu tue ngɛ nyɛ kpɛti kɛ abolo nɛ nyɛ hɛɛ we ɔ he je ɔ? 9Nyɛ nɛ nihi a nya kɛ mwɔɔ, nɛ nyɛ pa kai we nimli akpe enuɔ ɔ kɛ abolo enuɔ ɔ kɛ kusiihi abɔ nɛ nyɛ kukuɔ ɔ? 10Aloo nimli akpe eywiɛ ɔ kɛ abolo ‘kpaago ɔ kɛ kusiihi abɔ nɛ nyɛ kukuɔ ɔ? 11Kɛ ji lɛ kɛɛ ne nyɛ nɛ́ nya kaa pi abolo he je nɛ i ngɛ nyɛ dee ke nyɛ hɛ nɛ hi nyɛ he nɔ ngɛ Farisifohi kɛ Sadukifo ɔmɛ a ma sasɛ ɔ he ɔ?” 12Jeha nɛ ɔ a kɔ se kaa pi abolo ma sasɛ ɔ he je nɛ e ke, a hɛ nɛ hi a he nɔ ɔ, se mohu Farisifohi kɛ Sadukifo ɔmɛ a tsɔɔmi ɔ he je.
Petro ye Yesu he odase
(Marko 8.27-30; Luka 9.18-21)
13Se benɛ Yesu ba Kaisaria Filipi ni ɔmɛ a mi ɔ, e bi e kaseli ɔmɛ ke: “Mɛnɔ nihi deɔ ke Nɔmlɔ Bi ɔ ji?” 14Se a de lɛ ke: “Ni komɛ deɔ ke Yohane, Baptisilɔ ɔ ʼi, nɛ ni komɛ hu deɔ ke Elia ʼi, nɛ ni kpahi komɛ deɔ ke Yeremia aloo gbali ɔmɛ a ti nɔ kake ʼi.” 15E bi mɛ ke: “Se nyɛɛ lɛɛ mɛnɔ nyɛ deɔ ke i ji?” 16Petro he nɔ ke: “Mo ji Kristo ɔ, Mawu hɛ kalɔ ɔ, bi ɔ.” 17Nɛ Yesu he nɔ nɛ e de lɛ ke: “A gbaa mo, Simon, Yona bi; ejakaa pi he lo kɛ muɔ nɛ je enɛ ɔ tsɔɔ mo, se mohu Tsaatsɛ nɛ ngɛ hiɔwe ɔ ʼi. 18Nɛ imi hu i ngɛ mo dee ke: Mo ji Petro ɔ nɛ, nɛ kikɛmɛ a tɛ sa nɛ ɔ nɔ ma fia ye safo ɔ ngɔ ma, nɛ gbeje agbo ɔmɛ be nyɛe e nɔ maa ye. 19Nɛ ma ngɔ hiɔwe matsɛ yemi ɔ nya safe ɔmɛ ngɔ ha mo; nɛ nɔ́ tsuaa nɔ́ nɛ o maa fi ngɛ zugba a nɔ ɔ, a maa fi ngɛ hiɔwe; nɛ nɔ́ tsuaa nɔ́ nɛ o maa pɛne ngɛ zugba a nɔ ɔ, a maa pɛne ngɛ hiɔwe.” 20Kɛkɛ nɛ e wo e kaseli ɔmɛ si veveeve ke a ko de nɔ ko ke lɛ ji Yesu, Kristo ɔ.
Yesu tu e gbenɔ kɛ e sitemi he munyu
(Marko 8.31—9.1; Luka 9.22-27)
21Kɛ je jamɛ a be ɔ, nɛ Yesu bɔni e kaseli ɔmɛ tsɔɔmi kaa ja e ya Yerusalem nɛ e ya na amanehlu babauu ngɛ nikɔtɔma amɛ kɛ osɔfo nikɔtɔma amɛ kɛ mlaa tsɔɔli ɔmɛ a dɛ mi, nɛ a gbe lɛ, nɛ ligbi nɛ ji ligbi etɛ ɔ nɛ a tle lɛ si ekohu. 22Nɛ Petro tsɛ lɛ kɛ ya se nɛ e bɔni lɛ kɔkɔ bɔmi ke: “Mawu nɛ ko ha nɛ enɛ ɔ nɛ ba o nɔ, Mawetsɛ, enɛ ɔ ya je ngɛ se lokoo!” 23Se Yesu plɛ e he nɛ e de lɛ ke: “Jee ye nɔ, Satan! O ngɛ ye nane kpatae; ejakaa o susuu we Mawu nihi a he, se nimli a nihi a he mohu o susuu.”
24Kɛkɛ nɛ Yesu de e kaseli ɔmɛ ke: “Ke nɔ ko suɔ kaa e nyɛɛ ye se ɔ, e kua e he nɛ e wo e sɛumi tso ɔ nɛ e nyɛɛ ye se? 25Ejakaa nɔ tsuaa nɔ nɛ hlaa kaa e baa e klaa yi ɔ, e maa laa lɛ; se nɔ tsuaa nɔ nɛ laa e klaa ngɛ ye he ɔ, e nine maa su nɔ. 26Ejakaa mɛni se nɔmlɔ ma na, ke e nine su je mluku ɔ tsuo nɔ, se e laa e klaa a? Aloo mɛni nɔmlɔ ma ngɔ ha nɛ e kɛ kpɔ e klaa? 27Ejakaa nɔmlɔ Bi ɔ maa ba ngɛ e tsɛ nyami ɔ mi kɛ e bɔfo ɔmɛ; nɛ lɛ be ɔ mi ɔ, e maa wo nɔ tsuaa nɔ hiɔ ngɛ e ni tsumi nya. 28Niinɛ, i ngɛ nyɛ dee ke: Ni kome ngɛ nihi nɛ daa si ngɛ hiɛ ɔ nɛ ɔ a kpɛti nɛ a be gboe kɛ yaa su be nɛ a maa na Nɔmlɔ Bi ɔ nɛ e ma ngɛ e matsɛ yemi ɔ mi.”",https://www.bible.com/bible/2322/MAT.16.DAN77
MATEO 17,"Yesu nɔmlɔ tso su tsake
(Marko 9.2-13; Luka 9.28-36)
1Ligbi ekpa se ɔ, Yesu ngɔ Petro kɛ Yakobo kɛ e nyɛmi Yohane, nɛ e kɛ mɛ ya yoku nɛ ya hiɔwe ko nɔ, mɛ pɛ. 2Nɛ e nɔmlɔ tso su tsake ngɛ a hɛ mi, nɛ e hɛ mi kpɛ kaa pu, nɛ e tade ɔmɛ hiɛ kaa pu la. 3Nɛ oʼɛ, Mose kɛ Elia ba je a he kpo tsɔɔ mɛ, nɛ a kɛ lɛ ngɛ munyu tue. 4Nɛ maa je Petro nya a, e de Yesu ke: “Nyɔmtsɛ, e hi ha wɔ kaa waa hi hiɛ ɔ; ke o suɔ ɔ, ma pee bo tsuhi etɛ ngɛ hiɛ ɔ, o nɔ kake, kɛ Mose nɔ kake, kɛ Elia nɔ kake.” 5Benɛ a ngɛ munyu ɔ tue kɛ mwɔɔ ɔ, oʼɛ, bɔku hleii ko ba ha a nɔ, nɛ oʼɛ, gbi je bɔku ɔ mi de ke: “Nɔ nɛ ɔ ji ye suɔmi bi nɛ i naa e he tsui ɔ nɛ; nyɛɛ bu lɛ tue!” 6Nɛ benɛ e kaseli ɔmɛ nu ɔ, a kɛ a hɛ mi bu si, nɛ a ye gbeye wawɛɛ. 7Nɛ Yesu ba nɛ e ba pɛtɛ a he nɛ e ke: “Nyɛɛ te si, nyɛ ko ye gbeye!” 8Se benɛ a wo a hɛ nɔ ɔ, a nɛ́ nɔ ko kaa ja Yesu nɔ kake pɛ.
9Nɛ benɛ a ngɛ yoku ɔ kplee ɔ Yesu wo mɛ si veveeve ke: “Nyɛ ko sɛɛ ni nami nɛ ɔ ha nɔ ko, ja Nɔmlɔ Bi ɔ te si kɛ je gbeje lolo.” 10Nɛ e kaseli ɔmɛ bi lɛ ke: “Mɛni he je mɔ nɛ mlaa tsɔɔli ɔmɛ deɔ ke, ja Elia ba lolo ɔ?” 11Se Yesu he nɔ nɛ e de mɛ ke: “Elia ma niinɛ, nɛ e maa to nihi tsuo blɔ nɔ ekohu. 12Se i ngɛ nyɛ dee ke, Elia ba mo, nɛ a yo we lɛ, se mohu a pee lɛ nɔ́ tsuaa nɔ́ nɛ a suɔ. Ja nɔuu Nɔmlɔ Bi ɔ hu maa na amanehlu ngɛ a dɛ mi.” 13Kɛkɛ nɛ kaseli ɔmɛ kɔ se kaa Yohane, baptisilɔ ɔ, he munyu e kɛ mɛ ngɛ tue ɔ nɛ.
Yesu tsa jokuɛ nyumuyo ko nɛ mumi yayami ngɛ e mi
(Marko 9.14-29; Luka 9.37-43)
14Nɛ benɛ a su asafo ɔ ngɔ ɔ, nyumu ko ba e ngɔ, nɛ e ba kpla si ngɛ e hɛ mi, 15nɛ e ke: “Nyɔmtsɛ, naa ye bi nyumu ɔ mɔbɔ, se e ngɛ kɔkɔ nue nɛ e ngɛ nɔ nae wawɛɛ; ejakaa bɔɔ kɛ bɔɔ e ya nɔ la mi, nɛ bɔɔ kɛ bɔɔ e ya nɔ nyu mi. 16Nɛ i kɛ lɛ ba o kaseli ɔmɛ a ngɔ, se a nyɛ we lɛ nɛ a tsa.” 17Se Yesu he nɔ nɛ e ke: “Oo yi nɔ bi nɛ he we yi nɛ be a hanɔ! Mɛni be i kɛ nyɛ maa hi si kɛ ya su? Mɛni be nɔuu ma to ye tsui si ha nyɛ kɛ ya su? Nyɛɛ kɛ lɛ nɛ ba ye ngɔ ngɛ hiɛ ɔ.” 18Nɛ Yesu nga e yi, nɛ mumi yayami ɔ je e mi kɛ je kpo, nɛ jokuɛ ɔ he wa lɛ ngɛ jamɛ a ngmlɛfia a nɔ nɔuu.
19Kɛkɛ nɛ Yesu kaseli ɔmɛ ba e ngɔ ngɛ se, nɛ a ke: “Mɛni he je nɛ wɔɔ lɛɛ wa nyɛ we lɛ nɛ waa hia a?” 20Se Yesu de mɛ ke: “Nyɛ hemi kɛ yemi nɛ pi ɔ he je. Ejakaa niinɛ, i ngɛ nyɛ dee ke: Ke nyɛ ngɛ hemi kɛ yemi nɛ ngɛ kaa sinapi wu ɔ, nyɛ ma de yoku nɛ ɔ ke: ‘Hia ngɛ hiɛ ɔ kɛ ya lejɛ ɔ.’ Nɛ e maa hia; nɛ nɔ ko be nɛ nyɛ be nyɛe maa pee. [ 21Se kikɛmɛ a henɔ nɛ ɔ, a nyɛ we lɛ hiami kaa ja sɔlemi kɛ hwɔ hami nya kɛkɛ.”]
Yesu tu e gbenɔ kɛ e sitemi he munyu ekohu
(Marko 9.30-32; Luka 9.43-45)
22Benɛ a ngɛ si kpae ngɛ Galilea a, Yesu de mɛ ke: “A maa ngɔ Nɔmlɔ Bi ɔ ngɔ wo nimli a dɛ mi, 23nɛ a maa gbe lɛ, nɛ ligbi nɛ ji ligbi etɛ ɔ, a ma tle lɛ si.” Nɛ e dɔ mɛ wawɛɛ.
Sɔlemi we ɔ he oniatsumi
24Benɛ a ba Kapernaum ɔ, onia tsuli ɔmɛ ba Petro ngɔ nɛ a ba bi lɛ ke: “Anɛ nyɛ tsɔɔlɔ ɔ ha we jeha onia a lo?” 25E ke: “E hãa.” Nɛ benɛ e ba we mi ɔ, Yesu sɛ hlami bi lɛ ke: “Kɛ o susuu kɛɛ, Simon? Zugba a nɔ matsɛmɛ ɔmɛ ɔ, mɛnɔmɛ a dɛ a heɔ too loo onia ngɛ? Ngɛ mɛ nitsɛmɛ a bimɛ a dɛ aloo ma se tsɛmɛ a dɛ?” 26Petro de lɛ ke: “Ngɛ ma se tsɛmɛ a dɛ.” Yesu de lɛ ke: “Lɛɛ bimɛ ɔmɛ yeɔ a he mɔ. 27Se benɛ pee nɛ wa ko tsɔ a nya a, yaa wo ɔ nya nɛ o ya fɔ gbowe, nɛ kekleekle lo nɛ ma ba mi gbowe ɔ, sa lɛ, nɛ ke o pa e nya mi ɔ, o maa na sika nɛ nya suu yi enyɔ; je nɛ o ngɔ ha mɛ, ha i kɛ mo tsuo.”",https://www.bible.com/bible/2322/MAT.17.DAN77
MATEO 18,"Mɛnɔ ji nɔmlɔ ngua pe kulaa
(Marko 9.33-37; Luka 9.46-48)
1Jamɛ a ngmlɛfia a mi nɔuu ɔ, kaseli ɔmɛ na Yesu ngɔ nɛ a ba bi lɛ ke: “Mɛnɔ ji nɔmlɔ ngua pe kulaa ngɛ hiɔwe matsɛ yemi ɔ mi?” 2Lɔ ɔ he ɔ Yesu tsɛ jokuɛ nyafii ko kɛ ba e ngɔ, nɛ e kɛ lɛ da a kpɛti, 3nɛ e ke: “Niinɛ, i ngɛ nyɛ dee ke: Ke nyɛ tsakee we nɛ nyɛ plɛ kaa jokuɛ tsɔwi ɔ, nyɛ be hiɔwe matsɛ yemi ɔ mi sɛe kulaa. 4Lɔ ɔ he je ɔ, nɔ tsuaa nɔ nɛ baa e he si kaa jokuɛ nɛ ɔ, lɛ ji nɔmlɔ ngua pe kulaa ngɛ hiɔwe matsɛ yemi ɔ mi. 5Nɛ nɔ tsuaa nɔ nɛ ngɔɔ jokuɛ nyafii kake kaa nɔ nɛ ɔ ngɛ ye biɛ mi ɔ, e ngɔɔ mi.”
Nanekpatami he kɔkɔbɔmi
(Marko 9.42-48; Luka 17.1-2)
6“Se nɔ nɛ kpataa tsɔwi nɛ ɔmɛ a ti nɔ kake nɛ heɔ ye nɔ yeɔ ɔ nane ɔ, afani nɛ a kɛ teji wɛ muɔ e kuɛ nɛ a ngɔ lɛ wo wo mi. 7Musu tloo je ɔ ngɛ nane kpatami sanehi a he! Ejakaa nane kpatami sane ɔmɛ maa bɛ kɛ̃ mohu; se musu tloo nɔmlɔ nɛ nane kpatami ɔ guu e nɔ kɛ baa a!
8“Ke o nine loo o nane ngɛ o nane kpatae ɔ, poo ngɛ o he nɛ o sake ngɔ fɔ he; afani nɛ o kɛ nine popoe loo nane popoe sɛ wami mi pe nɛ o ngɛ nine enyɔ loo nane enyɔ nɛ a ma sake mo ngɔ fɔ neneene la a mi. 9Nɛ ke o hɛngmɛ ngɛ o nane kpatae ɔ, hia nɛ o sake ngɔ fɔ he; afani nɛ o kɛ hɛngmɛ kake sɛ wami mi pe nɛ o ngɛ hɛngmɛ enyɔ nɛ a ma sake mo ngɔ fɔ gehena la a mi.”
To nɛ laa a he abɛ ɔ
(Luka 15.3-7)
10“Nyɛɛ hyɛ saminyɛ konɛ nyɛ ko gbe ni tsɔwi nɛ ɔmɛ a ti nɔ kake he guɛ; ejakaa i ngɛ nyɛ dee ke, a bɔfohi nɛ ngɛ hiɔwe ɔ hyɛɛ Tsaatsɛ nɛ ngɛ hiɔwe ɔ hɛ mi daa.” [ 11Se Nɔmlɔ Bi ɔ ba nɔ nɛ laa a yi wami hemi.]
12“Kɛ nyɛ susuu kɛɛ, ke nɔ ko ngɛ to lafa nɛ a kpɛti kake laa blɔ ɔ, anɛ e be nyingmi nɛɛ kɛ nɛɛ ɔ sie ngɛ yoku ɔmɛ a nɔ nɛ e ya nɛ e ya hla nɔ nɛ laa blɔ ɔ lo? 13Se ke e ba mi kaa e na lɛ ɔ, niinɛ, i ngɛ nyɛ dee ke, e bua jɔɔ e he ngɛ lɔ ɔ he pe nyingmi nɛɛ kɛ nɛɛ ɔ nɛ laa we blɔ ɔ. 14Ja nɔuu nɛ nyɛ tsɛ nɛ ngɛ hiɔwe ɔ sume kaa tsɔwi nɛ ɔmɛ a kpɛti kake laa.”
Nyɛmi nɛ peɔ yayami
15“Ke o nyɛmi ko tɔ o nɔ ɔ, yaa nɛ o ya tsɔɔ lɛ e tɔmi ɔ, o kɛ lɛ ni enyɔ kɛkɛ. Ke e bu mo tue ɔ, nyɛmi pee nyɛmi. 16Se ke e bui mo tue ɔ, ngɔɔ nɔ kake loo ni enyɔ ngɔ piɛ o he, konɛ odaseyeli enyɔ loo etɛ a munyu nya a, sane tsuaa sane nya nɛ ma si. 17Se ke mɛ hu e bui mɛ tue ɔ, ya de asafo ɔ; nɛ ke e tue gbo ngɛ asafo ɔ hu nɔ ɔ, buu lɛ kaa wɔ jalɔ kɛ onia tsulɔ.”
Fimi kɛ pɛnemi
18“Niinɛ, i ngɛ nyɛ dee ke: Nɔ tsuaa nɔ nɛ nyɛ maa fi ngɛ zugba a nɔ ɔ, a maa fi ngɛ hiɔwe; nɛ nɔ tsuaa nɔ nyɛ maa pɛne ngɛ zugba a nɔ ɔ, a maa pɛne ngɛ hiɔwe.
19“Jeha nɛ ɔ hu, i ngɛ nyɛ dee ke, ke nyɛ kpɛti ni enyɔ so ngɛ zugba nɛ ɔ nɔ ngɛ sane tsuaa sane nɛ a biɔ ɔ he ɔ, Tsaatsɛ nɛ ngɛ hiɔwe ɔ maa pee ha mɛ. 20Ejakaa he nɛ ni enyɔ loo ni etɛ bua a he nyɛ ngɛ, ngɛ ye biɛ mi ɔ, i ngɛ a kpɛti ngɛ lejɛ ɔ.”
Sɔmɔlɔ nɛ kɛ nɔ́ ki ɔ he abɛ
21Kɛkɛ nɛ Petro ba Yesu ngɔ nɛ e ba bi lɛ ke: “Mawetsɛ, si enyɛmɛ ye nyɛmi nɛ tɔ ye nɔ nɛ ma kɛ pa lɛ? Kɛ ya su si kpaago lo?” 22Yesu de lɛ ke: “I de we mo ke kɛ ya su si kpaago; se mohu si kpaago totoe nyingmi kpaago? 23Lɔ ɔ he ɔ hiɔwe matsɛ yemi ɔ ngɛ kaa matsɛ ko nɛ hlaa kaa e kɛ e sɔmɔli ba bu akɔɔtaa. 24Nɛ benɛ e bɔni bumi ɔ, akɛ nɔ ko nɛ hɛɛ lɛ hiɔ cedi akpe nyɔngma ba e ngɔ. 25Se akɛnɛ e nɛ nɔ́ ko nɛ e kɛ maa wo lɛ ɔ, e nyɔmtsɛ ɔ fa ke a jua lɛ kɛ e yo kɛ e bimɛ kɛ nihi tsuo kulaa nɛ e ngɛ ɔ, nɛ a kɛ wo hiɔ ɔ. 26Kɛkɛ nɛ sɔmɔlɔ ɔ kpla si nɛ e kpa lɛ pɛɛ ke: ‘Nyɔmtsɛ, moo to o tsui si ha mi, nɛ ma wo mo hiɔ ɔ tsuo!’ 27Nɛ sɔmɔlɔ nɛ ɔ nyɔmtsɛ ɔ muklii mi sa lɛ nɛ e ngmɛɛ e he, nɛ e kɛ hiɔ ɔ ke lɛ.
28“Se benɛ jamɛ a sɔmɔlɔ ɔ je kpo ɔ, e ya na e huɛmɛ sɔmɔli ɔmɛ a ti nɔ kake nɛ hɛɛ lɛ hiɔ cedi lafa; nɛ e nu lɛ́ nɛ e mia e kuɔ si, nɛ e ke: ‘Wo mi hiɔ nɛ o hɛɛ mi ɔ!’ 29Kɛkɛ nɛ e huɛ sɔmɔlɔ ɔ kpla si kpa lɛ pɛɛ ke: ‘To o tsui si ha mi, nɛ ma wo mo hiɔ ɔ tsuo kulaa.’ 30Se lɛɛ e kplɛɛ we; se mohu e ya wo lɛ tsu mi kɛ yaa su be nɛ e maa wo lɛ hiɔ ɔ. 31Se benɛ e huɛmɛ sɔmɔli ɔmɛ na nɔ́ nɛ a pee ɔ, e dɔ mɛ wawɛɛ nɛ a ba sɛɛ nɔ́ nɛ a pee ɔ tsuo ngɔ ha a nyɔmtsɛ ɔ. 32Kɛkɛ nɛ e nyɔmtsɛ ɔ ha a ya tsɛ lɛ kɛ ba nɛ e de lɛ ke: ‘Sɔmɔlɔ yayami! Akɛnɛ o kpa mi pɛɛ he je ɔ i ngɔ kikɛmɛ a hiɔ nɛ ɔ tsuo ngɔ ke mo; 33anɛ jinɛ mo hu pi o blɔ nya ji kaa o naa o huɛ sɔmɔlɔ ɔ mɔbɔ, bɔ nɛ imi hu i na mo mɔbɔ ɔ lo?’ 34Nɛ e nyɔmtsɛ ɔ muklii mi fu, nɛ e kɛ lɛ ha nɛ a pii lɛ kɛ maa su be nɛ e maa wo lɛ hiɔ ɔ tsuo kulaa. 35Ja nɔuu Tsaatsɛ nɛ ngɛ hiɔwe ɔ hu ma ngɔ pee nyɛ, ke nyɛ ti nɔ tsuaa nɔ ngɔɛ e nyɛmi nɔ tɔmi ngɔ ki lɛ kɛ ji e tsui mi ɔ.”",https://www.bible.com/bible/2322/MAT.18.DAN77
MATEO 19,"Gbamipomi he nitsɔɔmi
(Marko 10.1-12)
1Benɛ Yesu gbe munyu ɔmɛ a nya a, e je Galilea kɛ ba Yudea kpo ɔmɛ a nɔ ngɛ Yordan se. 2Nihi fuu nyɛɛ e se nɛ e tsa mɛ ngɛ lejɛ ɔ.
3Farisifo ɔmɛ ekomɛ ba e ngɔ nɛ a ba da lɛ de ke: “Anɛ e da blɔ kaa nyumu fieɔ e yo ngɛ munyu tsuaa munyu he lo?” 4Nɛ e he nɔ nɛ e de mɛ ke: “Anɛ nyɛ kane we ke, nɔ hɛ bɔ nɔmlɔ ngɛ sisi je ɔ mi ɔ, nyumu kɛ yo e bɔ mɛ ɔ lo?” 5Nɛ e ke: “Enɛ ɔ he je nɛ nyumu ma si e tsɛ kɛ e nyɛ ne e maa pɛtɛ e yo he, nɛ mɛ ni enyɔ ɔ tsuo a ma plɛ he lo kake? 6Lɛɛ jeha nɛ ɔ, a pi nimli enyɔ hu, se mohu he lo kake; lɔ ɔ he ɔ nɔ́ nɛ Mɛwu ngɔ tsa a, a ko ha nɔmlɔ nɛ gba mi.” 7A bi lɛ ke: “Mɛni he je nɛ Mose wo kita ke a ha yo fiemi womi nɛ a fie lɛ ɔ mɔ?” 8E de mɛ ke: “Nyɛ tsui wami he je nɛ Mose ha nyɛ he blɔ ke nyɛɛ fie nyɛ yi ɔmɛ ɔ nɛ; se sisije ɔ, e be ja. 9Jeha nɛ ɔ i ngɛ nyɛ dee ke: Nɔ tsuaa nɔ nɛ pi ajuama bɔmi he je nɛ e maa fie e yo nɛ e ma ya ngɔ yo kpa a, e puɛ gba; nɛ nɔ tsuaa nɔ nɛ ngɔɔ yo nɛ a fie lɛ ɔ, lɛ hu e puɛ gba.” 10E kaseli ɔmɛ de lɛ ke: “Ke kikɛ ɔ nyumu kɛ yo sane ngɛ ɔ, lɛɛ e sɛ́ kaa a ngɔɔ yo mɔ.” 11Se e de mɛ ke: “Pi nihi tsuo nɛ ma nyɛ munyu nɛ ɔ he maa pɛtɛ, ja nihi nɛ a ngɔ ha mɛ ɔ kɛkɛ. 12Ejakaa puɛhi komɛ ngɛ nɛ a fɔ mɛ ja kɛ je a nyɛmɛ a muklii mi; nɛ puɛhi komɛ ngɛ nɛ nimli lɛ puɛ mɛ; nɛ puɛ kpahi komɛ hu ngɛ nɛ hiɔwe matsɛ yemi ɔ he nɛ mɛ nitsɛmɛ a puɛ a he. Nɔ nɛ ma nyɛ he pɛtɛ ɔ, e pɛtɛ he.”
Yesu kɛ jokuɛwi
(Marko 10.13-16; Luka 18.15-17)
13Kɛkɛ nɛ a kɛ jokuɛwi tsɔwi ba Yesu ngɔ, konɛ e ngɔ e ninehi ngɔ pue a nɔ nɛ e sɔle. Se e kaseli ɔmɛ gbɛ wo mɛ. 14Nɛ Yesu ke: “Nyɛ ha jokuɛwi ɔmɛ nɛ a ba ye ngɔ, nɛ nyɛ ko tsi mɛ blɔ; ejakaa nihi nɛ ngɛ kaa ni nɛ ɔmɛ a nɔ ji hiɔwe matsɛ yemi ɔ nɛ.” 15Nɛ e ngɔ e ninehi pue a nɔ; nɛ e je lejɛ ɔ.
Niheyo niatsɛ ɔ
(Marko 10.17-31; Luka 18.18-30)
16Nɛ oʼɛ nɔ ko ba e ngɔ nɛ e ba bi lɛ ke: “Tsɔɔlɔ, mɛni nɔ́ kpakpa po ma pee nɛ ma na neneene wami?” 17Nɛ Yesu de lɛ ke: “Meni he je o ngɛ mi nɔ́ kpakpa he sane bie? Nɔ kake ngɛ nɛ ji nɔ kpakpa. Se ke o ngɛ hlae kaa o sɛ wami mi ɔ, ye kita amɛ a nɔ.” 18E bi lɛ ke: “Te nihi nɛ ji hu?” Nɛ Yesu ke: “Koo gbe nɔmlɔ; ko puɛ gba; koo ju; koo ye lakpa odase; 19buu o tsɛ kɛ o nyɛ; kɛ suɔ o nyɛmi nɔmlɔ kaa bɔ nɛ o suɔ mo nitse o he.” 20Niheyo ɔ de lɛ ke: “Enɛ ɔmɛ tsuo ɔ, i ye nɔ kɛ je ye jokuɛwi a si; mɛni pa piɛ mi?” 21Yesu de lɛ ke: “Ke o ngɛ hlae kaa o hii kɛ pii si ɔ, yaa nɛ o ya jua nihi nɛ o ngɛ ɔ, nɛ o ngɔ ha ohiafohi, nɛ o ma na juetli ngɛ hiɔwe; nɛ o ba nɛ o ba nyɛɛ ye se.” 22Se benɛ niheyo ɔ nu munyu nɛ ɔ ɔ, e dɔ lɛ nɛ e je kɛ ho; ejakaa e ngɛ nihi babauu.
23Nɛ Yesu de e kaseli ɔmɛ ke: “Niinɛ, i ngɛ nyɛ dee ke: E maa wa ha niatsɛ kaa e maa sɛ hiɔwe matsɛ yemi ɔ mi. 24Se jeha nɛ ɔ hu i ngɛ nyɛ dee ke: E wɛ́ hi afukpɔngɔ kaa e maa gu abui hɛngmɛ mi, kaa bɔ nɛ e waa haa nitsɛ kaa e maa sɛ Mawu matsɛ yemi ɔ mi ɔ.” 25Benɛ e kaseli ɔmɛ nu enɛ ɔ ɔ, a he nya si mɛ tsɔ nɛ a de ke: “Lɛɛ mɛnɔ yi wami a ma nyɛ ma he mɔ?” 26Se Yesu hyɛ mɛ kɛ kpe, nɛ e de mɛ ke: “Nimli a blɔfami ɔ, a be enɛ ɔ nyɛe maa pee; se Mawu blɔfami ɔ a ma nyɛ nihi tsuo maa pee.”
27Kɛkɛ nɛ Petro he nɔ nɛ e de lɛ ke: “Oʼɛ, wɔɔ lɛɛ wa si nɔ́ tsuaa nɔ́ nɛ wa ba nyɛɛ o se, lɛɛ mɛni wa ma na?” 28Se Yesu de mɛ ke: “Niinɛ, i ngɛ nyɛ dee ke; nyɛ nihi nɛ nyɛ nyɛɛ ye se nɛ ɔ ɔ, benɛ Nɔmlɔ Bi ɔ maa hi e nyami sɛ nɔ ngɛ je he ɔ mi ɔ, nyɛ hu nyɛ maa hi sɛ nyɔngma kɛ enyɔ nɔ, nɛ nyɛ maa kojo Israel wetso nyɔngma kɛ enyɔ ɔ. 29Nɛ nɔ tsuaa nɔ nɛ si wehi loo nyɛmimɛ nyumuhi loo nyɛmimɛ yihi loo tsɛ loo nyɛ loo bimɛ loo zugbahi ngɛ ye biɛ ɔ he ɔ, a maa ma lɛ nane mi totoe lafa, nɛ e ma na neneene wami. 30Se kekletsɛmɛ fuu ma plɛ se kpɛli, nɛ se kpɛli ma plɛ kekletsɛmɛ.”",https://www.bible.com/bible/2322/MAT.19.DAN77
MATEO 20,"Wai ngmɔ ɔ mi nitsuli ɔmɛ
1“Hiɔwe matsɛ yemi ɔ ngɛ kaa nyumu we tsɛ ko nɛ je kpo makɛ mla nɛ e ya bɔ ni tsuli apaa kɛ ya e wai ngmɔ mi. 2Nɛ benɛ e kɛ ni tsuli ɔmɛ ye nya cedi kake ligbi kake ɔ, e wo mɛ blɔ kɛ ho e wai ngmɔ ɔ mi ya. 3Nɛ kɛ ma mɔtu ngmlɛ nɛɛ mi ɔ, e je kpo ekohu nɛ e ya na ni kpahi komɛ nɛ a daa si yaka ngɛ jua a nɔ; 4nɛ e de ni nɛ ɔmɛ hu ke: ‘Nyɛ hu nyɛɛ ya wai ngmɔ ɔ mi, nɛ nɔ́ nɛ sa a ma ha nyɛ.’ 5Nɛ a ho. Jeha nɛ ɔ kɛ ma ngmlɛ nyɔngma kɛ enyɔ kɛ ngmlɛ etɛ mi ɔ, e je kpo nɛ e ya pee ja nɔuu. 6Nɛ kɛ ma gbɔkuɛ ngmlɛ enuɔ mi ɔ, e je kpo nɛ e ya na ni kpahi komɛ hu nɛ a daa si yaka gu, nɛ e bi mɛ ke: ‘Mɛni he je nɛ nyɛ daa si yaka gu ngɛ hiɛ ɔ je nami nɛ ɔ tsuo nɛ ɔ?’ 7A de lɛ ke: ‘Akɛnɛ nɔ ko bɔɛ wɔ apaa a he je.’ E de mɛ ke: ‘Nyɛɛ hu nyɛɛ ya wai ngmɔ ɔ mi.’
8“Nɛ bene su gbɔkuɛ ɔ, wai ngmɔtsɛ ɔ de e tsɔlɔ nɔkɔtɔma a ke: ‘Tsɛ ni tsuli ɔmɛ nɛ o wo mɛ hiɔ, nɛ o bɔni kɛ je sekpɛtsɛmɛ ɔmɛ a nɔ kɛ ya su kekletsɛmɛ ɔmɛ a nɔ.’ 9Lɔ ɔ he ɔ, benɛ gbɔkuɛ ngmlɛ enuɔtsɛmɛ ɔmɛ ba a, mɛ tsuo a na cedi kakaaka. 10Nɛ benɛ keklebi ɔmɛ ba a, a susu kaa a maa fɔ a nɔ ɔ nɔ; se mɛ hu a na cedi kakaaka. 11Se benɛ e su a dɛ ɔ, a pɛ ngɛ a nya he kɛ si we tsɛ ɔ, 12a ke: ‘Sekpɛtsɛmɛ nɛ ɔmɛ, ngmlɛfia kake kɛkɛ a tsu ni, nɛ o ha mɛ kɛ wɔ nɛ wa tsu ni je nami nɛ pɔ tɔ wɔ nɛ latsa tsa wɔ ɔ tsuo pɛ.’ 13Se e he nɔ nɛ e de a ti nɔ kake ke: ‘Ye huɛ, i pee we mo yayami ko; anɛ pi cedi kake nɛ i kɛ mo ye nya lo? 14Ngɔɔ nɔ́ nɛ ji o nɔ́ ɔ nɛ o ho. Se i suɔ kaa ma ha sekpɛ nɔ nɛ ɔ kaa bɔ nɛ i ha mo mo ɔ kɛ̃, 15Aloo i be he blɔ kaa i kɛ imi nitse ye nihi peɔ nɔ́ nɛ i suɔ lo? Anɛ ye mi mi jɔmi nɛ ɔ he je o hɛngmɛ tsu nɛ ɔ?’ ” 16Kikɛ nɛ ɔ, “Sekpɛtsɛmɛ ma plɛ kekletsɛmɛ, nɛ kekletsɛmɛ ma plɛ sekpɛtsɛmɛ.”
Yesu tu e gbenɔ he munyu nɔ nɛ ji si etɛ
(Marko 10.32-34; Luka 18.31-34)
17Nɛ benɛ Yesu yaa Yerusalem ɔ, e ngɔ e kaseli nyɔngma kɛ enyɔ ɔ kɛ ya se ngɛ blɔ ɔ kpɛti, nɛ e de mɛ ke: 18“Oʼɛ, wa yaa Yerusalem, nɛ a maa ngɔ Nɔmlɔ Bi ɔ ngɔ wo osɔfo nikɔtɔmahi kɛ mlaa tsɔɔli ɔmɛ a dɛ mi, nɛ a maa bu lɛ gbenɔ fɔ. 19Nɛ a maa ngɔ lɛ ngɔ ha majeli ɔmɛ, nɛ a ye e he fɛu, nɛ a fia lɛ kplibi nɛ a sɛu lɛ; nɛ ligbi nɛ ji ligbi etɛ ɔ a ma tle lɛ si ekohu.”
Nyɛ ko nɔbami
(Marko 10.35-45)
20Kɛkɛ nɛ Zebedeo bimɛ ɔmɛ a nyɛ kɛ e bimɛ nyumu ɔmɛ ba Yesu ngɔ ba kpla si nɛ e ba lɛ nɔ ko. 21Nɛ Yesu bi lɛ ke: “Mɛni o ngɛ hlae?” Yo ɔ he nɔ ke: “De nɛ ye bimɛ enyɔ nɛ ɔmɛ a ti nɔ kake nɛ hi o hiɛ ɔ nɔ, nɛ nɔ kake hu nɛ hi o muɔ nɔ ngɛ o matsɛ yemi ɔ mi.” 22Se Yesu he nɔ ke: “Nyɛ li nɔ nɛ nyɛ ngɛ bie ɔ. Anɛ nyɛ ma nyɛ kplu nɛ ma nu ɔ maa nu?” A de lɛ ke: “Wa ma nyɛ.” 23Nɛ e de mɛ ke: “Ye kplu ɔ nyɛ maa nu ji nɛ ɔ lɛɛ, se ye hiɛ ɔ nɔ kɛ ye muɔ nɔ himi ɔ, e pi ye nɔ nɛ i kɛ haa, se mohu nihi nɛ Tsaatsɛ ngɔ ha momo ɔ a nɔ ʼi.”
24Nɛ benɛ ni nyɔngma a nu ɔ, a muklii mi fu nyɛmimɛ enyɔ ɔmɛ. 25Lɔ ɔ he ɔ Yesu tsɛ mɛ kɛ ba e ngɔ, nɛ e de mɛ ke: “Nyɛ le kaa ma amɛ a nɔ ganɔ ɔmɛ yeɔ a nɔ, nɛ a kpɛti nimli ngua amɛ hu ngɛ he wami ngɛ a nɔ. 26E ko ba ja ngɛ nyɛ kpɛti; se nɔ tsuaa nɔ nɛ suɔ kaa e plɛ nɔmlɔ ngua ngɛ nyɛ kpɛti ɔ, le mohu e plɛ nyɛ sɔmɔlɔ. 27Nɛ nɔ tsuaa nɔ nɛ suɔ kaa e plɛ nɔkɔtɔma ngɛ nyɛ kpɛti ɔ, lɛ mohu e plɛ nyɛ tsɔlɔ. 28Kaa bɔ nɛ Nɔmlɔ Bi ɔ bɛ nɛ a sɔmɔ lɛ, se e ba sɔmɔmi mohu, nɛ e ngɔ e klaa a kɛ ha kaa kpɔmi nɔ kɛ ha nihi fuu ɔ.”
Yesu tsa hɛyuyuili enyɔ
(Marko 10.46-52; Luka 18.35-43)
29Nɛ benɛ a je Yeriko kɛ yaa a, asafo babauu nyɛɛ Yesu se. 30Nɛ oʼɛ nyumuhi hɛ yuyuili enyɔ hii si ngɛ blɔ ɔ tue, nɛ benɛ a nu kaa Yesu bee ɔ, a kpa ngmlɛɛ ke: “Naa wɔ mɔbɔ, Nyɔmtsɛ, David bi!” 31Se asafo ɔ ke a yi ke a ma a nya; se a kpa ngmlaa pe kekle ɔ ke: “Naa wɔ mɔbɔ, Nyɔmtsɛ, David bi!” 32Nɛ Yesu da si nɛ e tsɛ mɛ nɛ e ke: “Mɛni nyɛ ngɛ hlae nɛ ma pee ha nyɛ?” 33A de lɛ ke: “Nyɔmtsɛ, kaa a bli wa hɛngmɛ ɔmɛ!” 34Nɛ Yesu mi mi sa lɛ ngɛ a he, nɛ e ta a yɛngmɛ omɛ a he, nɛ amlɔ ɔ a hyɛ nɔ, nɛ a nyɛɛ e se.",https://www.bible.com/bible/2322/MAT.20.DAN77
MATEO 21,"Yesu Yerusalem sɛmi
(Marko 11.1-11; Luka 19.28-40; Yohane 12.12-19)
1Nɛ benɛ a ngɛ Yerusalem sua nɛ a su Betfage ngɛ Nuyoku ɔ he ɔ, Yesu tsɔ e kaseli ɔmɛ a ti ni enyɔ, 2nɛ e de mɛ ke: “Nyɛɛ ya kɔpe nɛ ngɛ nyɛ hɛ kpɛ nɛ ɔ mi, nɛ amlɔ ɔ, nyɛ maa na teji yo nɛ a muɔ lɛ si kɛ e bi; nyɛɛ pɛne mɛ ba ha mi. 3Nɛ ke nɔ ko bi nyɛ munyu ko ɔ, nyɛ de lɛ ke: ‘A he ngɛ Nyɔmtsɛ ɔ hiae;’ nɛ amlɔ ɔ, e ma ha nyɛɛ kɛ mɛ maa ba.”
4A pee enɛ ɔ tsuo, konɛ nɔ́ nɛ gbalɔ ɔ de ɔ nɛ ba mi ke:
5“Nyɛ de Zion biyo ɔ ke:
Oʼɛ, o matsɛ ɔ ma o ngɔ,
E he jɔ nɛ e hi teji nɔ
Kɛ teji nɛ ji ni tsumi lohwe ɔ bi nɔ.”
6Lɔ ɔ he ɔ kaseli ɔmɛ ho nɛ a ya pee bɔ nɛ Yesu fa mɛ ɔ. 7Nɛ a kɛ teji ɔ kɛ e bi ɔ ba, nɛ a ngɔ a tade ɔmɛ ngɔ pue e nɔ, nɛ e kuɔ hi nɔ. 8Nɛ nihi fuu ngɔ a tadehi ngɔ ha blɔ ɔ nɔ, nɛ ni komɛ hu po tsohi a kɔnihi ngɔ pue blɔ ɔ nɔ; 9nɛ nihi nɛ nyɛɛ hɛ kpɛ kɛ nihi nɛ nyɛɛ se ɔ tsuo wɔ lele ke: “Hosiana David bi ɔ! A gbaa nɔ nɛ ma ngɛ Nyɔmtsɛ ɔ biɛ mi ɔ! Hosiana ngɛ hiɔwe lokoo!”
10Nɛ benɛ e sɛ Yerusalem ɔ, ma mluku ɔ tsuo bu hoo ke: “Mɛnɔ ji nɛ?” 11Se asafo ɔ ke: “Nɔ nɛ ɔ ji Yesu, gbalɔ nɛ je Nazaret ngɛ Galilea a nɛ.”
Yesu ya sɔlemi we ɔ
(Marko 11.15-19; Luka 19.45-48; Yohane 2.13-22)
12Nɛ Yesu ya Mawu sɔlemi we ɔ nɛ e ya fie nihi nɛ ngɛ ni juae kɛ nihi nɛ ngɛ ni hee ngɛ sɔlemi we ɔ, nɛ e sake sika tsakeli ɔmɛ a kplɔɔ ɔmɛ kɛ nihi nɛ ngɛ lahuɛ ɔmɛ juae ɔ a sɛ ɔmɛ ngɔ fia si. 13Nɛ e de mɛ ke: “A ngma ke: ‘A ma tsɛ ye we ɔ sɔlemi we’ se nyɛɛ lɛɛ nyɛɛ kɛ pee ojo fiali a kplo.”
14Nɛ hɛ yuyuili kɛ nihi nɛ a hule ba e ngɔ ngɛ sɔlemi we ɔ, nɛ e tsa mɛ. 15Se benɛ osɔfo nikɔtɔma amɛ kɛ mlaa tsɔɔli ɔmɛ na nyakpɛ nihi nɛ e pee kɛ jokuɛwi ɔmɛ nɛ a ngɛ lele wɔe ngɛ sɔlemi we ɔ ke: “Hosiana David bi” ɔ, a muklii mi wo la, 16nɛ a de lɛ ke: “O ngɛ nɔ́ nɛ ni nɛ ɔmɛ ngɛ dee nɛ ɔ nue loo” Nɛ Yesu de mɛ ke: “Ee, anɛ nyɛ kane we hyɛ ke: ‘Bimwɔwi kɛ nyɔ nya bimɛ a nya nɛ o dla yi jemi ngɔ to ngɛ’ ɔ lo?” 17Nɛ e si mɛ nɛ e je ma a mi kɛ ho Betania ya, nɛ e ya hwɔ lejɛ ɔ.
Yesu gbiɛ ngmɔkɔ tso ɔ
(Marko 11.12-14; 11.20-24)
18Se mɔtu benɛ e kpale e se nɛ e yaa ma a mi ɔ, hwɔ ye lɛ. 19Nɛ e na ngmɔkɔ tso ko ngɛ blɔ ɔ he, nɛ e gba kɛ ya he, se e nɛ nɔ́ ko ngɛ nɔ kaa ja bahi kɛkɛ; nɛ e de ngmɔkɔ tso ɔ ke: “Kɛ je be nɛ ɔ kɛ yaa a, o be yiblii ko woe gblegblee hu!” Nɛ ngmɔkɔ tso ɔ ngla amlɔ ɔ nɔuu. 20Nɛ benɛ e kaseli ɔmɛ na a, a nya kpɛ a he nɛ a ke: “Kɛ pee kɛɛ nɛ ngmɔkɔ tso ɔ ngla amlɔ nɛ ɔ ɔ?” 21Se Yesu he nɔ nɛ e de mɛ ke: “Niinɛ, i ngɛ nyɛ dee ke: ke nyɛ ngɛ hemi kɛ yemi nɛ nyɛ ji nguane ɔ, pi nɔ́ nɛ a pee ngmɔkɔ tso nɛ ɔ kɛkɛ nɛ nyɛ maa pee; se ke nyɛ de yoku nɛ ɔ tete ke: ‘Hia nɛ o ya nɔ wo mi’ ɔ, e maa ba mi ja. 22Nɛ nɔ́ tsuaa nɔ́ nɛ nyɛ maa sɔle ma bi kɛ hemi kɛ yemi ɔ, nyɛ nine maa su nɔ.”
He blɔ nɛ Yesu ngɛ
(Marko 11.27-33; Luka 20.1-8)
23Nɛ benɛ Yesu ba sɔlemi we ɔ nɛ e ngɛ mɛ ni tsɔɔe ɔ, osɔfo nikɔtɔma amɛ kɛ ma nikɔtɔma amɛ ba e ngɔ nɛ a ba bi lɛ ke: “Mɛni he blɔ o ngɛ he je nɛ o peɔ kikɛmɛ a ni nɛ ɔmɛ, nɛ mɛnɔ ha mo kikɛmɛ a he blɔ nɛ ɔ?” 24Se Yesu he nɔ nɛ e de mɛ ke: “Imi hu ma bi nyɛ munyu ko nɛ ke nyɛ tsɔɔ mi ɔ, imi hu ma tsɔɔ nyɛ he blɔ nɛ i ngɛ he je nɛ i peɔ kikɛmɛ a ni nɛ ɔmɛ. 25Yohane baptisimi ɔ jije e je? Hiɔwe e je loo nimli a dɛ mi?” Nɛ a hla mi ngɛ a kpɛti ke: “Ke wa ke ‘e je hiɔwe’ ɔ, e ma de wɔ ke: ‘Mɛni he je nyɛ he we lɛ yi mɔ?’ 26Nɛ ke wa ke: ‘E je nimli a dɛ mi’ ɔ, lɔ ɔ hu wa ngɛ asafo ɔ gbeye yee; ejakaa nihi tsuo buu Yohane gbalɔ.” 27Kɛkɛ nɛ a he nɔ nɛ a de Yesu ke: “Wa li.” Lɛ hu e de mɛ ke: “Lɛɛ imi hu i be nyɛ tsɔɔe nɔ he blɔ nɛ i ngɛ he je nɛ i peɔ kikɛmɛ a ni nɛ ɔmɛ mɔ.”
Bimɛ nyumuhi enyɔ ɔmɛ a he abɛ
28“Se jeha nɛ ɔ, kɛ nyɛ susuu kɛɛ? Nyumu ko ngɛ bimɛ enyɔ; nɛ e ya nɔkɔtɔma a ngɔ nɛ e ke: ‘Ye bi, mwɔnɛ ya tsu ni ngɛ ye wai ngmɔ ɔ mi.’ 29Nɛ e he nɔ ke: ‘I be yae.’ Se pee se ɔ e pia e he, nɛ e ya. 30Nɛ e ya jokuɛ ɔ hu ngɔ, nɛ e de lɛ ja nɔuu. Se lɛɛ e he nɔ ke: ‘Tsaatsɛ ma ya!’ se e yɛ. 31Ni enyɔ nɛ ɔmɛ a kpɛti mɛnɔ lɛ pee nɔ́ nɛ a tsɛɔ suɔ ɔ?” A de lɛ ke: “Nɔkɔtɔma a ʼi.” Yesu de mɛ ke: “Niinɛ, i ngɛ nyɛ dee ke, onia tsuli ɔmɛ kɛ ajuama amɛ ngɛ nyɛ hlami sɛe kɛ yaa hiɔwe matsɛ yemi ɔ mi. 32Ejakaa Yohane ba nyɛ ngɔ ngɛ dami blɔ nɔ, nɛ nyɛɛ lɛɛ nyɛ he we lɛ yi; se onia tsuli ɔmɛ kɛ ajuama amɛ he lɛ ye. Nɛ pee se benɛ nyɛ na le hu ɔ, nyɛ pia we nyɛ he tete, konɛ nyɛ he lɛ nyɛɛ ye.”
Wai ngmɔ ɔ mi huli yaya amɛ
(Marko 12.1-12; Luka 20.9-19)
33Yesu ke: “Nyɛɛ bu abɛ kpa ko hu tue: Wetsɛ ko ngɛ, nɛ e pee wai ngmɔ, nɛ e po piɛ wo he kɛ kpe, nɛ e tsua tɛ muɔ ngɛ mi, nɛ e ma mɔ ngɛ mi; nɛ e kɛ ha ni tsuli apaa humi; nɛ e doma? 34Nɛ benɛ yiblii kpami be su ɔ, e tsɔ e tsɔli kɛ ya huli ɔmɛ a ngɔ ke a ya ngɔ e yiblii ɔ kɛ ba ha lɛ. 35Se huli ɔmɛ nu e tsɔli ɔmɛ, nɛ a fia nɔ kake kpa, nɛ a gbe nɔ kake, nɛ a fia nɔ kake hu tɛ. 36Jeha nɛ ɔ, e tsɔ tsɔli kpahi nɛ hiɛ pe kekle ni ɔmɛ, nɛ a pee mɛ ja nɔuu. 37Se lɛ tsuo se ɔ, e tsɔ e bi kɛ ya a ngɔ ke: ‘Ye bi ɔ lɛɛ a ma gbo lɛ zo.’ 38Se huli ɔmɛ, benɛ a na bi ɔ mohu ɔ, a de a he ke: ‘Ni yelɔ ɔ ji nɛ ɔ nɛ? Nyɛɛ ba, nyɛ ha waa gbe lɛ, konɛ waa ye e ni ɔmɛ!’ 39Nɛ a nu lɛ nɛ a tsitsɛɛ e kuɛ se kɛ je wain ngmɔ ɔ mi, nɛ a gbe lɛ.
40“Jeha nɛ ɔ, ke wain ngmɔtsɛ ɔ ba a, kɛ e maa pee huli nɛ ɔmɛ kɛɛ?” 41A de lɛ ke: “E ma kpata kikɛmɛ a nimli yayami nɛ ɔmɛ a hɛ mi butuu, nɛ e maa ngɔ wain ngmɔ ɔ ngɔ ha huli kpahi apaa humi, nihi nɛ kɛ yiblii ma ba ha lɛ ngɛ be nɛ sa mi.” 42Yesu de mɛ ke: “Anɛ nyɛ kane we gblee ngɛ ngami ɔmɛ a mi ke:
‘Tɛ ɔ nɛ tsufiali ɔmɛ sake fɔ he ɔ,
Kɔlɔ ɔ nɔuu lɛ plɛ kɔ nya tɛ.
Nyɔmtsɛ ɔ dɛ mi enɛ ɔ je,
Nɛ e ngɛ nyakpɛ ngɛ wa hɛngmɛ mi.’
43Lɔ ɔ he je ɔ i ngɛ nyɛ dee ke: A ma kpɔ Mɛwu matsɛ yemi ɔ ngɛ nyɛ dɛ; nɛ a ma ngɔ ha majeli a ma ko nɛ woɔ yiblii. [ 44Nɛ nɔ tsuaa nɔ nɛ maa nɔ tɛ nɛ ɔ nɔ ɔ, e mi ma tsɔtslɔɔ; se nɔ nɔ nɛ tɛ ɔ maa nɔ ɔ, e maa gblɛ lɛ mɔnyɔmɔnyɔ.]”
45Nɛ benɛ osɔfo nikɔtɔma amɛ kɛ Farisifo ɔmɛ nu e bɛ ɔmɛ ɔ, a kɔ se kaa a he munyu e ngɛ tue ɔ nɛ. 46Nɛ jinɛ a ngɛ hlae kaa a nu lɛ; se a ya ye asafo ɔmɛ gbeye ejakaa a buu lɛ gbalɔ.",https://www.bible.com/bible/2322/MAT.21.DAN77
MATEO 22,"Matsɛ bi ɔ yokpeemi he abɛ
(Luka 14.15-24)
1Nɛ Yesu wo e nya nɔ nɛ e kɛ mɛ tu munyu ekohu ngɛ abɛhi a mi ke: 2“Hiɔwe matsɛ yemi ɔ ngɛ kaa matsɛ ko nɛ ngmɛ yo kpeemi okplɔɔ ha e bi. 3Nɛ e tsɔ e tsɔli ke a ya tsɛ nihi nɛ a kpee ɔ kɛ ba yo kpeemi ɔ he; se a mi bami. 4E kpale tsɔ tsɔli kpahi nɛ e ke: ‘Nyɛ ya de nihi nɛ a kpee ɔ ke: oʼɛ, i gbe ye niyeni ɔmɛ a nya; a gbe ye na amɛ kɛ ye lohwe lɛlɛɛ ɔmɛ, nɛ a gbe nɔ́ tsuaa nɔ́ nya; nyɛɛ ba yo kpeemi ɔ he!’ 5Se mɛɛ lɛɛ a bui po, nɛ a ngɔ a blɔhi, nɔ kake ho e ngmɔ mi ya, nɛ nɔ kpa hu ho e guɛyemi ya. 6Nɛ nihi nɛ piɛ ɔ nu e tsɔli ɔmɛ nɛ a wa mɛ yi mi, nɛ a gbe mɛ. 7Se benɛ matsɛ ɔ nu ɔ, e mi mi fu, nɛ e tsɔ e aslaafohi, nɛ a ya gbe kikɛmɛ a awiyeli nɛ ɔmɛ, nɛ a sã a ma a. 8Kɛkɛ nɛ e de e tsɔli ɔmɛ ke: ‘A to yo kpeemi ɔ he ni gbe nyɛ mohu, se nihi nɛ a kpee ɔ, a sɛ́.’ 9Lɔ ɔ he je ɔ, nyɛɛ ya magbɛ ɔmɛ a nɔ, nɛ nihi abɔ nɛ nyɛ maa na a, nyɛɛ kpee mɛ kɛ ba yo kpeemi ɔ he. 10Lɔ ɔ he ɔ tsɔli ɔmɛ je kpo kɛ ya blɔ ɔmɛ a nɔ, nɛ a ya bua nihi tsuo nɛ a na amɛ a nya, nimli yayamihi kɛ nimli kpakpahi, nɛ yo kpeemi he ɔ hyi tɔ kɛ nimli.
11“Se benɛ matsɛ ɔ ba ni ɔmɛ a hyɛmi ɔ, e ba na nɔ ko ngɛ lejɛ ɔ nɛ wui yo kpeemi tade; 12nɛ e de lɛ ke: ‘Huɛ, kɛ pee kɛɛ nɛ o ba hiɛ ɔ nɛ ɔ nɛ o wui yo kpeemi tade ɔ?’ Nɛ e nya ma. 13Kɛkɛ nɛ matsɛ ɔ de e tsɔli ɔmɛ ke: ‘Nyɛɛ fi e nine kɛ e nane nɛ nyɛ wo lɛ ya sake ngɔ fɔ blɔ se diblii ɔ mi! Lejɛ ɔ ya fomi kɛ lungu nya kpemi ngɛ.’ 14Ejakaa a tsɛ nihi fuu mohu, se nihi bɔɔ ahla.”
Oniatsumi he sane
(Marko 12.13-17; Luka 20.20-26)
15Kɛkɛ nɛ Farisifo ɔmɛ ho nɛ a ya da, bɔ nɛ a maa pee nɛ a wo e nya tso kpɛ. 16Nɛ a tsɔ a kaseli ɔmɛ kɛ Herodebi ɔmɛ kɛ ba e ngɔ ba de lɛ ke: “Tsɔɔlɔ, wa le kaa anɔkualetsɛ ji mo, nɛ o tsɔɔ Mawu blɔ ɔ ngɛ anɔkuale mi, nɛ o hlɛ́ nimli a mi; ejakaa o hyɛ we nimli a hɛ mi; 17lɔ ɔ he ɔ de wɔ bɔ nɛ o susuu. Anɛ e da kaa a tsuɔ onia haa Kaisare, aloo e dɛ?” 18Se Yesu kpa a yi mi tomi yaya a si, nɛ e ke: “Osatotsɛmɛ, mɛni he je nyɛ ngɛ mi dae? 19Nyɛɛ kɛ onia tsumi sika a nɛ tsɔɔ mi!” Nɛ a kɛ denario (cedi) tsɔɔ lɛ. 20Nɛ e de mɛ ke: “Mɛnɔ foni ji nɛ ɔ kɛ nɔ nɛ a ngmɛ ngɛ nɔ nɛ ɔ?” 21A de lɛ ke: “Kaisare nɔ ʼi.” Nɛ e de mɛ ke: “Lɛɛ, ynyɛɛ ngɔ Kaisare nihi ngɔ ha Kaisare, nɛ Mawu ni ɔmɛ nyɛ ngɔ ha Mawu!” 22Nɛ benɛ a nu enɛ ɔ ɔ, a nya kpɛ a he, nɛ a si lɛ nɛ a je.
Ni gbogboehi a sitemi he sane
(Marko 12.18-27; Luka 20.27-40)
23Jamɛ a ligbi ɔ nɔ nɔuu ɔ, Sadukifohi nɛ deɔ ke ni gbogboehi a si temi ko be ɔ hu ba e ngɔ ba bi lɛ ke: 24“Tsɔɔlɔ, Mose de ke: ‘Ke nɔ ko gbo nɛ e be bimɛ ɔ, e nyɛmi nɛ ngɔ e yo ɔ, konɛ e wo nina ngɔ ha e nyɛmi ɔ.’ 25Jeha nɛ ɔ, nyɛmimɛ kpaago hi wa kpɛti, nɛ bi nɔkɔtɔma a ngɔ yo, nɛ e gbo, nɛ akɛnɛ e si we bimɛ nge e se ɔ, e si e yo ɔ ha e senɔ ɔ. 26Ja nɔuu e tsa nɔ kɛ gu nɔ nɛ ji enyɔ ɔ kɛ nɔ nɛ ji etɛ ɔ nɔ kɛ ya su nɔ nɛ ji kpaago ɔ nɔ. 27Se mɛ tsuo a se ɔ yo ɔ hu ba gbo. 28Lɛɛ ni gbogboehi a sitemi ɔ mi ɔ, ni kpaago ɔmɛ a kpɛti mɛnɔ yo e maa pee, ejakaa mɛ tsuo a kɛ lɛ hi si?”
29Se Yesu he nɔ nɛ e de mɛ ke: “Nyɛ ngɛ tɔe, ejakaa nyɛ li ngmami ɔmɛ aloo Mawu he wami ɔ, 30ejakaa ni gbogboehi a si temi ɔ mi ɔ a ngɔɛ yo, nɛ a kɛ yi ha we gba hulɔ; se mohu a ngɛ kaa Mawu bɔfohi ngɛ hiɔwe. 31Se ngɛ ni gbogboehi a si temi ɔ he ɔ, nyɛ kane we nɔ nɛ Mawu de nyɛ ke: 32‘Imi lɛɛ, Abraham Mawu kɛ Isak Mawu kɛ Yakob Mawu ji mi’ ɔ? Mawu ɔ pi ni gbogboehi a Mawu, se mohu hɛkali a Mawu ʼi.” 33Nɛ benɛ asafo ɔmɛ nu enɛ ɔ ɔ, a he nya si mɛ ngɛ e tsɔɔmi ɔ he.
Kita ngua a
(Marko 12.28-34; Luka 10.25-28)
34Se benɛ Farisifo ɔmɛ nu kaa e ku Sadukifo ɔmɛ a nya a, a ba bua a he nya ngɛ he kake; 35nɛ a ti nɔ kake nɛ ji mlaa tsɔɔlɔ ɔ da lɛ nɛ e bi lɛ ke: 36“Tsɔɔlɔ, te nɔ nɛ ji mlaa a mi kita ngua a nɛɛ? 37Nɛ Yesu de lɛ ke: “Suɔ Nyɔmtsɛ o Mawu ɔ, kɛ o tsui tsuo kɛ o klaa tsuo kɛ o juɛmi tsuo? 38Kita amɛ a mi kekleekle nɔ kɛ ngua ji nɛ ɔ nɛ. 39Nɛ nɔ nɛ nyɛɛ se ɔ ngɛ kaa kɔlɔ ɔ ke: ‘Suɔ o nyɛmi nɔmlɔ kaa bɔ nɛ o suɔ mo nitsɛ o he.’ 40Kita enyɔ nɛ ɔmɛ Mlaa a kɛ gbali ɔmɛ tsuo kpla.”
David bi ɔ he sane
(Marko 12.35-37; Luka 20.41-44)
41Nɛ benɛ Farisifo ɔmɛ a nya ba bua a, Yesu bi mɛ ke: 42“Kɛ nyɛ susuu ngɛ Kristo ɔ he kɛɛ? Mɛnɔ bi ji lɛ?” A de lɛ ke “David bi ʼi.” 43E bi mɛ ke “Mɛni he je mɔ nɛ David, ngɛ mumi ɔ nya a, tsɛɛ lɛ ‘Nyɔmtsɛ’ nɛ e deɔ ke:
44‘Nyɔmtsɛ ɔ de ye nyɔmtsɛ ɔ ke:
Hii ye hiɛ ɔ nɔ
Kɛ maa su be nɛ ma ngɔ o henyɛli ɔmɛ
Ngɔ wo o nane si’ ɔ’?
45“Jeha nɛ ɔ ke David tsɛ lɛ ‘Nyɔmtsɛ’ ɔ, kɛ peɔ kɛɛ nɛ e pa peɔ e bi mɔ?” 46Nɛ nɔ ko nyɛ we lɛ heto ko nɛ e ha, nɛ jeha nɛ ɔ hu kɛ je jamɛ a ligbi ɔ nɔ ɔ, nɔ ko kɛ́ lɛ nɔ́ ko bimi hu.",https://www.bible.com/bible/2322/MAT.22.DAN77
MATEO 23,"Yesu ka Mlaatsɔɔli kɛ Farisifo ɔmɛ a hɛ mi
(Marko 12.38-39; Luka 11.43, 46; 20.45-46)
1Kɛkɛ nɛ Yesu tu munyu tsɔɔ asafo ɔmɛ kɛ e kaseli ɔmɛ nɛ e de mɛ ke: 2“Mlaa tsɔɔli ɔmɛ kɛ Farisifo ɔmɛ ɔ, Mose sɛ ɔ nɔ a hii si ngɛ ɔ nɛ; 3lɔ ɔ he ɔ, nɔ́ tsuaa nɔ́ nɛ a ma de nyɛ ke nyɛɛ ye nɔ ɔ, nyɛɛ ye nɔ nɛ nyɛɛ pee; se a ni peemi ni ɔmɛ ɔ nyɛ ko pee; ejakaa a deɔ mohu se a pee we. 4Se a boɔ tlomi nɛ jiɔ nɛ tloomi wa kɛ pueɔ nimli a konɔ; se mɛ nitsɛmɛ lɛɛ, a sume kaa a kɛ a nguɛ kake tsɛɛ. 5Se a nihi tsuo ɔ a peɔ konɛ nihi nɛ na. Ejakaa a haa a kaimi sɛbɛ ɔmɛ bliɔ nɛ a peɔ a tade nya fiami ɔmɛ nguahi; 6nɛ a suɔ okplɔɔ yi himi ngɛ niyeni si, kɛ nikɔtɔmahi a sihi hehi ngɛ kpe he ɔmɛ, 7kɛ jua nɔ ngamihi, nɛ a suɔ nɛ nihi nɛ tsɛ mɛ: ‘Rabi, Rabi.’ 8Se nyɛɛ lɛɛ, a ko tsɛ nyɛ ‘Rabi’; ejakaa nɔ kake ji nyɛ tsɔɔlɔ, se nyɛ tsuo kulaa a nyɛmimɛ ji nyɛ. 9Nɛ nyɛ ko tsɛ nɔ ko nyɛ tsɛ hulɔ ngɛ zugba a nɔ; ejakaa nɔ kake ji nyɛ tsɛ, nɔ nɛ ngɛ hiɔwe ɔ. 10Jeha nɛ ɔ a ko tsɛ nyɛ tsɔɔli hulɔ; ejakaa nɔ kake ji nyɛ tsɔɔlɔ, lɛ ji Kristo. 11Se nɔ nɛ ji ngua ngɛ nyɛ kpɛti ɔ, e plɛ nyɛ tsɔlɔ. 12Nɔ tsuaa nɔ nɛ ma wo e he nɔ ɔ, a maa ba lɛ si, nɛ nɔ tsuaa nɔ nɛ maa ba ehe si ɔ, a ma wo e nɔ.”
Yesu gbe a satopeemi ɔ he guɛ
(Marko 12.40; Luka 11.39-42, 44, 52; 20.47)
13“Musu tloo nyɛ, mlaa tsɔɔli kɛ Farisifohi, osatotsɛmɛ, ejakaa nyɛ ngaa hiɔwe matsɛ yemi ɔ nya ngɛ nimli a hɛ mi; se nyɛ nitsɛmɛ ɔ nyɛ sɛ we mi, nɛ ninɛmɛ nɛ hlaa nɛ a sɛ mi ɔ hu ɔ, nyɛ ha we mɛ e mi sɛmi he blɔ.
[ 14“Musu tloo nyɛ, mlaa tsɔɔli kɛ Farisifohi osatotsɛmɛ, ejakaa nyɛ guu sɔlemi gagahi a he lakpa tomi nɔ nyɛ mii yalɔyi a we ɔmɛ. Lɔ ɔ he ɔ nyɛ kojomi maa pe nine!]
15“Musu tloo nyɛ, mlaa tsɔɔli kɛ Farisifohi, osatotsɛmɛ, ejakaa nyɛ bɔlee wo kɛ zugba kɛ kpee, konɛ nyɛ na nɔ kake ne e plɛ Yudafono; nɛ benɛ nɔ ɔ plɛ ja a, nyɛ peɔ lɛ abosiami bi si enyɔ pe nyɛ nitsɛmɛ nyɛ he.
16“Musu tloo nyɛ, blɔt sɔɔli hɛ yuyuili, nyɛ nihi nɛ nyɛ deɔ ke: ‘Nɔ nɛ ma ka sɔlemi tsu ɔ kita a, lɔ ɔ pi nɔ ko; se nɔ nɛ ma ka sɔlemi tsu ɔ he sika a kita a, e tloo musu? 17Kuasiahi kɛ hɛ yuyuili, te nɔ nɛ pe nɛɛ, sika a, aloo sɔlemi tsu ɔ nɛ haa sika a peɔ klɔuklɔu ɔ? 18Nɛ jeha nɛ ɔ hu: ‘Nɔ nɛ ma ka bɔ sami latɛ ɔ kita a, lɔ ɔ pi nɔ ko, se nɔ nɛ ma ka enɔ bɔ ɔ kita a, e tloo musu? 19Hɛ yuyuili, te nɔ nɛ pe nɛɛ, bɔ ɔ, aloo bɔ sami latɛ ɔ nɛ haa bɔ ɔ peɔ klɔuklɔu ɔ? 20Lɔ ɔ he ɔ, nɔ nɛ ma ka bɔ sami lɛta ɔ kita a, e ka kɔlɔ ɔ kɛ nihi nɛ ngɛ nɔ ɔ tsuo kulaa kita. 21Nɛ nɔ nɛ kaa sɔlemi tsu ɔ kita a, e ka kɔlɔ ɔ kɛ nɔ nɛ hii mi ɔ kita. 22Nɛ nɔ nɛ kaa hiɔwe kita a, e ka Mawu sɛ ɔ kɛ nɔ nɛ hii si ngɛ nɔ ɔ hu kita?
23“Musu tloo nyɛ mlaa tsɔɔli kɛ Farisifohi, osatotsɛmɛ, ejakaa nyɛ haa kowɛ kɛ anisi kɛ kumino mi dlami nyɔngma-nyɔngma se Mlaa a mi nihi nɛ he hia nɛ ji dami kojomi kɛ mɔbɔ nami kɛ hemi kɛ yemi ɔ mohu ɔ nyɛ siɔ; se jinɛ e da kaa nyɛ peɔ enɛ ɔmɛ; nɛ nyɛ ko si ekpa amɛ hulɔ. 24Blɔ tsɔɔli hɛ yuyuili, nyɛ tsleɔ nɔ́ nɔ anunui, se nyɛ mii afukpɔngɔ!
25“Musu tloo nyɛ, mlaa tsɔɔli kɛ Farisifohi, osatotsɛmɛ, ejakaa nyɛ tsuo kplu he kɛ kã se; se a mi hyi tɔtɔɔtɔ kɛ ojo fiami kɛ adufude yemi. 26Farisifono hɛ yuyuilɔ, ha kplu ɔ kɛ kã a kekle mi nɛ je, loko e se ɔ hu nɛ je!
27“Musu tloo nyɛ mlaa tsɔɔli kɛ Farisifohi osatotsɛmɛ, ejakaa nyɛ ngɛ kaa yɔkɔhi nɛ a sa he nɛ a he pee fɛu mohu, sɛ a mi hyi tɔtɔɔtɔ kɛ ni gbogboehi a wuhi kɛ mu slɔɔtohi tsuo. 28Ja nɔuu a naa nyɛ hu ngɛ nimli a hɛ mi kaa dali, se osato kɛ mlaa tɔmi hyi nyɛ mi tɔ.”
Yesu gba Farisifo ɔmɛ a tuegblami
(Luka 11.47-51)
29“Musu tloo nyɛ, mlaa tsɔɔli kɛ Farisifohi osatotsɛmɛ, ejakaa nyɛ maa gbali ɔmɛ a yɔkɔ ɔmɛ nɛ nyɛ dlaa dali ɔmɛ a yɔkɔ ɔmɛ, 30nɛ nyɛ deɔ ke: ‘E ji wa tsɛmɛ a yi nɔ ɔ wa ngɛ je mi jinɛ, wa be a he piɛe nɛ a pue gbali ɔmɛ a muɔ si.’ 31Lɛɛ nyɛ ngɛ nyɛ nitsɛmɛ nyɛ he odase yee kaa nihi nɛ gbe gbali ɔmɛ a bimɛ ji nyɛ? 32Nyɛ hu nyɛɛ wo nyɛ tsɛmɛ ɔmɛ a tsimi ɔ fuu tɔ mɔ! 33Sinɔhi kɛ si kpali a nina! Kɛ nyɛ maa pee kɛ tu abosiami a je fɔbu ɔ nya fo kɛɛ? 34Lɔ ɔ he ɔ, oʼɛ; imi i ngɛ gbali kɛ ni leli kɛ mlaa tsɔɔli tsɔe kɛ ba nyɛ ngɔ, nɛ nyɛ maa gbe a ti ni komɛ nɛ nyɛ maa sɛu ni komɛ, nɛ ni komɛ ɔ nyɛ maa fia mɛ kplibi ngɛ nyɛ kpe he ɔmɛ, nɛ nyɛ maa wa mɛ yi mi kɛ maa je ma mi kɛ maa ya ma mi. 35Benɛ pee nɛ dali a muɔ tsuo nɛ a pue si ngɛ zugba a nɔ kɛ je Abel, dalɔ ɔ, muɔ ɔ nɔ kɛ ba su Zakaria, Barakia bi ɔ, nɛ nyɛ gbe ngɛ sɔlemi tsu ɔ kɛ bɔ sami latɛ ɔ kpɛti ɔ, muɔ ɔ nɛ ba nyɛ nɔ. 36Niinɛ, i ngɛ nyɛ dee ke: Enɛ ɔmɛ tsuo maa ba yi nɔ bi nɛ ɔmɛ a nɔ.”
Suɔmi nɛ Yesu ngɛ kɛ ha Yerusalem
(Luka 13.34-35)
37“Oo Yerusalem, Yerusalem, mo nɛ o gbee gbali ɔmɛ nɛ o fiaa nihi nɛ a tsɔ mɛ o ngɔ ɔ tɛ; si nyɛmɛ i hla kaa jinɛ i buaa o bimɛ a nya kaa bɔ nɛ kungwɔ buaa e bimɛ a nya woɔ e pɛlihi a sisi ɔ, nɛ nyɛ kplɛɛ we! 38oʼɛ, a ma si nyɛ we ɔ we doku ha nyɛ! 39Ejakaa i ngɛ nyɛ dee ke: Kɛ je be nɛ ɔ kɛ yaa nɛ ɔ, nyɛ be mi nae hu kɛ maa su be nɛ nyɛ ma de ke: ‘A gbaa nɔ nɛ ma ngɛ Nyɔmtsɛ ɔ biɛ mi ɔ.’ ”",https://www.bible.com/bible/2322/MAT.23.DAN77
MATEO 24,"Yesu tu sɔlemi tsu ɔ puɛmi he munyu
(Marko 13.1-2; Luka 21.5-6)
1Nɛ benɛ Yesu je kpo kɛ je sɔlemi we ɔ kɛ yaa a, e kaseli ɔmɛ ba e ngɔ nɛ a ba tsɔɔ lɛ sɔlemi we ɔ tsu ɔmɛ. 2Se Yesu de mɛ ke: “Tse nyɛ ngɛ ni nɛ ɔmɛ tsuo hyɛe? Niinɛ, i ngɛ nyɛ dee ke: A be tɛ kake sie ngɛ eko nɔ ngɛ hiɛ ɔ nɛ a be kpae ngɔ bu si.”
Haomi kɛ yiwami
(Marko 13.3-13; Luka 21.7-19)
3Benɛ Yesu hii si ngɛ Nuyoku ɔ nɔ ɔ, e kaseli ɔmɛ ba e ngɔ ngɛ se ba de lɛ ke: “Tsɔɔ wɔ be nɛ a maa pee ni nɛ ɔmɛ, nɛ mɛni ji o bami kɛ je nɛ ɔ nyagbe ɔ he okadi?”
4Nɛ Yesu he nɔ nɛ e de mɛ ke: “Nyɛɛ hyɛ nɛ hi konɛ nɔ ko ko ba mlɔɔ nyɛ. 5Ejakaa nihi fuu kɛ ye biɛ maa ba, nɛ a ma ba de ke: ‘Imi ji Kristo ɔ nɛ!’ Nɛ a maa mlɔɔ nihi fuu. 6Se nyɛ maa nu tahi kɛ tahi a ta womihi a he; nyɛɛ hyɛ nɛ nyɛ tsui ko po; se e sa kaa ni nɛ ɔmɛ tsuo nɛ ba mi, se kɛ̃ ɔ, nyagbe ɔ sui lolo. 7Ejakaa ma maa te si ngɔ wo ma, nɛ matsɛ yemi maa te si ngɔ wo matsɛ yemi; nɛ hwɔ kɛ zugba mimiɛmi maa ba hehi slɔɔtohi tsuo. 8Se enɛ ɔmɛ tsuo ɔ kɔɔmi ɔmɛ a sisi jemi ʼi.
9“Lɛ be ɔ mi ɔ, a ma je nyɛ ngɔ wo dengme mi, nɛ a maa gbe nyɛ; nɛ ye biɛ ɔ he ɔ majemaje tsuo maa nyɛ nyɛ. 10Nɛ jamɛ a be ɔ mi ɔ, nihi fuu a nane ma kpata, nɛ a maa tsɔɔ a huɛmɛ a se blɔ, nɛ a maa nyɛ a he. 11Nɛ lakpa gbali fuu maa te si, nɛ a maa mlɔɔ nihi fuu. 12Nɛ nɔ́ nɛ mlaa kuami maa hiɛ he je ɔ, nihi fuu a suɔmi ɔ he maa jɔ. 13Se nɔ nɛ hɛɛ mi kɛ pii si ɔ, lɛ e yiwami a ma he. 14Nɛ a maa fiɛ matsɛ yemi ɔ Sane Kpakpa nɔ ngɔ tsɔɔ je ɔ tsuo, nɛ a kɛ ye majemaje ɔ tsuo odase; nɛ kɔlɔ ɔ loko nyagbe ɔ maa ba.”
Hehiami ngua a
(Marko 13.14-23; Luka 21.20-24)
15“Lɔ ɔ he je ɔ, ke nyɛ na ma doku ninye ni nɛ gbalɔ Daniel tu he munyu ɔ kaa e maa si ngɛ he klɔuklɔu ɔ” (nɔ nɛ ngɛ kanee ɔ, e kɔ se!) 16“Lɔ ɔ lɛɛ nihi nɛ ngɛ Yudea a, a tu fo kɛ ya yoku ɔmɛ a nɔ; 17nɔ nɛ ngɛ tsu yi mi ɔ e ko kple si ya ngɔ nɔ ko kɛ je e we mi; 18nɛ nɔ nɛ ngɛ ngmɔ si ɔ, e ko kpale e se ya ngɔ e tade. 19Se i ngɛ yihi nɛ hɛɛ muklii kɛ nyɔ nyu hali ngɛ jamɛ a be ɔmɛ a mi ɔ kpo mo hae. 20Se nyɛɛ sɔle konɛ nyɛ fo tumi ɔ nɛ ko ba ngɛ fiɛ be mi aloo ngɛ Hejɔɔmi Ligbi ɔ nɔ. 21Ejakaa jamɛ a be ɔ mi ɔ, he hiami babauu maa ba nɛ a nɛ e nɔ gblee kɛ je je ɔ sisije kɛ ba su mwɔnɛ mwɔnɛ, nɛ jeha nɛ ɔ a be e nɔ nae gblegbleegblee. 22Nɛ ke a pui jamɛ a ligbi ɔmɛ a nɔ kpiti ɔ, jinɛ a be he lo ko he lo ko yiwami hee; se nihi nɛ a hla amɛ a he ɔ, a maa po jamɛ a ligbi ɔmɛ a nɔ kpiti.
23“Lɛ be ɔ mi ɔ, ke nɔ ko de nyɛ ke: ‘Oʼɛ, Kristo ɔ ngɛ hiɛ ɔ loo hiɛ ɔ’ ɔ, nyɛ ko he ye. 24Ejakaa lakpa kristohi kɛ lakpa gbali maa te si nɛ a maa pee okadi nguahi kɛ nyakpɛ nihi kɛ maa tsɔɔ, nɛ kaa e maa hi jinɛ a maa mlɔɔ nihi na a hla amɛ tete. 25Oʼɛ, i de nyɛ ngɔ to. 26“Lɔ ɔ he ɔ, ke a de nyɛ ke: ‘Oʼɛ, e ngɛ nga a nɔ’ ɔ, nyɛ ko ya; aloo ‘Oʼɛ e ngɛ se tsu ɔmɛ a mi’ ɔ, nyɛ ko he ye. 27Ejakaa bɔ nɛ slaba jee beleku ngaa kɛ yaa bonyoku ɔ ja nɔuu Nɔmlɔ Bi ɔ bami ɔ maa pee.
28“Ejakaa he tsuaa he nɛ gbogboe fɔɔ si ngɛ ɔ, lejɛ ɔ okpokuhi buaa a he nya ngɛ.”
Nɔmlɔ Bi ɔ bami
(Marko 13.24-27; Luka 21.25-28)
29“Se jamɛ a ligbi ɔmɛ a nɔ he hiami ɔmɛ a se ɔ, e be kee nɛ pu maa tsɔ diblii, nɛ nyɔhiɔ be kpee hu, nɛ dodoehi ma tsɔ kɛ maa je hiɔwe ngɔ fia si, nɛ hiɔwe he wami ɔmɛ ma mimiɛ. 30Kɛkɛ ɔ, Nɔmlɔ Bi ɔ okadi ɔ maa je kpo ngɛ hiɔwe, nɛ lɔ ɔ lɛɛ zugba a nɔ wetso ɔmɛ tsuo maa wo ya, nɛ a maa na Nɔmlɔ Bi ɔ kaa we ma ngɛ hiɔwe bɔku ɔmɛ a nɔ kɛ he wami dɛ hɛ mi nyami babauu. 31Nɛ e maa tsɔ e bɔfo ɔmɛ kɛ Titimati nɛ gbi nya wa, nɛ a ma bua e nihi nɛ a hla amɛ a nya kɛ maa je kɔɔhiɔ eywiɛ ɔ nɔ, kɛ maa je hiɔwe nyagbe he kake nɔ kɛ yaa su nyagbe he kpa nɔ.”
Ngmɔkɔ tso ɔ he nikasemi
(Marko 13.28-31; Luka 21.29-33)
32“Nyɛɛ kase ngmɔkɔ tso abɛ nɛ e bu ɔ: benɛ e kɔni ɔmɛ plɔke nɛ e bɔni bahi fumi ɔ, nyɛ le kaa latsa be ɔ su ti ta. 33Ja nɔuu nyɛ hu, benɛ nyɛ maa na ni nɛ ɔmɛ tsuo ɔ, nyɛɛ le kaa e su agbo ɔmɛ a nya ta. 34Niinɛ, i ngɛ nyɛ dee ke: Kikɛmɛ a yi nɔ nɛ ɔ be bee, ja ni nɛ ɔmɛ tsuo ba mi lolo. 35Hiɔwe kɛ zugba maa be kɛ ho, se ye nyumu ɔmɛ be bee kɛ ho.”
Nɔ ko li ligbi ɔ kɛ ngmlɛfia a
(Marko 13.32-37; Luka 17.26-30; Luka 17.34-36)
36“Se jamɛ a ligbi ɔ kɛ jamɛ a ngmlɛfia a, nɔ ko nɔ ko li. Bɔfohi nɛ ngɛ hiɔwe ɔ tete li, nɛ Bi ɔ tete li, ja Tsaatsɛ nɔ kake kɛkɛ. 37Se bɔ nɛ Noa ligbi ɔmɛ pee ɔ, ja Nɔmlɔ Bi ɔ bami ɔ hu maa pee. 38Ejakaa bɔ nɛ e ngɛ ngɛ ligbihi nɛ nyɛɛ nyu afua a hɛ mi, nɛ ni ɔmɛ hɛɛ ni yemi kɛ ni numi kɛ yo ngɔmi kɛ gba hami mi hluu kɛ ya su ligbi nɛ Noa ya sɛ daka a mi, 39nɛ a hɛ be a he nɔ kɛ ya su nyu afua a ba muɔ mɛ tsuo kɛ ho ɔ, ja nɔuu Nɔmlɔ Bi ɔ bami ɔ maa pee. 40Lɛ be ɔ mi ɔ, ni enyɔ maa hi ngmɔ si, a maa ngɔ nɔ kake, nɛ a ma si nɔ kpa a. 41Yi enyɔ maa wɛɛ ngɛ wɛ se; a maa ngɔ nɔ kake, nɛ a ma si nɔ kpã a. 42Lɔ ɔ he ɔ nyɛɛ huɔ, ejakaa nyɛ li ngmlɛfia nɔ nɛ nyɛ nyɔmtsɛ ɔ ma. 43Se nyɛ na nɛ nyɛɛ le kaa, ke wetsɛ ko le ngmlɛfia nɔ nɛ juɔ baa a, jinɛ e maa huɔ nɛ e be blɔ ngmɛe nɛ a yua e we ɔ ngɔ wo mi. 44Lɔ ɔ he ɔ nyɛ hu nyɛ dla nyɛ he ngɔ to, ejakaa ngmlɛfia nɛ nyɛ susuu we ɔ nɔ nɛ Nɔmlɔ Bi ɔ ma.”
Tsɔlɔ kpakpa kɛ tsɔlɔ yayami
(Luka 12.41-48)
45“Lɛɛ mɛnɔ ji tsɔlɔ anɔkualetsɛ kɛ ni lelɔ mɔ nɛ e nyɔmtsɛ ngɔ lɛ ngɔ to e webi ɔmɛ a nya konɛ e ha mɛ a nya mi ngma ngɛ be nɛ sa mi ɔ? 46A gbaa jamɛ ɛ tsɔlɔ ɔ, nɔ nɛ benɛ e nyɔmtsɛ ɔ ba a, nɛ e ma ba na lɛ kaa e ngɛ jã pee ɔ. 47Niinɛ, i ngɛ nyɛ dee ke, e maa ngɔ lɛ ngɔ to e nihi tsuo kulaa nya. 48Se ke jamɛ a tsɔlɔ ɔ ji tsɔlɔ yayami ɔ, e ma de ngɛ e tsui mi ke: ‘Ye nyɔmtsɛ ɔ ngɛ e bami be ɔ tsɛe kɛ ngɛ toe;’ 49nɛ e ma bɔni e huɛmɛ tsɔli ɔmɛ kpa fiami, nɛ e kɛ da deli maa ye nɛ e kɛ mɛ maa nu ɔ, 50jamɛ a tsɔlɔ ɔ nyɔmtsɛ ɔ maa ba ligbi nɛ e hyɛ we lɛ blɔ kɛ ngmlɛfia nɛ e li, 51nɛ e ma tsɔtslɔɔ e mi nɛ e ma ha lɛ e blɔfami nɔ́ ngɛ osatotsɛmɛ ɔmɛ a kpɛti. Lejɛ ɔ ya fomi kɛ lungu nyakpemi maa hi.”",https://www.bible.com/bible/2322/MAT.24.DAN77
MATEO 25,"Yihewi nyɔngma amɛ a he abɛ ɔ
1“Jamɛ a be ɔ, hiɔwe matsɛ yemi ɔ maa pee kaa yihewi nyɔngma nɛ wo a kanehi ke a yaa kpee ayɛflo huno. 2Se a kpɛti ni enuɔ ɔ kuasiahi ʼi, nɛ ni enuɔ ɔ lɛɛ ni leli ji mɛ. 3Nihi nɛ ji kuasia amɛ wo a kane ɔmɛ, se a ngɔɛ nu ngɔ piɛ we he. 4Se ni leli ɔmɛ hɛɛ nu kɛ tɔ ngɔ piɛ a kane ɔmɛ a he. 5Se benɛ ayɛflo huno ɔ se kɛ ɔ, mahɛ ngɔ mɛ tsuo nɛ a hwɔ mahɛ.
6“Se nyɔ mi kpɛti ɔ, a nu huhui ke: ‘Oʼɛ, ayɛflo huno ɔ ma oo! Nyɛɛ je kpo nɛ nyɛ ya kpee lɛ!’ 7Kɛkɛ nɛ jamɛ a yihewi ɔmɛ tsuo te si nɛ a tsɛ̃ a kane ɔmɛ a mi. 8Nɛ kuasia a mɛ de ni leli ɔmɛ ke: ‘Nyɛ ha wɔ nyɛ nu ɔ eko, ejakaa wa kane ɔmɛ ngɛ gboe.’ 9Se ni leli ɔmɛ he nɔ nɛ a de mɛ ke: ‘Eko ɔ e ba be waa kɛ nyɛ tsuo sue; se mohu nyɛɛ ya nihi nɛ juaa amɛ a ngɔ nɛ nyɛ ya he eko ngɔ ha nyɛ he.’ 10Se benɛ, a ho hemi ya a, ayɛflo huno ɔ ba, nɛ ninɛmɛ nɛ dla a he to lɛ ɔ kɛ lɛ ho yo kpeemi he ɔ ya, nɛ a nga sinya a.
11“Lɔ ɔ se ɔ, yihewi kpa amɛ hu ba nɛ a ba de ke: ‘Nyɔmtsɛ, Nyɔmtsɛ, bli wɔ!’ 12Se e he nɔ ke: ‘Niinɛ, i ngɛ nyɛ dee ke i li nyɛ.’ 13Lɔ ɔ he ɔ nyɛɛ huɔ, ejakaa nyɛ li jamɛ a ligbi ɔ loo ngmlɛfia a.”
Sɔmɔli etɛ ɔmɛ a he abɛ ɔ
(Luka 19.11-27)
14“E ngɛ kaa nyumu ko nɛ benɛ e maa doma a, e tsɛ e sɔmɔli ɔmɛ, nɛ e tu e nihi ngɔ wo a dɛ; 15e ha nɔ kake talenta enuɔ, nɔ kake hu enyɔ, nɛ nɔ kake hu kake, bɔ nɛ nɔ tsuaa nɔ ma nyɛ maa hyɛ nɔ; nɛ amlɔ ɔ e doma. 16Se nɔ nɛ na talenta enuɔ ɔ ho nɛ e ya plɛ he, nɛ e na talenta enuɔ kɛ bɔ he. 17Ja nɔuu nɔ nɛ na enyɔ ɔ hu ya na enyɔ kɛ bɔ he. 18Se nɔ nɛ na kake ɔ ho nɛ e ya tsua zugba mi, nɛ e pu e nyɔmtsɛ ɔ sika a.
19“Se e ngɛ mi hluu ɔ, sɔmɔli nɛ ɔmɛ a nyɔmtsɛ ɔ ba, nɛ e kɛ mɛ ba bu akɔɔtaa. 20Nɛ nɔ nɛ na talenta enuɔ ɔ ba, nɛ e kɛ talenta enuɔ kpã hu ba bɔ he nɛ e ke: ‘Nyɔmtsɛ o ngɔ talenta enuɔ ngɔ ha mi, oʼɛ, i kɛ na talenta enuɔ hu ngɔ piɛ he.’ 21E nyɔmtsɛ ɔ de lɛ ke: ‘Ayekoo, sɔmɔlɔ kpakpa kɛ anɔkualetsɛ, o ye anɔkuale ngɛ nihi bɔɔ mi, ma ha o pee nihi fuu a nyatsɛ: sɛ o nyɔmtsɛ ɔ bua jɔmi ɔ mi.’ 22Nɛ nɔ nɛ na talenta enyɔ ɔ hu ba nɛ e ba de ke: ‘Nyɔmtsɛ, o ngɔ talenta enyɔ ngɔ ha mi, oʼɛ, i kɛ na talenta enyɔ hu ngɔ piɛ he.’ 23E nyɔmtsɛ ɔ de lɛ ke: Ayekoo, sɔmɔlɔ kpakpa kɛ anɔkualetsɛ, o ye anɔkuale ngɛ nihi bɔɔ mi, ma ha o pee nihi fuu a nyatsɛ: sɛ o nyɔmtsɛ bua jɔmi ɔ mi.’ 24Se nɔ nɛ na talenta kake ɔ hu ba de ke: ‘Nyɔmtsɛ, i le mo kaa yi mi walɔ ji mo; o kpaa ni ngɛ he nɛ o du we nɔ́ ko ngɛ, nɛ o buaa nihi a nya ngɛ he nɛ o fia we nɔ́ ko ngɛ; 25nɛ lɔ ɔ ha i ye gbeye, nɛ i ho nɛ i ya pu o talenta a ngɛ zugba mi; ne o ni.’ 26Se e nyɔmtsɛ ɔ he nɔ nɛ e de lɛ ke: ‘Sɔmɔlɔ yaya kɛ alitsɛ, nɛ o le kaa i kpaa ni ngɛ he nɛ i du we nɔ́ ko ngɛ, nɛ i buaa nihi a nya ngɛ he nɛ i fia we nɔ́ ko ngɛ ɔ, 27Jinɛ o blɔ nya ji kaa o ngɔɔ ye sika a ngɔ woɔ tsakeli a dɛ, konɛ ke i ba a nɛ ma ba he ye ni kɛ hekpa. 28Lɔ ɔ he ɔ, nyɛ he talenta a ngɛ e dɛ nɛ nyɛ ngɔ ha nɔ nɛ ngɛ talenta nyɔngma a. 29Ejakaa nɔ tsuaa nɔ nɛ ngɛ nɔ́ ko ɔ, a ma ha lɛ konɛ e na kɛ be nɔ, se nɔ nɛ be nɔ́ ko ɔ, a ma he bɔɔ nɛ e ngɛ ɔ tete ngɛ e dɛ. 30Nɛ sɔmɔlɔ nɛ he be se nami ko nɛ ɔ ɔ, nyɛɛ tsɛ̃ lɛ ngɔ wo blɔ se diblii ɔ mi; lejɛ ɔ ya fomi kɛ lungu nya kpemi maa hi!’ ”
Kojomi ligbi ngua a
31“Se benɛ Nɔmlɔ Bi ɔ maa ba ngɛ e nyami ɔ mi, nɛ bɔfo ɔmɛ tsuo maa piɛ e he ɔ, lɛ be ɔ mi ɔ, e maa hi e nyami sɛ ɔ nɔ; 32nɛ a ma bua majemaje tsuo nya ngɛ e hɛ mi, nɛ e ma gba a mi, kaa bɔ nɛ to hyɛlɔ gbaa jijɔhi kɛ apletsihi a mi ɔ. 33Nɛ e maa ngɔ jijɔ ɔmɛ ngɔ da e hiɛ ɔ nɔ, se apletsi ɔmɛ ɔ, e maa ngɔ mɛ ngɔ da e muɔ nɔ? 34Kɛkɛ nɛ matsɛ ɔ ma de nihi nɛ ngɛ e hiɛ ɔ nɔ ɔ ke: ‘Nyɛɛ ba, nyɛ nihi nɛ ye tsɛ gbaa nyɛ, nyɛ ba ngɔ matsɛ yemi ɔ nɛ a dla to nyɛ, kɛ je je mi sisije ɔ! 35Ejakaa hwɔ ye mi, nɛ nyɛ ha mi ni ye; kuma ye mi nɛ nyɛ ha mi nyu nu; nibwɔ ji mi, nɛ nyɛ ha i ba to nyɛ ngɔ; 36i hɛɛ ye he gu nɛ nyɛ wo mi tade; i nu hiɔ, nɛ nyɛ ba slaa mi; a wo mi tsu mi, nɛ nyɛ ba ye ngɔ.’ 37Kɛkɛ ɔ dali ɔmɛ maa he nɔ de ke: ‘Nyɔmtsɛ, te ligbi nɛ wa na mo kaa hwɔ ngɛ mo yee nɛ wa ha mo ni ye nɛɛ? Aloo kaa, kuma ngɛ mo yee nɛ wa ha mo nɛ ko nu? 38Nɛ te ligbi nɛ wa na mo kaa nibwɔ ji mo, nɛ wa ha o ba to wa ngɔ nɛɛ? Aloo kaa o hɛɛ o he gu nɛ wa wo mo tade nɛɛ? 39Jeha nɛ ɔ te ligbi nɛ wa na mo kaa o ngɛ gboe aloo a wo mo tsu mi, nɛ wa ba o ngɔ nɛɛ?’ 40Nɛ matsɛ ɔ ma he nɔ nɛ e ma de mɛ ke: ‘Niinɛ, i ngɛ nyɛ dee ke: Ligbi abɔ kɛ̃ nɛ nyɛ pee ngɔ ha ye nyɛmimɛ nɛ ɔmɛ a ti nyafii kake ɔ, imi nɔuu nyɛ pee ngɔ ha a nɛ.’
41“Kɛkɛ ɔ, e ma de ninɛmɛ nɛ ngɛ e muɔ nɔ hu ke: ‘Nyɛɛ je ye nɔ, nyɛ nihi nɛ a gbiɛ nyɛ, nyɛɛ ya neneene la a nɛ a dla to abosiami kɛ e bɔfo ɔmɛ ɔ mi! 42Ejakaa hwɔ ye mi, nɛ nyɛ ha we mi ni ma ye; kuma ye mi, nɛ nyɛ ha we mi nyu ma nu; 43nibwɔ ji mi; nɛ nyɛ ha we nɛ ma ba to nyɛ ngɔ; i hɛɛ ye he gu, nɛ nyɛ wui mi tade; i nu hiɔ, nɛ jeha nɛ ɔ hu a wo mi tsu mi, nɛ nyɛ ba slaa we mi.’ 44Kɛkɛ ɔ, mɛ hu a ma he nɔ de ke: ‘Nyɔmtsɛ, te ligbi nɛ wa na mo kaa hwɔ ngɛ mo yee aloo kuma ngɛ mo yee aloo nibwɔ ji mo aloo o hɛɛ o he gu aloo o ngɛ gboe aloo a wo mo tsu mi, nɛ wa ba sɔmɔ we mo ɔ?’ 45Kɛkɛ ɔ, e ma he nɔ nɛ e ma de mɛ ke: ‘Niinɛ, i ngɛ nyɛ dee ke: Ligbi abɔ kɛ̃ nɛ nyɛ pee we ngɔ hi nihi tsɔwi kulaa nɛ ɔmɛ a kpɛti nɔ kake ɔ, nyɛ pee we ngɔ hi mi hulɔ!’ 46Nɛ ni nɛ ɔmɛ ɔ, a maa ya neneene he hiami mi; se dali ɔmɛ maa ya neneene wami mi.”",https://www.bible.com/bible/2322/MAT.25.DAN77
MATEO 26,"A so Yesu yi nɔ
(Marko 14.1-2; Luka 22.1-2; Yohane 11.45-53)
1Benɛ Yesu gbe munyu nɛ ɔmɛ kulaa tumi nya a, e de e kaseli ɔmɛ ke: 2“Nyɛ le kaa e piɛ ligbi enyɔ nɛ a yeɔ Hetsɔmi ɔ, nɛ a ma je Nɔmlɔ Bi ɔ ngɔ ha nɛ a sɛu lɛ.”
3Lɛ be ɔ mi ɔ, osɔfo nikɔtɔma amɛ kɛ mlaa tsɔɔli ɔmɛ kɛ ma nikɔtɔma amɛ ya bua a he nya ngɛ osɔfo nɔkɔtɔma nɛ a tsɛɛ lɛ Kaiafa a mɔ ɔ mi. 4Nɛ a ya so bɔ nɛ a maa pee nɛ a nu Yesu ga mi nɛ a gbe lɛ; 5se a ke: “Pi ngɛ Hejɔɔmi ligbi ɔ nɔ, konɛ basabasa peemi nɛ ko ba ma a mi.”
A pɔ Yesu nu ngɛ Betania
(Marko 14.3-9; Yohane 12.1-8)
6Benɛ Yesu ngɛ Betania ngɛ Simon, tsitsɛ ɔ, we ɔ mi ɔ, 7yo ko hɛɛ alabastro tɔ kɛ e mi nu kɛ e he via nɛ he jua wa kɛ ba e kasa nya, nɛ benɛ e hii si ngɛ niyeni si ɔ, e plɛ ngɔ pue e yi mi. 8Se benɛ e kaseli ɔmɛ na a, a mi mi wo la nɛ a de ke: “Kɛ ji yaka ni puɛmi nɛ ɔ sisi kɛɛ? 9Ejakaa nu kɛ e he via nɛ ɔ, jinɛ a ma nyɛ jua sika fuu nɛ a ngɔ ha ohiafohi.” 10Se benɛ Yesu na enɛ ɔ ɔ, e de mɛ ke: “Mɛni he je nyɛ ngɛ yo ɔ nya dooe? E tsu nitsumi saminya ha mi. 11Ejakaa ohiafo ɔmɛ ɔ, nyɛɛ kɛ mɛ ngɛ daa, se imi lɛɛ, pi daa nɛ i kɛ nyɛ maa hi si. 12Ejakaa nu kɛ e he via nɛ ɔ nɛ e plɛ ngɔ pue ye nɔmlɔ tso ɔ nɔ nɛ ɔ, e pee ngɔ to ye pumi. 13Niinɛ, i ngɛ nyɛ dee ke: He tsuaa he nɛ a maa fiɛ Sane Kpakpa nɛ ɔ ngɛ, ngɛ je mi tsuo ɔ, a maa wo nɔ́ nɛ yo nɛ ɔ pee nɛ ɔ hu tã ma ngɔ kai lɛ.”
Yuda kplɛɛ kaa e maa tsɔɔ Yesu se blɔ
(Marko 14.10-11; Luka 22.3-6)
14Kɛkɛ nɛ ni nyɔngma kɛ enyɔ ɔmɛ a kpɛti nɔ kake nɛ a tsɛɛ lɛ Yuda Iskariot ɔ pue nɔ kɛ ho osɔfo nikɔtɔma amɛ a ngɔ ya, 15nɛ e ya de mɛ ke: “Mɛni nyɛ ma ha mi, nɛ ma je lɛ ngɔ wo nyɛ dɛ mi?” Nɛ a kane sika hiɔ yi nyingmi etɛ ngɔ ha lɛ. 16Nɛ kɛ je jamɛ a be ɔ nɔ ɔ, e hla e he blɔ konɛ e ngɔ lɛ ngɔ wo a dɛ mi.
Yesu kɛ e kaseli ɔmɛ ye Hetsɔmi niyeni ɔ
(Marko 14.12-21; Luka 22.7-14; 22.21-23; Yohane 13.21-30)
17Se akpiti nyami ligbi ɔmɛ a mi kekle ligbi ɔ nɔ ɔ, kaseli ɔmɛ ba Yesu ngɔ ba bi lɛ ke: “Jije o suɔ kaa wa ya dla ha mo nɛ o ya ye Hetsɔmi ɔ ngɛ?” 18Nɛ e ke: “Nyɛɛ ya ma a mi nɛ nyɛ ya de asimasi ke: ‘Tsɔɔlɔ ɔ ke: Ye be ɔ su ta; o we ɔ mi i kɛ ye kaseli ɔmɛ maa ye Hetsɔmi ɔ ngɛ.’ ” 19Nɛ e kaseli ɔmɛ ya pee bɔ nɛ Yesu de mɛ ɔ, nɛ a dla Hetsɔmi ni ɔ ngɔ to.
20Se benɛ e su gbɔkuɛ ɔ, e kɛ ni nyɔngma kɛ enyɔ ɔ ya hi si ngɛ niyeni ɔ he. 21Nɛ benɛ a ngɛ ni ɔ yee ɔ, e ke: “Niinɛ, i ngɛ nyɛ dee ke: Nyɛ ti nɔ kake maa tsɔɔ ye se blɔ.” 22Nɛ e dɔ mɛ saminyɛ, nɛ a bɔni lɛ bimi kakaaka ke: “Nyɔmtsɛ, imi lo?” 23Se e he nɔ ke: “Nɔ nɛ nine nɛ kɛ ye nine kpee ngɛ ka a mi ɔ, lɛ nɔuu lɛ e maa tsɔɔ ye se blɔ ɔ nɛ. 24Nɔmlɔ Bi ɔ ma gbo kaa bɔ nɛ a ngma ngɛ e he ɔ mohu; se musu tloo jamɛ a nɔmlɔ ɔ nɛ tsɔɔ Nɔmlɔ Bi ɔ se blɔ ɔ; afani nɛ a na we a nɛ a fɔ jamɛ a nɔmlɔ ɔ.” 25Nɛ Yuda e se blɔ tɔsslɔ ɔ, he nɔ ke: “Anɛ imi lo, Rabi?” E de lɛ ke: “Ja o de ɔ nɛ!”
Nyɔmitsɛ niyeni ɔ sisitomi
(Marko 14.22-26; Luka 22.15-20)
26Se benɛ a ngɛ ni ɔ yee ɔ, Yesu kɛ̃ abolo, nɛ e gbaa nɔ nɛ e kuɔ mi, nɛ e ngɔ ha e kaseli ɔmɛ nɛ e ke: “Nyɛ he nɛ nyɛɛ ye! Enɛ ɔ ji ye nɔmlɔ tso ɔ nɛ.” 27Nɛ e wo kplu ɔ, nɛ e na si, nɛ e ngɔ ha mɛ nɛ e ke: “Nyɛ tsuo kulaa nyɛɛ nu enɛ ɔ eko! 28Ejakaa enɛ ɔ ji ye muɔ nɛ ji somi ɔ nɔ ɔ nɛ a plɛ pue si ngɛ nihi fuu a he ha yayami pami. 29Se i ngɛ nyɛ dee ke: Kɛ je nɛ ɔ nɔ kɛ yaa nɛ ɔ ɔ, i be wai tso yiblii nɛ ɔ eko nue hu, kɛ maa su ligbi nɛ i kɛ nya maa nu lɛ ehe ngɛ Tsaatsɛ matsɛ yemi ɔ mi.” 30Nɛ benɛ a la yi jemi la ko ɔ, a je kpo kɛ ho Nuyoku ɔ nɔ ya.
Yesu gba Petro kuami ngɔ to
(Marko 14.27-31; Luka 22.31-34; Yohane 12.36-38)
31Kɛkɛ nɛ Yesu de mɛ ke: “Nyɔ nɛ ɔ mi ɔ, ye he sane ma ha nyɛ tsuo nyɛ nane ma kpata; ejakaa a ngma ke: ‘Ma fia tohyɛlɔ ɔ nɔ, nɛ to asafo ɔ maa gbɛ fia.’ 32Se ye si temi ɔ se ɔ, ma sɛ nyɛ hlami kɛ maa ya Galilea.” 33Se Petro he nɔ nɛ e de lɛ ke: “Ke ni ɔmɛ tsuo a nane ma kpata a, imi lɛɛ ye nane be kpatae gblegbleegblee.” 34Yesu de lɛ ke: “Niinɛ, i ngɛ mo dee ke: Nyɔ nɛ ɔ mi nɔuu, loko kungwɔ ma kpã nɔ ɔ, o ma kpa ngɛ ye si etɛ.” 35Petro de lɛ ke: “Ke i kɛ mo ma gbo tete po ɔ, i be kpae ngɛ o se!” Jã nɔuu kaseli ɔmɛ tsuo hu de.
Yesu ya sɔle ngɛ Getsemane
(Marko 14.32-42; Luka 22.39-46)
36Jeha nɛ ɔ Yesu kɛ mɛ ba he ko nɛ tsɛɛ lejɛ ɔ Getsemane; nɛ e de e kaseli ɔmɛ ke: “Nyɛɛ hi si ngɛ hiɛ ɔ, konɛ ma ya nɛ ma ya sɔle.” 37Nɛ e ngɔ Petro kɛ Zebedeo bimɛ nyumuhi enyɔ ɔ ngɔ piɛ e he nɛ e ywlɛ ho e he nɛ e hao. 38Kɛkɛ nɛ e de mɛ ke: “Ye klaa ngɛ haoe kɛ maa su gbenɔ mi po; nyɛɛ hi si ngɛ hiɛ ɔ nɛ nyɛɛ kɛ mi nɛ fɔ nyɔ!” 39Nɛ e ya e hɛ mi bɔɔ nɛ e ngɔ e hɛ mi ngɔ bu si, nɛ e sɔle ke: “Tsaatsɛ, ke e maa hi ɔ, ha nɛ kplu nɛ ɔ be ye he kɛ ho; se kɛ̃ ɔ, pi bɔ nɛ imi i suɔ, se mohu bɔ nɛ mo o suɔ.”
40Nɛ benɛ e ba kaseli ɔmɛ a ngɔ ɔ, e na kaa a hwɔ mahɛ; nɛ e de Petro ke: “Anɛ nyɛ nyɛ we nɛ nyɛɛ kɛ mi nɛ fɔ nyɔ ngmlɛfia kake pɛ lo? 41Nyɛɛ fɔ nyɔ nɛ nyɛɛ sɔle, konɛ nyɛ ko sɛ ka mi; mumi ɔ ngɛ kplɛɛ e mohu, se he lo ɔ gbede.”
42E pue nɔ kɛ ho ekohu nɔ nɛ ji si enyɔ, nɛ e ya sɔle ke: “Tsaatsɛ, ke kplu nɛ ɔ be nyɛe ye he bemi kɛ ho kaa ja i nu ɔ, a pee bɔ nɛ o suɔ.” 43Nɛ benɛ e ba a, e na kaa a hwɔ mahɛ ekohu; ejakaa nyɔ gbe mɛ.
44Nɛ e kpale si mɛ kɛ ho ekohu, nɛ e ya sɔle nɔ nɛ ji si etɛ, nɛ e tu jamɛ a munyu ɔ nɔuu. 45Kɛkɛ nɛ e ba e kaseli ɔmɛ a ngɔ, nɛ e de mɛ ke: “Nyɛɛ lɛɛ nyɛ he mi jɔ nyɛ nɛ nyɛ ngɛ mahɛ hwɔe nɛ ɔ? Oʼɛ, ngmlɛfia a su ta, nɛ a maa ngɔ Nɔmlɔ Bi ɔ ngɔ wo yayami peeli a dɛ mi. 46Nyɛɛ te si, nyɛ ha waa ho; oʼɛ, nɔ nɛ maa tsɔɔ ye se blɔ ɔ su si ta.”
Yesu numi
(Marko 14.43-50; Luka 22.47-53; Yohane 18.3-12)
47Nɛ benɛ e ngɛ munyu ɔ tue kɛ mwɔ ɔ, oʼɛ, Yuda, ni nyɔngma kɛ enyɔ ɔmɛ a kpɛti nɔ kake ɔ, ba, nɛ asafo fuu nɛ je osɔfo nikɔtɔma amɛ kɛ ma nikɔtɔma amɛ a ngɔ ɔ kɛ lɛ nyɛɛ, nɛ a hɛɛ klaate kɛ tsokpotihi. 48Se nɔ nɛ ngɛ e se blɔ tsɔɔe ɔ to mɛ okadi ke: “Nɔ nya he nɛ ma fiɔ ɔ, lɛ ʼi; nyɛɛ nu lɛ!” 49Nɛ amlɔ ɔ e ba Yesu ngɔ ba de ke: “He manye, Rabi,” nɛ e fiɔ e nya he. 50Se Yesu de lɛ ke: “Huɛ, pee nɔ́ nɛ o ma peemi ɔ.” Kɛkɛ nɛ ni ɔmɛ ba tua Yesu nɛ a nu lɛ. 51Nɛ oʼɛ, nihi nɛ kɛ Yesu ngɛ ɔ a ti nɔ kake kpa e nine mi nɛ e hia klaate nɛ e kɛ ja osɔfo nɔkɔtɔma a tsɔlɔ, nɛ e po e tue. 52Kɛkɛ nɛ Yesu de lɛ ke: “Ngɔɔ o klaate ɔ ngɔ to e to he; ejakaa nihi tsuo nɛ hiaa klaate ɔ, klaate nɔuu a kɛ ma kpata a hɛ mi. 53Aloo o susu kaa i be nyɛe Tsaatsɛ pɛɛ ma kpa nɛ amlɔ nɛ ɔ nɔuu e ma ha mi hiɔwe bɔfohi pe asafo nyɔnmga kɛ enyɔ nɛ a ba fã ye he? 54Se lɔ ɔ lɛɛ kɛ maa pee kɛɛ nɛ ngmami ɔmɛ maa ba mi, kaa ja a pee kikɛ ɔ nɔuu?”
55Jamɛ a ngmlɛfia a nɔ nɔuu ɔ, Yesu de asafo ɔ ke: “Imi numi nyɛ ba kaa a nuu ojo fialɔ ko ke klaate kɛ tsokpotihi nɛ ɔ? I hii sɔlemi we ɔ daa nɛ i tsɔɔ ni, nɛ nyɛ nui mi. 56Se a pee enɛ ɔ tsuo konɛ nihi nɛ gbali ɔmɛ ngma a nɛ ba mi.” Kɛkɛ nɛ kaseli ɔmɛ tsuo tu fo si lɛ.
Yesu ngɛ gua a hɛ mi
(Marko 14.53-65; Luka 22.54-55; 22.63-71; Yohane 18.13-14; 18.19-24)
57Se ninɛmɛ nɛ nu Yesu ɔ kpaka lɛ kɛ ho Kaiafa, osɔfo nɔkɔtɔma a, ngɔ ya, he nɛ mlaa tsɔɔli ɔmɛ kɛ nikɔtɔma amɛ bua a he nyɛ ngɛ ɔ. 58Petro nyɛɛ e se ngɛ lokoo kɛ ba osɔfo nɔkɔtɔma a mɔ ɔ mi, nɛ e ya sɛ lejɛ ɔ nɛ e kɛ sɔmɔli ɔmɛ ya hii si, konɛ e hyɛ bɔ nɛ nyagbe ɔ maa ba ha. 59Osɔfo nikɔtɔma amɛ kɛ nikɔtɔma amɛ kɛ gua a tsuo hla lakpa odase ngɛ Yesu he, konɛ a gbe lɛ; 60se a nɛ eko, pohu lakpa odase yeli fuu ba, se kɛ ɔ a nɛ eko. Pee se ɔ, lakpa odase yeli enyɔ ba 61nɛ a ba de ke: “Nɔ nɛ ɔ de ke: ‘Ma nyɛ Mawu Sɔlemi we ɔ ma kuɔ, nɛ ma fia lɛ ligbi etɛ.’ ”
62Nɛ osɔfo nɔkɔtɔma a te si nɛ e bi lɛ ke: “O be odase nɛ ni nɛ ɔmɛ ngɛ yee ngɛ o he ɔ nya jee?” 63Se Yesu pɛ̃ e nya mi. Nɛ osɔfo nɔkɔtɔma a he nɔ nɛ e de lɛ ke: “I na Mawu hɛ kalɔ ɔ kaa, ke mo ji Kristo, Mawu bi ɔ, de wɔ!” 64Yesu de lɛ ke: “Jã o de ɔ nɛ! Se i ngɛ nyɛ dee ke: Kɛ je be nɛ ɔ kɛ yaa a, nyɛ maa na Nɔmlɔ Bi ɔ kaa e hii si ngɛ he wami ɔ hiɛ ɔ nɔ, nɛ e ma ngɛ hiɔwe bɔku ɔmɛ a mi.” 65Kɛkɛ nɛ osɔfo nɔkɔtɔma a gba e tadehi nɛ e ke: “E bɔ musu! Mɛni wa pa ngɛ odase yeli hlae ya pee ekohu oʼɛ, jeha nɛ ɔ nyɛ nu e musu bɔmi ɔ! 66Kɛ nyɛ susu kɛɛ?” A he nɔ nɛ a ke: “E sa gbenɔ!” 67Kɛkɛ nɛ a la lada ngɔ pue e hɛ mi, nɛ a gba lɛ mahi; nɛ ni komɛ hu fia lɛ ni, 68nɛ a ke: “Kristo, gbaa tsɔɔ wɔ, mɛnɔ ji nɔ nɛ gbe mo ɔ?”
Petro kua Yesu
(Marko 14.66-72; Luka 22.56-62; Yohane 18.15-18; 18.25-27)
69Se Petro hii si ngɛ se lokoo ngɛ kpo ɔ kpɛti; nɛ sɔmɔlɔ yo ko ba e ngɔ ba de lɛ ke: “Mo hu tse o kɛ Yesu, Galiliano ɔ lɛ ngɛ!” 70Se e kua ngɛ mɛ tsuo a hɛ mi, nɛ e ke: “I li nɔ́ nɛ o ngɛ dee nɛ ɔ.” 71Se benɛ e te si kɛ ho kue ɔ si ya a, sɔmɔlɔ yo kpa ko hu na lɛ, nɛ e de nihi nɛ ngɛ lejɛ ɔ ke: “Nɔ nɛ ɔ hu kɛ Yesu Nazareno ɔ lɛ ngɛ.” 72Nɛ e kua ekohu kɛ kitakami ke: “I li nɔmlɔ ɔ.” 73Se pee se bɔɔ ɔ, nihi nɛ daa si ngɛ lejɛ ɔ ba de Petro ke: “Anɔkuale ji kaa, a ti nɔ kake ji mo; ejakaa o munyu tete ngɛ mo si jee!” 74Kɛkɛ nɛ e bɔni gbiɛmi kɛ kita kami ke: “I li nɔmlɔ ɔ!” Nɛ amlɔ ɔ kungwɔ kpa nɔ. 75Nɛ Petro kai Yesu munyu nɛ e tu lɛ ke: “Loko kungwɔ ma kpa nɔ ɔ, o ma kpa ngɛ ye se si etɛ” ɔ. Nɛ e je kpo ya fo ya wawɛɛ.",https://www.bible.com/bible/2322/MAT.26.DAN77
MATEO 27,"Yesu ngɛ Pilato hɛ mi
(Marko 15.1; Luka 23.1-2; Yohane 18.28-32)
1Benɛ je na a, osɔfo nikɔtɔma amɛ kɛ ma nikɔtɔma amɛ tsuo so Yesu yi nɔ, konɛ a gbe lɛ. 2Nɛ a fi e nine nɛ a kpaka lɛ kɛ ho ya ha amlaalo Pontio Pilato.
Yuda gbenɔ
(Bɔfo 1.18-19)
3Benɛ Yuda, nɔ nɛ tsɔɔ Yesu se blɔ ɔ, na kaa a bu Yesu fɔ ɔ, e pia e he, nɛ e kpale sika yi nyingmi etɛ ɔ ya ha osɔfo nikɔtɔma amɛ kɛ nikɔtɔma amɛ ekohu, 4nɛ e ke: “I pee yayami kaa i tsɔɔ muɔ nɛ yayami ko be e he ɔ se blɔ.” Se mɛ lɛɛ a ke: “Lɔ ɔ pi wa he sane ko; mo nitsɛ hyɛ nɔ!” 5Nɛ e ya sake sika a ngɔ pue si ngɛ sɔlemi we ɔ, nɛ e pue nɔ kɛ ho nɛ e ya wo e kuɛ kpa.
6Osɔfo nikɔtɔma amɛ ya kukuɔ sika hiɔ ɔ, nɛ a ke: “E dɛ́ kaa a kɛ woɔ nito he ɔ; ejakaa muɔ yi ni ʼi.” 7Nɛ a ya da nɛ a kɛ he buɛ puɛlɔ ɔ abɔɔ ɔ, konɛ a pu nibwɔhi ngɛ lejɛ ɔ. 8Lɔ ɔ he ɔ a tsɛɛ jamɛ a abɔɔ ɔ Muɔ abɔɔ kɛ mwɔnɛ.
9Kɔlɔ ɔ ha gbalɔ Yeremia munyu ɔ ba mi ke: “Nɛ a ngɔ sika hiɔ yi nyingmi etɔ ɔ, nɛ ji jua nɛ Israelbi ɔmɛ wo ɔ, 10nɛ a kɛ he buɛ puɛlɔ ɔ abɔɔ ɔ, kaa bɔ nɛ Nyɔmtsɛ ɔ de mi ɔ.”
Pilato bi Yesu munyu
(Marko 15.2-5; Luka 23.3-5; Yohane 18.33-38)
11Nɛ a kɛ Yesu ba da amlaalo ɔ hɛ mi, nɛ amlaalo ɔ bi lɛ ke: “Mo ji Yudafo ɔmɛ a matsɛ ɔ lo?” Nɛ Yesu de lɛ ke: “Ja o de ɔ nɛ.” 12Se benɛ osɔfo nikɔtɔma amɛ kɛ nikɔtɔma amɛ ngɛ e nya poe ɔ, pe je we nya. 13Kɛkɛ nɛ Pilato bi lɛ ke: “Anɛ o nui sanehi sɔuu nɛ a kɛ ngɛ o nɔ puee nɛ ɔ?” 14Se e pui e nya mi kulaa; nɛ amlaalo ɔ nya kpɛ e nitsɛ nitsɛ?
A bu Yesu gbenɔ fɔ
(Marko 15.6-15; Luka 23.13-25; Yohane 18.39—19.16)
15Se daa, ke e su nyami ligbi ɔ nɔ ɔ, amlaalo ɔ ngmɛɛ pamino kake nɛ asafo ɔ suɔ he haa mɛ. 16Se lɛ be ɔ mi ɔ, a ngɛ pamino ku ko nɛ a tsɛɛ lɛ Baraba. 17Lɔ ɔ he ɔ, benɛ asafo ɔ ba bua a he nya a, Pilato bi mɛ ke: “Mɛnɔ he nyɛ suɔ kaa ma ngmɛɛ ha nyɛ: Baraba, loo Yesu nɛ a tsɛɛ lɛ Kristo ɔ?” 18Ejakaa Pilato le kaa ninye he nɛ a ngɔ lɛ ha a nɛ.
19Se benɛ Pilato hii si ngɛ kojomi sɛ ɔ nɔ ɔ, e yo tsɔ kɛ ha e ngɔ ba de lɛ ke: “O kɛ dalɔ nɛ ɔ ko ye sane ko; ejakaa e he je ɔ, ye he hia mi babauu ngɛ nlami mi mwɔnɛ.”
20Se osɔfo nikɔtɔma amɛ kɛ nikɔtɔma amɛ wo asafo ɔmɛ a yi mi ke, a bi Baraba mohu, nɛ a gbe Yesu. 21Lɔ ɔ he ɔ amlaalo ɔ he nɔ nɛ e de mɛ ke: “Mɛ ni enyɔ ɔmɛ akpɛti mɛnɔ he nyɛ suɔ kaa ma ngmɛɛ ha nyɛ?” Nɛ a ke: “Baraba.” 22Pilato bi mɛ ke: “Lɛɛ mɛni ma pee Yesu nɛ a tsɛɛ lɛ Kristo ɔ he mɔ?” Mɛ tsuo a ke: “Ha nɛ a sɛu lɛ!” 23Nɛ amlaalo ɔ bi ke: “Mɛni yayami e pee?” Se enɛ ɔ mohu ha a kpa ngmlaa wawɛɛ ke: “Ha nɛ a sɛu lɛ!” 24Se benɛ Pilato na kaa e nyɛ we he nɔ́ ko nɛ e pee, se mohu basabasa ngɛ hlae nɛ maa te si ɔ, e ngɔ nyu nɛ se fɔ e dɛ ngɛ asafo ɔ hɛ mi, nɛ e ke: “Imi lɛɛ i yi dalɔ nɛ ɔ muɔ he musu; nyɛ, nyɛ sane ʼi!” 25Nɛ ma a tsuo he nɔ ke: “E muɔ nɛ ba waa kɛ wa bimɛ a nɔ!” 26Kɛkɛ nɛ e ngmɛɛ Baraba he ngɔ ha mɛ; se Yesu ɔ, e ha a fia lɛ kplibi nɛ e ngɔ lɛ ngɔ ha nɛ a ya sɛu.
Aslaafo ɔmɛ ye Yesu he fɛu
(Marko 15.16-20; Yohane 19.2-3)
27Kɛkɛ nɛ amlaalo ɔ aslaafo ɔmɛ ngɔ Yesu kɛ ho kojomi he ɔ ya, nɛ a ya bua aslaafohi a kuu ɔ tsuo nya kɛ ba e he; 28nɛ a je e he tade ɔmɛ, nɛ a ngɔ tade tsu klɔii ko ngɔ wo lɛ; 29nɛ a pee mio jlasi ngɔ fi e yi, nɛ a kɛ paplo ha lɛ nɛ e hɛɛ ngɛ e hiɛ ɔ nine mi, nɛ a kpla si ngɛ e hɛ mi nɛ a ye e he fɛu ke: “Wa nga mo oo, Yudafohi a matsɛ!” 30Nɛ a la lada ngɔ pue e nɔ, nɛ a he paplo ɔ ngɛ e dɛ nɛ a ngɔ fia e yi kpɛti. 31Nɛ benɛ a ye e he fɛu ta a, a je tade klɔii ɔ ngɛ e he, nɛ a ngɔ lɛ nitse e tade ɔmɛ ngɔ wo lɛ, nɛ a kpaka lɛ kɛ ho konɛ a ya sɛu.
Yesu sɛumi
(Marko 15.21-32; Luka 23.26-43; Yohane 19.17-27)
32Se benɛ a yaa a, a na nyumu Kireneno ko nɛ a tsɛɛ lɛ Simon, nɛ a nyɛ e nɔ ke e wo e sɛumi tso ɔ. 33Nɛ benɛ a su he nɛ a tsɛɛ lejɛ ɔ Golgota nɛ e sisi ji “Yikoklodonya” a, 34a ngɔ wai nɛ a kɛ duɔ futu mi ha lɛ ke e nu; se benɛ e tso hyɛ ɔ, e sume kaa e nuu.
35Nɛ benɛ a sɛu lɛ ɔ, a fɔ sɔ kɛ dla e tade ɔmɛ. 36Nɛ a hi si ngɛ lejɛ ɔ nɛ a bu e he. 37Nɛ a ngma sane nɛ a kɛ fɔ e nɔ ɔ ngɔ mɛtɛ e yi je ke: “Yesu Yudafo ɔmɛ a matsɛ ɔ ji nɛ ɔ nɛ!” 38Lɛ be ɔ mi ɔ, a sɛu ojo fiali enyɔ ngɔ piɛ e he; nɔ kake ngɛ e hiɛ ɔ nɔ, nɛ nɔ kake hu ngɛ e muɔ nɔ? 39Nihi nɛ bee ɔ tu musu bɔmi munyuhi ngɔ si lɛ, nɛ a hwanya a yi, 40nɛ a ke: “Mo nɛ o kuɔ sɔlemi we ɔ nɛ o kpaleɔ fia ligbi etɛ ɔ, he mo nitsɛ o yi wami! Ke Mawu bi ji mo ɔ, jee seumi tso ɔ nɔ kple si koo!” 41Ja nɔuu osɔfo nikɔtɔma amɛ kɛ mlaa tsɔɔli ɔmɛ kɛ nikɔtɔma amɛ ye e he fɛu de ke: 42“Ni kpahi a yiwami e he, se lɛ nitsɛ e nɔ ɔ e nyɛ we nɛ e he. Ke Israel matsɛ ɔ ji lɛ ɔ, ha nɛ e je sɛumi tso ɔ nɔ heja nɛ ɔ kɛ kple si, nɛ wa ma he lɛ ngɔ ye. 43E ke Mawu nɔ e hɛ ngɛ: Ha nɛ e je lɛ koo, ke e ngɛ e he tsui ɔ; ejakaa e de ke: ‘Mawu bi ji mi.’ ” 44Ja nɔuu awi yeli ɔmɛ nɛ a sɛu ngɔ piɛ e he ɔ hu bɔ lɛ ahlua.
Yesu gbenɔ
(Marko 15.33-41; Luka 23.44-49; Yohane 19.28-30)
45Se kɛ je piani ngmlɛ nyɔngma kɛ enyɔ kɛ ya su ngmlɛ etɛ ɔ, diblii wo ngɛ zugba a tsuo nɔ. 46Se ngmlɛ etɛ mi ɔ, Yesu kpa ngmlaa kɛ gbi wawɛɛ ke: “Eli, Eli, lama sabaktani?” E sisi ji: “Ye Mawu, ye Mawu, mɛni he je o kua mi?” 47Se benɛ nihi nɛ daa si ngɛ lejɛ ɔ a kpɛti ni komɛ nu ɔ, a ke: “Elia nɔ nɛ ɔ ngɛ tsɛe ɔ nɛ.” 48Nɛ amlɔ ɔ a ti nɔ kake sa fo nɛ e ya ngɔ wosuma, nɛ e kɛ sɔ da nɛ kua mi, nɛ e ngɔ ma paplo nya ha lɛ ke e nu. 49Se nihi nɛ piɛ ɔ de lɛ ke: “Mlɛ! Ha waa hyɛ kaa Elia maa ba ba je lɛ lo?” 50Nɛ Yesu kpa ngmlaa ekohu kɛ gbi wawɛɛ, nɛ e ngɔ e nya.
51Nɛ oʼɛ, sɔlemi tsu ɔ mi pomi bo ɔ mi gba enyɔ kɛ je hiɔwe kɛ ba ma si, nɛ zugba mimiɛ, nɛ tɛ sahi a mi gba; 52nɛ yɔkɔhi a nya bli, nɛ klɔuklɔubihi nɛ hwɔ mahɛ ɔmɛ a nɔmlɔ tsohi fuu te si; 53nɛ e sitemi ɔ se ɔ, a je kpo kɛ je a muɔ ɔmɛ a mi, nɛ a ya ma klɔuklɔu ɔ mi ya je a he kpo ngɔ tsɔɔ nihi fuu.
54Se benɛ aslaafohi lafa a nyatsɛ ɔ kɛ nihi nɛ kɛ lɛ ngɛ Yesu he bue ɔ, na zugba mimiɛmi ɔ kɛ nihi nɛ a pee ɔ, a ye gbeye wawɛɛ, nɛ a ke: “Niinɛ, Mawu bi ji nɛ ɔ nɛ!” 55Se yihi fuu ngɛ lejɛ ɔ nɛ daa si ngɛ se lokoo ngɛ hyɛe; mɛ ji ninɛmɛ nɛ nyɛɛ Yesu se kɛ je Galilea nɛ a sɔmɔɔ lɛ ɔ nɛ; 56a kpɛti ni komɛ ji Maria Magdalena, kɛ Maria nɛ ji Yakobo kɛ Yose nyɛ ɔ, kɛ Zebedeo bimɛ ɔmɛ a nyɛ ɔ.
Yesu pumi
(Marko 15.42-47; Luka 23.50-56; Yohane 19.38-42)
57Benɛ su gbɔkuɛ ɔ, niatsɛ ko nɛ je Arimatia nɛ a tsɛɛ lɛ Yosef ɔ ba, nɛ lɛ hu Yesu kaseli ɔmɛ a ti nɔ kake ji lɛ; 58lɛ lɛ e ya Pilato ngɔ ya kpa lɛ pɛɛ konɛ e ngɔ Yesu gbogboe ɔ ngɔ ha lɛ. Kɛkɛ nɛ Pilato fã ke a ngɔ nɔ gbogboe ɔ ngɔ ha lɛ. 59Nɛ Yosef ngɔ nɔ gbogboe ɔ, nɛ e ngɔ kploba falefale ngɔ blaa lɛ, 60nɛ e kɛ lɛ ya fɔ lɛ nitse e yɔkɔ he nɛ e ha a kpɛ ngɛ tɛsa mi ɔ mi, nɛ e kpɛne tɛ kpetekpleenyɛ kɛ tsi yɔkɔ ɔ nya, nɛ e pue nɔ kɛ ho. 61Se Maria Magdalena kɛ Maria kpã ko ɔ ngɛ lejɛ ɔ, a hii si ngɛ yɔkɔ ɔ he.
Yesu yɔkɔ ɔ he bumi
62Se hedlami-kɛ-tomi ligbi ɔ nɔ je na a, osɔfo nikɔtɔma amɛ kɛ Farisifo ɔmɛ a nya ba bua ngɛ Pilato ngɔ, 63a ke: “Nyɔmtsɛ, wa kai kaa benɛ sisilɔ nɛ ɔ hɛ ngɛ ɔ, e ke: ‘Ligbi nɛ ji ligbi etɛ ɔ e ma te si ekohu.’ 64Lɔ ɔ he ɔ fã nɛ a ya bu yɔkɔ ɔ he saminya kɛ maa su ligbi nɛ ji ligbi etɛ ɔ, konɛ e kaseli ɔmɛ ko ba ju lɛ kɛ ho, nɛ a ya de ma a ke: ‘E te si kɛ je gbeje;’ nɛ sekpɛ sisimi ɔ ba pee yayami pe kekle nɔ ɔ.” 65Pilato de mɛ ke: “Oʼɛ, aslaafohi, nyɛɛ ya nɛ nyɛ ya bu bɔ nɛ nyɛ ma nyɛ.” 66Kɛkɛ nɛ a pue nɔ kɛ ho, nɛ a ya sɔu yɔkɔ ɔ nya, nɛ a ha aslaafo ɔmɛ bu he.",https://www.bible.com/bible/2322/MAT.27.DAN77
MATEO 28,"Yesu sitemi
(Marko 16.1-10; Luka 24.1-12; Yohane 20.1-10)
1Hejɔɔmi ligbi ɔ nyagbe, benɛ je bɔni nami kɛ ma otsi ɔ kekleekle ligbi ɔ nɔ ɔ, Maria Magdalena kɛ Maria kpa ko ɔ ba yɔkɔ ɔ slaami. 2Nɛ oʼɛ, zugba mimiɛ wawɛɛ, ejakaa Nyɔmtsɛ ɔ bɔfo je hiɔwe kple si, nɛ e ba kpɛne tɛ ɔ kɛ je muɔ ɔ nya kɛ ya se, nɛ e ho hi nɔ. 3Nɛ e hɛ mi kpɛ kaa slaba la, nɛ e tade ɔ hu hiɛ futafuta kaa snoo. 4Gbeye nɛ nu buli ɔmɛ he je ɔ, a he do blibliibli nɛ a plɛ kaa ni gbogboehi.
5Se bɔfo ɔ de yi ɔmɛ ke: “Nyɛɛ lɛɛ nyɛ ko ye gbeye, ejakaa i le kaa nyɛ ngɛ Yesu nɔ nɛ a sɛu ɔ hlae; 6e be hiɛ ɔ, ejakaa e te si, kaa bɔ nɛ e de ɔ. Nyɛɛ ba nɛ nyɛ ba hyɛ he nɛ Nyɔmtsɛ ɔ fɔ si ngɛ ɔ. 7Nɛ nyɛɛ ya esɔ esɔ nɛ nyɛ ya de e kaseli ɔmɛ ke e te si kɛ je gbeje; nɛ oʼɛ, e ngɛ nyɛ hlami sɛe kɛ yaa Galilea; lejɛ ɔ nyɛ maa na lɛ ngɛ; oʼɛ; i de nyɛ.” 8Nɛ a pue nɔ kɛ je nɔpu he ɔ esɔ esɔ kɛ gbeye kɛ nyami babauu, nɛ a hɛɛ fo konɛ a ya sɛɛ ha e kaseli ɔmɛ.
9Nɛ benɛ yi ɔmɛ yaa nɛ a ya sɛɛ ha e kaseli ɔmɛ ɔ, oʼɛ, Yesu kɛ mɛ ba kpe nɛ e ke: “I ngaa nyɛ!” Nɛ a ba nu e nane, nɛ a kpla si nɛ a ja lɛ. 10Kɛkɛ nɛ Yesu de mɛ ke: “Nyɛ ko ye gbeye; nyɛɛ ya nɛ nyɛ ya de ye nyɛmimɛ ɔmɛ konɛ a ya Galilea; se lejɛ ɔ a maa na mi ngɛ.”
Nikɔtɔma amɛ ha buli ɔmɛ nyɔ mi mi
11Se benɛ a yaa a, oʼɛ, buli ɔmɛ a ti ni komɛ ba ma a mi, nɛ a ba sɛɛ nihi nɛ a pee ɔ tsuo kulaa ngɔ tsɔɔ osɔfo nikɔtɔma amɛ. 12Nɛ benɛ a kɛ nikɔtɔma amɛ bɔ gua nɛ a ya da a, a ha aslaafo ɔmɛ sika fuu, 13a ke: “Nyɛ de ke nyɔ mi, benɛ wa hwɔ mahɛ ɔ, lɛ be ɔ mi e kaseli ɔmɛ ba nɛ a ba ju lɛ kɛ ho. 14Nɛ ke amlaalo ɔ nu he ɔ, wɔ nitsɛmɛ wa maa mlɔɔ e hɛ mi, konɛ nyɛ ko na sane.” 15Kɛkɛ nɛ aslaafo ɔmɛ he sika a, nɛ a pee bɔ nɛ a tsɔɔ mɛ ɔ. Nɛ kikɛmɛ a sane nɛ ɔ gbɛ fia ngɛ Yudafo ɔmɛ a kpɛti kɛ ba si mwɔnɛ ɔ.
Yesu je e he kpo tsɔɔ e kaseli ɔmɛ
(Marko 16.14-18; Luka 24.36-49; Yohane 20.19-23; Bɔfo 1.6-8)
16Kɛkɛ nɛ e kaseli nyɔngma kɛ kake ɔ pue nɔ kɛ ho Galilea yoku ɔ nɔ ya he nɛ Yesu tsɔɔ mɛ ɔ. 17Benɛ a na lɛ ɔ a kpla si nɛ a ja lɛ; se ni komɛ je nɔ́. 18Nɛ Yesu ba nɛ e kɛ mɛ ba tu munyu ke: “A ngɔ he blɔ tsuo ngɔ ha mi ngɛ hiɔwe kɛ zugba a nɔ. 19Lɔ ɔ he ɔ rnyɛɛ ya nɛ nyɛ ya pee majemaje tsuo ye kaseli, nyɛɛ baptisi mɛ ngɔ wo Tsɛ ɔ kɛ Bi ɔ kɛ Mumi Klɔuklɔu ɔ biɛ mi, 20nɛ nyɛɛ tsɔɔ mɛ nɛ a ye nihi tsuo kulaa nɛ i de nyɛ ɔ nɔ. Nɛ oʼɛ, i kɛ nyɛ ngɛ daa kɛ yaa su je mi nyagbe.”",https://www.bible.com/bible/2322/MAT.28.DAN77
MARKO 1,"Yohane Baptisilɔ ɔ fiɛmi
(Mateo 3.1-12; Luka 3.1-18; Yohane 1.19-28)
1Yesu Kristo, Mawu bi ɔ, he sane kpakpa a ji nɛ ɔ nɛ: 2Munyu ɔ je sisi kaa bɔ nɛ gbalɔ Yesai a ngma a ke:
“Ye tsɔlɔ ɔ ji nɛ ɔ nɛ; ma tsɔ lɛ kɛ sɛ o hlami nɛ
e ya dla o blɔ ɔ ngɔ to mo.
3Nɔ ko ngɛ ngmlaa kpae boboobo ngɛ nga a nɔ ke:
‘Nyɛ dla Nyɔmtsɛ ɔ blɔ ɔ.
Nyɛ ha e blɔ ɔ nɛ da tlɔmɔɔ.’ ”
4Lɔ ɔ he ɔ Yohane ba hia si ngɛ nga a nɔ; e ngɛ baptisie nɛ e ngɛ fiɛe ke: “Nyɛɛ kpale kɛ je nyɛ he yayami ɔmɛ a he nɛ a baptisi nyɛ, nɛ Mawu kɛ nyɛ he yayami ɔmɛ maa pa nyɛ.” 5Nihi tsuo pɛpɛɛpɛ nɛ ngɛ Yudea zugba a nɔ kɛ Yerusalem ma ngua a mi ɔ je kpo kɛ ho ya bu Yohane tue. A jaje a he yayami ɔmɛ nɛ a baptisi mɛ ngɛ Yordan pa a mi. 6Yohane ɔ, afukpɔngɔ he bwɔmi tade e woɔ, nɛ lohwe he womi kpa fi e mlɛ mi, nɛ e yeɔ baalɛ kɛ nga nɔ hwo. 7E fiɛ tsɔɔ ni ɔmɛ ke: “Nɔ nɛ maa ba ngɛ ye se ɔ kle pe mi kulaa; i sɛ́ nɔ nɛ kplaa si pɛneɔ e tokotahi a nya kpa tete. 8Imi lɛɛ nyu i kɛ ngɛ nyɛ baptisie, se lɛɛ, Mumi Klɔuklɔu e kɛ maa baptisi nyɛ.
Yesu baptisimi kɛ e kami
(Mateo 3.13—4.11; Luka 3.21-22; 4.1-13)
9Be bɔɔ ko se ɔ, Yesu je ma nɛ a tsɛɛ Nazaret ngɛ Galilea zugba a nɔ ɔ mi ba nɛ Yohane baptisi lɛ ngɛ Yordan mi.
10Yesu je kpo kɛ je pa a mi nɔuu pɛ, kɛkɛ nɛ e na nɛ hiɔwe nya ngɛ blie, nɛ Mumi ɔ ngɛ si kplee kaa lahuɛ kɛ ma e nɔ. 11Nɛ e nu gbi ko kɛ je hiɔwe de ke: “Mo ji imi nitsɛ ye suɔmi bi. I ngɛ o he suɔmi!”
12Amlɔ nɔuu ɔ, Mumi ɔ kpaka lɛ kɛ ho nga a nɔ ya. 13E ye ligbi nyingmi eywiɛ ngɛ lejɛ ɔ, nɛ Satan ka lɛ. Nga mi lohwehi hu ngɛ lejɛ ɔ; nɛ hiɔwe bɔfohi ba ba sɔmɔ lɛ.
Yesu tsɛ wohɛli eywiɛ
(Mateo 4.12-22; Luka 4.14-15; 5.1-11)
14Bene a nu Yohane wo tsu mi se ɔ, Yesu ba Galilea nɛ e ba fiɛ sane kpakpa a nɛ je Mawu ngɔ ɔ. 15E ke: “Be ɔ su; Mawu matsɛ yemi ɔ na nyɛ haa! Nyɛɛ kpale kɛ je nyɛ he yayami ɔmɛ a he nɛ nyɛ he sane kpakpa a ye.”
16Benɛ Yesu bee ngɛ Galilea wo ɔ nya a, e na hɛli enyɔ, Simon kɛ e nyɛmi nyumu Andrea nɛ a ngɛ hɛe ngɛ wo ɔ mi. 17Yesu de mɛ ke: “Nyɛ ba nyɛɛ ye se, nɛ nyɛɛ hɛ nimli ha mi kaa a hɛɛ lo.” 18Nɛ amlɔ ɔ, a si a ya amɛ nɛ a ba nyɛɛ e se.
19E ya e hɛ mi bɔɔ nɛ e na nyɛmimɛ kpa enyɔ, Yakobo kɛ e nyɛmi Yohane, Zebedeo bimɛ nyumu ɔmɛ. A ngɛ a lɛ ɔ mi ngɛ a ya amɛ dlae. 20Benɛ Yesu na mɛ ɔ, e tsɛ mɛ; lɔ ɔ he ɔ a si a tsɛ Zebedeo kɛ apaatsɛmɛ ɔmɛ ngɛ lɛ ɔ mi nɛ a ba nyɛɛ e se.
Nyumu ko nɛ mumi yayami ngɛ e mi
(Luka 4.31-37)
21A ba ma nɛ a tsɛɛ Kapernaum ɔ mi, nɛ Hejɔɔmi Ligbi ɔ nɔ ɔ, Yesu ya kpe he ɔ, nɛ e ya tsɔɔ ni. 22Nihi nɛ bu lɛ tue ɔ nya kpɛ a he ngɛ e ni tsɔɔmi ɔ he. E tsɔɔ mɛ ni kaa nɔ nɛ ngɛ he blɔ se tsa pi kaa mlaa tsɔɔli ɔmɛ. 23Jamɛ a be ɔ mi nɔuu ɔ, nyumu ko nɛ mumi yayami ngɛ e mi ba kpe he ɔ. E kpa ngmlaa wawɛɛ ke: 24“Mɛni o ngɛ hlae ngɛ wa dɛ, Yesu Nazareno? O ma wa hɛ mi kpatami lo? I le nɔ nɛ ji mo: Mo ji Tsɔlɔ Klɔuklɔu nɛ je Mawu ngɔ ɔ nɛ!” 25Yesu nga mumi yayami ɔ yi ke: “Ma o nya nɛ o je e mi!” 26Nɛ mumi yayami ɔ huanya lɛ, nɛ e kpa mgnlaa wawɛɛ, nɛ e je e mi? 27Ni ɔmɛ tsuo pɛpɛɛpɛ nɛ ngɛ kpe he ɔ he nya si mɛ nɛ a bɔni a he bimi ke: “Mɛni ji nɛ ɔ? Oʼɛ tsɔɔmi he ko nɛ hewami ngɛ mi! Nɔmlɔ nɛ ɔ ngɛ he blɔ nɛ e kɛ keɔ mumi yayamihi a yi nɛ a buɔ lɛ tue!” 28Enɛ ɔ he ɔ Yesu he sane gbɛ fia Galilea zugba a tsuo nɔ.
Yesu tsa hiɔtsɛmɛ fuu
(Mateo 8.14-17; Luka 4.38-41)
29Kɛkɛ nɛ Yesu kɛ Simon kɛ Andrea si kpe he ɔ kɛ ho Simon kɛ Andrea we ɔ mi ya, nɛ Yakobo kɛ Yohane hu piɛ a he. 30Simon nganyɛ fɔɔ si kɛ asla, nɛ Yesu lejɛ ɔ sumi pɛ nɛ a de lɛ. 31E ya e ngɔ, nɛ e nu e nine si kɛ wo e nɔ, kɛkɛ nɛ asla a po ngɛ e nɔ, nɛ e bɔni mɛ sɔmɔmi.
32Gbɔkuɛ benɛ pu nɔ si ɔ, nihi ngɔ hiɔtsɛmɛ kɛ nihi nɛ mumi yayamihi ngɛ a mi tsuo kɛ ba Yesu ngɔ. 33Ma a kulaa ba bua a he nya ngɛ agbo ɔ nya. 34Yesu tsa nihi babauu nɛ hiɔhi slɔɔtohi hɛɛ mɛ ɔ, nɛ e hia mumi yayamihi fuu. E ha we mumi yayami ɔmɛ blɔ nɛ a de nɔ́ ko, ejakaa a le nɔ nɛ ji lɛ.
Yesu fiɛ ngɛ Galilea
(Luka 4.42-44)
35Makɛ mla, benɛ je mi tsɔ we lolo ɔ, Yesu te si nɛ e je kpo kɛ ho nga a nɔ he ko banee ya, nɛ e ya sɔle. 36Se Simon kɛ e huɛmɛ ɔmɛ je kpo bɔni lɛ hlami, 37benɛ a ya na lɛ ɔ, a de lɛ ke: “Ni ɔmɛ tsuo ngɛ mo hlae.” 38Se Yesu he nɔ ke: “Nyɛ ha nɛ waa ya kɔpe kpahi nɛ mimla wɔ nɛ ɔmɛ a mi, kone ma ya fiɛ ngɛ lejɛ ɔmɛ hulɔ, ejakaa lɔ ɔ he i ba ngɛ.” 39Lɔ ɔ he ɔ, a ya kpa Galilea tsuo, nɛ e fiɛ ngɛ a kpe he ɔmɛ nɛ e hia mumi yayamihi hulɔ.
Yesu tsa tsitsɛ ko
(Mateo 8.1-4; Luka 5.12-16)
40Tsitsɛ ko ba Yesu ngɔ; e ba kpla si ngɛ e hɛ mi nɛ e kpa lɛ pɛɛ ke: “Ke o suɔ ɔ, o ma nyɛ ma ha ye he nɛ tsɔ.” 41Yesu muklii mi sa lɛ ngɛ e he, nɛ e kpa e nine mi nɛ e ta e he, nɛ e de lɛ ke: “I suɔ. O he nɛ tsɔ!” 42Amlɔ ɔ tsi ɔ ta ngɛ e he, nɛ e he tsɔ. 43Keke nɛ Yesu wo lɛ blɔ oya nɛ e bɔ lɛ kɔkɔ ke: 44“Bu tue, ko de nɔ ko enɛ ɔ; se mohu ngɔɔ o he ya tsɔɔ osɔfo ɔ nɛ e sia mo, nɛ o sa bɔ nɛ Mose to ɔ, konɛ kɔlɔ ɔ nɛ pee odase ha nɔ tsuaa nɔ kaa jeha nɛ ɔ lɛɛ o he tsɔ.” 45Se lɛɛ e pue nɔ kɛ ho nɛ e ya bɔni sane ɔ fiɛmi ngɛ he tsuaa he. Enɛ ɔ ha sane ɔ gbɛ fia bɔ nɛ Yesu nyɛ we nɛ e je paa kɛ sɛ ma ko mi hu; se e hi nga a nɔ he komɛ banee, nɛ nihi jee he tsuaa he baa engɔ.",https://www.bible.com/bible/2322/MRK.1.DAN77
MARKO 2,"Yesu tsa nɔ ko nɛ hule pue si
(Mateo 9.1-8; Luka 5.17-26)
1Be bɔɔ ko se ɔ, Yesu kpale e se kɛ ba Kapernaum, nɛ a nu e he kaa e ngɛ we mi. 2Nihi fuu ba bua a he nya bɔ nɛ a nɛ́ blɔ ngɛ agbo ɔ nya tete. Benɛ Yesu ngɛ fiee kɛ ngɛ ni ɔmɛ tsɔɔe ɔ, 3a kɛ nɔ ko nɛ hule pue si nɛ ni eywiɛ tloo lɛ ba. 4Se asafo ɔ he ɔ, a nɛ blɔ nɛ a kɛ lɛ ba su Yesu ngɔ. Lɔ ɔ he ɔ, a ya hia tsu ɔ nɛ e ngɛ mi ɔ yi mi ngɛ he nɛ e ngɛ ɔ tutuutu, nɛ bene a gbu puɔ ɔ, a siu hiɔtsɛ ɔ kɛ sa nɛ e hwuɔɔ si ngɛ nɔ ɔ kɛ gu lejɛ ɔ. 5Yesu na a hemi kɛ yemi ɔ hiemi nɛ e de hiɔtsɛ ɔ ke: “Ye bi, a ngɔ o he yayami ɔmɛ ngɔ ke mo!” 6Se mlaa tsɔɔli komɛ nɛ hii si ngɛ lejɛ ɔ susu ngɛ a tsui mi ke: 7“Mɛni e ngɛ dee nɛ ɔ? E ngɛ musu bɔe. Nɔ ko be nyɛe e kɛ yayami maa ke, kaa ja Mawu kɛkɛ.” 8Amlɔ ɔ Yesu kpa a tsui mi susumi ɔ si, lɔ ɔ he ɔ e bi mɛ ke: “Mɛni he je nɛ nyɛ ngɛ ni nɛ ɔmɛ susue ngɛ nyɛ tsui mi? 9Te e mi nɔ́ nɛ demi yee nɛɛ, kaa a ma de nɔ nɛ hule pue si ɔ ke: ‘A ngɔ o he yayami ɔmɛ ngɔ ke mo,’ loo kaa a ma de ke: ‘Tee si, wo o sa a nɛ o nyɛɛ?’ ɔ. 10Ma tsɔɔ nyɛ jeha nɛ ɔ kaa Nɔmlɔ Bi ɔ ngɛ he blɔ ngɛ zugba a nɔ kaa e kɛ yayamihi kee.” Lɔ ɔ he ɔ e de hiɔtsɛ ɔ ke: 11“I ngɛ mo dee ke: Tee si, wo o sa a nɛ o ya we mi!” 12A ngɛ lɛ hyɛe nɔuu nɛ nyumu ɔ te si, e hlue e sa a, nɛ e je kpo. Mɛ tsuo a nya kpɛ a he, nɛ a je Mawu yi ke: “Wa nɛ́ enɛ ɔ eko gblee!”
Yesu tsɛ Levi
(Mateo 9.9-13; Luka 5.27-32)
13Yesu kpale e se ekohu kɛ ho Galilea Wo ɔ nya ya. Asafo ɔ tsuo ba e ngɔ, nɛ e bɔni mɛ ni tsɔɔmi. 14Nɛ benɛ e bee ɔ, e na onia tsulɔ ko nɛ a tsɛɛ lɛ Levi nɛ ji Alfeo bi ɔ nɛ e hii si ngɛ e ni tsumi he ɔ. Yesu de lɛ ke: “Ba nyɛɛ ye se!” Levi te si nɛ e nyɛɛ e se. 15Pee se ɔ, Yesu ngɛ ni yee ngɛ Levi we ɔ mi. Onia tsuli kɛ yayami peeli fuu hu nyɛɛ e se nɛ a piɛ e kaseli ɔmɛ a he kɛ ngɛ ni ɔ yee.
16Mlaa tsɔɔli ɔmɛ ekomɛ nɛ ji Farisifo ɔmɛ na kaa Yesu kɛ kikɛmɛ a nimli nɛ ɔmɛ ngɛ ni yee; lɔ ɔ he ɔ, a bi e kaseli ɔmɛ ke: “Mɛni he je nɛ nyɛ nyɔmtsɛ ɔ kɛ onia tsuli kɛ yayami peeli ngɛ ni yee ngɛ nue nɛ ɔ?” 17Yesu nu nɛ e ha mɛ heto ke: “Ninɛmɛ nɛ ngɛ he wami ɔ tsopatsɛ he hia we mɛ, se ninɛmɛ nɛ ngɛ gboe ɔ mohu. I bɛ́ dali a tsemi se mohu yayami peeli.”
Hwɔhami he sane
(Mateo 9.14-17; Luka 5.33-39)
18Ligbi ko ɔ, Yohane Baptisilɔ ɔ kaseli kɛ Farisifo ɔmɛ a kaseli ɔmɛ ngɛ hwɔ hae. Ni komɛ ba Yesu ngɔ ba bi lɛ ke: “Mɛni he je nɛ Yohane kɛ Farisifo ɔmɛ a kaseli ɔmɛ haa hwɔ, se o kaseli ɔmɛ lɛɛ a hɛ́ hwɔ ɔ?” 19Yesu ha mɛ heto ke: “Anɛ nyɛ hyɛɛ blɔ kaa yo kpeemi he biali ɔmɛ, loo ayɛflo he nimli ɔmɛ maa ha hwɔ? Kusiɛ! Be abɔ nɛ ayɛflo huno ɔ kɛ mɛ ngɛ nɛ ɔ, a be hwɔ hae. 20Se be maa ba nɛ a maa ngɔ ayɛflo huno ɔ kɛ maa je a ngɔ; lɛ be ɔ loko a maa ha hwɔ.
21“Nɔ ko ngɔɛ bo nya he kɛ ta we tade momo mi. Ke e pee ja a, bo nya he ɔ ma hia tade momo ɔ, nɛ e ma ha puɔ ɔ ma blii. 22Jeha nɛ ɔ hu, nɔ ko ngɔɛ wai he ngɔ wui lohwe he womi tɔ momohi a mi. Ke e pee ja a, lɛɛ wai he ɔ ma pɛ lohwe he womi tɔ ɔmɛ, nɛ wai ɔ ma pue si, nɛ lohwe he womi tɔ ɔmɛ ma puɛ. Dɛbi! Wai he ɔ, lohwe he womi tɔ hehi a mi a kɛ woɔ!”
Hejɔɔmi Ligbi ɔ he sane
(Mateo 12.1-8; Luka 6.1-5)
23E ba mi kaa Yesu ya gu blɛfo ngmɔ komɛ a mi Hejɔɔmi Ligbi ko nɔ. E kaseli ɔmɛ kɛ lɛ nyɛɛ, nɛ a bɔni blɛfo ɔ kpɔmi. 24Lɔ ɔ he ɔ Farisifo ɔmɛ de Yesu ke: “Hyɛ! Nɔ́ nɛ o kaseli ɔmɛ ngɛ pee ngɛ Hejɔɔmi Ligbi ɔ nɔ nɛ ɔ siɔ wa Mlaa a.” 25Yesu ha heto ke: “Anɛ nyɛ kane we nɔ́ nɛ David pe ligbi ko benɛ hwɔ ye lɛ nɛ e hia nɔ́ ko nɛ e ye ɔ; hwɔ ye lɛ kɛ nihi nɛ e kɛ nyɛɛ ɔ, 26lɔ ɔ he ɔ e sɛ Mawu we ɔ, nɛ e ya ye abolo nɛ a kɛ maa Mawu hɛ mi ɔ. Enɛ ɔ ba mi ngɛ osɔfo nɔkɔtɔma Abiatar yi nɔ. Ngɛ wa Mlaa a nya a, osɔfo ɔmɛ pɛ lɛ a ngɛ he blɔ nɛ a yeɔ abolo nɛ ɔ — se David ye eko nɛ e ha e ni ɔmɛ tete eko nɛ a ye.” 27Nɛ Yesu de mɛ ke: “Nɔmlɔ he nɛ a to Hejoɔɔmi Ligbi ɔ nɛ, se pi Hejɔɔmi Ligbi ɔ he nɛ a bɔ nɔmlɔ. 28Lɔ ɔ he ɔ, Hejɔɔmi Ligbi ɔ po Nyɔmtsɛ ji Nɔmlɔ Bi ɔ nɛ.”",https://www.bible.com/bible/2322/MRK.2.DAN77
MARKO 3,"Nyumu nɛ nine kake gbo ɔ
(Mateo 12.9-14; Luka 6.6-11)
1Nɛ Yesu ba kpe he ɔ ekohu. Nyumu ko ngɛ lejɛ ɔ nɛ e nine kake gbo. 2Ni komɛ ngɛ lejɛ ɔ nɛ ngɛ lɛ hwɔe kaa e ma tsa lɛ ngɛ Hejɔɔmi Ligbi ɔ nɔ lo, konɛ a ya po e nya.
3Yesu de nɔ nɛ nine gbo ɔ ke: “Tee si nɛ o ba da kpɛti!” 4Nɛ e bi ni ɔmɛ ke: “Anɛ e da kaa a peɔ kpakpa loo a peɔ yayami ngɛ Hejɔɔmi Ligbi ɔ nɔ, kaa a heɔ nɔmlɔ yi wami, aloo a gbee lɛ?” Se mɛɛ lɛɛ a pɛ̃ a nya mi. 5Yesu kɛ abofu hyɛ a hɛ mi kɛ kpe; se lɛ be ɔ mi nɔuu ɔ, e dɔ lɛ kaa a tsui wa kikɛ; kɛkɛ nɛ e de nyumu ɔ ke: “Kpa o nine ɔ mi!” E kpa mi nɛ a tsa e nine ɔ. 6Lɔ ɔ he ɔ Farisifo ɔmɛ je kpo, nɛ amlɔ ɔ a kɛ Herodebi ɔmɛ ya so e yi nɔ bɔ nɛ a maa pee ha nɛ a kpata e hɛ mi.
Asafo jiji ɔ ngɛ wo ɔ nya
(Mateo 12.15-16; Luka 6.17, 19)
7Yesu kɛ e kaseli ɔmɛ sa a he si kɛ ho Galilea Wo ɔ nya ya, nɛ nimli asafo babauu nɛ je Galilea kɛ Yudea 8kɛ Yerusalem kɛ Idumea zugba a nɔ kɛ Yordan se kɛ Tiro kɛ Zidon ni ɔmɛ a mi tsuo nyɛɛ e se. Nimli kpekpemi nɛ ɔ ba Yesu ngɔ ejakaa a nu nihi nɛ e ngɛ pee ɔmɛ a he. 9Nimli ɔmɛ a hiemi he ɔ, Yesu de e kaseli ɔmɛ nɛ a dla lɛ ko ha lɛ, kone asafo ɔ ko fifia lɛ. 10E tsa nihi fuu he je ɔ nihi nɛ hiɔhi hɛɛ mɛ tsuo bu kɛ ba e ngɔ kone a ba ta e he. 11Nɛ be tsuaa be nɛ mumi yayami ɔmɛ maa na lɛ ɔ, a tsɔɔ nɔɔ si ngɛ e hɛ mi nɛ a kpaa ngmlaa ke: “Mo ji Mawu Bi ɔ nɛ!” 12Nɛ Yesu bɔɔ mɛ kɔkɔ ke a ko je lɛ si.
Yesu hla kaseli nyɔngma kɛ enyɔ
(Mateo 10.1-4; Luka 6.12-16)
13Nɛ Yesu ya yoku ɔ nɔ nɛ e tsɛ nihi nɛ lɛ nitsɛ e ngɛ hlae ɔ, nɛ a ba e ngɔ. 14Nɛ e hla a kpɛti ni nyɔngma kɛ enyɔ kone a kɛ lɛ ba hi si nɛ e tsɔ mɛ fiɛmi 15nɛ a na he wami nɛ a kɛ hia mumi yayamihi. 16Ni nyɔngma kɛ enyɔ nɛ e hla a ji nɛ ɔmɛ nɛ: Simon, nɔ nɛ e wo lɛ Petro ɔ; 17Yakobo kɛ Yohane, Zebedeo bimɛ nyumu ɔmɛ nɛ e wo mɛ Boanerges (e sisi ji oslaba bimɛ) ɔ; 18Andrea kɛ Filipo kɛ Bartolomeo kɛ Mateo kɛ Toma kɛ Yakobo, Alfeo bi ɔ, kɛ Tadeo kɛ Simon, ma he dɔlɔ ɔ, 19kɛ Yuda Iskariot, nɔ nɛ tsɔɔ e se blɔ ɔ.
Yesu kɛ Beelzebul
(Mateo 12.22-32; Luka 11.14-23; 12.10)
20Jeha nɛ ɔ Yesu ba we mi. Nihi fuu ba bua a he nya ekohu bɔ nɛ lɛ kɛ e kaseli ɔmɛ na we a dɛ ha ni yemi po. 21Benɛ e wekuli nu he ɔ, a ho konɛ a ya nu lɛ, ejakaa hihi ngɛ dee ke: “E yi mi ngɛ puɛe!”
22Mlaa tsɔɔli komɛ nɛ je Yerusalem ba a ngɛ dee ke: “Beelzebul (mumi yayami) ngɛ e mi.” Ni kpa komɛ hu ke: “Mumi yayamihi a tsɛ ɔ he wami nya e kɛ hiaa mɛ ɔ nɛ.” 23Lɔ ɔ he ɔ Yesu tsɛ ni ɔmɛ kɛ ba e ngɔ nɛ e de mɛ ngɛ abɛhi a mi ke: “Kɛ Satan maa pee kɛ hia Satan kɛɛ? 24Ke ma ko gba wo lɛ nitsɛ e he ɔ, jamɛ a ma a be nyɛe si dami. 25Ke we ko gba wo lɛ nitsɛ e he ɔ, jamɛ a we ɔ be nyɛe si dami. 26Nɛ ke Satan te si wo lɛ nitsɛ e he nɛ e gba e mi ɔ, e be nyɛe si dami, se mohu e nyagbe ji kɔlɔ ɔ nɛ. 27Nɔ ko be nyɛe he walɔ ko we mi maa sɛ nɛ e ya ha e nihi, kaa ja e fi lɛ kekle, lɔ ɔ loko e ma nyɛ e we mi nihi maa ha. 28Nyɛ kadi enɛ ɔ faii kaa: A kɛ nimli a he yayamihi tsuo maa pa mɛ, kɛ musu bɔmi munyuhi kulaa nɛ a maa tu. 29Se nɔ nɛ tuɔ musu bɔmi munyu kɛ siɔ Mumi Klɔuklɔu ɔ, a kɛ be lɛ pae gblegbleegblee kɛ maa ya neneene, ejakaa e pee yayami nɛ a kɛ pɛ́.” 30(Yesu de enɛ ɔ ejakaa ni komɛ ke: “Mumi yayami ngɛ e mi.”)
Yesu nyɛ kɛ e nyɛmimɛ ɔmɛ
(Mateo 12.46-50; Luka 8.19-21)
31Kɛkɛ nɛ Yesu nyɛ kɛ e nyɛmimɛ ɔmɛ nɛ ba a ba da we ɔ se, nɛ a tsɔ kɛ ba e ngɔ nɛ a ba tsɛ lɛ. 32Asafo ɔ hii si ngɛ e he, nɛ a de lɛ ke: “Oʼɛ, o nyɛ kɛ o nyɛmimɛ ɔmɛ daa si ngɛ we ɔ se ngɛ mo hlae.”
33Yesu he nɔ nɛ e de mɛ ke: “Mɛnɔ ji ye nyɛ, nɛ mɛnɔmɛ ji ye nyɛmimɛ ɔmɛ?” 34E hyɛ ninɛmɛ nɛ hii si ngɛ e he ɔmɛ a hɛ mi kɛ kpe, nɛ e ke: “Ne ye nyɛ kɛ ye nyɛmimɛ ɔmɛ! 35Ejakaa nɔ tsuaa nɔ nɛ peɔ Mawu suɔmi nya ni ɔ, lɛ nɔuu ji ye nyɛmi nyumu kɛ ye nyɛmi yo kɛ ye nyɛ.”",https://www.bible.com/bible/2322/MRK.3.DAN77
MARKO 4,"Nidulɔ ɔ he abɛ ɔ
(Mateo 13.1-9; Luka 8.4-8)
1Yesu bɔni ni tsɔɔmi ekohu ngɛ Galilea Woɔ nya. Nihi fuu ba bua a he nya ngɛ e ngɔ, lɔ ɔ he ɔ e sɛ lɛ ko mi, nɛ e ya hi si. Lɛ ɔ maa si ngɛ nyu ɔ hɛ, nɛ asafo ɔ tsuo pueɔ si ngɛ wo ɔ nya. 2E tsɔɔ mɛ nihi fuu ngɛ abɛhi a mi, nɛ e de mɛ ngɛ e ni tsɔɔmi ɔ mi ke: 3“Nyɛɛ bu tue! oʼɛ, ni dulɔ ko pue nɔ kɛ ho ni dumi ya. 4Nɛ e ba mi kaa benɛ e ngɛ wu ɔmɛ fiae ɔ, ekomɛ ya pue blɔ tue, nɛ lohwe pɛlitsɛmɛ ba ba kukuɔ. 5Ekomɛ ya pue tɛ sahi a nɔ he nɛ zu fuu be. A puɛ oya, ejakaa zu ɔ mi kuɔ we. 6Se benɛ pu je ɔ, e sa mɛ, nɛ akɛnɛ a sipoku ɔmɛ yɛ́ zu mi fuu tsɔ he je ɔ a ngla. 7Wu ɔmɛ ekomɛ ya pue miohi a kpɛti, nɛ mio ɔmɛ puɛ, nɛ nɛ a ngɛ wae ɔ, a gbe tso ɔmɛ nɛ a wui yibilii. 8Se wu ɔmɛ ekomɛ ya pue zugba kpakpa nɔ, nɛ a puɛ, nɛ a wa, nɛ a wo yiblii: eko nyingmi etɛ, eko nyingmi ekpa, kɛ eko lafa.” 9Nɛ Yesu de ke: “Nɔ nɛ ngɛ tue nɛ e kɛ maa nu ɔ, e nu.”
Nɔ he je nɛ Yesu bu abɛhi
(Mateo 13.10-17; Luka 8.9-10)
10Benɛ piɛ Yesu nɔ kake ɔ, ninɛmɛ nɛ ngɛ e he ɔ kɛ kaseli nyɔngma kɛ enyɔ ɔ bi lɛ abɛ ɔ sisi. 11E de mɛ ke: “Nyɛɛ lɛɛ a kɛ Mawu matsɛ yemi ɔ he laami sane ɔ ha nyɛ kaa nyɛɛ le; se ninɛmɛ nɛ ngɛ se ɔ, abɛhi a mi a kɛ mɛ maa tu munyu ɔmɛ tsuo ngɛ,
12‘Kone nami ɔ a na lɛɛ, se a ko kɔ se.
Nɛ numi ɔ a nu lɛɛ, se a ko nu sisi;
Ke pi ja a, a maa kpale kɛ ba Mawu ngɔ
Nɛ e kɛ a he yayami ɔmɛ maa pa mɛ.’ ”
Yesu tsɔɔ nidulɔ ɔ he abɛ ɔ sisi
(Mateo 13.18-23; Luka 8.11-15)
13Kɛkɛ nɛ Yesu bi mɛ ke: “Anɛ nyɛ nui abɛ nɛ ɔ sisi? Lɛɛ kɛ nyɛ maa pee kɛɛ kɛ nu abɛ ɔmɛ tsuo sisi mɔ? 14Ni dulɔ ɔ duɔ Mawu munyu ɔ. 15Be komɛ ɔ, munyu ɔ ya nɔɔ blɔ tue. Ni nɛ ɔmɛ nuɔ, se amlɔ nɔuu nɛ a nu ɔ, Satan baa ba saa munyu nɛ a du ngɛ a mi ɔ. 16Ni komɛ hu ngɛ kaa wuhi nɛ ya nɔ tɛ sa zugba nɔ ɔ. Amlɔ nɔuu nɛ a nu munyu ɔ, a pɛtɛɛ he kɛ bua jɔmi. 17Se e nui si ngɛ a mi, lɔ ɔ he ɔ a se kɛ we; lɔ ɔ he ɔ ke amanehlu loo yi wami te si ngɛ munyu ɔ he ɔ, amlɔ nɔuu nɛ a ngmɛɛ he. 18Ni kpa komɛ hu ngɛ kaa wuhi nɛ a du ngɛ miohi a kpɛti. Ni nɛ ɔmɛ ji nihi nɛ nuɔ munyu ɔ, 19se je nɛ ɔ mi he nya gbami kɛ ni nami he suɔmi kɛ ni kpahi a he akɔnɔ sɛɛ a mi nɛ a gbee munyu ɔ, nɛ a wui yiblii. 20Se ni kpa komɛ hu ngɛ kaa wuhi nɛ a du ngɛ zu kpakpa mi. A nuɔ munyu ɔ, nɛ a pɛtɛɛ he, nɛ a woɔ yiblii: eko nyingmi etɛ, eko nyingmi ekpa, kɛ eko lafa.”
Kane nɛ a kɛ ma sowe sisi
(Luka 8.16-18)
21Nɛ Yesu de mɛ ke: “Anɛ nɔ ko suɔ kane kɛ maa sowe loo sa tso sisi lo? Anɛ pi kane tso nɔ nɛ a kɛ maa lo? 22Nɔ́ ko be nɛ a kɛ laa nɛ a be lɛ kpo jee, nɛ nɔ́ ko be nɛ a ha nɔ nɛ a be nɔ blie. 23Ke nɔ ko ngɛ tue nɛ e kɛ maa nu ɔ, e nu.”
24Nɛ e kpale de mɛ ke: “Nyɛ susu nɔ́ nɛ nyɛ ngɛ nue nɛ ɔ he saminya! Kalemi nɔ́ nɛ nyɛɛ kɛ kaleɔ ɔ, kɔlɔ ɔ Mawu ma kɛ kale ha nyɛ, nɛ a maa piɛ he ha nyɛ. 25Nɔ nɛ ngɛ nɔ́ ko ɔ, a ma ha lɛ eko ngɔ piɛ he; se nɔ nɛ be nɔ́ ko tsɔ ko ɔ, bɔɔ nɛ e ngɛ ɔ tete a ma kpɔ ngɛ e dɛ.” Dumi wuhi nɛ puɛ ɔ 26Yesu ya nɔ nɛ e de ke: “Bɔ nɛ Mawu matsɛ yemi ɔ ngɛ ha ji nɛ ɔ nɛ: E ngɛ kaa nyumu ko nɛ fiaa ni ngɛ zugba nɔ. 27E ya hwɔɔ si nyɔ mi, nɛ e tee si ke je na, nɛ (lɛ be ɔ mi tsuo ɔ), dumi wu ɔmɛ ngɛ puɛe nɛ a ngɛ wae, nɛ e li bɔ nɛ peɔ. 28Zugba a nitsɛ lɛ haa ni ɔmɛ waa nɛ a woɔ yiblii: ba mumu ɔ kekle, kɛkɛ ɔ ngma tso ɔ, nɛ lɔ ɔ se ɔ ngma a nitsɛ ngɛ ngma tso ɔ yi. 29Ke ngma a wa a, nyumu ɔ haa nɛ a kɛ ngma kpami ha a yaa, ejakaa ngma kpami be ɔ su.
Sinapi wu ɔ
(Mateo 13.31-32, 34; Luka 13.18-19)
30Yesu bi mɛ ke: “Mɛni he waa kɛ Mawu matsɛ yemi ɔ maa to? Aloo mɛni abɛ wa maa bu kɛ tsɔɔ nya? 31E ngɛ kaa sinapi wu nɛ ji wu nyafii pe zugba nɔ wuhi tsuo. 32Se ke a du ɔ, e puɛɛ nɛ e klee pe pui bahi tsuo. E tsɛ̃ɛ kɔni nguahi nguahi, bɔ nɛ hiɔwe lohwe pɛlitsɛmɛ ma nyɛ maa pee a tsuhi ngɛ e hɔ ɔ mi.” 33Yesu gu abɛhi fuu nɛ ngɛ kaa enɛ ɔmɛ a nɔ nɛ e kɛ fiɛ munyu ɔ tsɔɔ ni ɔmɛ, bɔ nɛ a ma nyɛ maa nu sisi. 34E kɛ mɛ tu we munyu ja ngɛ abɛhi a mi; se ke piɛ e kɛ e kaseli ɔmɛ pɛ ɔ, e tsɔɔ mɛ abɛ ɔmɛ kulaa sisi.
Yesu nga wo nɔ kɔɔhiɔ yi nɛ e he jɔ
(Mateo 8.23-27; Luka 8.22-25)
35Jamɛ a ligbi ɔ nɔuu, benɛ su gbɔkuɛ nya si ɔ, Yesu de e kaseli ɔmɛ ke: “Nyɛ ha waa po wo ɔ kɛ ya e se je. 36Lɔ ɔ he ɔ a si asafo ɔ, nɛ kaseli ɔmɛ sɛ lɛ nɛ e ngɛ mi ɔ mi, nɛ a ngɔ lɛ bɔ nɛ e ngɛ ngɛ lɛ ɔ mi ɔ nɔuu kɛ ho, nɛ lɛ kpa komɛ hu piɛ e he; 37se wo nɔ kɔɔhiɔ ngua ko ba fia nɛ oslɔkehi ku wo lɛ ɔ mi, nɛ e ngɛ hyie. 38Nɛ Yesu ngɛ lɛ ɔ se je: e tsɔ sɔne nɛ e hwuɔ mahɛ. Nɛ kaseli ɔmɛ tsɛ̃ɛ lɛ nɛ a de lɛ ke: “Tsɔɔlɔ, nɛ wa hɛ mi ngɛ kpatae nɛ ɔ, pi o he sane ko lo?” 39Yesu te si nɛ e nga kɔɔhiɔ ɔ yi, nɛ e de wo ɔ ke: “Ma o nya nɛ o pee kɔ dii!” Kɔɔhiɔ ɔ jɔɔ fiami nɛ wo ɔ gbo miaa. 40Kɛkɛ nɛ Yesu de mɛ ke: “Mɛni he je nɛ nyɛ ngɛ gbeye yee kikɛ nɛ ɔ? Kɛ pee kɛɛ loko nyɛ be hemi kɛ yemi nɛ ɔ?” 41A ye gbeye nitsɛ, nɛ a de a he ke: “Mɛnɔ po ji nɛ ɔ, nɛ kɔɔhiɔ kɛ wo tete buɔ lɛ tue nɛ ɔ!",https://www.bible.com/bible/2322/MRK.4.DAN77
MARKO 5,"Yesu tsa nyumu ko nɛ mumi yayami ngɛ e mi
(Mateo 8.28-34; Luka 8.26-39)
1Kɛkɛ nɛ a ba Galilea Wo ɔ se ngɛ Gerasebi ɔmɛ a zugba a nɔ. 2Si nɛ Yesu kple pɛ kɛkɛ nɛ nyumu ko nɛ mumi yayami ngɛ e mi je yɔkɔ ɔmɛ a mi kɛ lɛ ba kpe. 3Kikɛmɛ a nyumu nɛ ɔ, yɔkɔhi a mi e hii nɛ nɔ ko nyɛ we lɛ kɔsɔkɔsɔ nɛ e wo hu, 4ejakaa a ka lɛ pã, nɛ a wo lɛ kɔsɔkɔsɔhi si abɔ, se be tsuaa be nɛ a maa wo lɛ ɔ, e tsɔɔ kɔsɔkɔsɔ ɔmɛ nɛ e kuɔ pa amɛ nɛ nɔ ko nɔ ko nyɛ we e he jɔɔmi: 5nyɔ kɛ pia tsuo ɔ, yɔkɔ ɔmɛ kɛ yoku ɔmɛ a mi e hii, nɛ e kpaa ngmlaa, nɛ e kɛ tɛ poo e he. 6Se benɛ e na Yesu ngɛ lokoo ɔ, e tu fo kɛ ba e ngɔ, nɛ e ba kpla si ngɛ e hɛ mi, 7nɛ e kpa ngmlaa wawɛɛ ke: “Yesu, Mawu nɛ ngɛ hiɔwe lokoo ɔ bi, mɛni o ngɛ hlae ngɛ ye dɛ? I na Mawu kaa ko pii mi!” 8(E de enɛ ɔ) ejakaa Yesu ke: “Jee nɔmlɔ nɛ ɔ mi, mo mumi yayami!” 9Kɛkɛ nɛ Yesu bi lɛ ke: “O biɛ nɛɛ?” Nyumu ɔ he nɔ ke: “Ye biɛ ji Asafo, ejakaa wa he hiɛ! 10Nɛ e kpa Yesu pɛɛ hluu ke e ko fie mɛ kɛ je lejɛ ɔ ni ɔmɛ a mi. 11Kpotoohi a kuu ngua ko ngɛ lejɛ ɔ ngɛ ni yee ngɛ yoku ɔ he. 12Nɛ mumi yayami ɔmɛ kpa Yesu pɛɛ ke: “Ha waa ya kpotoo ɔmɛ a kpɛti nɛ wa ya sɛ a mi.” 13Nɛ e ngmɛ mɛ blɔ. Mumi yayami ɔmɛ je nyumu ɔ mi nɛ a ya sɛ kpotoo ɔmɛ a mi. Kuu ngua a tsuo, (maa pee akpe enyɔ) sa fo kɛ kple si kɛ ya pue wo ɔ mi nɛ a gbo. 14Kɛkɛ nɛ kpotoo hyɛli ɔmɛ tu fo nɛ a ya sɛɛ ngɛ ma a mi kɛ ngmɔ ɔmɛ a si. Nɛ ni ɔmɛ je kpo ba hyɛ nɔ́ nɛ ba a. 15A ba Yesu ngɔ nɛ a ba na nyumu nɛ jinɛ mumihi asafo ngɛ e mi ɔ nɛ e hii si nɛ e wo tade nɛ e hɛ mi tsɔ lɛ; nɛ e pee mɛ gbeye. 16Nihi nɛ na a sɛɛ nɔ́ nɛ ba nyumu nɛ mumi yayamihi hi e mi ɔ nɔ ɔ kɛ kpotoo ɔmɛ a he sane ɔ ha mɛ. 17Nɛ a kpa Yesu pɛɛ ke e je a kpo ɔmɛ a nɔ. 18Nɛ benɛ Yesu ngɛ lɛ ɔ mi sɛe ɔ, nyumu nɛ jinɛ mumi yayami hi e mi ɔ kpa lɛ pɛɛ nɛ e ha e kɛ lɛ nɛ hi si. 19Se Yesu kplɛɛ we; mohu e de lɛ ke: “Kpale o se nɛ o ya we mi kɛ o wekuli a ngɔ nɛ o ya sɛɛ ni nguahi nɛ Nyɔmtsɛ ɔ pee ha mo ɔ, kɛ mɔbɔ nɛ e na mo ɔ ha mɛ!” 20Lɔ ɔ he ɔ nyumu ɔ pue nɔ kɛ ho nɛ e ya bɔni ni nguahi nɛ Yesu pee ha lɛ ɔ fiɛmi ngɛ Deɔapoli (Ma Nyɔngma), nɛ e pee mɛ tsuo nyakpɛ.
Yairo bi yo ɔ kɛ yo nɛ ta Yesu tade he ɔ
(Mateo 9.18-26; Luka 8.40-56)
21Yesu kpale e se kɛ lɛ kɛ ya wo ɔ se, nɛ nihi babauu ba bu e he ngɛ wo ɔ nya. 22Kɛkɛ nɛ kpe he ɔ nikɔtɔma amɛ a ti nɔ kake nɛ a tsɛɛ lɛ Yairo ɔ ba, nɛ benɛ e na Yesu ɔ, e kpla si ngɛ e nane nya, 23nɛ e fa kue ha lɛ wawɛɛ ke: “Ye biyo wayoo miɔ nɛ e ma gbo, he je ɔ ba nɛ o kɛ o ninehi ba pue e nɔ konɛ e na he wami nɛ e yi nɛ na wa.” 24Nɛ Yesu kɛ lɛ ho. Nihi, fuu kɛ lɛ nyɛɛ nɛ a fifia lɛ.
25Yo ko nɛ muɔ demi hiɔ hɛɛ lɛ jeha nyɔngma kɛ enyɔ ji nɛ ɔ, 26nɛ e na nɔ́ nitsɛ ngɛ tsopatsɛmɛ fuu a dɛ mi, nɛ e puɛ e dɛ mi nihi kulaa, se nɔ́ nane mi nɛ hiɔ ɔ ko fani ha lɛ ɔ, e nɔ mohu se e ngɛ puee ɔ, 27benɛ e nu Yesu he ɔ, e ba je e se je ngɛ ni ɔmɛ a kpɛti, nɛ e ta e tade ɔ he; 28ejakaa e ke: “Ke i na e tade ɔ he ta kɛkɛ ɔ, ye he maa wa mi.” 29E ta e tade ɔ he, nɛ amlɔ ɔ muɔ demi ɔ se po, nɛ e nu he ngɛ e he womi mi kaa a tsa e hiɔ ɔ. 30Nɛ amlɔ ɔ Yesu nu he ngɛ e mi kaa he wami ko je e mi, nɛ e plɛ e he ngɛ ni ɔmɛ a kpɛti nɛ e bi ke: “Mɛnɔ ta ye tade ɔ he ɔ?” 31E kaseli ɔmɛ ha lɛ heto ke: “O ngɛ hyɛe kaa asafo ɔ ngɛ mo fifiae nɛ o pa ngɛ bie ke: Mɛnɔ ta ye he ɔ?” 32Se Yesu bɔni e he hyemi kone e na nɔ nɛ pee ja a. 33Se akɛnɛ yo ɔ le nɔ́ nɛ a pee ha lɛ he je ɔ, e kɛ gbeye yemi kɛ he domi ba nɔ si ngɛ e hɛ mi, nɛ e de lɛ anɔkuale ɔ tsuo. 34Yesu de lɛ ke: “Biyo, o hemi kɛ yemi tsa mo; yaa ngɛ he jɔmi mi, nɛ o hiɔ ɔ nɛ jɔ.
35Benɛ Yesu ngɛ nɔ ngɛ munyu ɔ tue ɔ, Yairo we mi bi ɔmɛ a ti ni komɛ ba ba de lɛ ke: “O biyo ɔ gbo; mɛni he je o pa ngɛ tsɔɔlɔ ɔ nya dooe?” 36Se benɛ Yesu nu munyu nɛ a tu ɔ, e de Yairo ke: “Koo ye gbeye; he ye kɛkɛ!” 37Nɛ e ha we nɛ nɔ ko nɔ ko nɛ nyɛɛ e se, ja Petro kɛ Yakobo kɛ Yohane, Yakobo nyɛmi ɔ kɛkɛ. 38A ba Yairo we ɔ mi nɛ Yesu ba na hoo peemi kɛ nihi nɛ ngɛ ya foe nɛ ngɛ kɔmɔ yee fuu ɔ. 39Nɛ benɛ e sɛ we ɔ mi ɔ, e de mɛ ke: “Mɛni he je nɛ nyɛ ngɛ hoo pee nɛ nyɛ ngɛ ya foe kikɛ nɛ ɔ? Jokuɛ ɔ gbo we, mahɛ kɛkɛ e ngɛ hwɔe!” 40Nɛ a muɔ lɛ. Se lɛɛ e fie ni ɔmɛ tsuo kɛ je kpo, nɛ e ngɔ jokuɛ ɔ tsɛ kɛ e nyɛ kɛ nihi nɛ piɛ e he ɔ kɛ ho he nɛ jokuɛ ɔ hwɔɔ si ngɛ ɔ ya. 41E nu e nine si nɛ e de lɛ ke: “Talita kuum!” E sisi ji; “Jokuɛyo, i ngɛ mo dee ke: Tee si!” 42Nɛ amlɔ ɔ, jokuɛ ɔ te si nɛ e bɔni si slami; (e ye jeha nyɔngma kɛ enyɔ.) Nɛ ni ɔmɛ a nya kpɛ a he nitsɛnitsɛ. 43Se Yesu wo mɛ si veveeve ke a ko ha nɔ ko nɛ le enɔ; nɛ e fã ke a ha jokuɛ ɔ nɔ ko nɛ e ye.",https://www.bible.com/bible/2322/MRK.5.DAN77
MARKO 6,"A kua Yesu ngɛ Nazaret
(Mateo 13.53-58; Luka 4.16-30)
1Yesu si lejɛ ɔ kɛ ho e ma a mi ya, nɛ e kaseli ɔmɛ nyɛɛ e se. 2Nɛ benɛ e su Hejɔɔmi Ligbi ɔ, e bɔni ni tsɔɔmi ngɛ kpe he ɔ; nɛ nihi fuu nɛ nu ɔ he nya si mɛ nɛ a bi ke: “Jije nɔ nɛ ɔ ya na ni nɛ ɔmɛ kɛ je? Mɛni ni lemi a kɛ ha lɛ, nɛ mɛni blɔ nɔ e guu kɛ tsuɔ kikɛmɛ a nyakpɛ ni tsumi nɛ ɔmɛ? 3Anɛ pi kapitɛ ɔ ji nɛ ɔ, Maria bi ɔ, kɛ Yakobo kɛ Yose kɛ Yuda kɛ Simonmɛ a nyɛmi nyumu ɔ, nɛ pi e nyemimɛ yihi hu nɛ kɛ wɔ ngɛ hiɛ ɔ?” Nɛ lɔ ɔ he ɔ a kua lɛ. 4Nɛ Yesu de mɛ ke: “A buu gbalɔ ngɛ he tsuaa he, ja e ma mi kɛ e wekuli a kpɛti kɛ e we mi kɛkɛ.” 5Nɛ e nyɛ we he wami ni tsumi ko nɛ e tsu ngɛ Nazaret, pe kaa e kɛ e ninehi pue hiɔtsɛmɛ bɔɔ ko nɔ nɛ e tsa mɛ. 6E hɛ mi pee lɛ yaa ngɛ hemi nɛ a he we yi ɔ he.
Yesu tsɔ kaseli nyɔngma kɛ enyɔ ɔ
(Mateo 10.5-15; Luka 9.1-6)
7Nɛ e ya kpa kɔpehi nɛ bɔle lejɛ ɔmɛ a mi nɛ e tsɔɔ ni. E tsɛ e kaseli nyɔngma kɛ enyɔ ɔ kɛ ba e ngɔ nɛ e bɔni mɛ tsɔmi enyɔenyɔ, nɛ e ha mɛ he wami ngɛ mumi yayamihi a nɔ. 8Nɛ e wo mɛ mlaa ke a ko hɛɛ̃ nɔ́ ko ngɛ blɔ ɔ nɔ, kaa ja tso kɛkɛ; a ko hɛɛ abolo loo kotoku loo sika ngɛ a mlɛ mi fimi nihi a mi— 9se a wo tokota, nɛ a ko wo hiɔwe tade enyɔ. 10E kpale de mɛ ke: “He tsuaa he nɛ nyɛ ma ya sɛ we ko mi ngɛ ɔ, nyɛɛ hi lejɛ ɔ kɛ yaa su nyɛ maa je. 11He tsuaa he nɛ ni ɔmɛ he we nyɛ nɛ a bu we nyɛ tue ngɛ ɔ, ke nyɛ ngɛ lejɛ ɔ jee ɔ, nyɛ blɛ nyɛ nane si zu ngɔ pue si kaa okadi ngɔ ha mɛ.” 12Nɛ lɔ ɔ he ɔ a pue nɔ kɛ ho, nɛ a ya fiɛ tsɔɔ ni ɔmɛ ke a kpale kɛ je a he yayami ɔmɛ a he. 13Nɛ a hia mumi yayamihi fuu nɛ a pɔ hiɔtsɛmɛ fuu nu nɛ a tsa mɛ.
Yohane Baptisilɔ ɔ gbenɔ
(Mateo 14.1-12; Luka 9.7-9)
14Nɛ matsɛ Herode nu he, ejakaa Yesu biɛ jije. Ni komɛ ke: “Yohane Baptisilɔ ɔ lɛ te si kɛ je gbeje, lɔ ɔ he nɛ he wami nɛ ɔmɛ ngɛ ni tsue ngɛ e mi ɔ nɛ.” 15Ni komɛ hu ke: “Elia ʼi; nɛ ni kpa komɛ hu ke: “Gbalɔ ʼi, kaa gbali ɔmɛ eko.”
16Benɛ Herode nu ɔ, e ke: “Yohane nɛ i po e yi ɔ, lɛ nɛ e te si kɛ je gbeje nɛ ɔ nɛ!” 17Ejakaa lɛ Herode ɔ nɔuu lɛ e tsɔ nɛ a ya nu Yohane nɛ e fi lɛ nɛ e kɛ lɛ wo tsu mi. Herode pee enɛ ɔ ngɛ Herodia, e nyɛmi Filipo yo ɔ he; ejakaa e ngɔ lɛ ngɔ pee e yo. 18Ejakaa Yohane pɔɔ lɛ demi ke: “E dɛ blɔ kaa o ngɔɔ o nyɛmi ɔ yo ɔ ngɔ peɔ o yo.” 19Lɔ ɔ he ɔ Herodia ngɔ lɛ ninyɛ nɛ e ngɛ lɛ hlae nɛ e gbe, se e nyɛ we; 20ejakaa Herode ngɛ Yohane gbeye yee akɛnɛ e le kaa dalɔ kɛ nɔ klɔuklɔu ji lɛ ɔ, nɛ e ngɔ lɛ ngɔ to sɔkee. E suɔ kaa e bu lɛ tue, se be tsuaa be nɛ e maa bu lɛ tue ɔ, e haoɔ lɛ.
21Ligbi nɛ sa a ba su, benɛ Herode ngɛ e fɔmi ligbi kaie nɛ e ngmɛ okplɔɔ ha e ganɔ ɔmɛ kɛ asafoatsɛme ɔmɛ kɛ Galilea nikɔtɔma amɛ ɔ, 22Herodia biyo ba ba do, nɛ e muɔ Herode kɛ nihi nɛ kɛ lɛ hii si ngɛ okplɔɔ ɔ he ɔ a hɛ. Matsɛ ɔ de jokuɛ yo ɔ ke: “Bi mi nɔ́ tsuaa nɔ́ nɛ o suɔ nɛ ma ha mo!” 23Nɛ e ka lɛ kita ke: “Nɔ́ tsuaa nɔ́ nɔ́ o ma bi mi ɔ ma ha mo, ke ye matsɛ yemi ɔ fa tete po.” 24Lɔ ɔ he ɔ jokuɛ yo ɔ je kpo nɛ e ya bi e nyɛ ke: “Mɛni ma bi?” Nɛ e ke: “Yohane Baptisilɔ ɔ yi.” 25Nɛ amlɔ ɔ e ba matsɛ ɔ ngɔ oya nɛ e ba de lɛ ke: “I ngɛ hlae nɛ o ngɔ Yohane Baptisilɔ ɔ yi ngɔ ha mi amlɔ nɛ ɔ nɔuu ngɛ ka mi.” 26E dɔ matsɛ ɔ wawɛɛ nitsɛ; se e kita a kɛ nihi nɛ kɛ lɛ hii si ngɛ niyeni ɔ si ɔ he ɔ, e sume kaa e ma kua. 27Nɛ amlɔ ɔ matsɛ ɔ tsɔ klawi yelɔ nɛ e fa lɛ ke e kɛ Yohane yi nɛ ba. 28Nɛ e ho nɛ e ya po Yohane yi ngɛ tsu ɔ mi nɛ e kɛ fɔ kã mi kɛ ba ha jokuɛ yo ɔ, nɛ lɛ hu e kɛ ya ha e nyɛ. 29Nɛ benɛ Yohane kaseli ɔmɛ nu he ɔ, a ba nɛ a ba wo e gbogboe ɔ, nɛ a ya pu.
Yesu ha nimli akpe enuɔ niyeni
(Mateo 14.13-21; Luka 9.10-17; Yohane 6.1-14)
30Kaseli ɔmɛ bua a he nya kɛ ba Yesu ngɔ, nɛ a ba bɔ lɛ nihi nɛ a ya pee kɛ nihi nɛ a ya tsɔɔ ɔ tsuo kulaa. 31Nɛ e de mɛ ke: “Nyɛ sɔuu nyɛɛ ba nɛ waa ho nga a nɔ he ko banee ya nɛ nyɛ ya jɔɔ nyɛ he bɔɔ.” Ejakaa nimli nɛ ngɛ bae ngɛ yae ɔ hiɛ tsɔ, nɛ a na we deka kɛ ye ni tete. 32Nɛ a gu lɛ mi kɛ ho nga a nɔ he ko banee ya. 33Nɛ nihi fuu na mɛ nɛ a yaa, nɛ a yo mɛ; nɛ a je ma amɛ kulaa mi tu fo kɛ gu nane kɛ ho lejɛ ɔ ya, nɛ a be a nya. 34Benɛ Yesu kple ɔ, e na asafo gidiglɛmɛ, nɛ e mi mi sa lɛ ngɛ a he, ejakaa a ngɛ kaa tohi nɛ be hyɛlɔ; nɛ e bɔni mɛ nihi fuu tsɔɔmi. 35Benɛ je bɔni jɔmi ɔ, e kaseli ɔmɛ ba e ngɔ ba de lɛ ke: “Nga nɔ ji hiɛ ɔ, nɛ je hu ngɛ jɔe; 36wo ni ɔmɛ blɔ nɛ a ya ngmɔ ɔmɛ a si kɛ kɔpe ɔmɛ nɛ pueɔ si ngɛ wa he ɔmɛ a mi nɛ a ya he nɔ́ ko nɛ a ye.” 37Se e he nɔ nɛ e de mɛ ke: “Nyɛ nitsɛmɛ nyɛ ha mɛ nɔ́ ko nɛ a ye.” A bi lɛ ke: “Anɛ waa ya nɛ wa ya he abolo cedi lafa enyɔ nya ha mɛ nɛ a ye lo?” 38Nɛ e bi mɛ ke: “Abolo nyɛmɛ nyɛ ngɛ? Nyɛɛ ya nɛ nyɛ ya hyɛ.” Benɛ a ya hyɛ ɔ, a ke: “Bɔbɔɛ enuɔ kɛ lo enyɔ.”
39Nɛ Yesu fa mɛ ke a ha ni ɔmɛ tsuo nɛ a hi si kuuhi kuuhi ngɛ nga mumu ɔ nɔ. 40Nɛ a hi si kuuhi kuuhi, lafa lafa, kɛ nyingmi enuɔenuɔ. 41Nɛ Yesu kukuɔ abolo enuɔ ɔ kɛ lo enyɔ ɔ nɛ se hyɛ hiɔwe nɛ e gbaa nɔ. E kuɔ abolo ɔmɛ a mi nɛ e kɛ ha e kaseli ɔmɛ konɛ a kɛ ma ni ɔmɛ a hɛ mi. E dla lo enyɔ ɔ hulɔ ha mɛ tsuo. 42Nɛ mɛ tsuo pɛpɛɛpɛ a ye nɛ a tɔ. 43Nɛ a kukuɔ abolo bibli ɔmɛ kɛ lo bibli ɔmɛ ngɔ wo kusii nyɔngma kɛ enyɔ mi tɔtɔɔtɔ. 44Nɛ nyumuhi nɛ ye ni ɔ a nya ji akpe enuɔ.
Yesu nyɛɛ nyu hɛ mi
(Mateo 14.22-33; Yohane 6.15-21)
45Nɛ amlɔ ɔ Yesu tsɛ̃ e kaseli ɔmɛ a kuɛ se, nɛ a sɛ lɛ mi konɛ a sɛ e hlami kɛ ya wo ɔ se nɛ a ya Betsaida, kɛ maa su benɛ e maa wo asafo ɔ blɔ. 46Nɛ benɛ e wo mɛ blɔ se ɔ, e pue nɔ kɛ ho yoku ɔ nɔ ya konɛ e ya sɔle. 47Benɛ je jɔ ɔ, lɛ ɔ su wo ɔ kpɛti, nɛ Yesu nɔ kake ngɛ kpo. 48E na kaa hluimi ɔ ngɛ kaseli ɔmɛ pɔtɔ woe, ejakaa a ngɛ kɔɔhiɔ kpee; nɛ makɛ mla, maa pee ngmlɛ etɛ loo nɔ́ mi ɔ, e nyɛɛ nyu ɔ hɛ mi kɛ ma a ngɔ, nɛ e ngɛ hlae nɛ e be a he. 49Benɛ a na lɛ nɛ e nyɛɛ nyu ɔ hɛ mi ɔ, a susu kaa kpade, nɛ a kpa ngmlaa, 50ejakaa mɛ tsuo a na lɛ nɛ a tsui po. Nɛ amlɔ ɔ, e kɛ mɛ tu munyu nɛ e de mɛ ke: “Nyɛ tsui nɛ nɔ nyɛ mi ami ʼi; nyɛ ko ye gbeye!” 51Nɛ e ba a ngɔ ngɛ lɛ ɔ mi, nɛ kɔɔhiɔ ɔ jɔɔ fiami. Nɛ a nya kpɛ a he nitsɛnitsɛ, nɛ a hɛ mi pee mɛ yaa. 52A kɔ we nɔ́ nɛ abolo sane ɔ tsɔɔ ɔ se, ejakaa a juɛmi sui he.
Yesu tsa hiɔtsɛmɛ ngɛ Genezaret
(Mateo 14.34-36)
53Nɛ benɛ a po wo ɔ, a ba kple ngɛ Genezaret zugba a nɔ, nɛ a muɔ lɛ ɔ si. 54Nɛ benɛ a je lɛ ɔ mi ɔ, amlɔ ɔ ni ɔmɛ yo Yesu, 55nɛ a tu fo kɛ ya kpa lejɛ ɔ kpo ɔmɛ tsuo a nɔ, nɛ a bɔni hiɔtsɛmɛ womi ngɛ sahi a nɔ kɛ e ngɔ bami ngɛ he tsuaa he nɛ a nu kaa e ngɛ ɔ. 56Nɛ he tsuaa he nɛ Yesu ya ngɛ kpe hehi loo mahi loo ngmɔ ɔmɛ a si ɔ, a kɛ hiɔtsɛmɛ ɔmɛ ba pueɔ blohu ɔmɛ a mi, nɛ a kpaa lɛ pɛɛ konɛ e ha a na e tade ɔ nya kɛkɛ he nɛ a ta. Nɛ nihi abɔ nɛ ta he ɔ he wa mɛ.",https://www.bible.com/bible/2322/MRK.6.DAN77
MARKO 7,"Blematsɛmɛ ɔmɛ a tsɔɔmihi
(Mateo 15.1-9)
1Farisifo ɔmɛ kɛ mlaa tsɔɔli ɔmɛ a ti ni komɛ nɛ je Yerusalem ba a bua a he nya kɛ ba Yesu ngɔ. 2A na kaa e kaseli ɔmɛ a ti ni komɛ yeɔ ni kɛ he blemi dɛ nɛ ji dɛ nɛ a fɔ we.
3Ejakaa Farisifo ɔmɛ kɛ Yudafo ɔmɛ tsuo ɔ, ja a kɛ nyu fɔ a dɛ saminya loko a yeɔ ni; (a peɔ enɛ ɔ) kɛ yeɔ nikɔtɔma amɛ a blema tsɔɔmi ɔmɛ a nɔ. 4Nɛ ke a je jua nɔ kɛ ba a, ja a du loko a yeɔ ni. Nɛ ni kpahi fuu hu ngɛ nɛ a to ha mɛ nɛ a peɔ ngɛ kplu kɛ buɛhi kɛ ayawahi a he fɔmi he.
5Lɔ ɔ he ɔ Farisifo ɔmɛ kɛ mlaa tsɔɔli ɔmɛ bi Yesu ke: “Mɛni he je nɛ o kaseli ɔmɛ yi nikɔtɔma amɛ a blema tsɔɔmi ɔmɛ anɔ nɛ a kɛ dɛ nɛ a fɔ we yeɔ ni ɔ?” 6Se e he nɔ nɛ e de mɛ ke: “Niinɛ Yesaia gba ngɛ nyɛ osatotsɛmɛ nɛ ɔmɛ a he, kaa bɔ nɛ a ngma a ke:
‘Ma nɛ ɔ, a nya a kɛ puaa mi, se a tsui tsɛ e he
kɛ je ye he kɛ ho lokoo ya.
7Se yaka gu a jaa mi ɔ nɛ, ejakaa a tsɔɔ tsɔɔmihi
nɛ ji nimli a kitahi.’ ”
8“Mawu kita a lɛɛ nyɛ je he, nɛ nimli a blema tsɔɔmi ɔmɛ a nɔ nyɛ yeɔ.”
9Nɛ e de mɛ ke: “Nyɛ pee saminya kaa nyɛ kua Mawu kita a konɛ nyɛɛ ye nyɛ blema tsɔɔmi ɔ nɔ. 10Ejakaa Mose de ke: ‘Buu o tsɛ kɛ o nyɛ;’ kɛ: ‘Nɔ nɛ gbiɛɛ e tsɛ loo e nyɛ ɔ, a maa gbe lɛ!’ 11Se nyɛɛ lɛɛ nyɛ ke: ‘Ke nɔ ko de e tsɛ loo e nyɛ ke: Nɔ́ nɛ jinɛ o ko na kɛ je ye dɛ mi ɔ, Korban’ (nɔ́ nɛ a kɛ ke Mawu) ɔ, 12lɛɛ nyɛ ha we nɛ e pee nɔ ko ha e tsɛ loo e nyɛ kulaa hu; 13nɛ nyɛɛ kɛ nyɛ blema tsɔɔmi ɔmɛ nɛ nyɛ tsɔɔ ɔ gu Mawu munyu ɔ. Nɛ nihi nɛ ngɛ kaa enɛ ɔmɛ fuu nyɛ peɔ.”
Nihi nɛ bleɔ nɔmlɔ
(Mateo 15.10-20)
14Kɛkɛ nɛ Yesu tsɛ asafo ɔ tsuo kɛ ba e ngɔ nɛ e de mɛ ke: “Nyɛ tsuo nyɛɛ bu mi tue konɛ nyɛɛ nu sisi! 15Nɔ́ ko nɔ́ ko be nɛ jee kpo nɔ blɔ sɛɛ nɔmlɔ mi nɛ ma nyɛ lɛ ma yble, se nɔ́ nɛ bleɔ nɔmlɔ ji nɔ́ nɛ jee e mi. [ 16Ke nɔ ko ngɛ tue nɛ e kɛ maa nu ɔ, e nu.]
17Nɛ benɛ e je asafo ɔ ngɔ kɛ ba we mi ɔ, ekaseli ɔmɛ bi lɛ abɛ ɔ sisi. 18E de mɛ ke: “Anɛ kikɛ nɛ ɔ nyɛ hu nyɛ nui nihi a sisi? Nyɛ nɛ kaa nɔ tsuaa nɔ nɛ jee kpo nɔ blɔ sɛɛ nɔmlɔ mi ɔ nyɛ we lɛ blemi, 19ejakaa tsa pi e tsui mi nɛ e sɛɛ, se mohu e muklii mi e yaa, nɛ e ya jee kpo ngɛ agbotso mi.” (Yesu de enɛ ɔ kɛ tsɔɔ kaa) ngma tsuaa ngma he tsɔ. 20Nɛ e ya nɔ nɛ e de ke: “Nɔ́ nɛ jee nɔmlɔ mi ɔ, lɔ ɔ nɔuu lɛ bleɔ lɛ. 21Ejakaa mi mi je nɛ ji nimli a tsui mi ɔ, lejɛ ɔ juɛmi yayahi jee: gba puɛmi, ajuama bɔmi, nɔ gbemi, 22jumi, hɛ kɔmi, je mi yaya bami, sisimi, ya homi, ninye, musu bɔmi, he womi, kuasiahi a sane yemi — 23ni yaya nɛ ɔmɛ kulaa a, mi mi je a jee nɛ a kɛ bleɔ nɔmlɔ.”
Yo ko hemi kɛ yemi
(Mateo 15.21-28)
24Nɛ Yesu si lejɛ ɔ nɛ e pue nɔ kɛ ho Tiro kɛ Zidon ni ɔmɛ a mi ya. E ya sɛ we ko mi, nɛ e sume kaa a le, se e nyɛ we e he nɛ e laa. 25E lejɛ ɔ sumi nɔuu kɛkɛ nɛ yo ko nɛ mumi yayami ngɛ e biyo wayoo ko mi ɔ nu e he nɛ e ba kpla si ngɛ e nane nya. 26Se yo ɔ, maje yo ji lɛ, nɛ he nɛ e je ji Foinike ngɛ Siria. E ba kpa Yesu pɛɛ nɛ e hia mumi yayami ɔ kɛ je e biyo ɔ mi. 27Se Yesu de lɛ ke: “Ha bimɛ ɔmɛ nɛ a tɔ lolo. E dɛ kaa a ngɔɔ bimɛ ɔmɛ abolo ɔ sakee pueɔ si ha gbe bimɛ.” 28Se yo ɔ he nɔ nɛ e ke: “Mawetsɛ e ngɛ mi ja mohu, se tse gbe bi ɔmɛ nɛ ngɛ okplɔɔ ɔ sisi ɔ hu yeɔ bimɛ ɔmɛ a bibli ɔ eko!” 29Yesu de lɛ ke: “O munyu nɛ ɔ he je ɔ, yaa! Mumi yayami ɔ je e mi.”
30Yo ɔ pue nɔ kɛ ho e we mi ya, nɛ e ya na e biyo ɔ nɛ fɔɔ si ngɛ sa nɔ nɛ mumi yayami ɔ je e mi.
Yesu tsa amuɛti tuekpokulɔ ko
31Yesu kpale e se ekohu kɛ je Tiro kpo ɔmɛ a mi kɛ po mi ngɛ Zidon, nɛ e gu Dekapoli kpo ɔmɛ a mi kɛ ba Galilea Wo ɔ nya. 32Nɛ ni komɛ kɛ tuekpokulɔ ko nɛ amuɛti hu ji lɛ ba e ngɔ, nɛ a kpa lɛ pɛɛ konɛ e ngɔ e ninehi ngɔ fɔ e nɔ. 33Nɛ Yesu kɛ lɛ je asafo ɔ kpɛti kɛ ya se, nɛ e kɛ e nine nguɛhi wo e tue puɔ ɔmɛ a mi, nɛ e la lada kɛ sa nyumu ɔ lilɛ he. 34Nɛ e hyɛ hiɔwe, nɛ e ye kɔmɔ ngɛ e mumi mi, nɛ e de amuɛti tuekpokulɔ ɔ ke: “Hefata!” e sisi ji: “Bli!” 35Nɛ amlɔ ɔ, e tue ɔmɛ bli, nɛ e lilɛ kpa amɛ pɛne, nɛ e nyɛ munyu tu pɛpɛɛpɛ. 36Nɛ Yesu wo mɛ si veveeve ke a ko de nɔ ko; se si abɔ nɛ e ngɛ mɛ si woe ɔ, si abɔ nɛ a ngɛ jajee ji kɔlɔ ɔ nɛ. 37Nɛ a nya kpɛ a he nitsɛ nitsɛ nɛ a de ke: “E pee nihi kulaa saminya! E ha tuekpokuli nuɔ nɔ, nɛ amuɛtihi hu tuɔ munyu.”",https://www.bible.com/bible/2322/MRK.7.DAN77
MARKO 8,"Yesu ha nimli akpe eywiɛ niyeni
(Mateo 15.32-39)
1Jamɛ a be ɔmɛ a mi ɔ, nihi fuu ba bua a he nya ekohu, nɛ benɛ a nɛ nɔ́ ko nɛ a ye ɔ, Yesu tsɛ e kaseli ɔmɛ kɛ ba e ngɔ nɛ e de mɛ ke: 2“Ye muklii mi ngɛ mi sae ngɛ asafo ɔ he, ejakaa a kɛ mi hi si ligbi etɛ sɔuu nɛ a nɛ nɔ́ ko nɛ a ye. 3Ke i ha a kɛ a mi mi hwɔ je hiɛ ɔ kɛ yaa a wehi a mi ɔ, klibi ma ya po mɛ ngɛ blɔ ɔ nɔ, ejakaa a ti ni komɛ a je hehi kɛ.” 4E kaseli ɔmɛ he nɔ ke: “Jije nɔ ko ma nyɛ ma na abolo ngɛ, ngɛ nga nɛ ɔ nɔ nɛ maa su nimli nɛ ɔmɛ a nya?” 5“E bi mɛ ke: “Abolo nyɛmɛ nyɛ ngɛ?” Nɛ a ke: “Kpaago.”
6Nɛ e fa asafo ɔ ke a hi si ngɛ zugba mi. Kɛkɛ nɛ e kukuɔ abolo kpaago ɔ nɛ e na Mawu si, nɛ e kuɔ mi ngɔ ha e kaseli ɔmɛ konɛ a gba ha asafo ɔ; nɛ a gba ha mɛ. 7A ngɛ lo tsɔwi bɔɔ komɛ hulɔ, nɛ e gbaa nɔ, nɛ e fa ke a gba kɔlɔ ɔ hu ha mɛ. 8Nɛ a ye nɛ a tɔ, nɛ a muɔ bibli nɛ piɛ ɔ kusii kpaago tɔtɔɔtɔ. 9Se nihi nɛ ye ɔ maa pee akpe eywiɛ. Nɛ Yesu wo mɛ blɔ. 10Nɛ amlɔ ɔ, e kɛ e kaseli ɔmɛ sɛ lɛ mi, nɛ a ba Dalmanuta ni ɔmɛ a mi.
Farisifo ɔmɛ bi Yesu okadi ko
(Mateo 16.1-4)
11Kɛkɛ nɛ Farisifo ɔmɛ ba nɛ a kɛ lɛ ba bɔni nya sami. A ngɛ hlae nɛ a ka lɛ, lɔɔ he ɔ a bi lɛ hiɔwe okadi ko. 12Yesu la zanue ngɛ e mumi mi nɛ e ke: “Mɛni he je nɛ kikɛmɛ a yi nɔ bi nɛ ɔmɛ ngɛ okadi hlae? Niinɛ i ngɛ nyɛ dee ke: Ke a ma ha yi nɔ bi nɛ ɔmɛ okadi ko fii!” 13Nɛ e si mɛ nɛ e ya sɛ lɛ mi ekohu nɛ e ho wo ɔ se ya.
Farisifo ɔmɛ a ma sasɛ kɛ Herode ma sasɛ ɔ
(Mateo 16.5-12)
14Kaseli ɔmɛ a hɛ je nɔ nɛ a maa hɛɛ abolo kɛ ma a dɛ; a hɛɛ we eko ngɛ lɛ ɔ mi, kaa ja kake kɛkɛ. 15Yesu bɔ mɛ kɔkɔ ke: “Nyɛɛ hyɛ saminya, Tiɛ nyɛ hɛ nɛ hi nyɛ he nɔ ngɛ Farisifo ɔmɛ a ma sasɛ kɛ Herode ma sasɛ ɔ he!” 16Nɛ a hla mi ngɛ a kpɛti ke: “Be nɛ ɔ abolo nɛ wa hɛɛ we ɔ he je.” 17Nɛ benɛ Yesu na le ɔ, e bi mɛ ke: “Mɛni he je nɛ nyɛ ngɛ susue kaa abolo nɛ nyɛ hɛɛ we ɔ he je? Anɛ nyɛ kɔ we se, nɛ jeha nɛ ɔ hu nyɛ nɛ́ nihi a nya kɛ mwɔɔ? Anɛ kikɛ nyɛ juɛmi gbo? 18Nyɛ ngɛ hɛngmɛ, anɛ nyɛ hyɛ we nɔ, nyɛ ngɛ tue hulɔ, anɛ nyɛ nui nɔ, nɛ nyɛ kai we nɔ́ ko nɔ́ ko lo? 19Benɛ i kuɔ abolo enuɔ ɔ mi ha nimli akpe enuɔ ɔ, bibli kusii nyɛmɛ nyɛ kukuɔ?” A ke: “Nyɔngma kɛ enyɔ.” 20“Nɛ be nɛ i kuɔ kpaago ɔ mi ha nimli akpeywiɛ ɔ hu ɔ nɛɛ, bibli kusii nyɛmɛ nyɛ kukuɔ?” A ke: “Kpaago.” 21Nɛ e bi mɛ ke: “Kɛ pee kɛɛ nɛ nyɛ nɛ nihi a nya kɛ mwɔɔ nɛ ɔ.”
Yesu tsa hɛyuyuilɔ ko ngɛ Betsaida
22A ba Betsaida, nɛ ni komɛ kɛ hɛyuyuilɔ ko ba e ngɔ nɛ a kpa lɛ pɛɛ konɛ e ta e he. 23Yesu nu hɛyuyuilɔ ɔ nine si nɛ e kɛ lɛ je kɔpe ɔ mi, nɛ e la lada pue e hɛngmɛ ɔmɛ a nɔ, nɛ e ngɔ e ninehi ngɔ pue e nɔ nɛ e bi lɛ ke: “O ngɛ nɔ hyɛe lo?” 24Nyumu ɔ wo e hɛ nɔ nɛ e ke: “I ngɛ nimli hyɛe, se a ngɛ kaa tsohi nɛ ngɛ nyɛɛe.” 25Lɔ ɔ se ɔ, e kpale ngɔ e ninehi ngɔ pue hɛyuyuilɔ ɔ hɛngmɛ ɔmɛ a nɔ ekohu; jeha nɛ ɔ hɛyuyuilɔ ɔ hyɛ nɔ paa, nɛ a tsa lɛ, nɛ e na nɔ tsuaa nɔ faii. 26Kɛkɛ nɛ Yesu je lɛ blɔ nɛ e ho e we mi ya, nɛ e de lɛ ke: “Koo ya kɔpe ɔ mi.”
Petro odase nɛ e ye ngɛ Yesu he
(Mateo 16.13-20; Luka 9.18-21)
27Nɛ Yesu kɛ e kaseli ɔmɛ pue nɔ kɛ ho mahi nɛ ngɛ Kaisaria Filipi ɔ mi ya. E bi mɛ ngɛ blɔ ɔ nɔ ke: “Mɛnɔ nihi deɔ ke i ji?” 28A ha lɛ heto ke: “Yohane Baptisilɔ ɔ; nɛ ni komɛ deɔ ke: Elia; nɛ ni kpa komɛ hu deɔ ke: Gbali ɔmɛ a ti nɔ ko ji mo.” 29Nɛ e bi mɛ ke: “Se nyɛɛ lɛɛ, mɛnɔ nyɛ deɔ ke i ji?” Petro he nɔ nɛ e de lɛ ke: “Mo ji Kristo ɔ nɛ!” 30Yesu wo mɛ si veveeve ke a ko sɛɛ e he sane ha nɔ ko.
Yesu tu e manehlu kɛ e gbenɔ he munyu
(Mateo 16.21-23; Luka 9.22)
31Nɛ e bɔni mɛ tsɔɔmi ke: “Ja Nɔmlɔ Bi ɔ na amanehlu babauu nɛ nikɔtɔma amɛ kɛ osɔfo nikɔtɔma amɛ kɛ mlaa tsɔɔli ɔmɛ kua lɛ, nɛ a gbe lɛ, nɛ ligbi etɛ se ɔ nɛ e te si ekohu.” 32E tu munyu nɛ ɔ faii. Enɔ ha Petro kɛ lɛ ya se nɛ e bɔni lɛ kɔkɔ bɔmi. 33Se benɛ Yesu plɛ e he nɛ e na e kaseli ɔmɛ ɔ, e ka Petro hɛ mi ke: “Jee ye nɔ, Satan, ejakaa o susuu we Mawu nihi a he, se nimli a nihi a he mohu o susuu!”
Hekuami
(Mateo 16.24-28; Luka 9.23-27)
34Nɛ benɛ Yesu tsɛ asafo ɔ kɛ e kaseli ɔmɛ hu kɛ ba e ngɔ ɔ, e de mɛ ke: “Ke nɔ ko suɔ kaa e nyɛɛ ye se ɔ, e kua e he nɛ e wo e seumi tso ɔ nɛ e nyɛɛ ye se. 35Ejakaa nɔ tsuaa nɔ nɛ suɔ kaa e baa e klaa yi ɔ, e maa laa lɛ; se nɔ nɛ laa e kla ngɛ imi kɛ sane kpakpa a he ɔ, e ma he e klaa yi wami. 36Mɛni se nɔmlɔ naa, ke e nine su je ɔ kulaa nɔ nɛ e hɛ mi kpata a? 37Nɔ́ ko be nɛ nɔmlɔ ma ha kɛ kpɔ e wami. 38Nɔ tsuaa nɔ nɛ imi kɛ ye munyu ɔmɛ a he peɔ lɛ zo ngɛ yi nɔ bi gba puɛli kɛ yayami peeli nɛ ɔmɛ a kpɛti ɔ, lɛ hu e he maa pee Nɔmlɔ Bi ɔ zo be mi nɛ e maa ba ngɛ e tsɛ nyami ɔ mi kɛ bɔfo klɔuklɔu ɔmɛ ɔ.",https://www.bible.com/bible/2322/MRK.8.DAN77
MARKO 9,"1Nɛ e de mɛ ke: “Niinɛ i ngɛ nyɛ dee ke: Ni komɛ ngɛ nihi nɛ daa si ngɛ hiɛ ɔ nɛ ɔ a kpɛti nɛ a be gboe kɛ yaa su be nɛ a maa na Mawu matsɛ yemi ɔ kaa e ba ngɛ he wami mi.”
Yesu nɔmlɔ tso su tsake
(Mateo 17.1-13; Luka 9.28-36)
2Ligbi ekpa se ɔ, Yesu ngɔ Petro kɛ Yakobo kɛ Yohane pɛ, nɛ e kɛ mɛ ya yoku nɛ ya hiɔwe ko nɔ. Nɛ benɛ a ngɛ hyɛe ɔ, e nɔmlɔ tso su tsake ngɛ a hɛ mi. 3Nɛ e tade ɔmɛ kpɛ nɛ a hiɛ futafuta bɔ nɛ nihi a he fɔlɔ ko be zugba nɛ ɔ nɔ nɛ ma nyɛ ma ha a hiɛ ja. 4Nɛ Elia kɛ Mose je a he kpo tsɔɔ mɛ nɛ a kɛ Yesu ngɛ munyu tue. 5Nɛ Petro de Yesu ke: “Rabi (Tsɔɔlɔ), e hi kaa waa hi hiɛ ɔ, nɛ nyɛ ha waa ma bo tsuhi etɛ, o nɔ kake, kɛ Mose nɔ kake, kɛ Elia nɔ kake.” 6Se e li nɔ nɛ e ngɛ dee ɔ, ejakaa a he mi po. 7Nɛ bɔku ko ba ha a nɔ, nɛ gbi ko je bɔku ɔ mi de ke: “Nɔ nɛ ɔ ji ye suɔmi bi ɔ nɛ, nyɛɛ bu lɛ tue!” 8Nɛ amlɔ ɔ, benɛ a hyɛ a he kɛ kpe ɔ, a nɛ nɔ ko nɔ ko hu ja Yesu kɛ mɛ kɛkɛ.
9Nɛ benɛ a ngɛ yoku ɔ kplee ɔ, Yesu wo mɛ si veveeve ke: “Nyɛ ko sɛɛ nihi nɛ nyɛ na a ngɔ ha nɔ ko, ja Nɔmlɔ Bi ɔ te si kɛ je gbeje lolo.” 10A ngɔ munyu nɛ ɔmɛ ngɔ to a yi mi, nɛ a bi a he ke: “Kɛ ji si temi kɛ gbeje jemi nɛ ɔ sisi kɛɛ?” 11Nɛ a bi Yesu ke: “Kɛ pee kɛɛ nɛ mlaa tsɔɔli ɔmɛ deɔ ke ja Elia ba lolo ɔ?” 12E ha mɛ heto ke: “Elia maa ba lolo niinɛ nɛ e ba to nihi kulaa blɔ nɔ ekohu. Se kɛ pee kɛɛ nɛ a ngma ngɛ Nɔmlɔ Bi ɔ he ke e maa na amanehlu babauu, nɛ a maa ngɔ lɛ kaa ma gɔlɔ ɔ? 13Se yi ngɛ nyɛ dee ke: Elia ba momo nɛ a pee lɛ nɔ tsuaa nɔ nɛ a suɔ kaa bɔ nɛ a ngma ngɛ e he ɔ.”
Yesu tsa jokuɛ nyumu ko nɛ mumi yayami ngɛ e mi
(Mateo 17.14-21; Luka 9.37-43)
14Benɛ a ba su e kaseli ɔmɛ a ngɔ ɔ, a na nihi fuu nɛ bu a he kɛ mlaa tsɔɔli ɔmɛ nɛ a ngɛ a he ni bie, 15Amlɔ nɛ asafo ɔ tsuo na Yesu ɔ, e pee mɛ nyakpɛ, nɛ a sa fo kɛ ba e ngɔ ba fɔ lɛ. 16Nɛ e bi e kaseli ɔmɛ ke: “Mɛni nyɛ ngɛ mɛ bie ɔ?” 17Nɛ ni ɔmɛ a ti nɔ kake he nɔ nɛ e de ke: “Tsɔɔlɔ, i kɛ ye binyumu nɛ mumi nɛ tu we munyu ngɛ e mi ba o ngɔ. 18He tsuaa he nɛ e maa nu lɛ ngɛ ɔ, e tsɛɛ lɛ fiaa si nɛ e nya fiaa hwɔli, nɛ e kpeɔ e lungu nya, nɛ e fiaa. I de o kaseli ɔmɛ nɛ a hia lɛ ɔ, a nyɛ we.” 19Yesu ha mɛ heto ke: “Oo yi nɔ bi nɛ he we yi! Mɛni be i kɛ nyɛ maa hi si kɛ ya su? Mɛni be ma to ye tsui si ha nyɛ kɛ ya su? Nyɛɛ ngɔ jokuɛ nyumu ɔ kɛ ba ye ngɔ.” 20Nɛ a kɛ lɛ ba e ngɔ. Nɛ benɛ mumi ɔ na Yesu ɔ, amlɔ ɔ e ha jokuɛ ɔ hua gɛgɛnii, nɛ e nɔ si, nɛ e longo si, nɛ e nya fia hwɔli. 21Yesu bi e tsɛ ɔ ke: “Mɛni be enɛ ɔ bɔni lɛ peemi?” Nɛ e de lɛ ke: “Kɛ je e jokuɛ mi lokoo. 22Bɔɔ kɛ bɔɔ e sakee lɛ fɔɔ la mi kɛ nyu mi konɛ e tane e yi. Se ke o ma nyɛ he nɔ́ ko pee ɔ, o muklii mi nɛ sa mo ngɛ wa he, nɛ o pee he nɔ́ ko ha wɔ.” 23Yesu de lɛ ke: “O ngɛ dee ke: ‘Ke o ma nyɛ!’ A ma nyɛ maa pee nihi tsuo ha nɔ nɛ heɔ yeɔ ɔ! 24Nɛ amlɔ ɔ jokuɛ ɔ tsɛ ɔ ke kɛ e hɛ mi vo nyu, nɛ e de ke: “I heɔ yeɔ; piɛ ye hemi kɛ yemi nɛ pi ɔ he!”
25Se benɛ Yesu na kaa asafo ɔ wo fo kɛ ma e ngɔ ɔ, e ke mumi ɔ yi nɛ e de lɛ ke: “Mo amuɛti kɛ tuekpoku mumi, i ngɛ mo fae ke: Jee e mi nɛ o ko sɛ e mi hu!” 26Nɛ mumi ɔ kpa ngmlaa nɛ e ha jokuɛ ɔ hua gɛgɛnii, nɛ e je e mi; nɛ jokuɛ ɔ plɛ kaa nɔ gbogboe bɔ nɛ nihi fuu de ke e gbo. 27Se Yesu nu e nine si, nɛ e wo e nɔ, nɛ e te si da si.
28Nɛ benɛ Yesu ba we mi ɔ, e kaseli ɔmɛ bi lɛ ngɛ se ke: “Mɛni he je nɛ wɔɔ lɛɛ wa nyɛ we mumi ɔ nɛ waa hia a?” 29Nɛ e de mɛ ke: “Kikɛmɛ a henɔ nɛ ɔ ɔ, a nyɛ we lɛ hiami ngɛ nɔ́ ko nɔ́ ko nya, kaa ja ngɛ sɔlemi nya kɛkɛ.
Yesu tu e gbenɔ he munyu ekohu
(Mateo 17.22-23; Luka 9.43-45)
30A je lejɛ ɔ nɛ a ya gu Galilea, nɛ e sume kaa nɔ ko leɔ, 31ejakaa e ngɛ e kaseli ɔmɛ ni tsɔɔe. E de mɛ ke: “A maa ngɔ Nɔmlɔ Bi ɔ ngɔ wo nimli a dɛ mi, nɛ a maa gbe lɛ, nɛ ke a gbe lɛ ɔ, e maa te si ngɛ ligbi nɛ ji ligbi etɛ ɔ nɔ.” 32Se a nɛ́ jamɛ a munyu ɔ nya, nɛ a ngɛ gbeye yee kaa a ma bi lɛ.
Mɛnɔ ji nɔmlɔ ngua pe nɔ tsuaa nɔ?
(Mateo 18.1-5; Luka 9.46-48)
33Nɛ a ba Kapernaum. Nɛ benɛ e ngɛ we mi ɔ, e bi e kaseli ɔmɛ ke: “Mɛni he munyu nyɛ ngɛ tue ngɛ blɔ ɔ nɔ ɔ?” 34Se a pɛ́ a nya mi, ejakaa benɛ a ngɛ blɔ ɔ nɔ ɔ, a sa nya ngɛ a kpɛti ke mɛnɔ ji nɔmlɔ ngua pe kulaa. 35Yesu be hi si nɛ e tsɛ ni nyɔngma kɛ enyɔ ɔ nɛ e de mɛ ke: “Ke nɔ ko ngɛ hlae nɛ e pee kekle nɔ ɔ, e pee e he nihi kulaa a se kpɛlɔ kɛ nihi kulaa a tsɔlɔ.” 36Nɛ e ngɔ jokuɛ wayoo ko nɛ e kɛ lɛ ba da a kpɛti, nɛ e fua lɛ atuu, nɛ e de mɛ ke: 37“Nɔ tsuaa nɔ nɛ heɔ jokuɛwi nɛ ngɛ kaa ni nɛ ɔmɛ a ti nɔ kake ngɛ ye biɛ mi ɔ, e heɔ mi; nɛ nɔ nɛ heɔ mi ɔ, tsa pi imi nɛ e ngɛ hee, se mohu nɔ nɛ tsɔ mi ɔ.”
Nɔ nɛ ti si wui wɔ ɔ, e piɛ wa he
(Luka 9.49-50)
38Yohane de lɛ ke: “Tsɔɔlɔ, wa na nɔ ko nɛ e kɛ o biɛ ngɛ mumi yayami hiae nɛ wa tsi lɛ blɔ, ejakaa e piɛ we wa he kɛ nyɛɛ o se.” 39Se Yesu ke: “Nyɛ ko tsi lɛ blɔ, ejakaa znɔ ko be nɛ e kɛ ye biɛ ma tsu he wami ni tsumi ko nɛ e ma nyɛ ye he munyu yaya maa tu oya. 40Ejakaa nɔ nɛ ti si wui wɔ ɔ, e piɛ wa he. 41Nɔ tsuaa nɔ nɛ ma ha nyɛ nyu kplu kake maa nu ngɛ ye biɛ mi kaa Kristo nihi ɔ, i ngɛ nyɛ dee anɔkuale mi ke e hiɔwo be lɛ fɔe.”
Nanekpatami he kɔkɔbɔmi
(Mateo 18.6-9; Luka 17.1-2)
42Nɔ tsuaa nɔ nɛ ma kpata nihi tsɔwi nɛ ɔmɛ nɛ heɔ ye nɔ yeɔ ɔ a ti nɔ kake nane ɔ, afani na a kɛ teji wɛ muɔ e kuɛ nɛ a ya sake lɛ fɔ wo mi. 43Ke o nine ngɛ o nane kpatae ɔ, poo; afani nɛ o kɛ nine kake sɛ wami mi pe nɛ o kɛ nine enyɔ maa sɛ gehena (abosiami a je) ngɛ la nɛ gbo we ɔ mi, [ 44he nɛ ‘a gɔgɔ ɔmɛ gbo we, nɛ a la a hu gbo we ngɛ’ ɔ.] 45Nɛ ke o nane ngɛ o nane kpatae ɔ, poo; afani nɛ o kɛ nane kake sɛ wami mi pe nɛ o hɛɛ nane enyɔ nɛ a ma sake mo ngɔ fɔ gehena mi, ngɛ la nɛ gbo we ɔ mi [ 46he nɛ ‘a gɔgɔ ɔmɛ gbo we, nɛ a la a hu gbo we ngɛ’ ɔ.] 47Nɛ ke o hɛngmɛ ngɛ o nane kpatae ɔ, hia nɛ o sake ngɔ fɔ he; afani nɛ o kɛ hɛngmɛ kake sɛ Mawu matsɛ yemi ɔ mi pe nɛ o hɛɛ hɛngmɛ enyɔ nɛ a ma sake mo ngɔ fɔ gehena la a mi, 48he nɛ ‘a gɔgɔ ɔmɛ gbo we nɛ a la a hu gbo we ngɛ’ ɔ.
49Ejakaa nɔ tsuaa nɔ ɔ, a kɛ la maa wo lɛ ngo. 50Ngo ngɔɔ; se ke ngo ngɔmi ta a, mɛni nyɛɛ kɛ maa wo lɛ ngo ekohu? Nyɛ ha ngo nɛ hi nyɛ mi nɛ nyɛɛ hi si ngɛ he jɔmi mi.”",https://www.bible.com/bible/2322/MRK.9.DAN77
MARKO 10,"Gbamipomi he nitsɔɔmi
(Mateo 19.1-12; Luka 16.18)
1Kɛkɛ nɛ Yesu si lejɛ ɔ nɛ e pue nɔ kɛ ho Yudea ni ɔmɛ a mi kɛ Yordan se blɔ ya. Nihi fuu ba ba bua a he nya ekohu ngɛ e he, nɛ e tsɔɔ mɛ ni ekohu kaa bɔ nɛ e pɔɔ peemi ɔ.
2Nɛ Farisifo ɔmɛ ekomɛ ba e ngɔ, nɛ a da lɛ nɛ a bi lɛ ke: “Anɛ wa Mlaa a ngmɛɛ blɔ kaa nyumu fieɔ e yo lo?” 3Se e he nɔ nɛ e bi mɛ ke: “Mɛni kita Mose wo nyɛ ɔ?” 4A ke: “Mose ha he blɔ kaa a ngma hemi womi nɛ a fie lɛ.” 5Yesu de mɛ ke: “Nyɛ tsui wami he je nɛ Mose ngma kita nɛ ɔ ha nyɛ ɔ nɛ; 6se kɛ je je mi bɔmi sisije ɔ, nyumu kɛ yo Mawu bɔ. 7Enɛ ɔ he je ɔ, nyumu ma si e tsɛ kɛ e nyɛ, nɛ e maa pɛtɛ e yo he, nɛ mɛ ni enyɔ ɔ tsuo a maa pee he lo kake; 8lɛɛ jeha nɛ ɔ ɔ, a pi ni enyɔ hu, se he lo kake. 9Lɔ ɔ he ɔ, nɔ́ nɛ Mawu ngɔ tsa a, a ko ha nɔmlɔ nɛ gba mi.”
10Nɛ benɛ a su we ɔ mi ɔ, e kaseli ɔmɛ bi lɛ jamɛ a sane ɔ nɔuu ekohu. 11Nɛ e de mɛ ke: “Nɔ tsuaa nɔ nɛ fieɔ e yo nɛ e ya ngɔɔ nɔ kpa a, e puɛ gba. 12Nɛ ke yo kua e huno nɛ e ya gba nɔ kpa a, e puɛ gba.”
Yesu gbaa jokuɛwi
(Mateo 19.13-15; Luka 18.15-17)
13Nɛ ni komɛ ngɔ jokuɛ tsɔwi kɛ ba Yesu ngɔ konɛ e ta a he; se kaseli ɔmɛ wo a hɛ la. 14Se benɛ Yesu na a, e tsui fia, nɛ e de e kaseli ɔmɛ ke: “Nyɛ ha jokuɛ ɔmɛ nɛ a ba ye ngɔ, nɛ nyɛ ko tsi mɛ blɔ, ejakaa nihi nɛ ngɛ kaa ni nɛ ɔmɛ a nɔ ji Mawu matsɛ yemi ɔ nɛ. 15Niinɛ, i ngɛ nyɛ dee ke: Nɔ tsuaa nɔ nɛ he we Mawu matsɛ yemi ɔ kaa jokuɛ nyafii ɔ, e be mi sɛe kulaa.” 16Nɛ e fua mɛ atuu, nɛ e ngɔ e ninehi ngɔ pue a nɔ, nɛ e gbaa mɛ.
Nyumu niatsɛ ɔ
(Mateo 19.16-30; Luka 18.18-30)
17Nɛ benɛ e je kpo kɛ ma blɔ ɔ nɔ ɔ, nɔ ko sa fo kɛ ba na lɛ nɛ e ba kpla si ngɛ e hɛ mi, nɛ e bi lɛ ke: “Tsɔɔlɔ kpakpa, mɛni ma pee nɛ ma na neneene wami?” 18Nɛ Yesu bi lɛ ke: “Mɛni he je o ngɛ mi tsɛe ke nɔ kpakpa? Nɔ kpakpa ko be kaa ja Mawu nɔ kake. 19Tse o le kita amɛ: ‘Koo gbe nɔmlɔ, ko puɛ gba, koo ju, koo ye lakpa odase, koo sisi nɔ, buu o tsɛ kɛ o nyɛ!’ ” 20Se nyumu ɔ he nɔ nɛ e de lɛ ke: “Tsɔɔlɔ, i ye enɛ ɔmɛ tsuo a nɔ kɛ je ye jokuɛwi a si.” 21Nɛ Yesu hyɛ lɛ nɛ e tsui nu lɛ, nɛ e de lɛ ke: “E piɛ mo nɔ́ kake. Yaa nɛ o ya jua niki tsuo nɛ o ngɛ ɔ nɛ o kɛ ha ohiafohi, nɛ o ma na juetli ngɛ hiɔwe; nɛ o ba nɛ o ba nyɛɛ ye se.” 22Se nyumu ɔ hɛ mi tsake ngɛ munyu ɔ he, nɛ e pue nɔ kɛ ho kɛ dɔmi, ejakaa e ngɛ nihi fuu.
23Yesu hyɛ e he kɛ kpe, nɛ e de e kaseli ɔmɛ ke: “Nyɛ na bɔ nɛ e wa ha niatsɛmɛ kaa a maa sɛ Mawu matsɛ yemi ɔ mi!” 24Kaseli ɔmɛ a he mi po ngɛ e munyu ɔmɛ a he. Se Yesu tsa nɔ nɛ e de mɛ ke: “Bimɛ, tse nyɛ na bɔ nɛ e wa ha nihi nɛ ngɔɔ a hɛ ngɔ fɔɔ a nihi a nɔ ɔ kaa a maa sɛ Mawu matsɛ yemi ɔ mi! 25E wɛ́ hi afukpɔngɔ kaa e maa gu abui hɛngmɛ mi kaa bɔ nɛ e waa haa niatsɛ kaa e maa sɛ Mawu matsɛ yemi ɔ mi ɔ.” 26A he mi po saminya, nɛ a bi a he ke: “Lɛɛ mɛnɔ yi wami a ma nyɛ ma he mɔ?” 27Nɛ Yesu hyɛ mɛ nɛ e ke: “Nimli a blɔfami ɔ a be nyɛe maa pee, se pi ngɛ Mawu blɔfami; ejakaa Mawu blɔfami ɔ lɛɛ a nyɛɔ nihi kulaa peɔ.”
28Kɛkɛ nɛ Petro je nya ke: “Hyɛ, wɔɔ lɛɛ wa si nihi tsuo kulaa nɛ wa ba nyɛɛ o se.” 29Yesu ke: “Niinɛ, i ngɛ nyɛ dee ke: Nɔ ko be nɛ e si we loo nyɛmimɛ nyumuhi loo nyɛmimɛ yihi loo tsɛ loo nyɛ loo yo loo bimɛ loo zugbahi ngɛ imi kɛ sane kpakpa a he, 30nɛ e be wehi kɛ nyɛmimɛ nyumuhi kɛ nyɛmimɛ yihi kɛ nyɛmɛ kɛ bimɛ kɛ zugbahi kɛ yi wami hu totoe lafa nae ngɛ be nɛ ɔ mi lokoo kɛ neneene wami hulɔ ngɛ je nɛ maa ba a mi. 31Se kekletsɛmɛ fuu maa pee se kpɛli, nɛ se kpɛli maa pee kekletsɛmɛ.”
Yesu tu e gbenɔ he munyu nɔ́ nɛ ji si etɛ
(Mateo 20.17-19; Luka 18.31-34)
32Jeha nɛ ɔ a ngɛ blɔ nɔ kɛ yaa Yerusalem, nɛ Yesu nyɛɛ a hɛ mi; kaseli ɔmɛ a he nua si mɛ, nɛ ninɛmɛ nɛ nyɛɛ se ɔ ngɛ gbeye yee. Nɛ e ngɔ ni nyɔngma kɛ enyɔ ɔ ekohu kɛ ya se nɛ e bɔni mɛ nɔ́ nɛ maa ba e nɔ ɔ demi ke: 33“Oʼɛ, wa yaa Yerusalem, nɛ a maa ngɔ Nɔmlɔ Bi ɔ ngɔ wo osɔfo nikɔtɔma amɛ kɛ mlaa tsɔɔli ɔmɛ a dɛ mi, nɛ a maa bu lɛ gbenɔ fɔ, nɛ a maa ngɔ lɛ ngɔ ha majeli ɔmɛ; 34ni nɛ ɔmɛ maa ye e he fɛu, nɛ a maa la lada ngɔ pue e nɔ, nɛ a maa fia lɛ kplibi, nɛ a maa gbe lɛ; nɛ ligbi etɛ se ɔ, e maa te si ekohu.”
Yakobo kɛ Yohane nibimi ɔ
(Mateo 20.20-28)
35Nɛ Yakobo kɛ Yohane, Zebedeo bimɛ ɔmɛ, ba Yesu ngɔ ba de lɛ ke: “Tsɔɔlɔ, wa maa suɔ nɛ o pee nɔ́ ko ha wɔ.” 36Nɛ e bi mɛ ke: “Mɛni nyɛ suɔ kaa ma pee ha nyɛ?” 37a de lɛ ke: “Ha wɔ he blɔ konɛ wa ti nɔ kake nɛ hi o hiɛ ɔ nɔ, nɛ nɔ kake hu nɛ hi o muɔ nɔ ngɛ o nyami ɔ mi.” 38Yesu de mɛ ke: “Nyɛ li nɔ́ nɛ nyɛ ngɛ bie ɔ; anɛ nyɛ ma nyɛ ɛye kplu ɔ nɛ ma nu ɛ maa nu, aloo nyɛ ma nyɛ nɛ a baptisi nyɛ kɛ baptisimi nɛ a kɛ maa baptisi mi ɔ lo?”
39Nɛ a ke: “Wa ma nyɛ.” Se Yesu de mɛ ke: “Kplu ɔ nɛ ma nu ɔ nyɛ ma nyɛ maa nu, nɛ baptisimi nɛ a kɛ maa baptisi mi ɔ a kɛ maa baptisi nyɛ lɛɛ, 40se ye hiɛ ɔ nɔ kɛ ye muɔ nɔ himi ɔ, pi ye nɔ nɛ i kɛ haa, se mohu nihi nɛ a dla to ha amɛ a nɔ ʼi.”
41Benɛ ni nyɔngma a nu ɔ, a muklii mi fu Yakobo kɛ Yohane. 42Lɔ ɔ he ɔ Yesu tsɛ mɛ kɛ ba e ngɔ, nɛ e de mɛ ke: “Nyɛ le kaa nihi nɛ a buu mɛ ma amɛ a nɔ yeli ɔ yeɔ a nɔ kaa nyɔmtsɛmɛ, nɛ a kpɛti nimli ngua amɛ ngɛ a nɔ he wami. 43Se nyɛɛ lɛɛ nyɛ blɔ be jã; se mohu nɔ tsuaa nɔ nɛ hlaa nɛ e pee nɔmlɔ ngua ngɛ nyɛ kpɛti ɔ e pee e he nyɛ sɔmɔlɔ; 44nɛ nɔ nɛ hlaa nɛ e pee nɔkɔtɔma ngɛ nyɛ kpɛti ɔ, e pee e he ni ɔmɛ a tsɔlɔ. 45Ejakaa Nɔmlɔ Bi ɔ hu bɛ́ nɛ a sɔmɔ lɛ, se mohu e ba sɔmɔ konɛ e ngɔ e klaa ngɔ ha kaa kpɔmi nɔ ngɛ nihi fuu a he.”
Yesu tsa Bartimeo hɛyuyuilɔ ɔ
(Mateo 20.29-34; Luka 18.35-43)
46Nɛ a ba Yeriko, nɛ benɛ Yesu kɛ e kaseli ɔmɛ kɛ asafo gidiglɛmɛ je lejɛ ɔ kɛ yaa a, Bartimeo, hɛyuyuilɔ ɔ nɛ ji Timeo bi ɔ, hii si ngɛ gbɛjegbɛ ɔ tue ngɛ nɔ bae. 47Nɛ benɛ e nu kaa Yesu Nazareno ɔ ʼi ɔ, e bɔni ngmlaa kpami ke: “Yesu David, bi naa mi mɔbɔ!” 48Nihi fuu ke e yi ke e pee kɔ. Se e kpa ngmlaa wawɛɛ mohu pe kekle ɔ ke: “David bi, naa mi mɔbɔ!” 49Yesu da si, nɛ e ke: “Nye tsɛ lɛ kɛ ba!” Nɛ a tsɛ hɛyuyuilɔ ɔ, nɛ a de lɛ ke: “Na tsui, tee si, e ngɛ mo tsɛe!” 50Nɛ e sake e tade nɔha a ngɔ fɔ he, nɛ e te si pam, nɛ e ba Yesu ngɔ. 51Yesu bi lɛ ke: “Mɛni o ngɛ hlae kaa ma pee ha mo?” Nɛ hɛyuyuilɔ ɔ de lɛ ke: “Rabuni, (Nyɔmtsɛ) i ngɛ hlae nɛ ma hyɛ nɔ ekohu.” 52Nɛ Yesu de lɛ ke: “Yaa, o hemi kɛ yemi tsa mo!” Nɛ amlɔ ɔ nɔuu ɔ, e hyɛ nɔ ekohu, nɛ e nyɛɛ Yesu se ngɛ blɔ ɔ nɔ.",https://www.bible.com/bible/2322/MRK.10.DAN77
MARKO 11,"Yesu Yerusalem sɛmi
(Mateo 21.1-11; Luka 19.28-40; Yohane 12.12-19)
1Benɛ a ngɛ Yerusalem sue nɛ a su Betfage kɛ Betania ngɛ Nuyoku ɔ he ɔ, Yesu tsɔ e kaseli ɔmɛ a ti ni enyɔ, 2nɛ e de mɛ ke: “Nyɛɛ ya kɔpe nɛ ngɛ nyɛ hɛ mi haa nɛ ɔ mi. Nyɛ lejɛ ɔ sumi pɛ, nyɛ maa na teji bi nɛ a muɔ lɛ si nɛ nɔ ko nɔ ko hi e nɔ hyɛ; nyɛɛ pɛne lɛ kɛ ba. 3Nɛ ke nɔ ko bi nyɛ ke: ‘Mɛni he je nyɛ ngɛ enɛ ɔ pee’ ɔ, nyɛ de lɛ ke: ‘E he ngɛ Nyɔmtsɛ ɔ hiae, se e be kɛe nɛ a maa kpale lɛ kɛ ba ekohu.’ ” 4Lɔ ɔ he ɔ, a ya nɛ a ya na teji bi ɔ nɛ a muɔ lɛ si ngɛ agbo ɔ nya ngɛ blohu ɔ mi, nɛ benɛ a ngɛ lɛ pɛnee ɔ, 5nihi nɛ daa si ngɛ lejɛ ɔ a ti ni komɛ bi mɛ ke: ‘Mɛni nyɛ ngɛ teji bi ɔ pɛnee ya pee?’ 6Nɛ a de mɛ bɔ nɛ Yesu de mɛ ɔ, nɛ a ngmɛ mɛ blɔ.
7A kɛ teji bi ɔ ba Yesu ngɔ; nɛ a kɛ a tadehi pue e nɔ, nɛ e kuɔ hi e nɔ. 8Nihi fuu kɛ a tadehi ha blɔ ɔ nɔ; nɛ ni komɛ hu po tso kɔnihi kɛ je pu ɔ mi nɛ a kɛ pue blɔ ɔ nɔ. 9Nɛ nihi nɛ nyɛɛ hɛ mi kɛ nihi nɛ nyɛɛ se ɔ wɔ lele ke: “Hosiana! A gbaa nɔ nɛ ma ngɛ Nyɔmtsɛ ɔ biɛ mi ɔ! 10A gbaa wa tsɛ David matsɛ yemi nɛ ma a! Hosiana ngɛ hiɔwe lokoo!” 11Nɛ Yesu sɛ Yerusalem, nɛ e ya sɔlemi we ɔ; nɛ e hyɛ ni ɔmɛ tsuo kɛ kpe, nɛ benɛ je bɔni jɔmi ɔ, e si lejɛ ɔ nɛ e kɛ ni nyɔngma kɛ enyɔ ɔ ho Betania ya.
Yesu gbiɛ ngmɔkɔ tso ɔ
(Mateo 21.18-19)
12E nɔ je na a, benɛ a je Betania kɛ ma a, hwɔ ye Yesu. 13Nɛ e na ngmɔkɔ tso ko ngɛ lokoo nɛ ba ngɛ yi, nɛ e ho ya hyɛ kaa alinɔ e maa na nɔ ko ngɛ nɔ lo. Se benɛ e su he ɔ, e nɛ nɔ́ ko kaa ja ba sɔuu, ejakaa ngmɔkɔ womi be sui lolo. 14Yesu wo e nya nɔ nɛ e de ngmɔkɔ tso ɔ ke: “Nɔ ko be o nɔ yiblii yee gblee kɛ maa ya neneene!” Nɛ e kaseli ɔmɛ nu.
Yesu ya sɔlemi we ɔ
(Mateo 21.12-17; Luka 19.45-48; Yohane 2.13-22)
15Benɛ a su Yerusalem ɔ, Yesu ya sɔlemi we ɔ nɛ e bɔni nihi nɛ ngɛ ni juae kɛ nihi nɛ ngɛ ni hee ngɛ sɔlemi we ɔ hemi. E sake sika tsakeli ɔmɛ a kplɔɔɔ ɔmɛ kɛ nihi nɛ ngɛ lahuɛhi juae ɔmɛ a sɛ̃ ɔmɛ ngɔ fia si. 16Nɛ e ngmɛ́ blɔ kaa nɔ ko nɔ ko nɛ tloo nɔ́ ko kɛ gu sɔlemi we ɔ. 17Nɛ e tsɔɔ mɛ ni ke: “A ngma ke: ‘A ma tsɛ ye we ɔ jejemawɛli kulaa a sɔlemi we.’ Se nyɛɛ lɛɛ nyɛɛ kɛ pee ojofiali a kplo.”
18Nɛ osɔfo nikɔtɔma amɛ kɛ mlaa tsɔɔli ɔmɛ nu, nɛ lɔ ɔ he ɔ a hla bɔ nɛ a maa pee nɛ a kpata e hɛ mi; se a ngɛ lɛ gbeye yee, ejakaa asafo ɔ kulaa nya kpɛ a he ngɛ e ni tsɔɔmi ɔ he.
19Ke su gbɔkuɛ ɔ, e jee ma a mi.
Ngmɔkɔ tso ɔ he nikasemi
(Mateo 21.20-22)
20Nɛ mɔtu mla, benɛ a bee ɔ, a na kaa ngmɔkɔ tso ɔ ngla kɛ e sipoku tsuo. 21Petro kai nɛ e de Yesu ke: “Rabi, hyɛ, ngmɔkɔ tso ɔ nɛ o gbiɛ ɔ ngla! 22Nɛ Yesu he nɔ nɛ e de mɛ ke: “Nyɛ he Mawu ye! 23I ngɛ nyɛ dee anɔkuale mi ke: Nɔ nɛ ma de yoku nɛ ɔ ke: ‘Hia nɛ o ya nɔ wo mi!’ nɛ e ji nɔ ngɛ e tsui mi, se mohu e heɔ yeɔ kaa nɔ nɛ e de ɔ a maa pee ɔ, e maa ba mi ha lɛ. 24Lɔ ɔ he ɔ, i ngɛ nyɛ dee ke: Nihi abɔ kulaa nɛ nyɛ ma kpa he pɛɛ ngɛ nyɛ sɔlemi mi ɔ, nyɛ he ye kaa nyɛ ma na nɛ a kɛ ma ha nyɛ. 25Nɛ be saa be nɛ nyɛ daa si ngɛ sɔlee ɔ, ke nyɛ ngɛ nɔ ko he sane ko ɔ, nyɛ kɛ ke lɛ, konɛ nyɛ hiɔwe tsɛ ɔ hu kɛ nyɛ tɔmi ɔmɛ nɛ ke nyɛ. [ 26Se ke nyɛɛ lɛɛ nyɛɛ kɛ ki ɔ, nyɛ tsɛ nɛ ngɛ hiɔwe ɔ hu kɛ nyɛ tɔmi ɔmɛ be nyɛ kee.”]
He blɔ nɛ Yesu ngɛ
(Mateo 21.23-27; Luka 20.1-8)
27Nɛ a kpale ba Yerusalem ekohu. Nɛ benɛ Yesu ngɛ nyɛɛe ngɛ sɔlemi we ɔ, osɔfo nikɔtɔma amɛ kɛ mlaa tsɔɔli ɔmɛ ba e ngɔ, 28nɛ a ba bi lɛ ke: “Mɛni he blɔ o ngɛ nɛ o kɛ peɔ kikɛmɛ a ni nɛ ɔmɛ, aloo mɛnɔ ha mo he blɔ nɛ o kɛ pee ni nɛ ɔmɛ?” 29Yesu he nɔ nɛ e de mɛ ke: “Imi hu ma bi nyɛ nɔ kake nɛ nyɛ ha mi heto, konɛ ma tsɔɔ nyɛ nɔ he blɔ nɛ i ngɛ nɛ i kɛ peɔ ni nɛ ɔmɛ. 30Yohane baptisimi ɔ, hiɔwe e je aloo nimli a dɛ mi e je? Nyɛ ha mi heto!” 31Nɛ mɛ sɔuu a sa nya ngɛ a kpɛti ke: “Kɛ wa ma de kɛɛ? Ke wa de ke e je hiɔwe ɔ, e ma bi wɔ ke: ‘Mɛni he je nɛ nyɛ he we lɛ yi mɔ?’ 32Nɛ ke wa ke e je nimli a dɛ mi ɔ,” (a ngɛ ma a gbeye yee ejakaa nihi tsuo buu Yohane gbalɔ niinɛ.) 33A he nɔ nɛ a de lɛ ke: “Wa li.” Nɛ Yesu de mɛ ke: “Lɛɛ imi hu i be nyɛ tsɔɔe nɔ he blɔ nɛ i ngɛ nɛ i kɛ peɔ ni nɛ ɔmɛ mɔ.’",https://www.bible.com/bible/2322/MRK.11.DAN77
MARKO 12,"Wai ngmɔ ɔ mi apaatsɛmɛ ɔmɛ a he abɛ ɔ
(Mateo 21.33-46; Luka 20.9-19)
1Nɛ Yesu ya nɔ nɛ e kɛ mɛ tu munyu ngɛ abɛhi a mi ke: “Nyumu ko pee wai ngmɔ, nɛ e po piɛ wo he; e tsua wai tɛ muɔ, nɛ e ma mɔ ngɛ mi, nɛ e kɛ ha huli apaa yemi, nɛ e doma. 2Benɛ e su wai yiblii lami be ɔ, e tsɔ tsɔlɔ ko kɛ ya apaatsɛmɛ ɔmɛ a ngɔ, konɛ a ya ngɔ e blɔfami nɔ ngɛ a dɛ kɛ ba. 3Se a nu tsɔlɔ ɔ nɛ a fia lɛ kpa, nɛ a wo lɛ blɔ kɛ e dɛ gu. 4E kpale tsɔ tsɔlɔ kpa ko hu kɛ ya a ngɔ; nɛ a ywia e yi nɛ a pue e hɛ mi si. 5Jeha nɛ ɔ hu e tsɔ nɔ kpa ko ekohu nɛ lɛɛ a gbe lɛ; kɛ ni kpa komɛ hulɔ; a fia ni komɛ kpa, nɛ a gbe ni komɛ. 6Jeha nɛ ɔ e ngɛ nɔ kake nɛ piɛ, e binyumu nɛ e suɔ. Nyagbe ɔ, e tsɔ lɛ a ngɔ nɛ e ke: ‘A ma gbo ye bi ɔ zo.’ 7Se kikɛmɛ a paatsɛmɛ nɛ ɔmɛ de a he ke: Ni yelɔ ɔ ji nɛ ɔ nɛ; nyɛ ha waa gbe lɛ, nɛ gbo si ni ɔmɛ maa pee wa nɔ. 8Nɛ a nu lɛ nɛ a gbe lɛ, nɛ a wo lɛ kɛ je wai ngmɔ ɔ mi sake fɔ he.
9“Lɔ ɔ he je ɔ, mɛni wai ngmɔtsɛ ɔ maa pee? E maa ba kpata apaatsɛmɛ ɔmɛ a hɛ mi, nɛ e kɛ wai ngmɔ ɔ ma ha ni kpa komɛ. 10Anɛ nyɛ kane we kikɛmɛ a ngmami nɛ ɔ:
‘Tɛ ɔ nɛ tsu fiali ɔmɛ kua a,
Kɔlɔ ɔ nɔuu lɛ plɛ kɔ nya tɛ
11Nyɔmtsɛ ɔ dɛ mi enɛ ɔ je,
Nɛ e ngɛ nyakpɛ ngɛ wa hɛngmɛ mi?’ ”
12Yudafo ɔmɛ a nikɔtɔma amɛ ngɛ lɛ hlae nɛ a nu, ejakaa a le kaa a he nɛ e bu kikɛmɛ a abɛ nɛ ɔ nɛ, se a ngɛ asafo ɔ gbeye yee. Nɛ a si lɛ nɛ a je.
Oniatsumi he sanebimi
(Mateo 22.15-22; Luka 20.20-26)
13Nɛ a tsɔ Farisifo ɔmɛ kɛ Herodebi ɔmɛ a ti ni komɛ kɛ ba Yesu ngɔ konɛ a ba da lɛ ngɛ munyu tutui mi. 14Nɛ benɛ a ba a, a ba de lɛ ke: “Tsɔɔlɔ, wa le kaa anɔkualetsɛ ji mo, nɛ o yi nɔ hɛ mi munyu tumi gbeye, ejakaa o hyɛ we nimli a hɛ mi, mohu o tsɔɔ Mawu blɔ ɔ ngɛ anɔkuale mi. Anɛ e da blɔ kaa a tsuɔ onia haa Kaisare aloo e dɛ? Wa ha aloo wa ko ha?” 15Se nɛ e na a osato peemi ɔ, e de mɛ ke: “Mɛni he je nɛ nyɛ ngɛ mi kae? Nyɛɛ kɛ sika ko nɛ ba nɛ ma hyɛ.” 16Nɛ a kɛ ba. Nɛ e bi mɛ ke: “Mɛnɔ foni ji nɛ ɔ, nɛ mɛnɔ biɛ a ngma ngɛ nɔ ɔ?” A de lɛ ke: “Kaisare nɔ ʼi.” 17Nɛ Yesu he nɔ nɛ e de mɛ ke: “Nyɛɛ kɛ Kaisare nihi nɛ ha Kaisare, nɛ nyɛɛ kɛ Mawu nihi nɛ ha Mawu.” Nɛ e he pee mɛ nyakpɛ kɛ be nɔ.
Ni gbogboehi a sitemi he sanebimi
(Mateo 22.23-33; Luka 20.27-40)
18Nɛ Sadukifohi nɛ deɔ ke ni gboggboehi a si temi ko be hu ba e ngɔ nɛ a ba bi lɛ ke: 19“Tsɔɔlɔ, Mose ngma ha wɔ ke: ‘Ke nɔ ko nyɛmi gbo nɛ e si e yo nɛ e si we bi ɔ́, e nyɛmi ɔ nɛ ngɔ e yo ɔ nɛ e fɔ bimɛ ngɔ ha e nyɛmi ɔ.’ 20Jeha nɛ ɔ, nyɛmimɛ kpaago hi si, nɛ nɔkɔtɔma a ngɔ yo, nɛ e gbo nɛ e si we bi. 21Nɔ nɛ ji enyɔ ɔ hu ngɔ yo ɔ, nɛ e gbo, nɛ lɛ hu e si we bi ko ngɛ e se; nɛ nɔ nɛ ji etɛ ɔ hu ja nɔuu kɛ. 22Ni kpaago ɔ tsuo kɛ yo ɔ hi si, nɛ a si we bimɛ ngɛ a se. Nɛ mɛ tsuo a se ɔ, yo ɔ hu ba gbo. 23Lɔ ɔ ni gbogboehi a sitemi ɔ mi, benɛ a maa te si ɔ, a ti mɛnɔ yo e maa pee, ejakaa ni kpaago ɔ tsuo kɛ lɛ hi si?”
24Yesu he nɔ nɛ e de mɛ ke: “Anɛ pi ngmami ɔ kɛ Mawu he wami nɛ nyɛ li ɔ he nɛ nyɛ ngɛ tɔe nɛ ɔ lo? 25Ejakaa benɛ a maa te si kɛ maa je gbeje ɔ, a be yo ngɔe nɛ pohu a be gbae; se mohu a ma plɛ kaa hiɔwe bɔfohi. 26Se kaa ni gbogboehi maa te si ekohu ɔ, anɛ nyɛ kane we ngɛ Mose womi ɔ mi, bɔ nɛ Mawu de lɛ ngɛ mio tso ɔ he sane ɔ mi ke: ‘Imi lɛɛ, Abraham Mawu kɛ Isak Mawu kɛ Yakob Mawu ji mi’ ɔ? 27Enɛ tsɔɔ kaa, Mawu ɔ pi ni gbogboehi a Mawu ji lɛ, se hɛkali a Mawu ji lɛ. Nyɛ ngɛ tɔe babauu.”
Kita ngua a
(Mateo 22.34-40; Luka 10.25-28)
28Nɛ mlaa tsɔɔli ɔmɛ a ti nɔ kake nɛ nu kaa a ngɛ lɛ sanehi, bie ɔ hu ba, nɛ benɛ e na kaa Yesu ha mɛ heto saminya a e bi lɛ ke: “Te nɔ nɛ ji kita amɛ kulaa a ti kekleekle nɔ́ hu?” 29Yesu he lɛ nɔ ke: “Kekleekle nɔ ji: ‘Bu tue, Israel, Nyɔmtsɛ wa Mawu ɔ, lɛ ji Nyɔmtsɛ kake, 30nɛ suɔ Nyɔmtsɛ o Mawu ɔ kɛ o tsui tsuo kɛ o klaa tsuo kɛ o juɛmi tsuo!’ 31Kita nɛ ji enyɔ ɔ ji: Suɔ o nyɛmi nɔmlɔ kaa mo nitsɛ o he.’ Kita ko be nɛ pe enɛ ɔmɛ.” 32Mlaa tsɔɔlɔ ɔ de lɛ ke: “Saminya, tsɔɔlɔ; o tu anɔkuale kaa Mawu kake pɛ lɛ ngɛ, nɛ nɔ kpa ko be, ja lɛ kɛkɛ ɔ; 33kaa o maa suɔ Mawu kɛ o tsui tsuo kɛ o juɛmi tsuo kɛ o klaa tsuo kɛ o he wami tsuo kɛ o nyɛmi nɔmlɔ kaa mo nitsɛ o he ɔ, e pe sami bɔhi kɛ bɔhi tsuo kulaa.” 34Nɛ benɛ Yesu na kaa e ha lɛ heto ngɛ ni lemi nya a, e de lɛ ke: “O kɛ Mawu matsɛ yemi ɔ kpɛti kɛ we.” Enɛ ɔ se ɔ, nɔ ko kɛ́ lɛ sane ko bimi hu.
Mesia a he sanebimi
(Mateo 22.41-46; Luka 20.41-44)
35Nɛ benɛ Yesu ngɛ ni tsɔɔe ngɛ sɔlemi we ɔ, e wo e nya nɔ nɛ e bi ke: “Kɛ pee kɛɛ nɛ mlaa tsɔɔli ɔmɛ deɔ ke Kristo ɔ David bi ji lɛ ɔ? 36Ejakaa David nitsɛ de ngɛ Mumi Klɔuklɔu ɔ nya ke:
‘Nyɔmtsɛ ɔ de ye Nyɔmtsɛ ɔ ke:
Hii ye hiɛ ɔ nɔ,
Kɛ yaa su be nɛ ma ngɔ o henyɛli ɔmɛ ngɔ pee
o nane si sɛ.’
37Ke David nitsɛ tsɛɛ lɛ Nyɔmitsɛ ɔ, lɛɛ kɛ pee kɛɛ nɛ e ji e bi mɔ?” Nɛ nihi fuu bu lɛ tue kɛ bua jɔmi.
Yesu bɔ kɔkɔ ngɛ mlaatsɔɔli ɔmɛ a he
(Mateo 23.1-36; Luka 20.45-47)
38Nɛ Yesu de mɛ ngɛ e ni tsɔɔmi ɔ mi ke: “Nyɛɛ hyɛ nɛ hi ngɛ mlaa tsɔɔli nɛ suɔ tade wuyawuya womi kɛ si slami kɛ jua nɔ ngami ɔmɛ a he. 39Ninɛmɛ nɛ suɔ nikɔtɔmahi a sihi hehi ngɛ kpe he, kɛ okplɔɔ yi himi ngɛ niyeni si, 40nɛ mii yalɔyi a wehi, nɛ he tsɔɔmi he ɔ a sɔlee sɔlemi gagaagahi. Ni nɛ ɔmɛ a fɔbu maa pe nine.”
Yalɔyo ɔ onia a
(Luka 21.1-4)
41Nɛ Yesu ya hi sikato he ɔ hanɔ, nɛ e ngɛ hyɛe bɔ nɛ ni ɔmɛ kɛ sika ngɛ daka a mi woe ɔ. Nɛ niatsɛmɛ babauu kɛ fuu ba wo mi. 42Nɛ yalɔyo ko hu ba nɛ e kɛ kaplɛ enyɔ nɛ sui pɛsɛwa ba wo mi. 43Nɛ Yesu tsɛ e kaseli ɔmɛ kɛ ba nɛ e de mɛ ke: “I ngɛ nyɛ dee anɔkuale mi ke: “Kikɛmɛ a yalɔyo ohiafo nɛ ɔ kɛ fuu ba wo mi pe ni ɔmɛ tsuo nɛ kɛ eko ba wo daka a mi ɔ. 44Ejakaa ni ɔmɛ tsuo ɔ, nɔ́ nɛ a na nɛ be nɔ ɔ eko a kɛ ba wo mi; se nɔ nɛ ɔ lɛɛ, nɔ́ nɛ e ngɛ ngɛ e hia mi nɛ e kɛ ngɛ e he lɛɛ ɔ tsuo e kɛ ba wo mi nɛ ɔ nɛ.”",https://www.bible.com/bible/2322/MRK.12.DAN77
MARKO 13,"Sɔlemi we ɔ puemi he gbami
(Mateo 24.1-2; Luka 21.5-6)
1Benɛ Yesu ngɛ kpo jee ngɛ sɔlemi we ɔ, e kaseli ɔmɛ a t inɔ kake de lɛ ke: “Tsɔɔlɔ, hyɛ tɛ komɛ a klemi kake kɛ tsuhi nɛ ngɛ nyakpɛ!” 2Nɛ Yesu he nɔ nɛ e de lɛ ke: “O ngɛ kikɛmɛ a tsu kpetekpleenyɛ nɛ ɔmɛ hyɛe? A be tɛ kake sie ngɛ eko nɔ nɛ a be tsitsɛɛe ngɔ fia si.”
Nɔnami kɛ yiwamihi
(Mateo 24.3-14; Luka 21.7-19)
3Nɛ bene e hii si ngɛ Nuyoku ɔ nɔ ngɛ sɔlemi we ɔ hanɔ ɔ, Petro kɛ Yakobo kɛ Yohane kɛ Andrea bi lɛ ngɛ se ke: 4“Tsɔɔ wɔ be mi nɛ a maa pee ni nɛ ɔmɛ, nɛ ke ni nɛ ɔmɛ tsuo maa ba mi ɔ, mɛni ji a he okadi?”
5Nɛ Yesu he nɔ nɛ e bɔni mɛ demi ke: “Nyɛɛ hyɛ saminya konɛ nɔ ko ko mlɔɔ nyɛ. 6Nihi fuu maa ba ngɛ ye biɛ mi, nɛ a ma de ke: ‘Ami ji lɛ!’ nɛ a maa mlɔɔ nihi fuu. 7Se ke nyɛ nu tahi kɛ ta sanehi a he ɔ, nyɛ ko hao, ejakaa ja a ba mi, se nyagbe ɔ sui lolo. 8Ma maa te si ngɔ wo ma, nɛ matsɛ yemi maa te si ngɔ wo matsɛ yemi, nɛ zugba mimiɛmi maa ba ngɛ hehi slɔɔtohi, nɛ hwɔ maa ba. Enɛ ɔmɛ ji kɔɔmi ɔmɛ a sisi jemi.
9“Se nyɛɛ lɛɛ nyɛɛ le nyɛ he nɔ hyemi, ejakaa a maa ngɔ nyɛ kɛ maa ya guahi a nɔ, nɛ a maa fia nyɛ kpa ngɛ kpe he ɔmɛ, nɛ a kɛ nyɛ maa da ganɔhi kɛ matsɛmɛ a hɛ mi ngɛ ye he, konɛ nyɛɛ ye odase ngɔ tsɔɔ mɛ. 10Nɛ ja a fiɛ Sane Kpakpa a ngɔ tsɔɔ jejemawɛ tsuo lolo. 11Se ke a kpaka nyɛ kɛ ya ha a, nyɛ ko hao nyɛ he ngɔ to ngɛ nɔ́ nɛ nyɛ ma de he; se mohu nɔ́ nɛ a kɛ ma ha nyɛ ngɛ jamɛ a ngmlɛfia a nɔ ɔ, lɔ ɔ nyɛ de ɔ nɛ; ejakaa tsa pi nyɛ nɛ nyɛ ngɛ munyu ɔ tue ɔ, se mohu mumi Klɔuklɔu ɔ ʼi. 12Se nyɛmi maa ngɔ nyɛmi ngɔ ha gbenɔ, nɛ tsɛ hu kɛ bi ma ha; nɛ bimɛ maa te si ngɔ si a fɔli, nɛ a kɛ mɛ ma ha nɛ a gbe mɛ. 13Nɛ nihi tsuo maa nyɛ nyɛ ngɛ ye biɛ ɔ he; se nɔ nɛ hɛɛ mi kɛ gbee nya a, a ma he e yi wami.”
Hehiami ngua a
(Mateo 24.15-28; Luka 21.20-24)
14“Se ke nyɛ na ma doku ninye ni ɔ kaa e maa si ngɛ he nɛ e sɛ kaa e maa a, (nɔ nɛ ngɛ kanee ɔ, e kɔ se,) lɔ ɔ lɛɛ nihi nɛ ngɛ Yudea a, a tu fo kɛ ya yoku ɔmɛ a nɔ; 15nɛ nɔ nɛ ngɛ tsu yi mi ɔ, e ko kple si, aloo nɛ e sɛ we mi ya ngɔ nɔ́ ko; 16nɛ nɔ nɛ ngɛ ngmɔ si ɔ, e ko kpale e se ba ngɔ e tade. 17Se musu tloo yihi nɛ hɛɛ muklii kɛ ninɛmɛ nɛ ngɛ nyɔ hae ngɛ jamɛ a be ɔmɛ a mi. 18Se nyɛɛ sɔle konɛ nyɛ fotumi ɔ nɛ ko ba ngɛ fiɛ be mi. 19Se jamɛ a be ɔ mi ɔ, he hiami nɛ a nɛ́ e nɔ eko hyɛ kɛ je je nɛ Mawu bɔ ɔ sisije hluu kɛ ba su mwɔnɔmwɔnɔ maa ba, nɛ jeha nɛ ɔ hu a be e nɔ nae hu. 20Nɛ ja Nyɔmtsɛ ɔ po ligbi ɔmɛ a nɔ, ke pi jã a, lɛɛ a be he lo ko he lo ko yiwami hee; se nihi nɛ e hla amɛ a he ɔ, e po ligbi ɔmɛ a nɔ.
21“Nɛ lɛ be ɔ mi ɔ, ke nɔ ko de nyɛ ke: ‘Hyɛ, Kristo ɔ ngɛ hiɛ ɔ!’ aloo ‘Hyɛ, e ngɛ lejɛ ɔ!’ ɔ, nyɛ ko he ye. 22Ejakaa lakpa kristohi kɛ lakpa gbali maa te si nɛ a maa pee okadihi kɛ nyakpɛ nihi, konɛ, ke e maa hi ɔ, a mlɔɔ ninɛmɛ nɛ a hla a tete. 23Se Nyɛɛ lɛɛ nyɛɛ hyɛ saminya; i de nyɛ nɔ tsuaa nɔ ngɔ to.”
Nɔmlɔ Bi ɔ bami
(Mateo 24.29-31; Luka 21.25-28)
24“Se jamɛ a be ɔmɛ a mi ɔ, ngɛ he hiami nɛ ɔ se ɔ, pu maa tsɔ diblii, nɛ nyɔhiɔ hu be kpee. 25Nɛ dodoehi ma tsɔ kɛ je hiɔwe ba fia si, nɛ a ma mimiɛ he wamihi nɛ ngɛ hiɔwe ɔ. 26Kɛkɛ ɔ, a maa na Nɔmlɔ Bi ɔ kaa e ma ngɛ bɔkuhi a mi kɛ he wami ngua kɛ nyami. 27Kɛkɛ ɔ, e maa tsɔ e bɔfo ɔmɛ nɛ a ma bua nihi nɛ e hla amɛ a nya kɛ maa je kɔɔhiɔ eywiɛ ɔmɛ a mi, kɛ je zugba nyagbe he kɛ ya si hiɔwe nyagbe he.”
Ngmɔkɔ tso ɔ he nikasemi
(Mateo 24.32-35; Luka 21.29-33)
28“Nyɛɛ kase ngmɔkɔ tso ɔ he abɛ ɔ. Ke e su be nɛ e kɔni ɔmɛ tsɛ̃ nɛ e bɔ ba a, nyɛ le kaa latsa be ɔ su ta. 29Ja nɔuu nyɛ hu ke nyɛ na kaa kikɛmɛ a ni nɛ ɔmɛ ba mi ɔ, nyɛ na nɛ nyɛɛ le kaa be ɔ su agbohi a nya ta. 30Anɔkuale mi i ngɛ nyɛ dee ke, loko yi nɔ nɛ ɔ maa be ɔ, ja ni nɛ ɔmɛ tsuo ba mi lolo. 31Hiɔwe kɛ zugba maa be kɛ ho, se ye munyu ɔmɛ be bee kɛ ho.”
Nɔ ko li ligbi ɔ lo ngmlɛfia a
(Mateo 24.36-44)
32Se jamɛ a ligbi ɔ loo ngmlɛfia a, nɔ ko li; hiɔwe bɔfo ɔmɛ li, nɛ Bi ɔ hu li, ja Tsɛ ɔ. 33Nyɛɛ hyɛ saminya, nyɛɛ fɔ nyɔ nɛ nyɛɛ sɔle, ejakaa nyɛ li be mi nɛ be ɔ maa su. 34E ngɛ kaa nyumu ko nɛ hia blɔ, nɛ e si e we, nɛ e ha e webi ɔmɛ he blɔ kɛ a ti nɔ tsuaa nɔ ni tsumi, nɛ e fã agbo nya hyɛlɔ ɔ ke e bu. 35Lɔ ɔ he ɔ, nyɛɛ huɔ, ejakaa nyɛ li be mi nɛ wetsɛ ɔ ma, eko ɔ gbɔkuɛ, nyɔ mi kpɛti, loo kungwɔ nɔ kpami be, loo mɔtu; 36konɛ e ko ba tlukaa nɛ e ba na nyɛ kaa nyɛ ngɛ mahɛ hwɔe. 37Nɔ́ nɛ i ngɛ nyɛ dee nɛ ɔ, nihi tsuo i ngɛ dee: Nyɛɛ huɔ!”",https://www.bible.com/bible/2322/MRK.13.DAN77
MARKO 14,"A so Yesu yi nɔ
(Mateo 26.1-5; Luka 22.1-2; Yohane 11.45-53)
1Benɛ e piɛ ligbi enyɔ nɛ a maa ye Hetsɔmi kɛ Akpiti ligbi ɔ, osɔfo nikɔtɔma amɛ kɛ mlaa tsɔɔli ɔmɛ hla bɔ nɛ a maa pee nɛ a nu Yesu ga mi nɛ a gbe lɛ. 2Se a ke: “Pi ngɛ nyami ligbi ɔ nɔ, konɛ basabasa peemi nɛ ko ba ma a mi.”
A pɔ Yesu nu ngɛ Betania
(Mateo 26.6-13; Yohane 12.1-8)
3Benɛ Yesu ngɛ Betania ngɛ Simon, tsitsɛ ɔ we ɔ mi nɛ e hii si ngɛ niye ni he ɔ, yo ko nɛ hɛɛ alabastro tɔ kɛ e mi nardo nu ngmingmiingmi nɛ he jua wa nitse ɔ ba; nɛ e ywia alabastro tɔ ɔ, nɛ e plɛ nu ɔ ngɔ pue Yesu yi mi. 4Se ni komɛ nɛ ngɛ lejɛ ɔ kɛ mi mi la de a he ke: “Mɛni he je nɛ e puɛ nu ɔ kikɛ nɛ ɔ? 5Ejakaa jinɛ kikɛmɛ a nu nɛ ɔ ɔ, a ma nyɛ maa jua pe cedi lafa etɛ na a kɛ ha ohiafohi!” Nɛ a muklii mi fu lɛ. 6Se Yesu ke: “Nyɛɛ jɔɔ lɛ yɔyɔɔmi! Mɛni he je nɛ nyɛ ngɛ lɛ haoe ɔ? E tsu ni saminyayooyo ha mi. 7Ejakaa ohiafo ɔmɛ ɔ, nyɛɛ kɛ mɛ ngɛ daa, nɛ be tsuaa be nɛ nyɛ suɔ ɔ, nyɛ ma nyɛ mɛ kpakpa maa pee; se imi lɛɛ pi daa nɛ i kɛ nyɛ maa hi si. 8E pee nɔ́ nɛ e ma nyɛ; e sɛ hlami ba pɔ ye nɔmlɔ tso ɔ nu ngɔ to ye pumi. 9Niinɛ, i ngɛ nyɛ dee ke: He tsuaa he nɛ a maa fiɛ Sane Kpakpa a ngɛ, ngɛ je ɔ mi tsuo ɔ, a maa sɛɛ nɔ́ nɛ yo nɛ ɔ pee nɛ ɔ hu kɛ ma kai lɛ.”
Yuda kplɛɛnɔ kaa e maa tsɔɔ Yesu se blɔ
(Mateo 26.14-16; Luka 22.3-6)
10Kɛkɛ nɛ Yuda Iskariot, ni nyɔngma kɛ enyɔ ɔmɛ a ti nɔ kake ɔ, pue nɔ kɛ ho osɔfo nikɔtɔma amɛ a ngɔ ya konɛ e ya tsɔɔ mɛ Yesu se blɔ. 11Se mɛɛ lɛɛ benɛ a nu ɔ, a nya, nɛ a wo lɛ si ke a ma ha lɛ sika. Lɔ ɔ he ɔ, e hla bɔ nɛ e maa pee nɛ e ha a nine nɛ su e nɔ ngɛ be nɛ sa mi.
Yesu kɛ e kaseli ɔmɛ ye Hetsɔmi niyeni ɔ
(Mateo 26.17-25; Luka 22.7-14; 22.21-23; Yohane 13.21-30)
12Akpiti nyami ligbi ɔmɛ a mi kekleekle ligbi ɔ nɔ ɔ, benɛ a ngɛ Hetsɔmi to bi ɔ gbee ɔ, Yesu kaseli ɔmɛ bi lɛ ke: “Jije o suɔ kaa wa ya dla ni ngɔ to ha mo nɛ o ya ye Hetsɔmi ɔ ngɛ?” 13Nɛ e tsɔ e kaseli ɔmɛ a ti ni enyɔ nɛ e de mɛ ke: “Nyɛɛ ya ma a mi, nɛ nyumu ko nɛ tloo nyu kɛ buɛ kɛ nyɛ maa kpe; nyɛɛ nyɛɛ e se; 14nɛ he nɛ e ma ya sɛ ɔ, nyɛ de lejɛ ɔ wetsɛ ɔ ke: ‘Tsɔɔlɔ ɔ ke: Jije nibwɔhi a to he tsu ɔ nɛ i kɛ ye kaseli ɔmɛ maa ye Hetsɔmi ɔ ngɛ mi ɔ ngɛ?’ 15Nɛ e maa tsɔɔ nyɛ hiɔwe asa ngua ko nɛ a wo mi ni nɛ a dla mi; nyɛ dla ni ngɔ to wɔ ngɛ lejɛ ɔ.” 16Nɛ e kaseli ɔmɛ pue nɔ kɛ ho ma a mi ya nɛ a ya na bɔ nɛ e de mɛ ɔ, nɛ a dla Hetsɔmi niye ni ɔ ngɔ to.
17Nɛ benɛ e su gbɔkuɛ ɔ, e kɛ ni nyɔngma kɛ enyɔ ɔ ho lejɛ ɔ ya. 18Benɛ a hii si nɛ a ngɛ ni yee ɔ, Yesu ke: “I ngɛ nyɛ dee anɔkuale mi ke: Nyɛ ti nɔ kake maa tsɔɔ ye se blɔ — nɔ ɔ kɛ mi ngɛ ni yee.” 19Nɛ e kaseli ɔmɛ hao, nɛ a bi lɛ kakaaka ke: “Imi lo?” 20Se e he nɔ nɛ e de mɛ ke: “Nyɛ ni nyɔngma kɛ enyɔ nɛ ɔmɛ a kpɛti nɔ kake ʼi, nɔ nɛ nine nɛ kɛ ye nine ngɛ kpee ngɛ ka a mi ɔ. 21Nɔmlɔ Bi ɔ ma gbo kaa bɔ nɛ a ngma ngɛ e he ɔ mohu; se musu tloo nɔ nɛ tsɔɔ Nɔmlɔ Bi ɔ se blɔ ɔ! Afani nɛ a na we nɛ a fɔ jamɛ a nɔmlɔ ɔ.”
Nyɔmtsɛ Niyeni ɔ sisitomi
(Mateo 26.26-30; Luka 22.15-20; 1 Korintobi 11.23-25)
22Nɛ benɛ a ngɛ ni yee ɔ, Yesu ngɔ abolo nɛ e jɔɔ nɔ, nɛ e kuɔ mi, nɛ e kɛ ha mɛ nɛ e ke: “Nyɛ hee. Enɔ ji ye nɔmlɔ tso.” 23Nɛ e wo kplu ɔ hu nɛ e na si, nɛ e kɛ ha mɛ, nɛ mɛ tsuo a nu eko. 24Nɛ e de mɛ ke: “Enɛ ɔ ji ye muɔ nɛ ji somi ɔ nɔ nɛ a kɛ puɛ si ngɛ nihi fuu a he ɔ nɛ. 25I ngɛ nyɛ dee anɔkuale mi ke, i be wai nɛ ɔ eko nue hu kɛ yaa su ligbi nɛ ma nu wai he ɔ ngɛ Mawu matsɛ yemi ɔ mi.” 26Nɛ benɛ a la yijemi la ko ɔ, a je kpo kɛ ho Nuoku ɔ nɔ ya.
Yesu gba Petro kuami ngɔ to
(Mateo 26.31-35; Luka 22.31-34; Yohane 13.36-38)
27Nɛ Yesu de e kaseli ɔmɛ ke: “Nyɛ tsuo nyɛ nane ma kpata ejakaa a ngma ke: ‘Ma fia to hyɛlɔ ɔ nɔ, nɛ to ɔmɛ maa gbe fia.’ 28Se ke a tle mi si se ɔ, ma sɛ nyɛ hlami kɛ maa ya Galilea.” 29Se Petro de lɛ ke: “Ke ni ɔmɛ tsuo maa je o he ɔ, imi lɛɛ i be o he jee.” 30Nɛ Yesu de lɛ ke: “I ngɛ mo dee anɔkuale mi ke: “Mwɔnɔ nyɔ nɛ ɔ mi ɔ, kungwɔ be nɔ kpae si enyɔ nɛ o ma kpa ngɛ ye se si etɛ.” 31Se Petro tu munyu kɛ kã pe kekle ɔ ke: “Ke i kɛ mo ma gbo tete ɔ, i be kpae ngɛ o se!” Nɛ mɛ tsuo a de ja nɔuu.
Yesu ya sɔle ngɛ Getsemane
(Mateo 26.36-46; Luka 22.39-46)
32Nɛ a ba he ko nɛ a tsɛɛ lejɛ ɔ Getsemane, nɛ e de e kaseli ɔmɛ ke: “Nyɛɛ hi si ngɛ hiɛ ɔ konɛ ma ya sɔle lolo.” 33Nɛ e ngɔ Petro kɛ Yakobo kɛ Yohane ngɔ piɛ e he, nɛ gbeye nu lɛ nɛ e hao babauu; 34nɛ e de mɛ ke: “Ye klaa ngɛ haoe wawɛɛ kɛ yaa gbenɔ mi po; nyɛɛ hi si ngɛ niɛ ɔ nɛ nyɛɛ fɔ nyɔ!” 35Nɛ e ya e hɛ mi bɔɔ, nɛ e bu si, nɛ e sɔle, konɛ, ke e maa hi ɔ, ngmlɛfia nɛ ɔ nɛ be e he; 36nɛ e ke: “Abba, Tsaatsɛ! O nyɛɔ nihi tsuo peɔ; je kplu nɛ ɔ ngɛ ye nɔ; se kɛ̃ ɔ pi bɔ nɛ i suɔ, se bɔ nɛ o suɔ.”
37Nɛ e ba ba na mɛ kaa a ngɛ mahɛ hwɔe, nɛ e de Petro ke: “Simon, o ngɛ mahɛ hwɔe? O nyɛ we nyɔ nɛ o fɔ ngmlɛfia kake lo? 38Nyɛɛ fɔ nyɔ nɛ nyɛɛ sɔle, konɛ nyɛ ko sɛ ka mi. Mumi ɔ ngɛ kplɛɛe mohu se he lo ɔ he wɛ́.”
39Nɛ e kpale ho ekohu nɛ e ya sɔle, nɛ e tu jamɛ a munyu ɔ nɔuu. 40Nɛ benɛ e kpale e se kɛ ba ekohu ɔ, e ba na kaa a hwɔ mahɛ, ejakaa nyɔ gbe mɛ, nɛ a li nɔ heto nɛ a ngɛ lɛ hae.
41Nɛ e ba nɔ́ nɛ ji si etɛ, nɛ e de mɛ ke: “Nyɛɛ lɛɛ nyɛ he mi jɔ nyɛ nɛ nyɛ ngɛ mahɛ hwɔe kɛ mwɔɔ nɛ ɔ? E hiɛ! Ngmlɛfia a su, oʼɛ, a ngɛ Nɔmlɔ Bi ɔ ngɔe kɛ ngɛ yayami peeli a dɛ mi woe. 42Nyɛɛ te si nɛ nyɛ ha waa ho, oʼɛ, ye se blɔ tsɔɔlɔ ɔ su si ta!”
Yesu seblɔtsɔɔmi kɛ e numi
(Mateo 26.47-56; Luka 22.47-53; Yohane 18.3-12)
43Benɛ e ngɛ munyu ɔ tue kɛ mwɔɔ ɔ, Yuda, ni nyɔngma kɛ enyɔ ɔmɛ a ti nɔ kake ɔ ba kɛ nihi fuu nɛ je osɔfo nikɔtɔma amɛ kɛ mlaa tsɔɔli ɔmɛ kɛ nikɔtɔma amɛ a ngɔ, nɛ a hɛɛ klaatehi kɛ tsohi. 44Se se blɔ tsɔɔlɔ ɔ to mɛ okadi ko ke: “Nɔ nɛ nya he nɛ ma fiɔ ɔ, lɛ ji nɔ ɔ nɛ; nyɛɛ nu lɛ nɛ nyɛ kpaka lɛ kɛ ho sɔkee.”
45Nɛ benɛ Yuda su si nɔuu pɛ nɛ e ba Yesu ngɔ nɛ e ke: “Rabi!” nɛ e fiɔ e nya he. 46Nɛ a ba pue Yesu nɔ nɛ a nu lɛ. 47Se nihi nɛ daa si ngɛ lejɛ ɔ a ti nɔ kake hia klaate, nɛ e kɛ fia osɔfo nɔkɔtɔma a tsɔlɔ ɔ, nɛ e po e tue. 48Nɛ Yesu wo e nya nɔ nɛ e de mɛ ke: “Imi numi nyɛ ba kɛ klaatehi kɛ tsohi kaa a nuu ojo fialɔ nɛ ɔ? 49Daa nɛ i kɛ nyɛ ngɛ sɔlemi we ɔ nɛ i tsɔɔ nihi a ni ɔ, lɔ ɔ lɛɛ nyɛ nui mi; se benɛ pee nɛ ngmami ɔmɛ nɛ na ba mi he je.” 50Kɛkɛ nɛ e kaseli ɔmɛ tsuo tu fo si lɛ.
51Se niheyo ko nɛ sa kploba ngɛ e mlɛ mi ɔ nyɛɛ e se, nɛ a ka lɛ numi; 52se e si kploba a nɛ e tu fo kɛ e he gu.
Yesu ngɛ gua ngua a hɛ mi
(Mateo 26.57-68; Luka 22.54-55; 22.63-71; Yohane 18.13-14; 18.19-24)
53Nɛ a kpaka Yesu kɛ ho osɔfo nɔkɔtɔma a ngɔ ya, nɛ osɔfo nikɔtɔma amɛ kɛ mlaa tsɔɔli ɔmɛ tsuo nya ba kpe si ngɛ e ngɔ. 54Nɛ Petro nyɛɛ e se ngɛ tsitsaa kɛ ya sɛ osɔfo nɔkɔtɔma a mɔ ɔ kpo ɔ kpɛti, nɛ e kɛ we mi sɔmɔli ɔmɛ ya hii si nɛ e ngɛ la hlue. 55Nɛ osɔfo nikɔtɔma amɛ kɛ gua mluku ɔ tsuo hla Yesu he sane ko konɛ a da nɔ kɛ gbe lɛ; se a nɛ́ eko. 56Nihi fuu ye lakpa odase kɛ si lɛ, se a odase ɔmɛ sɔɛ. 57Nɛ ni komɛ te si nɛ a ye lakpa odase kɛ si Yesu ke: 58“Wɔ nitsɛmɛ wa nu nɛ e de ke: ‘Imi lɛɛ ma ku sɔlemi tsu nɛ ɔ nɛ a kɛ nine pee ɔ, nɛ ligbi etɛ mi ɔ ma ma ekpã nɛ pi nine nɛ a kɛ pee.’ ” 59Se lɔ ɔ tete po hu ɔ, a odase ɔmɛ sɔɛ.
60Nɛ osɔfo nɔkɔtɔma a te si dasi ngɛ a kpɛti, nɛ e bi Yesu ke: “O be heto hae lo? Mɛni odase ni nɛ ɔmɛ ngɛ yee kɛ ngɛ mo sie nɛ ɔ?” 61Se e kpɛ we e kuɔ si nɛ e ha we heto. Osɔfo nɔkɔtɔma a kpale bi lɛ ekohu ke: “Mo ji Kristo, nɔ nɛ a gbaa a bi ɔ lo?” 62Nɛ Yesu ke: “Imi, nɛ nyɛ maa na Nɔmlɔ Bi ɔ kaa e hii si ngɛ Ope ɔ hiɛ ɔ nɔ nɛ e ma ngɛ hiɔwe bɔku ɔmɛ a mi.” 63Osɔfo nɔkɔtɔma a hia e tade ɔ nɛ e ke: “Mɛni odasefohi wa kpale ngɛ hlae ekohu? 64Nyɛ nu e musu bɔmi ɔ; kɛ nyɛ susu kɛɛ?” Nɛ mɛ tsuo a bu lɛ fɔ ke e sa gbenɔ. 65Nɛ ni komɛ bɔni lada lami kɛ e nɔ puemi; nɛ a fi e hɛ mi nɛ a hɛɛ lɛ ni, nɛ a de lɛ ke: “Gbaa!” Nɛ we mi sɔmɔli ɔmɛ pue e nɔ kɛ lɛ ma gbami.
Petro kua Yesu
(Mateo 26.69-75; Luka 22.56-62; Yohane 18.15-18; 18.25-27)
66Benɛ Petro ngɛ sisi ɔ ngɛ mɔ ɔ kpɛti ɔ, osɔfo nɔkɔtɔma weyi ɔmɛ a ti nɔ kake ba; 67nɛ benɛ e na Petro nɛ e ngɛ la hlue ɔ, e hyɛ lɛ nɛ e ke: “Tse mo hu o kɛ Yesu Nazareno ɔ lɛ ngɛ?” 68Se e kua nɛ e ke: “I li nɔ́ nɛ o ngɛ dee nɛ ɔ, nɛ i nui sisi tete.” Nɛ e je kpo kɛ ho kue ɔ si ya, kɛkɛ nɛ kungwɔ kpã nɔ. 69Nɛ yiheyo ɔ na lɛ ekohu, nɛ e kpale bɔni ninɛmɛ nɛ daa si ngɛ lejɛ ɔ demi kɛ: “A ti nɔ kake ji nɛ ɔ nɛ!” 70Se Petro kua ekohu. Nɛ pee se bɔɔ ɔ, ninɛmɛ nɛ daa si ngɛ lejɛ ɔ de Petro ekohu ke: “Anɔkuale mi ɔ, a ti nɔ kake ji mo, ejakaa Galileano ji mo.” 71Kɛkɛ nɛ Petro bɔni gbiɛmi kɛ kita kami ke: I li nɔmlɔ nɛ nyɛ ngɛ e he munyu tue nɛ ɔ.” 72Nɛ amlɔ ɔ kungwɔ kpa nɔ nɛ ji si enyɔ; nɛ Petro kai munyu nɛ Yesu de lɛ ɔ ke: “Kungwɔ be nɔ kpae si enyɔ nɛ o ma kpa ngɛ ye se si etɛ” ɔ. Nɛ benɛ e kai ɔ e wo ya.",https://www.bible.com/bible/2322/MRK.14.DAN77
MARKO 15,"Yesu ngɛ Pilato hɛ mi
(Mateo 27.1-2; 27.11-14; Luka 23.1-5; Yohane 18.28-38)
1Mɔtu mla a, osɔfo nikɔtɔma amɛ kɛ ma nikɔtɔma amɛ kɛ mlaa tsɔɔli ɔmɛ kɛ gua ngua a tsuo ya da nɛ a fi Yesu nɛ a kpaka lɛ kɛ ya ha Pilato 2Nɛ Pilato bi lɛ ke: “Mo ji Yudafo ɔmɛ a matsɛ ɔ lo?” Nɛ e he nɔ nɛ e de lɛ ke: “Ja o de ɔ nɛ.” 3Nɛ osɔfo nikɔtɔma amɛ po e nya fuu. 4Lɔ ɔ he ɔ Pilato bi lɛ ekohu ke: “O be he nɔ́ ko dee lo? Hyɛ o nya sɔuu nɛ a ngɛ poe!” 5Se Yesu de we nɔ ko hu, nɛ Pilato hɛ mi pee lɛ yaa.
A bu Yesu gbenɔ fɔ
(Mateo 27.15-26; Luka 23.13-25; Yohane 18.39—19.16)
6Se daa ke e su nyami ligbi ɔ nɔ ɔ, e ngmɛɛ pamino kake nɛ a biɔ ɔ he haa mɛ. 7Jamɛ a be ɔ mi ɔ, nɔ ko ngɛ nɛ a tsɛɛ lɛ Baraba nɛ a wo lɛ tsu mi kɛ atua tsɔli kpa komɛ nɛ gbe nɔmlɔ ngɛ atua tsɔmi ɔ mi. 8Kɛkɛ nɛ asafo ɔ ba ba bɔni lɛ pɛɛ kpami ke e pee kaa bɔ nɛ e peɔ daa a ngɔ ha mɛ. 9Se Pilato he nɔ nɛ e de mɛ ke: “Nyɛ suɔ kaa ma ngmɛɛ Yudafo ɔmɛ a matsɛ ɔ he ha nyɛ lo?” 10Ejakaa e le kaa ninyɛ he je nɛ esɔfo nikɔtɔma amɛ nu lɛ kɛ ba ha lɛ ɔ nɛ. 11Se osɔfo nikɔtɔma amɛ wo aafo ɔ yi mi ke a ha e ngmɛɛ Baraba mohu he ngɔ ha mɛ. 12Nɛ Pilato he nɔ nɛ e de mɛ ekohu ke: “Lɛɛ mɛni nyɛ ngɛ hlae nɛ ma pee nɔ nɛ nyɛ tsɛɛ lɛ Yudafohi a matsɛ ɔ he mɔ? 13Se a kpa huhui ekohu ke: “Sɛu lɛ!” 14Nɛ Pelato bi mɛ ke: “Se mɛni yayami po e pee?” Se a kpa huhui wawɛɛ pe kekle ɔ ke: “Sɛu lɛ!” 15Se akɛnɛ Pilato ngɛ hlae nɛ e sa asafo ɔ hɛ mi he je ɔ, e ngmɛɛ Baraba he ha mɛ; nɛ Yesu ɔ lɛɛ e fia lɛ kplibi, nɛ e ngɔ lɛ ha nɛ a ya sɛu lɛ.
Aslaafo ɔmɛ ye Yesu he fɛu
(Mateo 27.27-31; Yohane 19.2-3)
16Nɛ aslaafo ɔmɛ kpaka Yesu kɛ ho amlaalo mɔ ɔ mi ya, nɛ a tsɛ aslaafohi asafo ɔ tsuo kɛ ba kpe. 17Nɛ a wo lɛ tade tsu ko, nɛ a pee mio jlasi ko kɛ fi e yi. 18Nɛ abɔni lɛ ngami kɛ: “Wa nga mo oo, Yudafohi a matsɛ. 19Nɛ a kɛ paplo fia e yi kpɛti, nɛ a la lada ngɔ pue e nɔ, nɛ a kpla si nɛ a ja lɛ. 20Nɛ benɛ a ye e he fɛu se ɔ, a je e tade tsu ɔ ngɛ e he, nɛ a ngɔ lɛ nitsɛ e tade ɔmɛ ngɔ wo lɛ, nɛ a kpaka lɛ kɛ ho nɛ a ya sɛu lɛ.
Yesu sɛumi kɛ e gbenɔ
(Mateo 27.32-41; Luka 23.26-49; Yohane 19.17-30)
21Nɛ aslaafo ɔmɛ nyɛ Simon Kireneno ko nɛ je ngmɔ si kɛ bee nɛ ji Aleksandro kɛ Rufo mɛ a tsɛ ɔ nɔ ke e wo Yesu sɛumi tso ɔ. 22Nɛ a kpaka lɛ kɛ ya he ko nɛ a tsɛɛ lejɛ ɔ Golgota, e sisi ji Yikoklodonya. 23Nɛ a ha lɛ wai nɛ a kɛ mire (tsopa) futu mi ke e nu; se e kua. 24Nɛ benɛ a sɛu lɛ ɔ, a dla e tade ɔmɛ a mi, nɛ a fɔ nɔ sɔ, nɔ́ nɛ mo nɔ o maa ngɔ. 25Se mɔtu ngmlɛ nɛɛ mi a sɛu lɛ ɔ nɛ. 26Nɛ a ngma sane nɛ a kɛ fɔ e nɔ ɔ ngɛ e yi je ke: “Yudafo ɔmɛ a matsɛ ɔ”. 27Nɛ a sɛu awiyeli enyɔ piɛ e he, nɔ kake ngɛ e hiɛ ɔ nɔ nɛ nɔ kake ngɛ e muɔ nɔ. 28[Nɛ ngmami ɔ nɛ de ke: “Nɛ a bu lɛ ngɔ si yayami peeli a nɔ”] ɔ ba mi. 29Nɛ nihi nɛ bee ɔ tu musu bɔmi munyuhi kɛ si Yesu, nɛ a mimiɛ a yi nɛ a ke: “Ei, mo nɛ o kuɔ sɔlemi tsu nɛ okpaleɔ maa lɛ ligbi etɛ ɔ, 30jee seumi tso ɔ nɔ kɛ kple si nɛ o he mo nitsɛ o yi wami!” 31Ja nɔuu osɔfo nikɔtɔma amɛ kɛ mlaa tsɔɔli ɔmɛ hu ye e he fɛu ngɛ a kpɛti ke: “E he ni kpahi a yi wami, se lɛ nitsɛ e nɔ ɔ lɛɛ e nyɛ we nɛ e he; 32Kristo, Israel matsɛ ɔ, e je sɛumi tso ɔ nɔ kɛ kple si koo, konɛ waa na nɛ wa he ye!” Nɛ nihi nɛ a sɛu ngɔ piɛ e he ɔ hu ye e he fɛu.
33Nɛ benɛ su ngmlɛ nyɔngma kɛ enyɔ ɔ, diblii wo ngɛ zugba a tsuo nɔ kɛ ya si ngmlɛ etɛ mi. 34Nɛ ngmlɛ etɛ mi ɔ, Yesu kpa ngmlaa kɛ gbi wawɛɛ ke: “Eloi, Eloi, lama sabaktani?” E sisi ji: “Ye Mawu, Ye Mawu, mɛ he je nɛ o kua mi?” 35Nɛ benɛ nihi nɛ daa si ngɛ lejɛ ɔmɛ a ti ni komɛ nu ɔ, a ke: “Oʼɛ, e ngɛ Elia tsɛe.” 36Nɛ nɔ ko sa fo nɛ e ya ngɔ wosuma kɛ sɔ da nɛ kua mi, nɛ e kɛ ma paplo nya ha lɛ ke e nu nɛ e ke: “Nyɛ ha waa mlɛ nɛ waa hyɛ kaa Elia ma ba je lɛ lo?” 37Nɛ Yesu kpa ngmlaa wawɛɛ nɛ e ngɔ e nya.
38Nɛ sɔlemi tsu ɔ mi pomi bo ɔ mi gba kɛ je hiɔwe kɛ ba ma si. 39Se benɛ aslaafohi lafa a nyatsɛ ɔ nɛ daa si ngɛ e hanɔ ɔ na kaa e kpa ngmlaa kikɛ nɛ e ngɔ e nya a, e ke: “Niinɛ kaa kikɛmɛ a nɔmlɔ nɛ ɔ ɔ, Mawu bi ʼi!” 40Nɛ yi komɛ hu ngɛ lejɛ ɔ nɛ daa si ngɛ se banee ngɛ hyɛe; a ti ni komɛ ji Maria Magdalena, kɛ Maria, Yakobo wayo kɛ Yosemɛ a nyɛ ɔ, kɛ Salome, 41nihi nɛ benɛ e ngɛ Galilea nɛ a nyɛɛ e se nɛ a sɔmɔɔ lɛ ɔ, kɛ yi kpa komɛ fuu nɛ kɛ lɛ ba Yerusalem ɔ.
Yesu pumi
(Mateo 27.57-61; Luka 23.50-56; Yohane 19.38-42)
42Nɛ benɛ su gbɔkuɛ ɔ, akɛnɛ e ji he dlami ligbi nɛ nyɛɛ Hejɔɔmi Ligbi ɔ hɛ mi he ɔ, 43Yosef nɛ je Arimatia, nɛ ji gua ngua a mi nɔ ko nɛ ngɛ biɛ nɛ lɛ hu e ngɛ Mawu matsɛ yemi ɔ blɔ hyɛe ɔ, ba nɛ e kɛ kã pue nɔ kɛ ya Pilato ngɔ, nɛ e ya bi Yesu gbogboe ɔ. 44Se Pilato hɛ mi pee lɛ yaa kaa e gbo momo; nɛ e tsɛ aslaafohi lafa a yatse ɔ nɛ e bi lɛ ke e gbo kɛ lo? 45Nɛ benɛ e nu kɛ je aslaafohi lafa a nyatsɛ ɔ nya a, e kɛ gbogbo ɔ ke Yosef. 46Nɛ Yosef ya he kploba, nɛ e ba je lɛ kɛ kple si nɛ e kɛ kploba a ha e he, nɛ e kɛ lɛ ya fɔ yɔkɔ nɛ a kpɛ ngɛ tɛ sa mi ɔ mi, nɛ e kpɛne tɛ ko kɛ tsi muɔ ɔ nya. 47Nɛ Maria Magdalena kɛ Maria, Yose nyɛ ɔ ngɛ hyɛe he nɛ a kɛ lɛ fɔ ɔ.",https://www.bible.com/bible/2322/MRK.15.DAN77
MARKO 16,"Yesu sitemi
(Mateo 28.1-8; Luka 24.1-12; Yohane 20.1-10)
1Nɛ benɛ Hejɔɔmi Ligbi ɔ be ɔ, Maria Magdalena kɛ Yakobo nyɛ Maria kɛ Salome ya he tsopa kɛ e he via konɛ a ba nɛ a kɛ ba kpa Yesu gbogboe ɔ. 2Nɛ otsi ɔ kekleekle ligbi ɔ nɔ mɔtu mla, pu si temi be ɔ, a ba muɔ ɔ nya. 3Nɛ a bi a he ke: “Mɛnɔ ma kpɛne tɛ ɔ kɛ je muɔ ɔ nya ha wɔ?” 4Se benɛ a yaa wo a hɛ nɔ ɔ, a na kaa a kpɛne tɛ ɔ kɛ ho se ya, ejakaa e kle saminya. 5Nɛ benɛ a sɛ yɔkɔ ɔ mi ɔ, a na niheyo ko nɛ hii si ngɛ nɔ hiɛ ɔ nɔ je nɛ e wo tade hiɔ gagaaga; nɛ a hɛli si. 6Se e de mɛ ke. “Nyɛ ko ye gbeye! Nyɛ ngɛ Yesu Nazareno nɛ a sɛu ɔ hlae; e te si, e be hiɛ ɔ; oʼɛ, he nɛ a kɛ lɛ fɔ ɔ ji nɛ ɔ nɛ! 7Jeha nɛ ɔ nyɛɛ ya nɛ nyɛ ya de e kaseli ɔmɛ kɛ Petro, ke e ngɛ nyɛ hlami sɛe kɛ yaa Galilea; lejɛ ɔ nyɛ maa na lɛ ngɛ, kaa bɔ nɛ e de nyɛ ɔ.” 8Nɛ a je kpo oya nɛ a tu fo kɛ je yɔkɔ ɔ he; a nu sawale nɛ a nya kpɛ a he; a de we nɔ ko nɔ́ ko, ejakaa a ngɛ gbeye yee.
Yesu je e he kpo tsɔɔ Maria Magdalena
(Mateo 28.9-10; Yohane 20.11-18)
[ 9Benɛ Yesu te si mɔtu mla ngɛ otsi ɔ kekleekle ligbi ɔ nɔ ɔ, nɔ kekleekle nɛ e je e he kpo tsɔɔ ji Maria Magdalena, nɔ nɛ mi nɛ pe hia mumi yayamihi kpaago kɛ je ɔ. 10Nɛ lɛ e ya nɛ e ya sɛɛ ngɔ ha nihi nɛ kɛ lɛ hi si nɛ a ngɛ kɔmɔ yee nɛ a ngɛ ya foe ɔ. 11Se mɛɛ lɛɛ, benɛ a nu kaa Yesu hɛ ngɛ nɛ e na lɛ ɔ, a he we lɛ yi.
Yesu je e he kpo tsɔɔ kaseli enyɔ
(Luka 24.13-35)
12Ni nɛ ɔmɛ a se ɔ, Yesu je e he kpo ngɛ su kpa mi tsɔɔ a ti ni enyɔ, benɛ a ngɛ si slae kɛ yaa ngmɔ si ɔ. 13Ni nɛ ɔmɛ kpale a se kɛ ho ya de nihi nɛ piɛ ɔ, se a he we mɛ tete po yi.
Yesu je e he kpo tsɔɔ kaseli nyɔngma kɛ kake ɔ
(Mateo 28.16-20; Luka 24.36-49; Yohane 20.19-23; Bɔfo 1.6-8)
14Pee se ɔ e je e he kpo tsɔɔ ni nyɔngma kɛ kake ɔ nitsɛ, benɛ a hii si ngɛ niye ni he ɔ, nɛ e ka a hɛ mi ngɛ hemi nɛ a he we yi kɛ a tsui wami ɔ he, ejakaa a he we nihi nɛ na lɛ ngɛ e sitemi ɔ se ɔ yi. 15Nɛ e de mɛ ke: “Nyɛɛ ya je ɔ tsuo kulaa mi nɛ nyɛ ya fiɛ Sane Kpakpa a ngɔ tsɔɔ nɔ tsuaa nɔ nɛ a bɔ ɔ. 16Nɔ nɛ heɔ yeɔ nɛ a baptisi lɛ ɔ, a ma he e yi wami, se nɔ nɛ he we yi ɔ, a maa bu lɛ fɔ. 17Se okadihi nɛ maa nyɛɛ ninɛmɛ nɛ heɔ yeɔ ɔmɛ a se ji nɛ ɔmɛ nɛ: Ye biɛ mi ɔ, sa maa hia mumi yayamihi; a maa tu munyu hehi; 18a ma wo sinɔhi a nɔ; nɛ ke a nu nɔ́ ko nɛ gbee nɔ ɔ, e be mɛ yayami ko pee; a kɛ a ninehi ma pue hiɔtsɛmɛ a nɔ, nɛ a he maa wa mɛ.
Yesu hiɔweyami
(Luka 24.50-53; Bɔfo 1.9-11)
19Kɛkɛ ɔ, benɛ Mawetsɛ Yesu kɛ mɛ tu munyu se ɔ, a ngɔ lɛ kɛ ho hiɔwe ya nɛ we ya hi si ngɛ Mawu hiɛ ɔ nɔ. 20Kaseli ɔmɛ ho nɛ a ya fiɛ ngɛ he tsuaa he, nɛ Nyɔmtsɛ ɔ kɛ mɛ tsu ni, nɛ e wo munyu ɔ he wami kɛ okadihi nɛ piɛ he ɔ.]
BLEMA NGMAMI NƐ A KƐ GBE NYA A EKO
[ 9 Yi ɔmɛ ya Petro kɛ e huɛmɛ ɔmɛ a ngɔ nɛ a ya bɔ mɛ kpiti nihi kulaa nɛ a de mɛ ɔ. 10 Enɛ ɔ se ɔ, Yesu nitsɛ gu e kaseli ɔmɛ a nɔ ha nɛ munyu klɔuklɔu nɛ ngɛ daa nɛ haa neneene wami ɔ gbɛ fia kɛ je beleku kɛ ya si bonyoku.]",https://www.bible.com/bible/2322/MRK.16.DAN77
LUKA 1,"Sisijemi
1Akɛnɛ nihi fuu kɔ fɔ a nɔ kaa a maa ngma sanehi nɛ ba mi ngɛ wa kpɛti ɔ, 2kaa bɔ nɛ nihi nɛ na kɛ a hɛngmɛ kɛ je sisije nɛ a ji munyu ɔ he sɔmɔli ɔmɛ fie tsɔɔ wɔ ɔ, 3e sa ye hɛ mi kaa imi hu, nɛ i hla lɛ tsuo mi fitsofitso kɛ je sisije ɔ, ma ngma pɛpeepɛ ha mo, Teofilo kpakpa; 4kone o na munyuhi nɛ a tsɔɔ mo ɔ mi anɔkuale.
Yohane Baptisilɔ ɔ fɔmi he siwomi
5Yuda matsɛ Herode yinɔ ɔ, osɔfo ko hi si nɛ a tsɛɛ lɛ Zakaria nɛ je Abia osɔfohi a weku ɔ mi; nɛ e yo ɔ je Aaron bimɛ yi ɔmɛ a kpɛti, nɛ e biɛ ji Elisabet. 6Nɛ mɛ ni enyɔ ɔ tsuo ɔ dali ji mɛ ngɛ Mawu hɛ mi, nɛ a yeɔ Nyɔmtsɛ ɔ kitahi kɛ e mlaa amɛ kulaa nɔ, nɛ piami ko be a he. 7Se a be bi, ejakaa Elisabet ɔ yosa ʼi, nɛ mɛ ni enyɔ ɔ tsuo a bwɔ.
8Bene Zakaria ngɛ ni tsue kaa osɔfo ngɛ Mawu hɛ mi 9kaa bɔ nɛ osɔfo yemi blɔnya tomi ɔ ngɛ ɔ, e ba mi kaa a hla lɛ kaa e ya Nyɔmtsɛ ɔ sɔlemi tsu ɔ mi nɛ e ya sa tsopa kɛ e he via, 10nɛ tsopa kɛ e he via sami be ɔ mi ɔ, ma asafo ɔ tsuo ngɛ sɔlee ngɛ agbo ɔ nya. 11Nɛ Nyɔmtsɛ ɔ bɔfo ko ba je e he kpo tsɔɔ lɛ, nɛ e daa si ngɛ tsopa kɛ e he via sami latɛ ɔ hiɛ ɔ nɔ. 12Nɛ benɛ Zakaria na lɛ ɔ, e tsui po nɛ e ye gbeye. 13Se bɔfo ɔ de lɛ ke:
“Koo ye gbeye, Zakaria, ejakaa a bu o pɛɛ kpami ɔ tue, nɛ o yo Elisabet ma fɔ bi nyumu ha mo, nɛ o wo lɛ biɛ Yohane. 14E maa pee mo buajɔmi kɛ nyami, nɛ nihi fuu ma nya e fɔmi ɔ he. 15Ejakaa e maa pee nɔ ngua ngɛ Nyɔmtsɛ ɔ hɛ mi; nɛ e be wai loo da nɛ nya wa ko nue, nɛ Mumi Klɔuklɔu ɔ ma hyi lɛ tɔ kɛ maa je e nyɛ muklii mi lokoo. 16Nɛ e maa kpale Israelbi ɔmɛ a ti nihi fuu kɛ maa ba Nyɔmtsɛ, a Mawu ɔ ngɔ. 17Nɛ e maa sɛ e hlami ngɛ Elia mumi kɛ e hewami mi, nɛ e ya dɔ tsɛmɛ a tsui kɛ ba a bimɛ a he, kɛ tue gboli kɛ ba dali a ni lemi mi, nɛ e dla ma a ngɔ to Nyɔmtsɛ ɔ.”
18Zakaria de bɔfo ɔ ke: “Mɛni i kɛ maa le enɛ ɔ? Ejakaa imi lɛɛ nɔmoyo ji mi, nɛ ye yo hu bwɔ.” 19Nɛ bɔfo ɔ ha lɛ heto ke: “Imi ji Gabriel nɛ daa Mawu hɛ mi ɔ nɛ, nɛ a tsɔ mi ke ma ba de mo nɛ ma sɛɛ Sane Kpakpa nɛ ɔ ha mo. 20Nɛ oʼɛ, o nya ma ma nɛ o be nyɛe munyu tumi kɛ maa su ligbi nɛ ni nɛ ɔmɛ maa ba mi, ejakaa o he we munyu ɔmɛ nɛ maa ba mi ngɛ a be mi ɔ yi.”
21Nɛ ma a ngɛ Zakaria mlɛe, nɛ a hɛ mi pee mɛ yaa akɛnɛ e se ya kɛ ngɛ sɔlemi tsu ɔ mi ɔ. 22Se bene e je kpo e nyɛ we nɛ e kɛ mɛ nɛ tu munyu, nɛ a kɔ se kaa e ya na nɔ́ ko ngɛ sɔlemi tsu ɔ mi. E fɔ mɛ nine se e nyɛ we munyu nɛ e tu.
23Nɛ benɛ e sɔmɔmi ligbi ɔmɛ a nya ta a, e je kɛ ho lɛ nitse e we ɔ mi ya. 24Nɛ jamɛ a ligbi ɔmɛ a se ɔ, e yo Elisabet ngɔ hɔ, nɛ e laa e he hlami enuɔ nɛ e ke: 25“Nyɔmtsɛ ɔ pee enɛ ɔ kɛ je ye zo ɔ ngɛ nimli a kpɛti.”
Yesu fɔmi he gbami
26Hlami nɛ ji ekpa a nɔ ɔ, Mawu tsɔ bɔfo Gabriel kɛ ya Galilea ma ko nɛ a tsɛɛ Nazaret ɔ mi, 27ngɛ zangmayo ko nɛ a bi e si ha nyumu ko nɛ a tsɛɛ lɛ Yosef nɛ je David weku ɔ mi ɔ ngɔ. Zangmayo ɔ biɛ ji Maria. 28Nɛ bɔfo ɔ ba e ngɔ nɛ e ke: “Mo he manye, mo nɔ nɛ a dloo mo, Nyɔmtsɛ ɔ kɛ mo ngɛ!” 29Se benɛ e nu ɔ, e tsui po, nɛ e susu ke mɛni ngami ji nɛ ɔ? 30Se bɔfo ɔ de lɛ ke: “Koo ye gbeye, Maria, ejakaa o hɛ mi ba nyami ngɛ Mawu hɛ mi. 31Bu tue, lo ma na muklii nɛ o ma fɔ bi nyumu, nɛ o wo lɛ biɛ Yesu. 32E maa pee nɔmlɔ ngua, nɛ a ma tsɛ lɛ Hiɔweno ɔ bi, nɛ Nyɔmtsɛ Mawu maa ngɔ e tsɛ David matsɛ sɛ ɔ ngɔ ha lɛ. 33Nɛ e maa ye Yakob we ɔ nɔ matsɛ kɛ maa ya neneene, nɛ e matsɛ yemi ɔ se be poe.”
34Maria bi bɔfo ɔ ke: “Kɛ maa pee kɛɛ nɛ enɛ ɔ maa ba mi? I li nyumu.” 35Nɛ bɔfo ɔ ha lɛ heto ke: “Mumi Klɔuklɔu maa ba o nɔ, nɛ lɔ ɔ he ɔ jamɛ a bi klɔuklɔu ɔ hu nɛ o ma fɔ ɔ, a ma tsɛ lɛ Mawu bi. 36Nɛ oʼɛ, o wekuno Elisabet ɔ hu ngɔ bi nyumu hɔ ngɛ e bwɔmi si, nɛ nɔ nɛ a tsɛɛ lɛ yosa a na hlami ekpa. 37Ejakaa nɔ́ ko nɔ́ ko wɛ́ hi Mawu.”
38Nɛ Maria ke: “Oʼɛ Nyɔmtsɛ ɔ weyo ji mi, e ba mi ngɛ o munyu ɔ nya!” Nɛ bɔfo ɔ si lɛ.
Maria ya slaa Elisabet
39Nɛ Maria te si ngɛ lɛ jamɛ a be ɔ mi nɛ e pue nɔ oya kɛ ho Yudea ma ko ngɛ yoku ɔmɛ a nɔ ɔ mi ya, 40nɛ e ya sɛ Zakaria we ɔ mi nɛ e nga Elisabet. 41Nɛ e ba mi kaa benɛ Elisabet nu Maria ngami ɔ, bimwɔyo ɔ hua ngɛ e mi mi; nɛ Mumi Klɔuklɔu hyi Elisabet tɔ. 42Nɛ e kpa ngmlaa wawɛɛ ke: “A gbaa mo ngɛ yihi a ti, nɛ a gbaa o mi mi bi ɔ! 43Nɛ jije enɛ ɔ je kɛ ba ha mi nɛ ye Nyɔmtsɛ nyɛ ma ye ngɔ nɛ ɔ? 44Se oʼɛ, amlɔ pɛ nɛ o ngami ɔ pɛ ngɛ ye tue mi ɔ, bimwɔyo ɔ kɛ nyami hua ngɛ ye muklii mi. 45Nɛ sa gbaa mo, mo nɔ nɛ o he ye kaa munyuhi nɛ a je Nyɔmtsɛ ɔ ngɔ ba de ɔ maa ba mi ɔ.”
Maria yijemi la
46Nɛ Maria ke:
“Ye klaa ngɛ Nyɔmtsɛ ɔ agboje ɔ fiɛe,
47Nɛ ye mumi ngɛ Mawu ye yiwami-helɔ ɔ yi jee,
48Kaa e kai e weyo humi nɛ e ji ɔ,
Ejakaa oʼɛ, kɛ je mwɔ nɛ ɔ ligbi nɛ ɔ nɔ
ɔ, yi nɔhi kulaa maa gbaa mi.
49Ejakaa Ope ɔ pee ni nguahi ha mi;
Nɛ klɔuklɔu ji e biɛ ɔ,
50Nɛ e mɔbɔ nami ngɛ nihi nɛ yee lɛ
gbeye ɔmɛ a nɔ kɛ yaa su yi nɔhi a yinɔ.
51E kɛ e nine tsu hewami ni tsumi;
Nihi nɛ woɔ a he ngɛ a tsui mi susumi
mi ɔ, e gbɛ mɛ fia.
52E kpa hewali kɛ je a sɛ ɔmɛ a nɔ,
Nɛ e wo nihi nɛ ji humi ɔmɛ a nɔ.
53E ha hwɔ hwɔli tɔ kɛ ni kpakpahi,
Nɛ he nali ɔmɛ ɔ, e fie mɛ kɛ ho dɛ gu.
54E ye bua e wenyumu Israel,
Konɛ e kai e mɔbɔ nami ɔmɛ,
55Kaa bɔ nɛ e de wa tsɛmɛ ɔmɛ,
Kɛ ha Abraham kɛ e nina kɛ yaa neneene ɔ.”
56Nɛ Maria kɛ Elisabet hi si maa pee hlami ete, nɛ e kpale kɛ ho e ma a mi ya.
Yohane Baptisilɔ ɔ fɔmi
57Jeha nɛ ɔ Elisabet fɔmi be su, nɛ e fɔ bi nyumu. 58Nɛ benɛ e pakabi kɛ e wekuli nu kaa Nyɔmtsɛ ɔ na lɛ mɔbɔ babauu ɔ, a kɛ lɛ nya. 59Nɛ ligbi nɛ ji ligbi kpaanyɔ ɔ, a ba bimwɔyɔ ɔ pomi, nɛ jinɛ a kɛ e tsɛ biɛ Zakaria a yaa wo lɛ. 60Se e nyɛ he nɔ nɛ e de ke: “Dɛbi, se a wo lɛ Yohane mohu!” 61Nɛ a de lɛ ke: “Nɔ ko be o weku ɔ mi nɛ a tsɛɛ lɛ ja!” 62Nɛ a kɛ a nine pee okadi kɛ bi e tsɛ bɔ nɛ e suɔ nɛ a tsɛ lɛ. 63Nɛ e bi tso sleeti ko, nɛ e ngma ngɛ nɔ ke: “Yohane ji e biɛ.” Nɛ e pee mɛ tsuo nyakpɛ. 64Nɛ amlɔ ɔ nɔuu ɔ Zakaria nya bli nɛ e lilɛ kpa pɛne, nɛ e tu munyu kɛ je Mawu yi. 65Nɛ gbeye nu e pakabi ɔmɛ tsuo, nɛ a tu ni nɛ ɔmɛ tsuo he munyu ngɛ Yudea yoku ɔmɛ kulaa nɔ. 66Nɛ nihi tsuo nɛ nu ɔ ngɔ to a yi mi nɛ a ke: “Mɛni po jokuɛ nɛ ɔ maa pee? Ejakaa Nyɔmtsɛ ɔ nine ngɛ e nɔ.
Zakaria gbami
67Nɛ e tsɛ Zakaria hyi gbagbaagba kɛ Mumi Klɔuklɔu, nɛ e gba de ke:
68“A gbaa Nyɔmtsɛ, Israel Mawu ɔ,
Kaa de ba slaa e ma a, nɛ e tsu Kpɔmi nihi ha mɛ,
69Nɛ e tle yi wami hemi koli si
Ngɔ ha wɔ ngɛ e wenyumu David we ɔ,
70Kaa bɔ nɛ e de kɛ je blema lokoo ngɛ
e gbali klɔuklɔu ɔmɛ a nya a;
71Ke e ma he wa yi wami kɛ maa je
Wa henyɛli kɛ nihi nɛ wa he tsɛɛ mɛ
ɔ a dɛ mi;
72Nɛ e na wa tsɛmɛ ɔmɛ mɔbɔ.
Nɛ e kai e somi klɔuklɔu ɔ,
73Kita nɛ e ka wa tsɛ Abraham ɔ,
74Ke e ma ha a je wɔ kɛ je wa henyɛli a dɛ mi,
Nɛ wa sɔmɔ lɛ nɛ gbeye yemi ko ko hi mi,
75Ngɛ he tsɔmi kɛ dami mi
Ngɛ e hɛ mi wa ligbihi abɔ tsuo
76Nɛ mo, jokuɛ nɛ ɔ,
A ma tsɛ mo hiɔwe lokoono ɔ gbalɔ;
Ejakaa o maa sɛ Nyɔmtsɛ ɔ hlami
Nɛ o ya dla e blɔ ɔmɛ ngɔ to lɛ,
77Konɛ o ngɔ yi wami hemi he ni lemi
Ngɔ ha e ma a ngɛ a he yayami mi,
78Ngɛ wa Mawu ɔ mɔbɔ nami
Nɛ haa e mi mi saa lɛ ɔ nya,
Nɔ́ nɛ ha je nami nɛ je hiɔwe ɔ ba
slaa wɔ nɛ ɔ,
79Konɛ je mi nɛ tsɔ ha nihi
Nɛ hii si ngɛ diblii gbenɔ hɔ mi ɔ,
Nɛ e plɛ wa nane kɛ ya he jɔmi blɔ ɔ nɔ.”
80Nɛ jokuɛ ɔ ba wa, nɛ e he wa ngɛ mumi mi, nɛ e hi nga a nɔ kɛ ya su ligbi nɛ e je e he kpo ngɔ tsɔɔ Israel.",https://www.bible.com/bible/2322/LUK.1.DAN77
LUKA 2,"Yesu fɔmi
(Mateo 1.18-25)
1Jamɛ a be ɔ mi ɔ, e ba mi kaa hiɔngɔ ko je Kaisare Augusto ngɔ ba ke a kane je ɔ tsuo nɛ a ngma. 2Enɛ ɔ ji kekleekle nɔ kanemi nɛ ba nɔ be mi nɛ Kirenio ngɛ amlaalo yee ngɛ Siria a. 3Nɛ nɔ tsuaa nɔ ho lɛ nitse e ma mi ya konɛ a ya ngma e biɛ.
4Lɔ ɔ he ɔ Yosef hu je Nazaret ma a mi ngɛ Galilea, nɛ e ya Betlehem nɛ ji David ma nɛ ngɛ Yudea a mi, ejakaa e je David we kɛ e weku ɔ mi, 5konɛ a ngma lɛ kɛ Maria, e yo nɛ e bi e si nɛ e mi wa a biɛ. 6Benɛ a ngɛ lejɛ ɔ, e fɔmi be ba su. 7Nɛ pe fɔ bi nyumu, e kekleekle bi ɔ, nɛ e ngɔ bo ngɔ blaa lɛ, nɛ e ngɔ lɛ ngɔ fɔ lohwehi a niye ni nɔ mi, ejakaa a nɛ blɔ ngɛ nibwɔhi a to he ɔ.
Tohyɛli ɔmɛ kɛ bɔfo ɔmɛ
8To hyɛli komɛ ngɛ nga a nɔ ngɛ lejɛ ɔ ni ɔmɛ a mi nɔuu nɛ ngɛ nyɔ fɔe kɛ ngɛ a tohi a he bue nyɔ mi. 9Nɛ oʼɛ, Nyɔmtsɛ ɔ bɔfo ko ba da a kasa nya, nɛ Nyɔmtsɛ ɔ hɛ mi nyami kpɛ bɔle mɛ, nɛ a ye gbeye wawɛɛ. 10Nɛ bɔfo ɔ de mɛ ke: “Nyɛ ko ye gbeye; ejakaa oʼɛ, ma sɛɛ bua jɔmi sane kpetekpleenyɛ nɛ ji ma tsuo nɔ ɔ ha nyɛ, 11kaa mwɔ nɛ ɔ a fɔ yi wami helɔ nɛ ji Kristo, Nyɔmtsɛ ɔ, ngɔ ha nyɛ ngɛ David ma a mi. 12Nɛ enɛ ɔ maa pee okadi ha nyɛ; Nyɛ maa na bimwɔyo ɔ nɛ a kɛ bo blaa e he nɛ e hwɔɔ si ngɛ lohwehi a niye ni nɔ mi.”
13Nɛ tlukaa a, hiɔwe ta ngua ba piɛ bɔfo ɔ he, nɛ a je Mawu yi de ke:
14“Hɛ mi nyami ha Mawu ngɛ hiɔwe lokoo,
Nɛ he jɔmi nɛ ba zugba a nɔ
Ha nihi nɛ sa e hɛ mi.”
15Nɛ e ba mi kaa benɛ bɔfo ɔmɛ je a ngɔ kɛ ho hiɔwe ya a, to hyɛli ɔmɛ de a he ke: “Nyɛ ha waa ho Betlehem ya koo, nɛ wa ya hyɛ sane nɛ ba nɛ Nyɔmtsɛ ɔ je tsɔɔ wɔ nɛ ɔ.” 16Nɛ a ho nɔuu nɛ a ya na Maria kɛ Yosef kɛ bimwɔyo ɔ nɛ hwɔɔ si ngɛ lohwehi a niye ni nɔ mi. 17Nɛ benɛ a ya na lɛ ɔ, a jaje sane nɛ a sɛɛ ngɔ ha mɛ ngɛ jokuɛ ɔ he ɔ ngɔ tsɔɔ mɛ. 18Nɛ nihi tsuo nɛ nu ɔ hɛ mi pee mɛ yaa ngɛ nɔ́ nɛ to hyɛli ɔmɛ sɛɛ ha mɛ ɔ he. 19Se Maria kɛ kikɛmɛ a munyu nɛ ɔmɛ tsuo to nɛ e susuu he ngɛ e tsui mi. 20Nɛ to hyɛli ɔmɛ kpale a se nɛ a wo Mawu hɛ mi nyami, nɛ a je e yi ngɛ nihi tsuo kulaa nɛ a nu nɛ a na a he, kaa bɔ nɛ a sɛɛ ngɔ ha mɛ ɔ.
A wo Yesu biɛ
21Nɛ benɛ ligbi kpaanyɔ su nɛ a maa po jokuɛ ɔ, a wo lɛ Yesu, kaa bɔ nɛ bɔfo ɔ wo lɛ momo loko a ngɔ e hɔ ɔ.
A ngɔ Yesu ngɔ tsɔɔ ngɛ sɔlemi we ɔ
22Nɛ benɛ a gbe he tsukɔmi ligbi ɔmɛ a nya ngɛ Mose Mlaa a nya a, a kɛ Yesu ya Yerusalem konɛ a kɛ lɛ ya tsɔɔ Nyɔmtsɛ ɔ, 23kaa bɔ nɛ a ngma ngɛ Nyɔmtsɛ ɔ Mlaa a mi ke: “Nyumu tsuaa nyumu nɛ bliɔ muklii nya a, a ma tsɛ lɛ klɔuklɔu ha Nyɔmtsɛ ɔ.” 24Nɛ a ya sã bɔ, kaa bɔ nɛ a de ngɛ Nyɔmtsɛ ɔ Mlaa a mi ke: “Lahuɛhi enyɔ loo beleku lahuɛ tsɔwi enyɔ.”
25Jeha nɛ ɔ nyumu ko ngɛ Yerusalem nɛ a tsɛɛ lɛ Simeon; nɛ lɛ nyumu ɔ dalɔ ji lɛ nɛ e yee Mawu gbeye; e ngɛ Israel bua jɔmi ɔ blɔ hyɛe, nɛ Mumi Klɔuklɔu ngɛ e nɔ. 26Nɛ Mumi Klɔuklɔu ɔ je kpo tsɔɔ lɛ ke e be gboe ja e na Nyɔmtsɛ ɔ Kristo ɔ lolo. 27Nɛ Mumi ɔ kpaka lɛ kɛ ba sɔlemi we ɔ. Nɛ benɛ jokuɛ Yesu fɔli ɔmɛ kɛ lɛ ba konɛ a ba tsu bɔ nɛ ji Mlaa a blɔ nya ngɔ ha lɛ ɔ, 28kɛkɛ nɛ e he lɛ ngɔ fɔ e kɔni bɔkɔ mi, nɛ e gbaa Mawu nɛ e ke:
29“Jeha nɛ ɔ, Nyɔmtsɛ, ha o wenyumu nɛ ya,
Ngɛ o munyu ɔ nya ngɛ he jɔmi mi.
30Ejakaa ye hɛngmɛ na o yi wami hemi ɔ”
31Nɔ́ nɛ o dla ngɔ ma ma tsuo hɛ mi,
32La nɛ ma bli majemajeli ɔmɛ a hɛ
Nɛ maa wo o ma Israel hɛ mi nyami ɔ,
33Nɛ Yesu tsɛ kɛ e nyɛ nya kpɛ a he ngɛ nihi nɛ a de ngɛ e he ɔ he. 34Nɛ Simeon gbaa mɛ nɛ e de e nyɛ Maria ke: “Oʼɛ, a kɛ bi nɛ ɔ da si ha nihi fuu a si gbeemi kɛ a si temi ngɛ Israel, kɛ okadi nɛ a maa tu munyu nɔ si, 35nɛ mo nitse hu, ha maa gbɔ o tsui mi; konɛ a je tsuihi fuu a susumihi kpo.”
36Nɛ gbalɔyo ko ngɛ nɛ a tsɛɛ lɛ Hana nɛ ji Fanuel biyo nɛ je Asher weku ɔ mi, nɛ e bwɔ saminya, nɛ e kɛ e huno hi si jeha kpaago kɛ je e yihe mi, 37se jeha nɛ ɔ yalɔ yo ji lɛ, nɛ e ye maa pee jeha nyingmi kpaanyɔ kɛ eywiɛ. E ji sɔlemi we ɔ kulaa, se e jaa Mawu kɛ hwɔ hami kɛ pɛɛ kpami nyɔ kɛ pia. 38Lɛ hu e ba ngɛ jamɛ a ngmlɛfia a mi nɔuu, nɛ e ba je Mawu yi, nɛ e tu jokuɛ ɔ he munyu ngɔ tsɔɔ nihi tsuo nɛ ngɛ Yerusalem kpɔmi ɔ blɔ hyɛe ɔ.
A kpale kɛ ho Nazaret ya
39Nɛ benɛ a gbe ni ɔmɛ tsuo nya ngɛ Nyɔmtsɛ ɔ Mlaa a nya a, a kpale a se kɛ ho Nazaret, mɛ nitsɛmɛ a ma a mi, ya ngɛ Galilea. 40Nɛ jokuɛ ɔ ba wa, nɛ e he wa ngɛ mumi mi, nɛ e hyi tɔ kɛ nile, nɛ Mawu dloomi ngɛ e nɔ.
Yesu ngɛ sɔlemi we ɔ
41Daa jeha a, Yesu fɔli ɔmɛ yaa Yerusalem ya yeɔ Hetsɔmi nyami ligbi ɔ. 42Nɛ benɛ e ye jeha nyɔngma kɛ enyɔ ɔ, a ya Yerusalem kaa bɔ nɛ nyami ligbi ɔ yemi blɔ nya toɔmi ngɛ ɔ. 43Nɛ benɛ a gbe ligbi ɔmɛ a nya nɛ a kpale a se ekohu ɔ, jokuɛ Yesu ɔ kpɛ se ngɛ Yerusalem, nɛ e fɔli ɔmɛ li. 44Se a susu kaa e futu asafo ɔ kɛ ho, nɛ a nyɛɛ ligbi kake blɔ nyɛɛmi ya hia lɛ ngɛ a wekuli kɛ a huɛmɛ ɔmɛ a ngɔ. 45Nɛ benɛ a nɛ́ lɛ ɔ, a kpale a se kɛ ba Yerusalem ekohu ba hia lɛ. 46Nɛ e ba mi kaa ligbi etɛ se ɔ, a ya na lɛ ngɛ sɔlemi we ɔ nɛ e hii si ngɛ tsɔɔli ɔmɛ a kpɛti nɛ e ngɛ mɛ tue bue, nɛ e ngɛ mɛ ni bie. 47Nɛ nihi tsuo nɛ ngɛ lɛ tue bue ɔ nya kpɛ a he ngɛ e ni lemi kɛ e heto nɛ e ngɛ hae ɔmɛ a he. 48Nɛ benɛ a na lɛ ɔ, a nya kpɛ a he; e nyɛ bi lɛ ke: “Ye bi, mɛ he je o pee wɔ kikɛ? Oʼɛ, i kɛ o tsɛ hia mo kɛ hɛdɔ.” 49Nɛ e de mɛ ke: “Mɛ he je nyɛ ngɛ mi hlae? Anɛ nyɛ li kaa e sa kaa ma hi si ngɛ nihi nɛ ji tsaatsɛ nɔ ɔ mi lo?” 50Se mɛɛ lɛɛ a nui munyu nɛ e kɛ mɛ tu ɔ sisi. 51Nɛ e kɛ mɛ pue nɔ kɛ ho Nazaret ya, nɛ e ba e he si ha mɛ. Nɛ e nyɛ ngɔ kikɛmɛ a munyu nɛ ɔmɛ tsuo ngɔ to e tsui mi. 52Nɛ Yesu wa ngɛ ni lemi kɛ nɔmlɔ tso mi, nɛ Mawu kɛ nimli na e he bua jɔmi.",https://www.bible.com/bible/2322/LUK.2.DAN77
LUKA 3,"Yohane Baptisilɔ ɔ fiɛmi
(Mateo 3.1-12; Marko 1.1-8; Yohane 1.19-28)
1Jeha nɛ ɔ, Kaisare Tiberio matsɛ yemi jeha nɛ ji nyɔngma kɛ enuɔ ɔ mi, benɛ Pontio Pilato ngɛ amlaalo yee ngɛ Yudea, nɛ Herode ngɛ amlaalo nɔkɔtɔma yee ngɛ Galilea, nɛ e nyɛmi Filipo hu ngɛ matsɛ ngua yee ngɛ Iturea kɛ Trakɛniti zugba amɛ a nɔ, nɛ Lisania ngɛ amlaalo nɔkɔtɔma yee ngɛ Abileene, 2nɛ Anna kɛ Kaiafa ngɛ osofɔ nikɔtɔmahi yee ɔ, Mawu munyu ba Zakaria bi Yohane ngɔ ngɛ nga a nɔ. 3Nɛ e kpa Yordan kpo ɔmɛ tsuo a mi nɛ e fiɛ baptisimi nɛ a kɛ naa tsui tsakemi kɛ yayami pami; 4kaa bɔ nɛ a ngma ngɛ gbalɔ Yesaia womi ɔ mi ke:
“Nɔ ko ngɛ ngmlaa kpae ngɛ nga a nɔ ke:
‘Nyɛ dla Nyɔmtsɛ ɔ blɔ ɔ,
Nyɛ ha e blɔ ngua amɛ nɛ a da tlɔmɔɔ.
5A maa tsi dɔgba tsuaa dɔgba,
Nɛ a ma ha yoku tsuaa yoku
Kɛ kpongu tsuaa kpongu maa ba si,
Nɛ a ma ha nihi nɛ kpɛ ɔmɛ maa da,
Nɛ blɔ nɛ nɔ ngɛ googãgoogã a maa sɔ;
6Nɛ he lo tsuo kulaa maa na Mawu yiwami hemi ɔ.’ ”
7Kɛkɛ nɛ e de asafo ɔmɛ nɛ ba e ngɔ nɛ e baptisi mɛ ɔ ke: “Sinɔhi a nina, mɛnɔ tu munyu tsɔɔ nyɛ ke nyɛɛ tu muklii mi fumi nɛ ma a nya fo? 8Lɔ ɔ he ɔ, nyɛɛ wo yiblii nɛ sa tsui tsakemi; nɛ nyɛ ko bɔni demi ngɛ nyɛ yi mi ke: ‘Wa tsɛ ji Abraham,’ ejakaa i ngɛ nyɛ dee ke, Mawu ma nyɛ ma tle bimɛ a si kɛ je tɛ nɛ ɔmɛ a mi ngɔ ha Abraham. 9Se jeha nɛ ɔ hu, gbiɛ ɔ fɔɔ si ngɛ tso ɔmɛ a sipoku ɔmɛ a nɔ momo; lɔ ɔ he ɔ, tso tsuaa tso nɛ wui yiblii kpakpahi ɔ, a maa po nɛ a ma sake ngɔ fɔ la mi.”
10Nɛ asafo ɔmɛ bi lɛ ke: “Lɛɛ mɛni waa pee mɔ?” 11Nɛ e he nɔ nɛ e de mɛ ke: “Nɔ nɛ ngɛ hiɔwe tade enyɔ ɔ, e kɛ nɔ nɛ be eko ɔ nɛ dla; nɛ nɔ nɛ ngɛ ngma hu, e pee ja nɔuu.” 12Nɛ onia tsuli hu ba konɛ a baptisi mɛ, nɛ a bi lɛ ke: “Tsɔɔlɔ, mɛni waa pee?” 13Nɛ e de mɛ ke: “Nyɛ ko he pe bɔ nɛ a to ha nyɛ ɔ.” 14Nɛ aslaafohi hu ba bi lɛ ke: “Nɛ wɔ hu, mɛni waa pee?” Nɛ e de mɛ ke: “Nyɛ ko hɛɛ nɔ ko soisoi, nɛ nyɛ ko po nɔ ko nya yaka gu; nɛ nyɛ ha nyɛ hiɔwo nɛ sa nyɛ hɛ mi.”
15Se benɛ ma a tsuo hɛ ngɛ nɔ, nɛ ni ɔmɛ tsuo ngɛ susue ngɛ a tsui mi ngɛ Yohane he kaa be nɛ ɔ mi ɔ lɛ ji Kristo ɔ, 16Yohane he nɔ nɛ e de ni ɔmɛ tsuo ke: “Imi lɛɛ, nyu i kɛ baptisi nyɛ; se nɔ ko nɛ he wa pe mi ma, nɛ i sɛ nɔ nɛ pɛneɔ e tokotahi a nya kpa, lɛ e kɛ Mumi Klɔuklɔu kɛ la maa baptisi nyɛ, 17nɔ nɛ hɛɛ e nɔ mi sami tsine ngɛ e dɛ, nɛ e maa bɛɛ zugba a fitsofitso, nɛ e ma bua ngma a nya ngɔ to e gba a mi, se tsakati ɔ, e kɛ la nɛ gbo we maa sã.”
18Nɛ e de ni kpa komɛ fuu hu kɛ wo mɛ ga, kɛ fiɛ Sane Kpakpa a tsɔɔ mɛ, 19Se amlaalo nɔkɔtɔma Herode ɔ, akɛnɛ Yohane ka e hɛ mi ngɛ e nyɛmi Filipo yo Herodia a he, kɛ ni yayahi tsuo nɛ lɛ Herode ɔ pee he je ɔ, 20e kpale pee enɛ ɔ ngɔ si nɔ kaa e nu Yohane ngɔ wo tsu mi.
Yesu baptisimi
(Mateo 3.13-17; Marko 1.9-11)
21E ba mi kaa benɛ a baptisi ni ɔmɛ tsuo ɔ, a baptisi Yesu hulɔ; nɛ benɛ e ngɛ sɔlee ɔ, hiɔwe nya bli 22nɛ Mumi Klɔuklɔu ɔ kple si kɛ su nɛ ngɛ kaa okpo kɛ ba e nɔ. Nɛ gbi ko je hiɔwe de ke: “Mo ji ye suɔmi bi ɔ nɛ, mo o he ye tsui ngɛ!”
Yesu Wekukpa
(Mateo 1.1-17)
23Nɛ benɛ Yesu je e ni tsumi sisi ɔ, e ye maa pee jeha nyingmi etɛ, nɛ bɔ nɛ a susuu ɔ, e ji Yosef bi, Heli bi, 24Matat bi, Levi bi, Melki bi, Yanai bi Yosef bi, 25Matatia bi, Amos bi, Nahum bi, Esli bi, Nagai bi, 26Maat bi, Matatia bi, Semein bi, Yosek bi, Yoda bi, 27Yohanan bi, Resa bi, Zerubabel bi, Shealtiel bi, Neri bi, 28Melki bi, Adi bi, Kosam bi, Elamadam bi, Er bi, 29Yoshua bi, Eliezer bi, Yorim bi, Matat bi, Levi bi, 30Simeon bi, Yuda bi, Yosef bi, Yonam bi, Eliakim bi, 31Melea bi, Mena bi, Matata bi, Natan bi, David bi, 32Ishai bi, Obed bi, Boaɛ bi, Salmon bi, Nahashon bi, 33Aminadab bi, Admin bi, Arni bi, Hezron bi, Perez bi, Yuda bi, 34Yakob bi, Isak bi, Abraham bi, Tera bi, Nahor bi. 35Serug bi, Reu bi, Peleg bi, Eber bi, Shela bi, 36Kainan bi, Arpakshad bi, Shem bi, Noa bi, Lamek bi, 37Metusela bi, Henok bi, Yared bi, Mahalalel bi, Kainan bi, 38Enos bi, Set bi, Adam bi, Mawu bi.",https://www.bible.com/bible/2322/LUK.3.DAN77
LUKA 4,"A ka Yesu
(Mateo 4.1-11; Marko 1.12-13)
1Kɛkɛ nɛ Yesu, nɛ Mumi klɔuklɔu ɔ hyi lɛ tɔ ɔ kpale e 2se kɛ je Yordan he, nɛ Mumi ɔ kpaka lɛ kɛ ya nga a nɔ, nɛ abosiami ya ka lɛ ngɛ lejɛ ɔ ligbi nyingmi eywiɛ. Nɛ lɛ be ɔmɛ a mi ɔ, e yi nɔ́ ko nɔ́ ko nɛ lɔ ɔ se ɔ hwɔ ye lɛ.
3Nɛ abosiami de lɛ ke: “Ke Mawu bi ji mo ɔ, lɛɛ de tɛ nɛ ɔ nɛ e plɛ abolo.” 4Nɛ Yesu he nɔ nɛ e de lɛ ke: “A ngma ke: Ti abolo kɛke nɔ nɛ nɔmlɔ guu kɛ hii si.’ ”
5Kɛkɛ nɛ abosiami ngɔ lɛ kɛ ya yo gaga ko nɔ, nɛ e ngɔ je mi matsɛ yemi ɔmɛ tsuo ngɔ tsɔɔ lɛ hɛngmɛfia. 6Abosiami de lɛ ke: Mo ma ngɔ hewami nɛ ɔmɛ tsuo kɛ a nyami ɔmɛ ngɔ ha, ejakaa imi a ngɔ ha, nɛ nɔ tsuaa nɔ nɛ i suɔ ɔ, lɛ i kɛ haa. 7Kɛ o ma kpla si nɛ o ja mi ɔ, enɛ ɔmɛ tsuo kulaa maa pee o nɔ.” 8Yesu he nɔ nɛ e de lɛ ke: “A ngma ke: ‘Ja Nyɔmtsɛ o Mawu ɔ, nɛ lɛ kɛkɛ o sɔmɔ.’ ”
9Kɛkɛ nɛ abosiami ngɔ Yesu kɛ ba Yerusalem nɛ e kɛ lɛ ba da sɔlemi tsu ɔ yi mi poplooplo ɔ nɛ e de lɛ ke: “Ke Mawu bi ji mo ɔ, sakee o he ngɔ fia si, 10ejakaa a ngma ke: ‘Mawu ma fã e bɔfo ɔmɛ nɛ a bu o he,’ 11kɛ jeha nɛ ɔ hu: ‘A maa hɛɛ mo ngɛ a dɛ mi konɛ o nane ko si tɛ ko.’ ” 12Se Yesu he nɔ nɛ e de lɛ ke: “A de ke: ‘Koo ka Nyɔmtsɛ o Mawu ɔ.’ ” 13Benɛ abosiami ka lɛ ngɛ blɔ nɛ ɔmɛ tsuo a nɔ ɔ, e si lɛ lolo.
Yesu je e nitsumi sisi ngɛ Galilea
(Mateo 4.12-17; Marko 1.14-15)
14Kɛkɛ nɛ Yesu kpale e se ngɛ Mumi ɔ nya kɛ ba Galilea; nɛ e he sane jije ngɛ lejɛ ɔ ni ɔmɛ a mi tsuo. 15E tsɔɔ ni ngɛ a kpe he ɔmɛ, nɛ ni ɔmɛ tsuo je e yi.
A kua Yesu ngɛ Nazaret
(Mateo 13.53-58; Marko 6.1-6)
16Nɛ Yesu ba Nazaret he nɛ a lɛ lɛ ngɛ ɔ, nɛ kaa bɔ nɛ e pɔɔ peemi ɔ, e ya kpe he ɔ ngɛ Hejɔɔmi Ligbi ɔ nɔ. E te si konɛ e kane ni, nɛ 17a ngɔ gbalɔ Yesaia womi ɔ ngɔ sɔle lɛ. Nɛ benɛ e bli womi ɔ mi ɔ, e na he nɛ a ngma ngɛ ke:
18“Nyɔmtsɛ ɔ mumi ɔ ngɛ ye nɔ.
Lɔ ɔ he ɔ, e pɔ mi nu konɛ ma fiɛ
Sane Kpakpa a ngɔ tsɔɔ ohiafohi,
Konɛ ma fiɛ he yemi ngɔ tsɔɔ nyɔgue ɔmɛ,
Kɛ nɔ́ hyemi ha hɛyuyuili.
19Nɛ ma fiɛ jeha ko nɛ sa Nyɔmtsɛ ɔ hɛ mi.”
20Nɛ e hluɛ womi ɔ nɛ e ngɔ ha sɔmɔlɔ ɔ, nɛ e be ya hi si; nɛ ni ɔmɛ tsuo nɛ ngɛ kpe he ɔ bɔni lɛ hyemi too. 21Kɛkɛ nɛ e kɛ mɛ bɔni munyu tumi ke; “Mwɔnɛ ɔ ngmami nɛ ɔ ba mi ngɛ nyɛ hɛ mi.” 22Nɛ nihi tsuo ye lɛ odase, nɛ a nya kpɛ a he ngɛ dloomi munyuhi nɛ je e nya a he, nɛ a de ke: “Anɛ pi Yosef bi nyumu ɔ ji nɛ ɔ?” 23Se e de mɛ ke: “Bɔ tsuaa bɔ nɛ pee ɔ nyɛ maa bu mi abɛ nɛ ɔ ke: ‘Tsopatsɛ, tsa mo nitse o he! Nihi abɔ nɛ wa nu kaa o pee ngɛ Kapernaum ɔ, pee ngɛ hiɛ ɔ nɛ ji mo nitse o ma a mi hulɔ.’ ” 24Nɛ e ya nɔ nɛ e de ke: “Niinɛ i ngɛ nyɛ dee ke a bui gbalɔ ko ngɛ lɛ nitse e ma mi. 25Se i ngɛ nyɛ dee anɔkuale mi ke: Yalɔ yi fuu ngɛ Israel ngɛ Elia yinɔ ɔ benɛ a nga hiɔwe nya jeha etɛ kɛ hlami ekpa sɔuu nɛ hwɔ ngua ba zugba a tsuo nɔ ɔ; 26se a tsɔ we Elia kɛ yɛ́ a ti nɔ ko nɔ ko ngɔ kaa ja yalɔ yo ko nɛ ngɛ Zarefat ngɛ Zidon zugba a nɔ ɔ ngɔ. 27Nɛ tsitsɛmɛ fuu ngɛ Israel ngɛ gbalɔ Elisha be ɔ mi, se a tsa we a ti nɔ ko nɔ ko kaa ja Naeman, Siriano ɔ.” 28Nɛ nihi nɛ ngɛ kpe he ɔ tsuo a muklii mi fu benɛ a nu enɛ ɔ ɔ. 29A te si nɛ a tsitsɛɛ le kɛ je ma a mi, nɛ a kpaka lɛ kɛ ho yoku nɛ a ma a maa si ngɛ nɔ ɔ nya ya. 30Se e gblee a kpɛti zaa kɛ je.
Nyumu ko nɛ mumi yayami ngɛ e mi
(Marko 1.21-28)
31Nɛ Yesu ba Kapernaum, ma ko nɛ ngɛ Galilea a mi nɛ e tsɔɔ mɛ ni ngɛ Hejɔɔmi Ligbi ɔmɛ a nɔ. 32Nɛ mɛ tsuo a nya kpɛ a he ngɛ e nitsɔɔmi ɔ he, ejakaa e munyu ɔ mi ngɛ hewami. 33Jeha nɛ ɔ nyumu ko ngɛ kpe he ɔ nɛ mumi yayami ngɛ e mi, nɛ e kpa ngmlaa wawɛɛ ke: 34“Aa, mɛni sane waa kɛ mo ngɛ, mo Yesu Nazareno? O ba wa hɛ mi kpatami lo? I le nɔ nɛ ji mo, mo ji Mawu Nɔ Klɔuklɔu ɔ nɛ!” 35Kɛkɛ nɛ Yesu nga e yi nɛ e ke: “Ma o nya nɛ o je e mi!” Mumi yayami ɔ sake lɛ ngɔ fɔ si ngɛ a hɛ mi, nɛ e je e mi, nɛ e yi lɛ awi ko, 36Ni ɔmɛ tsuo a he nya si mɛ, nɛ a de a he ke: “Mɛni munyu ji nɛ ɔ! Ejakaa he blɔ kɛ hewami e kɛ hiaa mumi yayami ɔmɛ nɛ a jee kpo ɔ nɛ!” 37Nɛ Yesu he sane gbɛ fia lejɛ ɔ ni ɔmɛ a mi tsuo.
Yesu tsa nihi fuu
(Mateo 8.14-17; Marko 1.29-34)
38Yesu je kpe he ɔ nɛ e ya sɛ Simon we ɔ mi. Jeha nɛ ɔ Simon nganyɛ fɔɔ si kɛ asla ku ko nɛ a kpa lɛ pɛɛ nɛ e pee he no ko. 39Yesu hɛ lɛ su hiɔtsɛ ɔ he nɛ e nga asla a yi, nɛ asla a po ngɛ e nɔ, nɛ amlɔ ɔ e te si nɛ e sɔmɔ mɛ.
40Pu si nɔmi be ɔ, nihi tsuo nɛ ngɛ nihi nɛ hiɔhi slɔɔtohi hɛɛ mɛ ɔ kɛ mɛ ba Yesu ngɔ. Nɛ e ngɔ e ninehi pue mɛ tsuo a nɔ kakaaka nɛ etsa mɛ. 41Mumi yayamihi hu je nihi fuu a mi nɛ a kpa ngmlaa ke: “Mo ji Mawu bi ɔ nɛ!” Nɛ e nga a yi nɛ e ngmɛ́ mɛ blɔ nɛ a de ke a le kaa lɛ ji Kristo ɔ.
Yesu fiɛ ngɛ Yudea
(Marko 1.35-39)
42Nɛ benɛ je na a, Yesu pue nɔ kɛ ho nga nɔ he ko ya. Asafo ɔ bɔni lɛ hlami nɛ benɛ a na lɛ ɔ, a hla kaa a tsi e nya konɛ e ko je a ngɔ. 43Se e de mɛ ke: “E sa kaa i ya fiɛɛ Mawu matsɛ yemi ɔ he Sane Kpakpa a ngɔ tsɔɔ ma kpa kome hulɔ, ejakaa lɔ ɔ he a tsɔ mi kɛ ba ngɛ.” 44Lɔ ɔ he ɔ, e tsa e fiɛmi ɔ nɔ ngɛ Yudea kpe he ɔmɛ.",https://www.bible.com/bible/2322/LUK.4.DAN77
LUKA 5,"Yesu tsɛ kekleekle kaseli ɔmɛ
(Mateo 4.18-22; Marko 1.16-20)
1Jeha nɛ ɔ benɛ Yesu daa si ngɛ Genesaret Taku ɔ nya nɛ nihi fuu pueɔ si ngɛ e nɔ nɛ a ngɛ Mawu munyu ɔ tue bue ɔ, 2e na lɛ enyɔ nɛ a muɔ mɛ si ngɛ taku ɔ nya; se hɛli ɔmɛ je mi nɛ a ngɛ a ya amɛ a he fɔe. 3Yesu ya sɛ lɛ ɔ kake nɛ ji Simon nɔ ɔ mi, nɛ e kpa lɛ pɛɛ konɛ e tsɛ̃ kɛ ya hɛ mi bɔɔ. E be hi si nɛ e tsɔɔ mɛ ni kɛ je lɛ ɔ mi.
4Benɛ e jɔɔ munyu ɔ tumi ɔ, e de Simon ke: “Nyɛɛ tsɛ̃ kɛ ya he nɛ mi kuɔ ɔ nɛ nyɛɛ fɔ̃ nyɛ ya amɛ konɛ nyɛɛ gbe lo.” 5Simon de lɛ ke: “Nyɔmtsɛ, nyɔ nɛ ɔ mi tsuo ɔ wa tsu ni gbegbelii se wa nɛ nɔ́ ko; se kɛ ɔ, ngɛ o munyu ɔ nya a, ma fɔ̃ ya a.” 6Nɛ benɛ a pee ja a, a gbe lo babauu bɔ nɛ piɛ bɔɔ nɛ a ya amɛ ko gba. 7Lɔ ɔ he ɔ a fɔ a huɛmɛ nɛ ngɛ lɛ kpa a mi ɔ nine ke a ba nɛ a ba piɛ a he. A ba nɛ a ba wo lɛ enyɔ ɔme tsuo tɔtɔɔtɔ bɔ nɛ piɛ bɔɔ nɛ a ko mu. 8Benɛ Simon Petro na enɛ ɔ ɔ, e nɔ si ngɛ Yesu nane nya nɛ e ke: “Nyɔmtsɛ jee ye kasa nya, ejakaa yayami peelɔ ji mi!” 9Nɛ e kɛ nihi nɛ piɛ e he ɔ tsuo a he mi po ngɛ lo fuu nɛ a gbe ɔ he; 10nɛ ja nɔuu e pee Yakobo kɛ Yohane, Zebedeo bimɛ ɔmɛ nɛ ji Simon he piɛli ɔmɛ. Nɛ Yesu de Simon ke: “Koo ye gbeye! Kɛ je be nɛ ɔ kɛ yaa nɛ ɔ, o ma sa nimli.” 11Nɛ a kɛ lɛ ɔmɛ ba kple, nɛ a si kulaa nɛ a nyɛɛ e se.
Yesu hã tsitsɛ ko he tso
(Mateo 8.1-4; Marko 1.40-45)
12E ba mi kaa benɛ Yesu ngɛ ma a eko mi ɔ, nyumu ko nɛ tsi pue e he tsuo ngɛ lejɛ ɔ; benɛ e na Yesu ɔ, e kɛ e hɛ mi bu si nɛ e kpa lɛ pɛɛ ke: “Nyɔmtsɛ, ke o suɔ ɔ, o ma nyɛ kaa o haa ye he tsɔɔ.” 13Yesu kpa e nine mi nɛ e ta e he nɛ e ke: “I suɔ, o he nɛ tsɔ!” Nɛ amlɔ ɔ tsi ɔ ta ngɛ e he. 14Nɛ Yesu bɔ lɛ kɔkɔ ke: “Ko de nɔ ko, se mohu yaa nɛ o kɛ o he ya tsɔɔ osɔfo ɔ nɛ o sa bɔ ngɛ o he tsɔmi ɔ he kaa bɔ nɛ Mose wo kita a, konɛ e pee odase ngɔ ha ni ɔmɛ.’ 15Se e he sane ɔ gbɛ fia babauu mohu. Nihi fuu ba bua a he nya nɛ a ba bu lɛ tue nɛ a tsa a hiɔ ɔmɛ. 16Se ke pee ɔ, e sãa e he si kɛ yaa nga a nɔ he komɛ banee nɛ e ya sɔlee.
Yesu tsa nyumu ko nɛ hule
(Mateo 9.1-8; Marko 2.1-12)
17Jeha nɛ ɔ, ligbi ɔ eko nɔ nɛ Yesu ngɛ ni tsɔɔe ɔ, Farisifohi kɛ mlaa tsɔɔli nɛ je Galilea kɛ Yudea ma amɛ tsuo nɔ kɛ Yerusalem ba a hii si ngɛ lejɛ ɔ. Nɛ a je Nyɔmtsɛ ɔ hewami ɔ kpo tsɔɔ ngɛ lejɛ ɔ nɛ e kɛ tsa hiɔtsɛmɛ ɔmɛ. 18Nɛ oʼɛ, ni komɛ kɛ nyumu ko nɛ hule nɛ fɔɔ si ngɛ sa nɔ ba, nɛ a ngɛ hlae nɛ a kɛ lɛ nɛ sɛ we ɔ mi konɛ a kɛ lɛ ba fɔ e hɛ mi. 19Nɛ benɛ a nɛ́ bɔ nɛ a maa pee nɛ a kɛ lɛ maa ba ngɛ asafo ɔ he ɔ, a kuɔ kɛ ya tsu ɔ yi mi, nɛ a kpɔ siaudo ɔ nɔ zu ɔ, nɛ a siu lɛ kɛ e sa a kɛ gu mi kɛ ya fɔ̃ ni ɔma a kpɛti ngɛ Yesu hɛ mi. 20Benɛ Yesu na a hemi kɛ yemi ɔ, e de hiɔtsɛ ɔ ke: “Maminyumu, a ngɔ o he yayami ɔmɛ ngɔ pa mo.” 21Mlaatsɔɔli ɔmɛ kɛ Farisifo ɔmɛ bɔni susumi ke: “Mɛnɔ ji nɔ nɛ ɔ nɛ tuɔ musu bɔmi munyu nɛ ɔ? Mɛnɔ ma nyɛ yayamihi kɛ pa kaa ja Mawu kɛkɛ?” 22Se benɛ Yesu kpa a susumi ɔmɛ si ɔ, e bi mɛ ke: “Mɛni nyɛ ngɛ susue ngɛ nyɛ tsui mi ɔ? 23Te nɔ́ nɛ demi wɛ hu? Nɔ́ nɛ a ma de ke: ‘A ngɔ o he yayami ɔmɛ ngɔ pa mo,’ aloo nɔ́ nɛ a ma de ke: ‘Tee si nɛ o nyɛɛ ɔ?’ 24Se benɛ pee nɛ nyɛɛ le kaa Nɔmlɔ Bi ɔ ngɛ he blɔ ngɛ zugba a nɔ kaa e ngɔɔ yayamihi ngɔ paa a,” e de nɔ nɛ hule ɔ ke: “I ngɛ mo dee ke: ‘Tee si nɛ o wo o sa a nɛ o ya o we mi.’ ” 25Nɛ amlɔ ɔ nyumu ɔ te si ngɛ a hɛ mi nɛ e wo nɔ́ nɛ e hwɔɔ si ngɛ nɔ ɔ nɛ e pue nɔ kɛ ho e we mi ya kɛ Mawu hɛ mi nyami womi. 26Nɛ mɛ tsuo a nya kpɛ a he, nɛ a wo Mawu hɛ mi nyami nɛ a ye gbeye wawɛɛ nɛ a ke: “Wa na nyakpɛ ni mwɔnɛ ɔ.”
Yesu tsɛ Levi
(Mateo 9.9-13; Marko 2.13-17)
27Ni nɛ ɔmɛ a se ɔ, Yesu je kpo nɛ e ya na onia tsulɔ ko nɛ a tsɛɛ lɛ Levi nɛ e hii si ngɛ onia tsumi he ɔ, nɛ e de lɛ ke: “Nyɛɛ ye se.’ ” 28Nɛ e si e ni ɔmɛ tsuo, nɛ e te si nyɛɛ e se.
29Levi ngmɛ okplɔɔ ngua ngɛ e we ɔ mi ha Yesu, nɛ onia tsuli kɛ ni kpahi fuu kɛ mɛ ba ye ni. 30Nɛ Farisifo ɔmɛ kɛ mlaa tsɔɔli ɔmɛ tu munyu huitihuiti wo e kaseli ɔmɛ ke: “Mɛni he je nyɛɛ kɛ onia tsuli kɛ yayami peeli ngɛ ni yee nɛ nyɛɛ kɛ mɛ ngɛ nue nɛ ɔ?” 31Yesu ha heto nɛ e de mɛ ke: “Nihi nɛ ngɛ hewami ɔ, e hia we mɛ tsopatsɛ, se nihi nɛ ngɛ gboe ɔ mohu e hia. 32I bɛ dali a tsemi, se mohu yayami peeli kɛ ha tsui tsakemi.”
Hwɔhami he sane
(Mateo 9.14-17; Marko 2.18-22)
33Kɛkɛ nɛ a bi Yesu ke: “Mɛ he je nɛ Yohane kaseli ɔmɛ pɔɔ hwɔ hami kɛ sɔlemi, nɛ Farisifo ɔmɛ a kaseli ɔmɛ hu peɔ ja nɔuu, nɛ moo lɛɛ o kaseli ɔmɛ yeɔ ni nɛ a nuu ɔ?” 34Yesu de mɛ ke: “Anɛ nyɛ ma nyɛ ha yo kpeemi he biali ɔmɛ nɛ a ha hwɔ benɛ ayɛflo huno ɔ kɛ mɛ ngɛ lolo nɛ ɔ? 35Be maa ba nɛ a maa ngɔ ayɛflo huno ɔ kɛ maa je a ngɔ, nɛ lɛ be ɔ loko a maa ha hwɔ.”
36Yesu bu mɛ abɛ nɛ ɔ hulɔ ke: “Nɔ ko gba we bo he nya kɛ ta we tade momo mi; se ke a pee ja a, e ma gba ehe ɔ, nɛ bo nya nɛ a je ngɛ ehe ɔ nya a kɛ momo ɔ ya be yee. 37Nɛ nɔ ko ngɔɛ wai he wui lohwe he womi tɔ momohi a mi se ke a pee ja a, wai he ɔ ma pɛ lohwe he womi tɔ ɔmɛ nɛ e ma pue si, nɛ lohwe he womi tɔ ɔmɛ hu ma puɛ. 38Wai he ɔ, lohwe he womi tɔ hehi a mi a kɛ woɔ. 39Nɛ jeha nɛ ɔ hu nɔ ko nui wai momo nɛ amlɔ ɔ nɔuu ɔ nɛ e hla ehe, ejakaa e deɔ ke: ‘Momo ɔ hi.’ ”",https://www.bible.com/bible/2322/LUK.5.DAN77
LUKA 6,"Hejɔɔmi ligbi ɔ he sane
(Mateo 12.1-8; Marko 2.23-28)
1Hejɔɔmi Ligbi ko nɔ ɔ, Yesu ya gu blɛfo ngmɔhi a mi nɛ e kaseli ɔmɛ sake blɛfo tso mumu ɔ nɛ a hlue nɛ a kpe. 2Farisifo ɔmɛ ekomɛ bi mɛ ke: “Mɛni he je nyɛ ngɛ nɔ́ nɛ e dɛ blɔ kaa a peɔ ngɛ Hejɔɔmi Ligbi ɔ nɔ pee nɛ ɔ?” 3Nɛ Yesu ha mɛ heto ke: “Anɛ nyɛ kane we nɔ nɛ David pee, benɛ hwɔ ye lɛ kɛ nihi nɛ piɛ e he ɔ, 4bɔ nɛ e sɛ Mawu we ɔ nɛ e ya kukuɔ abolo nɛ a kɛ maa Mawu hɛ mi nɛ e dɛ blɔ kaa a yeɔ kaa ja osɔfo ɔmɛ kɛkɛ ɔ, nɛ e ye nɛ e kɛ e ko ha nihi nɛ piɛ e he ɔ hulɔ ɔ?” 5Nɛ e de mɛ ke: “Hejɔɔmi Ligbi ɔ tete nyɔmtsɛ ji Nɔmlɔ Bi ɔ nɛ.”
Nyumu nɛ nine kake gbo ɔ
(Mateo 12.9-14; Marko 3.1-6)
6Jeha nɔ, Hejɔɔmi Ligbi kpa ko hu nɔ ɔ, Yesu ya kpe he ɔ nɛ e ya tsɔɔ ni. Nɛ nyumu ko ngɛ lejɛ ɔ nɛ e hiɛ ɔ nine gbo. 7Se Mlaatsɔɔli ɔmɛ kɛ Farisifo ɔmɛ huɔ lɛ kaa e ma tsa hiɔ ngɛ Hejɔɔmi Ligbi ɔ nɔ lo, konɛ a na nɔ́ ko nɛ a da nɔ kɛ ya po e nyɛ. 8Se Yesu le a susumi ɔmɛ nɛ e de nyumu nɛ nine gbo ɔ ke: “Tee si ba da kpɛti!” Nɛ e te si ba da si. 9Kɛkɛ nɛ Yesu de mɛ ke: “Ma bi nyɛ nɔ́ ko; anɛ e da blɔ ngɛ Hejɔɔmi Ligbi ɔ nɔ kaa a peɔ kpakpa loo yayami, kaa a heɔ nɔ yiwami loo a kpataa e hɛ mi?” 10Nɛ e hyɛ mɛ tsuo a hɛ mi kɛ kpe, nɛ e de nyumu ɔ ke: “Kpa o nine ɔ mi!” E pee ja, nɛ a tsa e nine ɔ. 11Se mɛɛ lɛɛ a gli nɛ a bɔni Yesu he ga tomi bɔ nɛ a maa pee lɛ ha.
Yesu hla bɔfohi nyɔngma kɛ enyɔ
(Mateo 10.1-4; Marko 3.13-19)
12Jeha nɛ ɔ, e ba mi ngɛ jamɛ a be ɔmi kaa Yesu pue nɔ kɛ ho yoku ɔ nɔ ya nɛ e ya sɔle, nɛ e fɔ nyɔ kɛ sɔle kɛ tsɛ Mawu. 13Nɛ benɛ je na a, e tsɛ e kaseli ɔmɛ kɛ ba e ngɔ nɛ e hla a kpɛti ni nyɔngma kɛ enyɔ, ninɛmɛ nɛ e tsɛ mɛ bɔfohi hulɔ ɔ: 14Simon nɔ nɛ e wo lɛ Petro hulɔ ɔ, kɛ e nyɛmi Andrea; Yakobo kɛ Yohane, Filipo kɛ Bartolomeo; 15Mateo kɛ Toma; Yakobo, Alfeo bi ɔ, kɛ Simon, nɔ nɛ a tsɛɛ Zelote (Hɛdɔlɔ) ɔ; 16Yuda, Yakobo nyɛmi ɔ, kɛ Yuda Iskariot, nɔ nɛ ba plɛ seblɔtsɔɔlɔ ɔ.
Yesu tsɔɔ ni nɛ e tsa nihi
(Mateo 4.23-25)
17Nɛ Yesu kɛ mɛ kple si kɛ ba, nɛ a ba da he ko gbajaa kɛ e kaseli asafo ɔ, kɛ nihi fuu nɛ je Yudea tsuo kɛ Yerusalem kɛ Tiro kɛ Zidon wo nya ma amɛ a mi nɛ ma lɛ tue bumi kɛ a hiɔhi a tsami ɔ, 18kɛ nihi nɛ mumi yayamihi ngɛ mɛ haoe ɔ, nɛ e tsa mɛ. 19Nɛ asafo mluku ɔ tsuo ngɛ hlae nɛ a ta e he, ejakaa hewami ngɛ e mi jee kɛ ngɛ mɛ tsuo tsae.
Buajɔmi kɛ kɔmɔyemi
(Mateo 5.1-12)
20Kɛkɛ nɛ Yesu plɛ e hɛ ngɔ tsɔɔ e kaseli ɔmɛ nɛ e ke:
“A gbaa nyɛ, ohiafo ɔmɛ;
ejakaa nyɛ nɔ́ ji Mawu matsɛyemi ɔ nɛ.
21“A gbaa nyɛ nihi nɛ hwɔ ngɛ nyɛ yee amlɔ nɛ ɔ;
ejakaa a ma ha nyɛ maa tɔ.
“A gba nyɛ nihi nɛ nyɛ ngɛ ya foe amlɔ nɛ ɔ;
ejakaa nyɛ maa muɔ.
22“A gbaa nyɛ, ke nihi nyɛ nyɛ, nɛ a kɛ nyɛ po tako mi, nɛ a jɛ nyɛ, nɛ a po nyɛ biɛ mi kaa biɛ yaya ngɛ Nɔmlɔ Bi ɔ he ɔ. 23Nyɛ nya ngɛ jamɛ a ligbi ɔ nɔ nɛ nyɛɛ tuu kɛ buajɔmi ejakaa oʼɛ, nyɛ hiɔwo ngɛ hiɔwe; ejakaa ja nɔuu a tsɛmɛ ɔmɛ pee gbali ɔmɛ.
24“Se nyɛ niatsɛmɛ ɔmɛ ɔ, musu tloo nyɛ;
ejaka nyɛ na nyɛ buawomi momo.’
25“Musu tloo nyɛ, nyɛ nihi nɛ nyɛ tɔ amlɔ nɛ ɔ;
ejakaa hwɔ maa ye nyɛ.
Musu tloo nyɛ, nyɛ nihi nɛ nyɛ ngɛ
muɔe amlɔ nɛ ɔ;
ejakaa nyɛ maa ye kɔmɔ nɛ nyɛ
ma fo ya.
26“Musu tloo nyɛ ke nihi tsuo tu nyɛ he munyu kpakpa a, ejakaa ja nɔuu a tsɛmɛ ɔmɛ pee lakpa gbali ɔmɛ!”
Henyɛli a suɔmi
(Mateo 5.38-48; 7.12)
27“Se nyɛ nihi nɛ nyɛ ngɛ tue bue nɛ ɔ, i ngɛ nyɛ dee ke: Nyɛɛ suɔ nyɛ henyɛli; nyɛɛ pee nihi nɛ nyɛɛ nyɛ ɔ kpakpa. 28Nyɛɛ gbaa nihi nɛ gbiɛɛ nyɛ; nyɛɛ sɔle ha nihi nɛ waa nyɛ yi mi. 29Nɔ nɛ ma gba o tue kake mi ma a, plɛ kake ɔ hu ngɔ ha lɛ; nɛ nɔ nɛ ma kpɔ o nɔ bɔ ɔ, koo nyɛ lɛ o gugue tade ɔ hu he. 30Nɔ tsuaa nɔ nɛ baa mo nɔ́ ko ɔ, ha lɛ; nɛ nɔ nɛ ma kpɔ o nihi ɔ, ko bi lɛ hu. 31Nɛ bɔ nɛ nyɛ hlaa kaa nihi nɛ pee ngɔ ha nyɛ ɔ, nyɛ hu nyɛɛ pee ja nɔuu ngɔ ha mɛ.
32“Nɛ ke nyɛ suɔ nihi nɛ suɔ nyɛ ɔ, mɛni sina nyɛ ngɛ? Ejakaa yayami peeli hu suɔ nihi nɛ suɔ mɛ. 33Nɛ ke nyɛ peɔ kpakpa ha nihi nɛ peɔ nyɛ kpakpa a, mɛni sina nyɛ ngɛ? Ejakaa yayami peeli hu peɔ ja nɔuu. 34Nɛ ke nyɛɛ kɛ nihi pa nihi nɛ nyɛ hɛ ngɛ nɔ kaa a ma ha nyɛ ekohu ɔ, mɛni sina nyɛ ngɛ? Ejakaa yayami peeli hu kɛ nihi paa yayami peeli konɛ a na ja bɔ nɔuu. 35Mohu nyɛɛ suɔ nyɛ henyɛli, nɛ nyɛɛ pee kpakpa nɛ nyɛɛ pa nɛ nyɛ ko hyɛ nɔ́ ko blɔ kulaa, nɛ nyɛ hiɔwo maa hiɛ, nɛ nyɛ ma plɛ Hiɔweno ɔ bimɛ, ejakaa e muklii mi jɔɔ haa tlumuhi kɛ nimli yayamihi. 36Nyɛɛ na mɔbɔ, kaa bɔ nɛ Nyɛ Tsɛ ɔ hu naa mɔbɔ ɔ.”
Kojomi yaya
(Mateo 7.1-5)
37“Nyɛ ko kojo konɛ a ko kojo nyɛ; nyɛ ko bu fɔ, konɛ a ko bu nyɛ fɔ; nyɛ kɛ pa, nɛ a kɛ maa pa nyɛ. 38Nyɛ ha, nɛ a ma ha nyɛ; susumi nɔ́ kpakpa nɛ a nyɛ nɔ nɛ a mimiɛ nɛ e hyi kɛ be nɔ nihi ma ngɔ pue nyɛ tɛ nɔ; ejakaa susumi nɔ́ nɛ nyɛɛ kɛ susuu ɔ, lɔɔ a maa kpale ngɔ susu ha nyɛ.” 39Nɛ Yesu bu mɛ abɛ ko hu ke: “Anɛ hɛyuyuilɔ ma nyɛ tsɔɔ hɛyuyuilɔ blɔ lo? Anɛ pi muɔ mi nɛ mɛ ni enyɔ ɔ tsuo a maa ya nɔ? 40Kaselɔ pa we e tsɔɔlɔ; se nɔ tsuaa nɔ nɛ a tsɔse lɛ kɛ pi si ɔ maa pee kaa e tsɔɔlɔ.
41“Mɛ he je o naa ngu nyafii nɛ ngɛ o nyɛmi hɛngmɛ nɔ ɔ, nɛ plai nɛ ngɛ mo nitse o hɛngmɛ nɔ ɔ lɛɛ o yo we ɔ? 42Kɛ maa pee kɛɛ nɛ o ma nyɛ de o nyɛmi ke: ‘Mami, ha ma je ngu nyafii nɛ ngɛ o hɛngmɛ nɔ ɔ,’ benɛ o nɛ plai nɛ ngɛ mo nitse o hɛngmɛ nɔ ɔ? osatotsɛ, je plai ɔ ngɛ mo nitsɛ o hɛngmɛ nɔ kekle, nɛ lɔ ɔ loko o maa na paa nɛ o je ngu nyafii ɔ ngɛ o nyɛmi ɔ hɛngmɛ nɔ.
Tso kɛ e yiblii
(Mateo 7.16-20; 12.33-35)
43“Ejakaa tso kpakpa ko be nɛ woɔ yiblii yaya, nɛ jeha nɔ hu tso yaya ko hu be nɛ woɔ yiblii kpakpa. 44Ejakaa tso tsuaa tso nitsɛ yiblii a kɛ leɔ lɛ: Ejakaa a la we ngmɔkɔ ngɛ zezlehi a nɔ, nɛ pohu a la we wai yiblii ngɛ mio tsohi a nɔ. 45Nɔmlɔ kpakpa jeɔ nɔ́ kpakpa kɛ jee e tsui mi juetli kpakpa a mi, nɛ nɔmlɔ yayami hu jeɔ nɔ́ yaya kɛ jee e tsui mi juetli yaya a mi, ejakaa nɔ́ nɛ hyi nɔmlɔ tsui kɛ be nɔ ɔ, lɔ ɔ e nya deɔ.”
Tsumali enyɔ ɔ
(Mateo 7.24-27)
46“Se mɛ he je nyɛ tsɛɛ mi: ‘Nyɔmtsɛ, Nyɔmtsɛ,’ nɛ nyɛ pee we nihi nɛ i deɔ ɔ? 47Nɔ tsuaa nɔ nɛ baa ye ngɔ nɛ e nuɔ ye munyu ɔmɛ nɛ e yeɔ nɔ ɔ, ma tsɔɔ nyɛ bɔ nɛ e ngɛ ha: 48E ngɛ kaa nyumu ko nɛ benɛ e maa ma tsu ɔ, e tsua si voo nɛ e to sisi ngɛ tɛ sa nɔ; nɛ benɛ pa hia a, e si tsu ɔ, se e nyɛ we lɛ nɛ e hule, mɛni he je ɔ, a to sisi ngɛ tɛ sa nɔ. 49Se nɔ nɛ nuɔ nɛ e yi nɔ ɔ, e ngɛ kaa nyumu ko nɛ ma tsu ngɛ zugba hɛ mi nɛ a tui sisi; nɛ pa a si lɛ, nɛ amlɔ ɔ e hule, nɛ jamɛ a tsu ɔ hulemi ɔ kle.”",https://www.bible.com/bible/2322/LUK.6.DAN77
LUKA 7,"Yesu tsa Roma aslaafohi lafa a nyatsɛ ko wenyumu
(Mateo 8.5-13)
1Benɛ Yesu tu munyu ɔmɛ tsuo ngɔ wo ma a tue mi se ɔ, e sɛ Kapernaum. 2Jeha nɛ ɔ Roma aslaafohi lafa a nyatsɛ ko wenyumu nɛ e suɔ saminya ngɛ hiɔ nue nɛ e miɔ nɛ e ma gbo. 3Nɛ benɛ e nu Yesu he ɔ, e tsɔ Yudafo ɔmɛ a nikɔtɔmahi komɛ kɛ ba e ngɔ nɛ a bakpa lɛ pɛɛ ke e ba nɛ e ba tsa e wenyumu ɔ. 4Benɛ a ba Yesu ngɔ ɔ, a kpa lɛ pɛɛ wawɛɛ ke: “Nɔ nɛ o maa pee enɛ ɔ ngɔ ha a, e sa lɛ; 5ejakaa e suɔ wa ma a, nɛ kpe he ɔ, lɛ nɔuu lɛ e ma ha wɔ.” 6Nɛ Yesu kɛ mɛ ho. Nɛ benɛ e piɛ bɔɔ nɛ e maa su we ɔ mi ɔ, aslaafohi lafa a nyatsɛ ɔ tsɔ e huɛmɛ kɛ ba e ngɔ nɛ a ba de lɛ ke: “Nyɔmtsɛ, koo hao o he, ejakaa i sɛ nɔ nɛ o sɛɛ e kue mi; 7lɔ ɔ he hu nɛ i bui ye he kaa e sa mi kaa i baa o ngɔ ɔ nɛ, se mohu tu munyu kɛkɛ nɛ a ma tsa ye wenyumu ɔ. 8Ejakaa imi po nɛ i ji nɔmlɔ nɛ a yeɔ e nɔ ɔ, i ngɛ aslaafohi ngɛ ye sisi, nɛ ke i de nɔ nɛ ɔ ke: ‘Yaa’ a, e yaa; nɛ ke i de nɔ kpa hu ke: ‘Ba’ a, e baa; nɛ ke i de ye tsɔlɔ ke: ‘Pee enɛ ɔ’ ɔ, e peɔ.” 9Se benɛ Yesu nu ni nɛ ɔmɛ ɔ, e hɛ mi pee lɛ yaa, nɛ e plɛ̃ e he nɛ e de asafo nɛ nyɛɛ e he ɔ ke: “I ngɛ nyɛ dee ke, Israel mi tete po i nɛ hemi kɛ yemi nɛ kle kaa enɛ ɔ lolo.” 10Nɛ benɛ tsɔli ɔmɛ kpale a se kɛ ba we ɔ mi ɔ, a ba na e wenyumu ɔ nɛ e na hewami.
Yesu tle yalɔyo ko bi nyumu ko si
11Nɛ je na nɔ ɔ, e ba mi kaa Yesu pue nɔ kɛ ho ma ko nɛ a tsɛɛ Nain ɔ mi ya, nɛ e kaseli ɔmɛ a ti nihi fuu kɛ asafo babauu kɛ lɛ nyɛɛ. 12Nɛ benɛ e su ma a agbo ɔ nyɛ tã a, oʼɛ a tloo nɔ gbogboe ko kɛ ngɛ kpo jee nɛ e nyɛ bi kake pɛ ji lɛ, nɛ yalɔyo ji yo ɔ, nɛ ma a mi bihi fuu piɛ e he. 13Nɛ benɛ Nyɔmtsɛ ɔ na lɛ ɔ, e mi mi sa lɛ ngɛ e he, nɛ e de lɛ ke “Ko fo ya!” 14Nɛ e ba nɛ e ba pɛtɛ daka a he nɛ nihi nɛ tloo ɔ da si. Nɛ Yesu ke: “Niheyo, i ngɛ mo de ke: Tee si!” 15Nɛ nɔ nɛ gbo ɔ te si hi si, nɛ e bɔni munyu tumi; nɛ e ngɔ lɛ ha e nyɛ. 16Nɛ gbeye nu mɛ tsuo, nɛ a wo Mawu hɛ mi nyami ke: “Gbalɔ kpetekpleenyɛ te si ngɛ wa kpɛti, nɛ Mawu ba slaa e ma a.” 17Nɛ Yesu he sane nɔ jije ngɛ Yudea kɛ lejɛ ɔ ni ɔmɛ a mi tsuo.
Tsɔli nɛ je Yohane Baptisilɔ ɔ ngɔ ɔ
(Mateo 11.2-19)
18Nɛ Yohane kaseli ɔmɛ ya sɛɛ ni nɛ ɔmɛ tsuo ha lɛ, nɛ Yohane tsɛ e kaseli ɔmɛ a ti ni enyɔ, 19nɛ e tsɔ mɛ Yesu ngɔ ke: “Mo ji nɔ nɛ ma a, aloo waa hyɛ nɔ kpa blɔ?” 20Se benɛ nyumu ɔmɛ ba Yesu ngɔ ɔ, a ke: “Yohane Baptisilɔ ɔ tsɔ wɔ o ngɔ ke: ‘Anɛ mo ji nɔ nɛ ma a, aloo waa hyɛ nɔ kpa blɔ’ ” 21Lɛ ngmlɛfia a nɔ nɔuu ɔ, e tsa nihi fuu a hiɔhi kɛ a hehiamihi kɛ mumi yayamihi, nɛ nihi fuu hu nɛ hɛ̃ yu ɔ, e ha a hyɛ nɔ. 22Nɛ Yesu ha tsɔli ɔmɛ heto ke: “Nyɛɛ ya nɛ nyɛ ya sɛɛ ha Yohane nihi nɛ nyɛ na nɛ nyɛ nu ɔ, kaa hɛyuyuili ngɛ nɔ hyɛe, nihi nɛ hule ngɛ nyɛɛe, tsitsɛmɛ a he ngɛ tsɔe, tuekpokuli ngɛ nɔ nuɛ, ni gbogboehi ngɛ si tee, nɛ a ngɛ Sane Kpakpa a fiɛe kɛ ngɛ ohiafohi tsɔɔe; 23nɛ a gbaa nɔ nɛ ye he sane be e nane kpatae ɔ.
24Benɛ Yohane tsɔli ɔmɛ je se ɔ, Yesu bɔni Yohane he munyu tumi kɛ asafo ɔmɛ tsɔɔmi ke: “Mɛni nyɛ je kpo ya hyɛ ngɛ ngɛ a nɔ ɔ? Glã nɛ kɔɔhiɔ ngɛ mimiɛe lo? 25Aloo mɛni hyɛmi ya nyɛ ho? Nɔmlɔ nɛ woɔ tade bɔdɔɔ? oʼɛ, nihi nɛ woɔ tade nɛ ngɛ fɛo nɛ a yeɔ ni kpakpahi ɔ, matsɛmɛ a wehi a mi a hii 26Aloo mɛni hyɛmi ya nyɛ ho? Gbalɔ lo? Ee, i ngɛ nyɛ de ke, nɔ nɛ pa gbalɔ tete. 27Nɔ nɛ ɔ he ji bɔ nɛ a ngma ngɛ ke: ‘Oʼɛ i ngɛ ye tsɔlɔ ɔ tsɔe kɛ sɛ o hlami, nɔ nɛ ma dla o blɔ ɔ ngɔ to mo ɔ.’ 28I ngɛ nyɛ dee ke: Nihi nɛ yihi fɔ ɔmɛ a kpɛti ɔ, gbalɔ ko be nɛ pã Yohane; se nɔ nɛ ji nyafii ngɛ Mawu matsɛyemi ɔ mi ɔ pã lɛ.”
29Nɛ ma a tsuo nɛ nu ɔ kɛ onia tsuli ɔmɛ bu Mawu bemi akɛnɛ a kɛ Yohane Baptisilɔ ɔ baptisimi ɔ baptisi mɛ ɔ. 30Se Farisifo ɔmɛ kɛ mlaatsɔɔli ɔmɛ kua Mawu yi mi tomi nɛ e ngɛ ngɛ a he ɔ, akɛnɛ a ha we nɛ Yohane nɛ baptisi mɛ ɔ.
31“Jeha nɛ ɔ mɛni he ma ngɔ kikɛmɛ a yinɔbi nɛ ɔmɛ ngɔ to mɔ, nɛ a ngɛ kaa mɛni? 32A ngɛ kaa jokuɛwi nɛ hii si ngɛ jua nɔ, nɛ a ngɛ a sibi tsɛe ngɛ dee ke: ‘Wa kpã bɛ ha nyɛ, nɛ nyɛ dui; wa je ya ha nyɛ, nɛ nyɛ fo we.’ 33Ejakaa Yohane, baptisilɔ ɔ ba, nɛ e yi abolo, nɛ e nui wai, nɛ nyɛ ke: ‘Mumi yayami ngɛ e mi.’ 34Nɔmlɔ Bi ɔ ba nɛ e yeɔ ni nɛ e nuu nɔ́ ko, nɛ nyɛ ke: ‘Oʼɛ, nyumu jiklɔɔtsɛ kɛ danulɔ, onia tsuli kɛ yayami peeli a huɛ;’ 35Nɛ a bu Mawu ni lemi ɔ bemi ngɛ e bimɛ ɔmɛ tsuo a nya.”
Yesu ngɛ Simon Farisifono ɔ we ɔ mi
36Nɛ Farisifono ko tsɛ lɛ konɛ e kɛ lɛ ba ye ni. Nɛ e ya Farisifono ɔ we ɔ mi, nɛ e ya hi si ngɛ niyeni ɔ he. 37Nɛ oʼɛ, yo ko nɛ ji yayami peelɔ ngɛ ma a mi ɔ, benɛ e na le kaa e ngɛ ni yee ngɛ Farisifono ɔ we ɔ mi ɔ, e hɛɛ alabastro tɔ kɛ e mi tsopa kɛ e he via kɛ ba. 38Nɛ e ba da Yesu nane he ngɛ e se je, nɛ e fo ya, nɛ vo nyu ɔ pue e nane ɔmɛ a nɔ, nɛ e kɛ e yi bwɔmi tsu, nɛ e fiɔ e nane ɔmɛ a he, nɛ e kɛ tsopa kɛ e he via a kpa he. 39Se benɛ Farisifono ɔ nɛ tsɛ Yesu ni yemi ɔ na a, e de ngɛ e mi ke: “Nɔmlɔ nɛ ɔ gbalɔ ji lɛ jinɛ e maa le nɔ́ nɔmlɔ kɛ nɔ́ yo nɛ ngɛ e he tae nɛ ɔ kaa yayami peelɔ ji lɛ.” 40Yesu he nɔ nɛ e de lɛ ke: “Simon, i ngɛ sane ko nɛ ma de mo.” Nɛ Simon ke: “Tsɔɔlɔ, de!” 41“Ni fliilɔ ko ngɛ hiɔtsɛmɛ enyɔ; nɔ kake hɛɛ lɛ cedi lafa enuɔ, nɛ nɔ kake hu nyingmi enuɔ. 42Se akɛnɛ a be nɔ́ ko nɛ a kɛ maa wo ɔ, e ngɔ ke mɛ ni enyɔ ɔ tsuo. A ti mɛnɔ lɛ maa suɔ lɛ wawɛɛ?” 43Simon ha heto ke: “I susu kaa nɔ nɛ e ngɔ fuu ngɔ ke ɔ.” Nɛ Yesu de lɛ ke: “O bua he saminya.” 44Kɛkɛ nɛ e plɛ e hɛ mi ha yo ɔ, nɛ e de Simon ke: “O ngɛ kikɛmɛ a yo nɛ ɔ hyɛe? I ba sɛ o we ɔ mi nɛ ɔ, o hi mi nyu nɛ ma kɛ fɔ ye nane he, se yo nɛ ɔ kɛ vo nyu fɔ ye nane he, nɛ e kɛ e yi bwɔmi tsu. 45Ye nya hu o fiɔ we he; se kikɛmɛ a yo nɛ ɔ, kɛ je nɛ i ba nɛ ɔ tsuo nɛ ɔ ɔ, e jɔɔ we ye nane he fiɔmi. 46Nu hu o kɛ kpa we ye yi mi; se kikɛmɛ a yo nɛ ɔ ngɔ tsopa kɛ e he via kɛ kpa ye nane he. 47Lɔ ɔ he ɔ, i ngɛ mo dee ke: E he yayamihi nɛ hiɛ ɔ, a kɛ pa lɛ, ejakaa e suɔmi ɔ kle, se nɔ nɛ a ngɔ nyafii ngɔ pa a, e suɔmi ɔ klee we.” 48Kɛkɛ nɛ Yesu de yo ɔ ke: “A ngɔ o he yayami ɔmɛ ngɔ pa mo!” 49Kɛkɛ nɛ nihi nɛ kɛ lɛ hii si ngɛ niyemi ɔ si ɔ bɔni demi ngɛ a yi mi ke: “Mɛnɔ po ji nɛ ɔ nɛ e ngɔɔ yayami ngɔ paa nɛ ɔ?” 50Se Yesu de yo ɔ ke: “O hemi kɛ yemi ɔ he o yiwami, yaa ngɛ hejɔmi mi!”",https://www.bible.com/bible/2322/LUK.7.DAN77
LUKA 8,"Yihi nɛ kɛ Yesu nyɛɛ
1Enɛ ɔ se ɔ, Yesu ya kpa mahi kɛ kɔpehi a mi nɛ e fiɛ Mawu matsɛ yemi ɔ he Sane Kpakpa a ngɔ tsɔɔ nihi; nɛ e kaseli nyɔngma kɛ enyɔ ɔmɛ piɛ e he, 2kɛ yi komɛ hu nɛ a hia a mumi yayamihi nɛ a tsa a hiɔhi: Maria, nɔ nɛ a tsɛɛ lɛ Magdalena, nɔ nɛ mumi yayami kpaago je e mi ɔ, 3kɛ Yohana, Herode tsɔlɔ nɔkɔtɔma Kusa yo ɔ, kɛ Susana, kɛ ni kpahi fuu nɛ kɛ a nihi sɔmɔɔ mɛ ɔ.
Nidulɔ ɔ he abɛ ɔ
(Mateo 13.1-9; Marko 4.1-9)
4Benɛ asafo babauu ba bua a he nya nɛ nihi nɛ je ma slɔɔtohi a nɔ ɔ hu ba e ngɔ ɔ, e bu mɛ abɛ ke:
5“Nidulɔ ko pue nɔ kɛ ho e wuhi fiami ya. Nɛ benɛ e ngɛ wu ɔmɛ fiae ɔ, eko ya nɔ blɔ tue nɛ a naa nɔ, nɛ hiɔwe lohwe pɛlitsɛmɛ ba ba kukuɔ. 6Eko ya nɔ tɛ sa nɔ, nɛ amlɔ nɛ e puɛ ɔ, e ngla ejakaa e nɛ zugba jɔjɔɛ. 7Nɛ eko ya nɔ miohi a kpɛti, nɛ mio ɔmɛ kɛ lɛ puɛ nɛ a gbe lɛ. 8Nɛ eko hu ya nɔ zugba kpakpa nɔ, nɛ e puɛ, nɛ e wo yiblii totoe lafa.” Benɛ e de ni nɛ ɔmɛ ɔ, e wo e gbi nɔ nɛ e de ke: “Nɔ nɛ ngɛ tue nɛ e kɛ maa nu ɔ, e nu.”
Nɔ́ nɛ he je nɛ Yesu bu abɛhi
(Mateo 13.10-17; Marko 4.10-12)
9Yesu kaseli ɔmɛ bi lɛ ke: “Kɛ ji abɛ nɛ ɔ sisi kɛɛ?” 10E de mɛ ke: “Nyɛɛ lɛɛ a ha nyɛ he blɔ kaa nyɛɛ le Mawu matsɛ yemi ɔ mi laami sane ɔmɛ, se ni kpa amɛ lɛɛ ngɛ abɛhi a mi, konɛ a hyɛ, se a ko na, nɛ a nu, se a ko nu sisi.”
Yesu tsɔɔ nidulɔ ɔ he abɛ ɔ sisi
(Mateo 13.18-23; Marko 4.13-20)
11Jeha nɛ ɔ abɛ ɔ sisi ji nɛ ɔ nɛ: “Wu ɔ ji Mawu munyu ɔ nɛ. 12Nihi nɛ ya nɔ blɔ tue ɔ ji ninɛmɛ nɛ nuɔ munyu ɔ, kɛkɛ nɛ abosiami baa ba saa munyu ɔ ngɛ a tsui mi konɛ a ko he ye nɛ a he a yiwami. 13Nihi nɛ ya nɔ tɛ sa nɔ ɔ ji nihi nɛ benɛ a nu ɔ, a heɔ munyu ɔ kɛ buajɔmi, se akɛnɛ a be sipoku he je ɔ a heɔ yeɔ be kpiti kɛkɛ, nɛ ka be mi ɔ a kuaa a hemi kɛ yemi ɔ. 14Nɛ nɔ́ nɛ ya nɔ miohi a kpɛti ɔ ji nihi nɛ benɛ a nu ɔ, a yaa, se je nɛ ɔ mi he nya gbamihi kɛ ni namihi kɛ je mi ngɔmi yemi gbee mɛ nɛ a wui yiblii nɛ hi kɛ pi si. 15Se zugba kpakpa mi nɔ́ ɔ ji nihi nɛ benɛ a nu munyu ɔ, a kɛ toɔ tsui kpakpa mi, nɛ a kɛ tsui si tomi hɛɛ mi nɛ a woɔ yiblii.”
Kane nɛ a kɛ ma sowe sisi
(Marko 4.21-25)
16“Nɔ ko su we kane nɛ e kɛ sowe bu nɔ aloo nɛ e kɛ ma sa tso sisi; se mohu kane tso nɔ e kɛ maa konɛ nihi nɛ ma a nɛ na la a. 17Ejakaa nɔ́ ko be nɛ a kɛ laa nɛ a be kpo jee, nɛ jeha nɛ ɔ hu nɔ́ ko be nɛ a bu nɔ nɛ a be lee nɛ a be nya blie.
18“Lɔ ɔ he ɔ nyɛɛ hyɛ nɛ hi ngɛ bɔ nɛ nyɛ ngɛ nue ɔ he; ejakaa nɔ tsuaa nɔ nɛ ngɛ nɔ́ ko ɔ, a ma ha lɛ; se nɔ nɛ be nɔ́ ko ɔ, a ma kpɔ nɔ́ nɛ e peɔ lɛ kaa e ngɛ ɔ tete ngɛ e dɛ.”
Yesu nyɛ kɛ e nyɛmimɛ nyumu ɔmɛ
(Mateo 12.46-50; Marko 3.31-35)
19Yesu nyɛ kɛ e nyɛmimɛ ɔmɛ ba, se asafo ɔ he ɔ a nyɛ we nɛ a su e he. 20Nɛ a de lɛ ke: “O nyɛ kɛ o nyɛmimɛ ɔmɛ daa si ngɛ se ngɛ hlae nɛ a na mo.” 21Se e ha mɛ heto ke: “Ye nyɛ kɛ ye nyɛmimɛ ji ninɛmɛ nɛ nuɔ Mawu munyu ɔ nɛ a yeɔ nɔ!”
Yesu jɔɔ Wo nɔ kɔɔhiɔ ngua ko he
(Mateo 8.23-27; Marko 4.35-41)
22Ligbi ko ɔ, Yesu kɛ e kaseli ɔmɛ ya sɛ lɛ mi nɛ e de mɛ ke: “Nyɛ ha waa ya taku ɔ se je;” kɛkɛ nɛ a je wo. 23Benɛ a yaa a, mahɛ nɔ e nɔ. Wo nɔ kɔɔhiɔ ngua ko ba fia ngɛ taku ɔ hɛ mi nɛ a lɛ ɔ hyi kɛ nyu nɛ a sɛ haomi mi. 24Nɛ kaseli ɔmɛ ba Yesu ngɔ ba tsɛ̃ɛ lɛ nɛ a ke: “Nyɔmtsɛ, Nyɔmtsɛ, wa yi tã tã.” Se nɛ e hɛ tsɛ ɔ, e nga kɔɔhiɔ kɛ wo nɛ gli ɔ yi, nɛ a he jɔ, nɛ a ngmɛ. 25Kɛkɛ nɛ e bi mɛ ke: “Jije nyɛ hemi kɛ yemi ngɛ?” Nɛ a ye gbeye nɛ a hɛ mi pee mɛ yaa nɛ a de a he ke: “Mɛni nɔmlɔ slɔɔto ko po je nɛ ɔ nɛ e ngaa kɔɔhiɔ kɛ nyu tete yi nɛ a buɔ lɛ tue nɛ ɔ?”
Yesu tsa nyumu ko nɛ mumi yayamihi ngɛ e mi
(Mateo 8.28-34; Marko 5.1-20)
26A ba su Gergesebi ɔmɛ a zugba nɛ ngɛ Galilea hanɔ ɔ nɔ. 27Nɛ benɛ e ba kple ɔ, nyumu ko nɛ mumi yayamihi ngɛ e mi nɛ je ma a mi kɛ lɛ ba kpe. Nɛ e wui tade gblee, nɛ e hi we mi ja yɔkɔhi a mi kɛkɛ. 28Nɛ be nɛ e na Yesu ɔ, e kpa ngmlaa wawɛɛ nɛ e ba kpla si ngɛ e hɛ mi, nɛ e kɛ gbi wawɛɛ de ke: “Mɛni sane i kɛ mo ngɛ, mo Yesu, Mawu nɛ ngɛ hiɔwe lokoo ɔ bi? I kpa mo pɛɛ ko pii mi!” 29Ejakaa Yesu nga mumi yayami ɔ yi ke e je nyumu ɔ mi. E nuu lɛ kpitikpiti, nɛ a woɔ lɛ kɔsɔkɔsɔhi nɛ a kaa lɛ pã kɛ tsiɔ e nya, se etsɔɔ nihi nɛ a kɛ woɔ lɛ ɔmɛ a mi, nɛ mumi yayami ɔ kpakaa lɛ kɛ yaa nga a mi. 30Yesu bi lɛ ke: “Kɛ a tsɛɛ mo kɛɛ?” Nɛ e ke: “Asafo;” ejakaa mumi yayamihi fuu lɛ a ngɛ ye mi ɔ nɛ. 31Nɛ mumi yayami ɔmɛ kpa Yesu pɛɛ ke e ko hia mɛ nɛ e ha a ya sɛ muɔ voo ɔ mi.
32Jeha nɛ ɔ kpotoo asafo kuu ngua ko ngɛ lejɛ ɔ ngɛ ni yee ngɛ yoku ɔ nɔ; nɛ mumi yayami ɔmɛ kpa Yesu pɛɛ ke e ngmɛ mɛ blɔ nɛ a ya sɛ kpotoo ɔmɛ a mi. Nɛ e ngmɛ mɛ blɔ. 33Lɔ ɔ he ɔ mumi yayami ɔmɛ je nyumu ɔ mi, nɛ a ya sɛ kpotoo ɔmɛ a mi, nɛ mɛ kuu mluku ɔ tsuo wo fo kɛ kple yoku ɔ kɛ ya pue taku ɔ mi nɛ a gbo.
34Nɛ benɛ nihi nɛ ngɛ kpotoo ɔmɛ hyɛe ɔ na nɔ́ nɛ a pee ɔ, a tu fo nɛ a ya sɛ̃ɛ ngɛ ma a kɛ kɔpe ɔmɛ a mi. 35Kɛkɛ nɛ ni ɔmɛ je kpo kɛ ho nɔ́ nɛ a pee ɔ hyɛmi ya; nɛ a ba Yesu ngɔ nɛ a ba na nyumu nɛ mumi yayami ɔmɛ je e mi ɔ nɛ e hii si ngɛ Yesu nane nya nɛ e wo tade, nɛ e hɛ mi tsɔ lɛ, nɛ a ye gbeye. 36Nɛ nihi nɛ na a hu sɛ̃ɛ mɛ bɔ nɛ pee nɛ a tsa nɔ nɛ mumi yayamihi ngɛ e mi ɔ. 37Kɛkɛ nɛ Gergesebi ɔmɛ nɛ ngɛ lejɛ ɔ ni ɔmɛ a mi ɔ tsuo ba ba kpa Yesu pɛɛ ke e je a ngɔ nɛ e ho, ejakaa gbeye nu mɛ nitsɛnitsɛ. Lɔ ɔ he ɔ e ya sɛ lɛ ɔ mi kɛ kpale e se. 38Nyumu ɔ nɛ mumi yayami ɔmɛ je e mi ɔ kpa Yesu pɛɛ ke e ngmɛ lɛ blɔ nɛ e kɛ lɛ nɛ hi si. Se Yesu wo lɛ blɔ nɛ e de lɛ ke: 39“Kpale o se kɛ ho o we mi ya, nɛ o ya sɛ̃ɛ ni nguahi nɛ Mawu pee ha mo ɔ.” Nɛ e pue nɔ kɛ ho nɛ e ya fiɛ ni nguahi nɛ Yesu pee ha lɛ ɔ ngɛ ma a mi tsuo.
Yairo bi yo ɔ kɛ yo nɛ ta Yesu tade he ɔ
(Mateo 9.18-26; Marko 5.21-43)
40Jeha nɛ ɔ benɛ Yesu kpale e se kɛ ba a, asafo ɔ nya e he, ejakaa mɛ tsuo a ngɛ lɛ mlɛe. 41Kɛkɛ nɛ oʼɛ, nyumu ko nɛ a tsɛɛ lɛ Yairo nɛ ji kpe he nɔkɔtɔma a ba nɛ e ba kpla si ngɛ Yesu nane nya nɛ e kpa lɛ pɛɛ konɛ e ba e we ɔ mi, 42ejakaa e ngɛ biyo kaketoo pɛ nɛ ye maa pee jeha nyɔngma kɛ enyɔ nɛ e miɔ nɛ ma gbo.
Benɛ Yesu yaa a, asafo ɔ tɔtɔ lɛ. 43Nɛ yo ko nɛ muɔ ngɛ dɛe ngɛ e he jeha nyɔngma kɛ enyɔ, nɛ e puɛ e nihi tsuo kulaa kɛ ha tsopatsɛmɛ, nɛ nɔ ko nɔ ko nyɛ we lɛ nɛ e tsa a, 44ba je Yesu se je nɛ e ta e tade nya fiami ɔ he, nɛ amlɔ ɔ e muɔ dɛmi ɔ se po. 45Yesu bi ke: “Mɛnɔ ji nɔ nɛ ta ye he ɔ?” Benɛ ni ɔmɛ tsuo kua a, Petro kɛ nihi nɛ piɛ e he ɔ ke: “Mawetsɛ, asafo ɔ tɔtɔ mo nɛ a ngɛ mo miae, nɛ o ngɛ bie ke: ‘Mɛnɔ lɛ ta ye he ɔ” 46Se Yesu ke: “Nɔ ko ta ye he, ejakaa i nu he kaa hewami ko je ye mi.’ 47Kɛkɛ nɛ benɛ yo ɔ na kaa e hi lɛ laami hu ɔ, e kɛ hedomi ba ba kpla si ngɛ e hɛ mi, nɛ e ba jaje nɔ́ he je nɛ e ta e he ɔ kɛ bɔ nɛ e he wa lɛ amlɔ ɔ nɔuu ɔ. 48Yesu de lɛ ngɛ asafo ɔ kulaa hɛ mi ke: “Biyo, o tsui nɛ nɔ o mi, o hemi kɛ yemi tsa mo; yaa ngɛ hejɔmi mi!”
49Benɛ Yesu ngɛ munyu ɔ nɔ ɔ, nɔ ko je kpe he nɔkɔtɔma a we ɔ mi ba de lɛ ke: “O biyo ɔ gbo; koo doo tsɔɔlɔ ɔ nya.” 50Se benɛ Yesu nu ɔ, e he nɔ ke: “Koo ye gbeye; he ye kɛkɛ nɛ e yi ma na wa.” 51Nɛ benɛ Yesu ba we ɔ mi ɔ, e ngmɛ́ nɔ ko nɔ ko blɔ nɛ e sɛ tsu ɔ mi kaa ja Petro kɛ Yohane kɛ Yakobo kɛ jokuɛ ɔ tsɛ kɛ e nyɛ pɛ. 52Nɛ ni ɔmɛ tsuo ngɛ ya foe nɛ a ngɛ kɔmɔ yee. Se Yesu ke: “Nyɛ ko fo ya; e gbo we, se mahɛ e ngɛ hwɔe.” 53Nɛ a muɔ lɛ, ejakaa a le kaa e gbo. 54Se Yesu nu e nine si nɛ e tsɛ lɛ ke: “Jokuɛyo, tee si!” 55Nɛ jokuɛ ɔ mumi ɔ kpale ba e mi ekohu, nɛ e te si amlɔ ɔ nɔuu; nɛ Yesu fa ke a ha jokuɛ ɔ nɔ ko nɛ e ye. 56E fɔli ɔmɛ a nya kpɛ a he; se Yesu wo mɛ si veveeve ke a ko sɛɛ nɔ́ nɛ a pee ɔ ngɔ ha nɔ ko.",https://www.bible.com/bible/2322/LUK.8.DAN77
LUKA 9,"Yesu tsɔ kaseli nyɔngma kɛ enyɔ ɔmɛ
(Mateo 10.5-15; Marko 6.7-13)
1Kɛkɛ nɛ Yesu tsɛ kaseli nyɔngma kɛ enyɔ ɔmɛ kɛ kpe nɛ e ha mɛ hewami kɛ he blɔ ngɛ mumi yayami ɔmɛ tsuo nɔ, nɛ a tsa hiɔhi hulɔ. 2Nɛ e tsɔ mɛ Mawu matsɛ yemi ɔ fiɛmi kɛ hiɔtsɛmɛ a tsami 3E de mɛ ke: “Nyɛ ko hɛɛ nɔ́ ko kɛ ha nyɛ blɔhiami ɔ, nyɛ ko hɛɛ dɛ hɛɛmi tso loo kotoku loo abolo loo sika loo tade enyɔ. 4We tsuaa we mi nɛ nyɛ ma ya sɛ ɔ, nyɛɛ hi lejɛ ɔ kɛ yaa su nyɛ maa je. 5Nihi abɔ nɛ he we nyɛ ɔ, ke nyɛ maa je jamɛ a ma a mi ɔ, nyɛ blɛ nyɛ nane si zu ɔ kɛ ye mɛ odase.” 6Nɛ kaseli ɔmɛ pue nɔ kɛ ho nɛ a ya kpa ma amɛ a mi ya fiɛ Sane Kpakpa a nɛ a tsa nihi ngɛ he tsuaa he.
Herode pee yoyooyo
(Mateo 14.1-12; Marko 6.14-16)
7Amlaalo nɔkɔtɔma Herode nu nihi nɛ a pee ɔmɛ tsuo he, nɛ e pee yoyooyo, ejakaa ni komɛ de ke Yohane te si kɛ je gbeje. 8Ni komɛ hu de ke Elia je e he kpo, nɛ ni kpa komɛ hu de ke blema gbali ɔmɛ eko te si ekohu. 9Se Herode ke: “Yohane ɔ, i po e yi; se mɛnɔ ji nɛ ɔ nɛ i ngɛ kikɛmɛ a sane nɛ ɔmɛ nue ngɛ e he nɛ ɔ?” Nɛ e hla kaa e na lɛ.
Yesu ha ni akpe enuɔ niyeni
(Mateo 14.13-21; Marko 6.30-44; Yohane 6.1-14)
10Nɛ benɛ bɔfo ɔmɛ kpale a se kɛ ba a, a ba sɛɛ nihi tsuo nɛ a ya pee ɔ ngɔ ha Yesu. Nɛ e ngɔ mɛ kɛ ho nga a nɔ he ko banee ya ngɛ ma nɛ a tsɛɛ lɛ Betsaida a kasa nya 11Se benɛ asafo ɔ na lɛ ɔ, a bu e nɔ. E he mɛ hɛmuɔ nɛ e fiɛ Mawu matsɛ yemi ɔ he sane tsɔɔ mɛ, nɛ e tsa nihi nɛ tsami he hia mɛ ɔ.
12Benɛ je bɔni jɔmi ɔ, ni nyɔngma kɛ enyɔ ɔ ba e ngɔ nɛ a ba de lɛ ke: “Wo asafo ɔ blɔ konɛ a ya ma amɛ kɛ kɔpehi nɛ bɔle wɔ nɛ ɔmɛ a mi nɛ a ya to lejɛ ɔ nɛ a na niyeni ejakaa nga mi wa ngɛ nɛ ɔ nɛ.” 13Se Yesu de mɛ ke: “Nyɛ nitsɛmɛ nyɛ ha mɛ nɔ́ ko nɛ a ye.” Se a ke: “Abolo enuɔ kɛ lo enyɔ pɛ wa ngɛ, lɛɛ ja wa ya nɛ wa ya he niyeni ba ha asafo nɛ ɔ tsuo.” 14(Ejakaa ni ɔmɛ a yibɔ maa pee nyumuhi akpe enuɔ). E de e kaseli ɔmɛ ke: “Nyɛ ha nɛ a hi si kutuu kutuu nyingmi enuɔ enuɔ nya.” 15A pee ja nɛ a ha ni ɔmɛ tsuo hi si. 16Kɛkɛ nɛ e kukuɔ abolo enuɔ kɛ lo enyɔ ɔ nɛ e hyɛ hiɔwe nɛ e gbaa nɔ, nɛ e kuɔ nɛ e kɛ ha e kaseli ɔmɛ nɛ a kɛ ma asafo ɔ hɛ mi. 17Nɛ a ye nɛ mɛ kulaa a tɔ, nɛ a kukuɔ bibli nɛ piɛ ɔ kusii nyɔngma kɛ enyɔ.
Petro odase nɛ e ye ngɛ Yesu he
(Mateo 16.13-19; Marko 8.27-29)
18Ligbi ko benɛ Yesu nɔ kake ngɛ sɔlee ɔ, e kaseli ɔmɛ ba bua a he nya ngɛ e ngɔ; nɛ e bi mɛ ke: “Ni ɔmɛ deɔ ke mɛnɔ jimi?”
19A ha lɛ heto ke: “Yohane, baptisilɔ ɔ; nɛ ni komɛ deɔ ke: Elia; nɛ ni kpa komɛ hu deɔ ke: Blema gbali ɔmɛ a ti nɔ ko lɛ e te si ekohu.” 20Nɛ e bi mɛ ke: “Se nyɛɛ lɛɛ, nyɛ deɔ ke mɛnɔ ji mi?” Petro he nɔ nɛ e ke: “Mawu we Kristo ɔ.” 21Kɛkɛ nɛ Yesu bɔ mɛ kkɔ ke a ko wo nɔ ta ngɔ de nɔ ko.
Yesu tu e manehlu kɛ e gbenɔ he munyu
(Mateo 16.20-28; Marko 8.30—9.1)
22Nɛ Yesu ke: “Ja Nɔmlɔ Bi ɔ na amanehlu babauu, nɛ ma mikɔtɔma amɛ kɛ osɔfo nikɔtɔma amɛ kɛ mlaatsɔɔli ɔmɛ kua lɛ, nɛ a gbe lɛ, nɛ ligbi nɛ ji ligbi etɛ ɔ nɛ a tle lɛ si ekohu.”
23Nɛ e de ni ɔmɛ tsuo ke: “Ke nɔ ko suɔ kaa e nyɛɛ ye se ɔ, e kua e he nɛ e wo e seumi tso ɔ ngɔ tloo daa ligbi kɛ nyɛɛ ye se. 24Ejakaa nɔ tsuaa nɔ nɛ suɔ kaa e baa e klaa yi ɔ, e maa laa lɛ; se nɔ nɛ laa e klaa ngɛ ye he ɔ, e ma he e yiwami. 25Ejakaa mɛni se nɔmlɔ naa, ke e na je mluku ɔ tsuo, se e laa lɛ nitsɛ e he aloo e sake e he ngɔ fɔ he ɔ? 26Ejakaa nɔ tsuaa nɔ nɛ imi kɛ ye munyu ɔmɛ a he peɔ lɛ zo ɔ, lɛ hu e he maa pee Nɔmlɔ Bi ɔ zo benɛ e maa ba ngɛ lɛ nitse e nyami ɔ kɛ e tsɛ nɔ ɔ kɛ bɔfo klɔuklɔu ɔmɛ a nɔ ɔ mi ɔ. 27Se niinɛ, i ngɛ nyɛ dee ke: ni komɛ ngɛ nihi nɛ daa si ngɛ hiɛ ɔ nɛ ɔ a kpɛti nɛ a be gboe kɛ yaa su be nɛ a maa na Mawu matsɛ yemi ɔ.”
Yesu nɔmlɔ tso su tsake
(Mateo 17.1-8; Marko 9.2-8)
28E ba mi kaa munyu nɛ ɔmɛ a se maa pee ligbi kpaanyɔ ɔ, Yesu ngɔ Petro kɛ Yohane kɛ Yakobo, nɛ e pue nɔ kɛ ho sɔlemi ya ngɛ yoku ɔ nɔ. 29Nɛ benɛ e ngɛ sɔlee ɔ, e hɛ mi tsake nɛ e tade ɔ hiɛ futaa nɛ e ngɛ kpee klaiklai. 30Nɛ oʼɛ, nyumuhi enyɔ kɛ lɛ ba tu munyu, mɛ ji Mose kɛ Elia, 31nihi nɛ ba je a he kpo ngɛ hɛ hii nyami mi nɛ a kɛ lɛ tu munyu ngɛ e je mi nya nɛ e ma ya gbe ngɛ Yerusalem ɔ he ɔ. 32Se mahɛ gbe Petro kɛ nihi nɛ piɛ e he ɔ; nɛ benɛ a hɛ tsɛ kulaa a, a na e hɛ mi nyami ɔ kɛ nyumuhi enyɔ ɔmɛ nɛ a daa si ngɛ e kasa nya a. 33Nɛ benɛ ni ɔmɛ ngɛ Yesu sie ɔ, Petro de Yesu ke: “Tsɔɔlɔ, e hi kaa waa hi hiɛ ɔ, nɛ ha nɛ waa ma bo tsu etɛ, o nɔ kake kɛ Mose nɔ kake kɛ Elia nɔ kake;” se e li nɔ nɛ e ngɛ dee ɔ. 34Nɛ benɛ e ngɛ ni nɛ ɔmɛ dee ɔ, bɔku ko ba ha a nɔ; nɛ benɛ a sɛ bɔku ɔ mi ɔ, a ye gbeye. 35Nɛ gbi ko je bɔku ɔ mi de ke: “Ye suɔmi bi ɔ ji nɛ ɔ nɛ, nyɛɛ bu lɛ tue!” 36Benɛ a nu gbi ɔ se ɔ, Yesu nɔ kake pɛ a na. Nɛ a ma a nya, nɛ jamɛ a be ɔmɛ a mi ɔ a sɛɛ we nihi nɛ a na a eko ha we nɔ ko nɔ ko.
Yesu tsa jokuɛ nyumu ko nɛ mumi yayami ngɛ e mi
(Mateo 17.14-18; Marko 9.14-27)
37Nɛ e ba mi kaa e nɔ je na benɛ a je yoku ɔ nɔ kɛ ngɛ si kplee ɔ, nihi fuu kɛ lɛ ba kpe. 38Nɛ oʼɛ, nyumu ko je ni ɔmɛ a kpɛti kpa ngmlaa ke: “Tsɔɔlɔ, i kpa mo pɛɛ, hyɛ ye bi ɔ, se lɛ pɛ ji ye bi. 39Oʼɛ, mumi ko nuu lɛ nɛ e kpaa ngmlaa tlukaa, nɛ e haa e huaa gɛgɛnii, nɛ e nya fiaa hwɔli, nɛ e gbɔnyɔɔ lɛ hluu loko e jee e mi. 40I kpa o kaseli ɔmɛ pɛɛ ke a hia lɛ, se a nyɛ we.” 41Yesu he nɔ nɛ e ke: ‘Oo yi nɔ bihi nɛ he we yi nɛ be a jebo nɔ! Mɛni be i kɛ nyɛ maa hi si nɛ ma hɛɛ nyɛ kɛ ya su? O kɛ o bi ɔ nɛ ba hiɛ ɔ!” 42Se benɛ jokuɛ ɔ ma a, mumi yayami ɔ po lɛ fɔ̃ si nɛ e ha e hua. Se Yesu nga mumi ɔ yi, nɛ e tsa jokuɛ ɔ, nɛ e ngɔ lɛ ngɔ ha e tsɛ ɔ ekohu. 43Nɛ mɛ tsuo a nya kpɛ a he ngɛ Mawu he wami kpetekpleenyɛ ɔ he.
Yesu tu e gbenɔ he munyu ekohu
(Mateo 17.22-23; Marko 9.30-32)
Se benɛ ni ɔmɛ tsuo a hɛ mi pee mɛ yaa ngɛ nihi tsu nɛ Yesu pee ɔ he ɔ, e de e kaseli ɔmɛ ke: 44“Nyɛɛ lɛɛ nyɛ ha kikɛmɛ a munyu nɛ ɔmɛ nɛ sɛ nyɛ tue mi, ejakaa a maa ngɔ Nɔmlɔ Bi ɔ ngɔ wo nimli a dɛ mi.” 45Se mɛɛ lɛɛ a nɛ́ munyu nɛ ɔ nya, nɛ a kɛ laa mɛ konɛ a ko nu sisi, nɛ a ngɛ gbeye yee kaa a ma bi lɛ munyu ɔ he nɔ ko.
Mɛnɔ ji nɔ ngua pe kulaa?
(Mateo 18.1-5; Marko 9.33-37)
46Nɛ nya sami ko ba te si ngɛ a kpɛti kaa mɛnɔ ji nɔ ngua pe kulaa ngɛ a kpɛti. 47Se benɛ Yesu na le a tsui mi susumi ɔ, e ngɔ jokuɛ nyafii ko nɛ e kɛ lɛ ba da e kasa nya; 48nɛ e de mɛ ke: “Nɔ tsuaa nɔ nɛ maa ngɔ jokuɛ nyafii nɛ ɔ ngɛ ye biɛ mi ɔ, e ngɔ mi; nɛ nɔ nɛ ngɔ mi ɔ, e ngɔɔ nɔ nɛ tsɔ mi ɔ; ejakaa nɔ nɛ ji nyafii ngɛ nyɛ tsuo nyɛ kpɛti ɔ, lɛ nɔuu ji nɔ ngua.”
Nɔ nɛ ti si wui nyɛ ɔ, e piɛ nyɛ he
(Marko 9.38-40)
49Yohane he nɔ ke: “Tsɔɔlɔ, wa na nɔ ko nɛ e kɛ o biɛ ngɛ mumi yayami hiae, nɛ wa tsi lɛ blɔ, ejakaa e kɛ wɔ nyɛɛ we o se.” 50Nɛ Yesu de lɛ ke: “Nyɛ ko tsi lɛ blɔ, ejakaa nɔ nɛ ti si wui nyɛ ɔ, e ngɛ nyɛ blɔfami.”
Samaria kɔpe ko kua Yesu
51Nɛ e ba mi kaa benɛ ligbi nɛ a maa ngɔ Yesu kɛ ho hiɔwe ya su ta a, e ngɔ e hɛ mi ngɔ pi Yerusalem nɛ e yaa lejɛ ɔ. 52Nɛ e tsɔ tsɔli kɛ sɛ e hlami; nɛ a ya sɛ Samariabi a ma ko mi konɛ a ya dla he ko ngɔ to lɛ. 53Se a he we lɛ, ejakaa a na ngɛ e hɛ mi kaa e yaa Yerusalem. 54Nɛ benɛ Yakobo kɛ Yohane kɛ e kaseli ɔmɛ na enɛ ɔ ɔ, a ke: “Nyɔmtsɛ, o suɔ kaa wa de nɛ la nɛ je hiɔwe ba sa mɛ lo?” 55Se Yesu plɛ e he nɛ e ka a hɛ mi, 56nɛ a ho ma kpa ko mi ya.
Yesu senyɛɛmi
(Mateo 8.19-22)
57Nɛ e ba mi kaa benɛ a yaa ngɛ blɔ ɔ nɔ ɔ, nɔ ko ba de lɛ ke: “Nyɔmtsɛ, ma nyɛɛ o se kɛ maa ya he tsuaa he nɛ oyaa.” 58Se Yesu de lɛ ke: “Kɔkɔbohi ngɛ muɔhi, nɛ hiɔwe lohwe pɛlitsɛmɛ hu ngɛ tsuhi, se Nɔmlɔ Bi o lɛɛ e be he nɛ e kɛ e yi fɔɔ.” 59Nɛ e de nɔ kpa ke: “Nyɛɛ ye se!” Se lɛɛ e ke: “Nyɔmtsɛ, ngmɛɛ mi blɔ nɛ ma ya ya pu tsaatsɛ lolo.” 60Se Yesu de lɛ ke: “Ha nɛ ni gbogboehi nɛ pu a ni gbogboehi se mo lɛɛ yaa nɛ o ya fiɛ Mawu matsɛyemi ɔ!” 61Nɛ nɔ kpa hu ke: “Ma nyɛɛ o se, Nyɔmtsɛ, se ngmɛɛ mi blɔ nɛ ma ya ya sɛ ye weli lolo.” 62Se Yesu de lɛ ke: “Nɔ nɛ kɛ e nine pɛtɛɛ na kpakplaa he nɛ e plɛɛ e kuɛ hyɛɛ e se ɔ, e sɛ́ Mawu matsɛyemi ɔ.”",https://www.bible.com/bible/2322/LUK.9.DAN77
LUKA 10,"Yesu tsɔ ni nyingmi kpaago kɛ enyɔ
1Ni nɛ ɔmɛ a se ɔ, Nyɔmtsɛ ɔ hia ni nyingmi kpaago kɛ enyɔ kpã hu, nɛ e tsɔ mɛ enyɔenyɔ kɛ sɛ e hlami kɛ ya ma tsuaa ma nɔ kɛ he tsuaa he nɛ lɛ nitsɛ e maa ya a. 2Kɛkɛ nɛ e de mɛ ke: “Ni kpami ɔ hiɛ, se ni tsuli ɔmɛ pi; lɔ ɔ he ɔ nyɛ kpa ni kpami Nyɔmtsɛ ɔ pɛɛ konɛ e tsɔ ni tsuli kɛ ya e ni kpami ɔ he. 3Nyɛɛ ya! oʼɛ, i ngɛ nyɛ tsɔe kaa to bihi ngɛ ogbeteehi a kpɛti. 4Nyɛ ko hɛɛ sika kpɛɛ loo kotoku loo tokotahi, nɛ nyɛ ko nga nɔ ko ngɛ blɔ ɔ nɔ. 5Nɛ we tsuaa we mi nɛ nyɛ maa sɛ ɔ, kekleekle ɔ nyɛ de ke: ‘Manye nɛ ba we nɛ ɔ mi!’ 6Nɛ ke hejɔmi bi ko ngɛ lejɛ ɔ, nyɛ hejɔmi ɔ maa hi e nɔ; se ke pi jã a, e maa kpale e se kɛ ba nyɛ ngɔ ekohu. 7Nɛ nyɛɛ hi jamɛ a we ɔ mi nɔuu, nɛ nyɛɛ ye nɛ nyɛɛ nu nɔ́ nɛ a ma ha nyɛ ɔ ejakaa ni tsulɔ ɔ, e hiɔwo sa lɛ. Nyɛ ko klɛ̃ kɛ je we mi kɛ ya we mi. 8Nɛ ma tsuaa ma mi nɛ nyɛ maa sɛ nɛ a ma he nyɛ ɔ, nɔ́ tsuaa nɔ́ nɛ a kɛ ma nyɛ hɛ mi ɔ nyɛɛ ye. 9Nɛ nyɛ tsa hiɔtsɛmɛ nɛ ngɛ mi ɔ, nɛ nyɛ de mɛ ke: ‘Mawu matsɛ yemi ɔ na nyɛ. 10Se ma tsuaa ma mi nɛ nyɛ maa sɛ nɛ a he we nyɛ ɔ, nyɛɛ je kɛ ho gbɛjegbɛ ɔmɛ a nɔ ya nɛ nyɛ de ke: 11‘Wa ngɛ nyɛ ma nɛ ɔ mi bunyuku tete nɛ ngɛ wa nanehi a he ɔ blɛe kɛ ngɛ nyɛ nɔ puee; se kɛ ɔ nyɛ na le kaa Mawu matsɛ yemi ɔ na nyɛ.’ 12I ngɛ nyɛ dee ke: Jamɛ a ligbi ɔ nɔ ɔ, e maa fani Sodom tete ngɛ jamɛ a ma a he.”
Mahi nɛ he we yi ɔ
(Mateo 11.20-24)
13“Musu tloo mo, Korazin! Musu tloo mo, Betsaida! Ejakaa kaa hewami ni tsumihi nɛ a tsu ngɛ nyɛ mi nɛ ɔ, Tiro kɛ Zidon a tsu ngɛ jinɛ a hii si ngɛ kpekpe kɛ lazu mi nɛ a tsake a tsui momoomo. 14Se kojomi ɔ mi ɔ, e maa fani Tiro kɛ Zidon ngɛ nyɛ he! 15Nɛ mo, Kapernaum, pi hiɔwe nɛ a wo o nɔ kɛ ho? A maa ba mo si kɛ maa ya gbeje lokoo!
16“Nɔ nɛ buɔ nyɛ tue ɔ, imi tue e buɔ ɔ nɛ; nɛ nɔ nɛ kuaa nyɛ ɔ, imi e kuaa a nɛ; nɛ nɔ nɛ kuaa mi ɔ, nɔ nɛ tsɔ mi ɔ e kuaa a nɛ.”
Ni nyingmi kpaago kɛ enyɔ ɔmɛ a sekpalemi
17Ni nyingmi kpaago kɛ enyɔ ɔ kpale a se kɛ ba kɛ buajɔmi nɛ a ba de ke: “Nyɔmtsɛ, o biɛ ɔ he ɔ mumi yayamihi tete baa a he si haa wɔ.” 18Se e de mɛ ke: “I na Satan kaa oslaba nɛ tsɔ kɛ je hiɔwe ba nɔ si. 19Oʼɛ, i ha nyɛ he blɔ nɛ nyɛɛ naa sinɔhi kɛ nyingmogblakotohi kɛ henyɛlɔ ɔ hewami ɔ kulaa nɔ, nɛ nɔ́ ko nɔ́ ko be nyɛ yayami pee. 20Se kɛ ɔ, nyɛ ko na enɛ ɔ he buajɔmi kaa mumi ɔmɛ baa a he si ngɔ haa nyɛ ɔ, se mohu nyɛ na buajɔmi kaa a ngma nyɛ biɛ ngɛ hiɔwe.”
Yesu bua jɔ
(Mateo 11.25-27; 13.16-17)
21Jamɛ a ngmlɛfia a nɔ nɔuu ɔ, Yesu bua jɔ ngɛ Mumi Klɔuklɔu ɔ mi nɛ e ke: “I ngɛ o yi jee, Tsaatsɛ, hiɔwe kɛ zugba Nyɔmtsɛ, kaa o ngɔ ni nɛ ɔmɛ ngɔ laa ni leli kɛ ga leli, nɛ o je ngɔ tsɔɔ bimwɔwi. Ee, Tsaatsɛ, ejakaa jã ji bɔ nɛ sa o hɛ mi.
22“Tsaatsɛ tu nihi tsuo kulaa ngɔ wo ye dɛ, nɛ nɔ ko li nɔ nɛ ji Bi ɔ, ja Tsɛ ɔ kɛkɛ, kɛ nɔ nɛ ji Tsɛ ɔ, ja Bi ɔ kɛ nɔ nɛ Bi ɔ suɔ kaa e je lɛ kpo ngɔ tsɔɔ ɔ.”
23Kɛkɛ nɛ Yesu plɛ e hɛ mi ha e kaseli ɔmɛ nɛ e de mɛ ngɛ se zaa ke: “A gbaa hɛngmɛhi nɛ naa nihi nɛ nyɛ ngɛ nae nɛ ɔ. 24Ejakaa i ngɛ nyɛ de kɛ: Gbali kɛ matsɛmɛ fuu hla kaa a ko na nihi nɛ nyɛ ngɛ nae nɛ ɔ, se a nɛ, kɛ jeha nɛ ɔ kaa a ko nu nihi nɛ nyɛ ngɛ nue nɛ ɔ se a nui.”
Samariano mɔbɔnalɔ ɔ
25Kɛkɛ nɛ mlaatsɔɔlɔ ko te si da si nɛ e tsɔ e nya kɛ bi lɛ ke: “Tsɔɔlɔ, mɛni ma pee nɛ ma na neneene wami?” 26Se Yesu bi lɛ ke: “Mɛni a ngma ngɛ Mlaa a mi ɔ, nɛ kɛ o kaneɔ lɛ kɛɛ?” 27Mlaatsɔɔlɔ ɔ ha lɛ heto ke: “Suɔ Nyɔmtsɛ, o Mawu ɔ kɛ je o tsui kulaa, kɛ o klaa kulaa, kɛ o hewami kulaa, kɛ o juɛmi kulaa mi, kɛ o nyɛmi nɔmlɔ hu kaa bɔ nɛ o suɔ mo nitsɛ o he.” 28Yesu de lɛ ke: “Bɔ nɛ o ha heto ɔ da, pee ja nɛ o yi ma na wami.”
29Se mlaatsɔɔlɔ ɔ, akɛnɛ e ngɛ hlae nɛ e bu e he bemi he je ɔ, e bi Yesu ke: Mɛnɔ ji mami?” 30Yesu he nɔ nɛ e ke: “Nyumu ko pue nɔ kɛ je Yerusalem kɛ yaa Yeriko nɛ e ya nɔ ojo fiali komɛ a kpɛti. A kpɔ e he tade ɔ nɛ a plaa lɛ, nɛ a je, nɛ a si lɛ nɛ e gbo fã kɛ fã. 31E ba mi kaa osɔfo ko ba gu lɛ blɔ ɔ nɔ; nɛ benɛ e na lɛ ɔ, e tsɔ e he kɛ be. 32Nɛ ja nɔuu Levino ko hu, benɛ e su lejɛ ɔ nɛ e na lɛ ɔ, e tsɔ e he kɛ be. 33Se Samariano ko nɛ nyɛɛ blɔ ba su he nɛ e ngɛ ɔ, nɛ benɛ e na lɛ ɔ, e muklii mi sa lɛ, 34nɛ e ya e ngɔ, nɛ e ya fi e pa amɛ a nɔ, nɛ e plɛ nu kɛ wai pue nɔ, nɛ e pa wo lɛ ngɔ hi lɛ nitsɛ e lohwe nɔ, nɛ e ngɔ lɛ kɛ ya nibwɔhi a to he nɛ e ya hyɛ e nɔ. 35Nɛ e nɔ je na, benɛ e yaa a, e je cedi enyɔ ngɔ ha nibwɔhi a tohetsɛ ɔ nɛ e de lɛ ke: ‘Hyɛ lɛ saminya, nɛ nɔ́ tsuaa nɔ́ nɛ o ma pa puɛ ngɛ e he ɔ, ke i kpale ye se kɛ ba a, ma wo mo hiɔ.’ 36Jeha nɛ ɔ, ni etɛ nɛ ɔmɛ a kpɛti mɛnɔ o susu kaa e pee nɔ nɛ ya nɔ ojo fiali a kpɛti nɔ huɛ?” 37E ha heto ke: “Nɔ nɛ na lɛ mɔbɔ ɔ.” Kɛkɛ nɛ Yesu de lɛ ke: “Mo hu yaa nɛ o ya pee ja nɔuu.”
Yesu ya slaa Marta ke Maria
38E ba mi kaa benɛ a yaa a, Yesu ya sɛ kɔpe ko mi. Nɛ yo ko nɛ a tsɛɛ lɛ Marta a ngɔ lɛ kɛ ho e we mi ya. 39Marta ngɛ nyɛmi yo ko nɛ a tsɛɛ lɛ Maria, nɛ lɛ hu e ba hi si ngɛ Yesu nane nya nɛ e bu e munyu ɔ tue. 40Se Marta hao e he fuu tsɔ ngɛ sɔmɔmi babauu he, nɛ e ba Yesu ngɔ ba de ke: “Mawetsɛ, o nɛ́ kaa mami ɔ si mi nɛ ye nɔ kake i ngɛ sɔmɔe nɛ ɔ? Lɔ ɔ he ɔ de lɛ nɛ lɛ hu e ba piɛ ye he.” 41Se Yesu ha heto nɛ e de lɛ ke: “Marta, Marta, o ngɛ o he nya gbae nɛ o ngɛ o he haoe ngɛ nihi fuu he; 42se nɔ́ kake lɛ he hia. Nɔ́ nɛ hi ɔ lɔ ɔ Maria ngɔ ɔ nɛ, nɛ a be kpɔe ngɛ e dɛ.”",https://www.bible.com/bible/2322/LUK.10.DAN77
LUKA 11,"Yesu nitsɔɔmi ngɛ sɔlemi he
(Mateo 6.9-13; 7.7-11)
1Ligbi ko ɔ, Yesu ngɛ sɔlee ngɛ he ko, nɛ benɛ e gbe nya a, e kaseli ɔmɛ a ti nɔ kake de lɛ ke: “Mawetsɛ, tsɔɔ wɔ sɔlemi, kaa bɔ nɛ Yohane hu tsɔɔ e kaseli ɔmɛ ɔ.” 2Nɛ e de mɛ ke: “Ke nyɛ ngɛ sɔlee ɔ nyɛ de ke:
‘Tsaatsɛ,
O biɛ ɔ he nɛ tsɔ;
O matsɛ yemi ɔ nɛ ba.
3Ha wɔ wa daa ligbi ngma.
4Nɛ o kɛ wa he yayami ɔmɛ nɛ pa wɔ,
Ejakaa wɔ hu waa kɛ paa nɔ tsuaa
nɔ nɛ tɔ́ɔ wa nɔ ɔ.
Nɛ o kɛ wɔ ko ya ka mi.’ ”
5Nɛ ɛ de mɛ ke: “Nyɛ kpɛti mɛnɔ nɛ ngɛ huɛ nɛ e maa ya e ngɔ nyɔ mi kpɛti nɛ e ma ya de lɛ ke: ‘Ye huɛ, paa mi abolo etɛ, 6ejakaa ye huɛ ko nɛ nyɛɛ blɔ ba to mi, nɛ i be nɔ ko nɛ i kɛ maa ma e hɛ mi;’ 7nɛ nɔ nɛ ngɛ tsu ɔ mi ɔ be nɔ hee ke: ‘Koo doo ye nya, a nga sinya a mo, nɛ imi kɛ ye bimɛ sɛ sa mi; i be nyɛe si ma te nɛ ma ba ha mo.’ 8I ngɛ nyɛ dee ke, ke ka e huɛ nɛ ji lɛ ɔ he jinɛ e be si tee nɛ e ha lɛ, se e nya doomi ɔ he ɔ, e maa te si kɛ̃, nɛ e ma ha lɛ bɔ tsuaa bɔ nɛ e ngɛ hlae. 9Nɛ imi hu i ngɛ nyɛ dee ke: Nyɛ bi, nɛ a ma ha nyɛ; nyɛ hla, nɛ nyɛ maa na; nyɛ si, nɛ a ma bli ha nyɛ. 10Ejakaa nɔ tsuaa nɔ nɛ biɔ ɔ, e nine suu nɔ; nɛ nɔ nɛ hlaa a, e naa; nɛ nɔ nɛ siɔ ɔ, a bliɔ haa lɛ. 11Se tsɛ te nɛ ngɛ nyɛ kpɛti nɛɛ, nɛ ke e bi bi lɛ abolo, nɛ e ma ha lɛ tɛ? Aloo ke e bi lɛ lo ɔ, nɛ e maa ngɔ sinɔ ngɔ pee lo ngɔ ha lɛ? 12Aloo ke e bi lɛ kungwɔ hlui ɔ, nɛ e ma ha lɛ nyingmogblakoto? 13Lɛɛ ke nyɛ nɛ nyɛ ji nimli yayamihi ɔ, nyɛ le bɔ nɛ nyɛ peɔ nɛ nyɛɛ kɛ nike ni kpakpahi kee nyɛ bimɛ ɔ, nyɛmɛ nɔuu nɛ nyɛ tsɛ nɛ ngɛ hiɔwe ɔ be Mumi Klɔuklɔu ɔ ngɔe ha nihi nɛ biɔ lɛ ɔ?”
Yesu kɛ Beelzebul
(Mateo 12.22-30; Marko 3.20-27)
14Nɛ Yesu ngɛ mumi yayami ko nɛ ji amuɛti hiae, nɛ e ba mi kaa benɛ mumi yayami ɔ je kpo ɔ amuɛti ɔ tu munyu, nɛ ni ɔmɛ a nya kpɛ a he. 15Se a ti ni komɛ de ke: “Beelzebul, mumi yayami ɔmɛ a tsɛ ɔ he wami nya e hiaa mumi yayami ɔmɛ ngɛ ɔ nɛ.” 16Nɛ ni komɛ hu ka lɛ kɛ ngɛ hiɔwe okadi ko hlae ngɛ e dɛ. 17Se, akɛnɛ Yesu le a juɛmi ɔmɛ ɔ, e de mɛ ke: “Ma tsuaa ma nɛ gbaa woɔ lɛ nitsɛ e he ɔ, e ywiaa, nɛ we nɛ gbaa woɔ lɛ nitsɛ e he ɔ, e ywiaa. 18Nɛ ke Satan hu gba wo lɛ nitsɛ e he ɔ, kɛ maa pee kɛɛ nɛ e matsɛ yemi ɔ maa da si? Ejakaa nyɛ ke Beelzebul he wami nya i hiaa mumi yayami ɔmɛ ngɛ ɔ nɛ. 19Se ke imi lɛɛ, Beelzebul he wami i kɛ hiaa mumi yayami ɔmɛ ɔ, mɛni nyɛ bimɛ ɔmɛ kɛ hiaa mɛ? Lɔ ɔ he ɔ mɛ nɔuu lɛ a maa kojo nyɛ. 20Se ke Mawu nine nguɛ i kɛ hiaa mumi yayami ɔmɛ ɔ, lɔ ɔ lɛɛ Mawu matsɛ yemi ɔ su nyɛ ngɔ.
21“Ke hewalɔ ko hɛɛ e dade mi kɛ ngɛ e mɔ he bue ɔ, e nihi tsuo kulaa ngɛ pɛpɛɛpɛ; 22se ke nɔ nɛ he wa pe lɛ ba tua lɛ nɛ e ye e nɔ kunimi ɔ, e kpɔɔ e ta hwumi nihi nɛ e ngɔɔ e hɛ fɔɔ nɔ ɔ tsuo ngɛ e dɛ, nɛ e dlaa e ta yibu ni ɔmɛ a mi.
23“Nɔ nɛ be ye blɔfami ɔ, e kɛ mi na, nɛ nɔ nɛ kɛ mi bua we nya a, e ngɛ gbee kɛ ngɛ fiae.”
Mumi yayami ɔ sekpalemi
(Mateo 12.43-45)
24“Ke mumi yayami ko je nɔmlɔ mi ɔ, e ya nyɛɛ hehi nɛ nyu be kɛ hlaa he jɔmi, nɛ ke e nɛ́ eko ɔ, e de ɔ ke: ‘Ma kpale ye se kɛ ya ye we he nɛ i je ɔ.’ 25Nɛ ke e ba a, e ba naa kaa a bɛɛ mi nɛ a dla mi. 26Kɛkɛ ɔ, e yaa nɛ e ya ngɔɔ mumi kpahi kpaago nɛ ji mumi yayamihi pe lɛ ngɔ piɛɔ e he nɛ a ya sɛɛ e mi nɛ a hii lejɛ ɔ, nɛ jamɛ a nɔmlɔ ɔ sekpɛ sihihii ɔ plɛɔ yayami pe kekle nɔ ɔ.”
Buajɔmi nitsɛ
27Nɛ e ba mi kaa benɛ e ngɛ ni nɛ ɔmɛ dee ɔ, yo ko nɛ ngɛ asafo ɔ mi ɔ wo e gbi nɔ nɛ e de lɛ ke: “A gbaa muklii nɛ hɛɛ mo kɛ nyɔ nɛ o pupɔ ɔ!” 28Se Yesu he nɔ ke: “E ngɛ mi ja mohu, se a gbaa ninɛmɛ nɛ nuɔ Mawu munyu ɔ nɛ a yeɔ nɔ ɔ!”
Farisifo ɔmɛ ngɛ okadi hlae
(Mateo 12.38-42)
29Benɛ asafo ɔmɛ ba bua a he nya fuu ɔ, Yesu bɔni demi ke: “Yi nɔ bi nɛ ɔmɛ ɔ, yi nɔ bi yayamihi ʼi. A ngɛ okadi hlae, se a be mɛ eko hae kaa ja gbalɔ Yona okadi ɔ. 30Ejakaa bɔ nɛ Yona plɛ okadi ha Ninivebi ɔmɛ ɔ, ja nɔuu kɛ Nɔmlɔ Bi ɔ ma plɛ ngɔ ha kikɛmɛ a yi nɔ bi nɛ ɔmɛ. 31Leneyi manye ɔ kɛ yi nɔ bi nɛ ɔmɛ maa te si ngɛ kojomi ɔ mi, nɛ e maa bu mɛ fɔ, ejaakɛ e je zugba a nyagbe he lokoo ba bu Salomo ni lemi tue; nɛ oʼɛ, nɔ́ nɛ pe Salomo ni lemi ɔ ngɛ hiɛ ɔji 32Ninivebi ɔmɛ kɛ kikɛmɛ a yi nɔ bi nɛ ɔmɛ maa te si ngɛ kojomi ɔ mi nɛ a maa bu mɛ fɔ, ejakaa a tsake a tsui ngɛ Yona fiɛmi ɔ nya; nɛ oʼɛ, nɔ́ nɛ pe Yona fiɛmi ɔ ngɛ hiɛ ɔ!”
Nɔmlɔ tso ɔ la
(Mateo 5.15; 6.22-23)
33“Nɔ ko su we kane ngɔ mɛ́ kɔkɔɔ mi loo sowe sisi, se mohu kane tso nɔ e kɛ maa, konɛ nihi nɛ ma we ɔ mi sɛmi ɔ, a na e kpɛmi ɔ. 34Nɔmlɔ tso ɔ kane ji hɛngmɛ. Ke o hɛngmɛ nɔ tsɔ ɔ, o nɔmlɔ tso mluku ɔ hu mi tsɔɔ; se ke o hɛngmɛ hi ɔ, o nɔmlɔ tso ɔ hu woɔ diblii. 35Lɔ ɔ he ɔ hyɛ nɛ hi konɛ la nɛ ngɛ o mi ɔ ko plɛ diblii. 36Lɔ ɔ he ɔ ke o nɔmlɔ tso mluku ɔ mi tsɔ nɛ he ko he ko wui diblii ɔ, nɔmlɔ tso mluku ɔ tsuo mi ma tsɔ kaa bɔ nɛ kane kɛ e kpɛmi tsoo haa mo ɔ.”
Yesu kã Farisifo ɔmɛ kɛ Mlaatsɔɔli ɔmɛ a hɛ mi
(Mateo 23.1-36; Marko 12.38-40)
37Yesu munyu ɔ nya gbemi pɛ kɛkɛ nɛ Farisifono ko ba tsɛ lɛ ni yemi. E ya we ɔ mi, nɛ e ya hi si ngɛ niyeni ɔ he. 38Se benɛ Farisifono ɔ na kaa e fɔ we e he loko e maa ye ni ɔ, e hɛ mi pee lɛ yaa. 39Nyɔmtsɛ ɔ de lɛ ke: “Mwɔnɛ ɔ mwɔnɛ ɔ ɔ, nyɛ Farisifo ɔmɛ nyɛ tsuɔ kplu he kɛ kã se, se nyɛ mi hyi tɔ kɛ ju kɛ yi mi wami. 40Kuasiahi! Anɛ nɔ nɛ pee semi ɔ, pi lɛ kɛ̃ nɛ e pee mi ɔ hulɔ lo? 41Mohu ɔ, nyɛɛ ngɔ nihi nɛ ngɛ mi ɔ ngɔ ha ohiafohi, nɛ oʼɛ, nihi tsuo he ma tsɔ ha nyɛ.
42“Se musu tloo nyɛ, Farisifohi, kaa nyɛ hãa kowɛ kɛ pui kɛ bahi slɔɔtohi tsuo mi dlami nyɔngma mi kake, nɛ nyɛ siɔ dami sane yemi kɛ Mawu suɔmi ɔ! Jinɛ e sa kaa nyɛ peɔ enɛ ɔmɛ, nɛ nyɛ ko si ekolɔ ɔ hulɔ.
43“Musu tloo nyɛ, Farisifohi, kaa nyɛ suɔ nikɔtɔmahi a sihi hehi ngɛ kpe he ɔmɛ kɛ nɔ ngami ngɛ juahi a nɔ! 44Musu tloo nyɛ, ejakaa nyɛ ngɛ kaa yɔkɔhi nɛ ji si, nɛ nihi nɛ nyɛɛ nɔ ɔ li!”
45Nɛ mlaa tsɔɔli ɔmɛ a ti nɔ kake he nɔ nɛ e de lɛ ke: “Tsɔɔlɔ, nihi nɛ o ngɛ dee nɛ ɔ ɔ, o kɛ ngɛ wɔ hu ahlua bɔe.” 46Yesu ke: “Nyɛ mlaa tsɔɔli ɔmɛ hu musu tloo nyɛ, kaa nyɛɛ kɛ tlomihi nɛ hi tloomi tloɔ nihi, se nyɛ nitsɛmɛ lɛɛ, nyɛɛ kɛ nyɛ nine nguɛ kake tɛ tlomi ɔmɛ a he. 47Musu tloo nyɛ, kaa nyɛ maa gbali ɔmɛ nɛ nyɛ tsɛmɛ ɔmɛ gbe ɔ a pu he ɔmɛ; 48lɛɛ niinɛ nyɛ ngɛ nyɛ tsɛmɛ ɔmɛ a ni tsumi ɔmɛ a he odase yee, nɛ e ngɔ nyɛ nya ejakaa mɛ lɛ a gbe mɛ mohu, se nyɛ lɛ nyɛ maa a pu he ɔmɛ. 49Enɛ ɔ he nɔuu nɛ Mawu ni lemi ɔ de ke: ‘Ma tsɔ gbali kɛ bɔfohi kɛ ya a ngɔ, nɛ a maa gbe a ti ni komɛ, nɛ a maa wa a ti ni komɛ yi mi, ʼɔ nɛ, 50konɛ gbali ɔmɛ a muɔ tsuo nɛ a pue si kɛ je je mi sisije ɔ, a bi si ngɛ yi nɔ bi nɛ ɔmɛ a dɛ’ 51kɛ je Habel muɔ ɔ nɔ kɛ ya su Zakaria, nɔ nɛ a gbe ngɛ bɔ sami latɛ ɔ kɛ sɔlemi tsu ɔ kpɛti ɔ muɔ ɔ nɔ. Ee, i ngɛ nyɛ dee ke a ma bi si ngɛ yi nɔ bi nɛ ɔmɛ a dɛ!
52“Musu tloo nyɛ, mlaa tsɔɔli, ejakaa nyɛ ngɔ ni lemi ɔ nya safe ɔ kɛ je! Nyɛ nitsɛmɛ ɔ nyɛ sɛ we mi, nɛ nihi nɛ hlaa kaa a maa sɛ mi ɔ hu nyɛ tsiɔ mɛ blɔ.”
53Nɛ benɛ Yesu je lejɛ ɔ kɛ ho ɔ, mlaa tsɔɔli ɔmɛ kɛ Farisifo ɔmɛ je a hɛ ka lɛ nɛ a bɔni e nya munyu hiɔmi babauu, 54nɛ a da lɛ, nɛ a ngɛ hlae nɛ a wo e nya tso kpɛ konɛ a ya po e nya.",https://www.bible.com/bible/2322/LUK.11.DAN77
LUKA 12,"Osatopeemi he kɔkɔbɔmi
(Mateo 10.26-27)
1Jamɛ a be ɔ mi nɔuu ɔ, benɛ nihi akpe akpehi abɔ ba bua a he nyɛ nɛ nihi ngɛ nihi a nɔ nae ɔ, Yesu bɔni e kaseli ɔmɛ demi ke: “Kekleekle ɔ, nyɛ hɛ̃ nɛ hi nyɛ he nɔ ngɛ Farisifo ɔmɛ a ma sasɛ nɛ ji osato peemi ɔ he. 2Se nɔ́ ko be nɛ a tsi nɔ nɛ a be lɛ kpo jee, aloo nɛ a ngɔ laa nɛ a be lee. 3Lɔ ɔ he ɔ, nɔ́ tsuaa nɔ nɛ nyɛ de ngɛ diblii mi ɔ, a maa nu ngɛ la hɛ mi; nɛ nɔ́ nɛ nyɛ tu ngɔ wo tue mi ngɛ se tsuhi a mi ɔ, a maa fiɛ ngɛ tsuhi a yi mi.”
Nɔ nɛ sa gbeyeyemi
(Mateo 10.28-31)
4“Se nyɛ, ye huɛmɛ ɔmɛ ɔ, i ngɛ nyɛ dee ke: Nyɛ ko ye nihi nɛ gbee nɔmlɔ tso ɔ nɛ kɔlɔ ɔ se ɔ a be nɔ́ ko nɛ a ma nyɛ maa pee hu ɔ gbeye. 5Se ma tsɔɔ nyɛ nɔ nɛ sa nɛ nyɛɛ ye gbeye: Nyɛɛ ye nɔ nɛ ke e gbe se ɔ nɛ e ngɛ he blɔ kaa e ma sake ngɔ fɔ gehena mi ɔ gbeye. Ee, i ngɛ nyɛ dee ke, lɛ gbeye nyɛɛ ye.
6“Anɛ pi pesewahi enyɔ nɛ a juaa otokliihi enuɔ lo? Se Mawu hɛ ji akpɛti kake ngmelu nɔ. 7Se snyɛ yi bwɔmi tete a kane kulaa. Lɔ ɔ he ɔ nyɛ ko ye gbeye; nyɛ he jua wa pe otokliihi babauu.”
Yesu he odaseyemi ngɛ nimli a hɛ mi
(Mateo 10.32-33; 12.32; 10.19-20)
8“I ngɛ nyɛ dee ke: Nɔ tsuaa nɔ nɛ gbaa mi woɔ ye ta ngɛ nimli a hɛ mi ɔ, Nɔmlɔ Bi ɔ hu ma gba mi nɛ e maa wo e ta ngɛ Mawu bɔfo ɔmɛ a hɛ mi; 9se nɔ nɛ kuaa mi ngɛ nimli a hɛ mi ɔ, a ma kua lɛ ngɛ Mawu bɔfo ɔmɛ a hɛ mi.
10“Nɛ nɔ tsuaa nɔ nɛ maa tu munyu ko ngɔ si Nɔmlɔ Bi ɔ, a kɛ maa pa lɛ; se Mumi Klɔuklɔu ɔ lɛɛ, nɔ nɛ maa tu musu bɔmi munyu ko ngɔ si lɛ ɔ, a kɛ be lɛ pae.
11“Ke a kpaka nyɛ kɛ ya kpe he ɔmɛ kɛ matsɛmɛ kɛ ganɔhi a hɛ mi ɔ, nyɛ ko gba nyɛ he nya ngɛ bɔ nɛ loo nɔ́ nɛ nyɛɛ kɛ ma je nyɛ nya loo nɔ́ nɛ nyɛ ma de ɔ he. 12Ejakaa nɔ́ nɛ sa kaa nyɛ de ɔ. Mumi Klɔuklɔu ɔ maa tsɔɔ nyɛ ngɛ lɛ ngmlɛfia a nɔ nɔuu.”
Niatsɛ kuasia a he abɛ ɔ
13Kɛkɛ nɛ nɔ ko je asafo ɔ mi ba de lɛ ke: “Tsɔɔlɔ, de ye nyɛmi ɔ nɛ e kɛ mi nɛ dla gbo si ni ɔmɛ.” 14Se Yesu de lɛ ke: “Maminyumu, mɛnɔ wo mi kojolɔ loo ni dlalɔ ngɛ nyɛ nɔ?” 15Nɛ e de mɛ ke: “Nyɛ hɛ nɛ hi nyɛ he nɔ saminya ngɛ hɛ tsumi he; ejakaa pi nɔmlɔ ni nɛ e na nɛ be nɔ ɔ mi nɛ e wami ngɛ.” 16Nɛ e bu mɛ abɛ ke: “Nyumu niatsɛ ko zugba ba ni babauu; 17nɛ e susu ngɛ e yi mi ke: ‘Kɛ ma pee kɛɛ, akɛnɛ i be he nɛ i kɛ ye ngmɔ mi ni maa to nɛ ɔ?’ 18Nɛ e ke: ‘Nɔ nɛ ma pee ji nɛ ɔ nɛ: Ma kuɔ ye gba a ngɔ pue si, nɛ ma ma nguahi, nɛ ma to ye ngmɔ mi ni kɛ ye ni ɔmɛ tsuo ngɛ lejɛ ɔ; 19nɛ ma de ye klaa ke: Ye klaa, o ngɛ nihi babauu nɛ a ngɔ to ha mo jehahi fuu; jɔɔ o he, ye nɛ o nu, nɛ o tsui nɛ nɔ o mi!’ 20Se Mawu de lɛ ke: ‘Kuasia, nyɔ nɛ ɔ mi nɔuu ɔ, a ma bi o klaa si ngɛ o dɛ; nɛ nihi nɛ o dla ngɔ to ɔ, mɛnɔ nihi a maa pee?’ 21Jã nɔ nɛ toɔ juetli ngɔ haa lɛ nitsɛ e he, se e pi niatsɛ ngɛ Mawu blɔfami ɔ ngɛ.”
He kɛ Mawu nɔ fɔmi
(Mateo 6.25-34)
22Kɛkɛ nɛ Yesu de e kaseli ɔmɛ ke: “Lɔ ɔ he ɔ nyɛɛ lɛɛ i ngɛ nyɛ dee ke: Nyɛ ko hao nyɛ he ngɛ nyɛ klaa a he, nɔ́ nɛ nyɛ maa ye, aloo nɔmlɔ tso ɔ he, nɔ́ nɛ nyɛ maa wo. 23Klaa a pe ngma, nɛ nɔmlɔ tso ɔ hu pe tade. 24Nyɛ susu kuakualabite ɔmɛ a he; ejakaa a du we ni, jeha nɛ ɔ hu a kpa we, na a be nito he loo ngma gba po, se Mawu lɛɛ mɛ; nyɛɛ hyɛ bɔ nɛ nyɛ he jua wa hluu pe lohwe pɛlitsɛmɛ! 25Se nyɛ ti mɛnɔ nɛ ke e gba e he nya a nɛ e ma nyɛ tsa e kami nya ninekpɔ mi kake? 26Se ke nyɛ nyɛ we nɔ́ nɛ ji nyafii nɛ nyɛɛ pee ɔ, mɛ he je nyɛ gbaa nyɛ he nyɛ ngɛ nihi nɛ piɛ ɔmɛ a he mɔ? 27Nyɛ susu mɔmɔ ɔmɛ a he, bɔ nɛ a puɛɛ; a tsu we ni, nɛ jeha nɔ hu a tsɛ̃ we kpa, se i ngɛ nyɛ dee ke, Salomo kɛ e hɛ mi nyami ɔ tete mia we kaa enɛ ɔmɛ a ti kake. 28Jeha nɛ ɔ ke hu nɛ mwɔnɛ ɔ e ngɛ nga nɔ nɛ hwɔɔ nɛ a kɛ woɔ abolo tsu mi ɔ nɛ Mawu miaa lɛ kikɛ ɔ, anɛ e be nyɛ miae hluu pe mɛ, nyɛ nɛ nyɛ hemi kɛ yemi pi ɔ! 29Se nyɛɛ lɛɛ nyɛ ko bi nɔ́ nɛ nyɛ maa ye aloo nɔ́ nɛ nyɛ maa nu, nɛ jeha nɛ ɔ hu nyɛ yi mi nɛ ko pee nyɛ kɔsikɔsi. 30Ejakaa kikɛmɛ a ni nɛ ɔmɛ tsuo se je nɛ ɔ mi majeli a bimɛ ɔmɛ dii; se nyɛ tsɛ ɔ le kaa ni nɛ ɔmɛ a he ngɛ nyɛ hiae. 31Nyɛ hla Mawu matsɛ yemi ɔ se blɔ mohu nɛ a maa ngɔ ni nɛ ɔmɛ tsuo ngɔ piɛ he ha nyɛ.”
Hiɔwe juetli
(Mateo 6.19-21)
32“Koo ye gbeye, asafo kuu nyafii, ejakaa nyɛ tsɛ ɔ ngɛ he tsui kaa e maa ngɔ matsɛ yemi ɔ ngɔ ha nyɛ. 33Nyɛɛ jua nihi nɛ nyɛ ngɛ ɔ nɛ nyɛ kɛ pee kpakpa. Nyɛ hla sika kpɛɛhi nɛ be momo pee; nyɛɛ to juetli nɛ be tae ngɛ hiɔwe, he nɛ juɔ ko be he sue nɛ wɔyewɔye kpe we ni ngɛ ɔ. 34Ejakaa he nɛ nyɛ juetli ɔ ngɛ ɔ, lejɛ ɔ nyɛ tsui hu maa hi.”
Sɔmɔli nɛ buu
35“Nyɛɛ fi nyɛ Tnlɛ mi nɛ nyɛ ha nyɛ kane ɔmɛ nɛ tso; 36nɛ nyɛɛ pee kaa nihi nɛ ngɛ a nyɔmtsɛ blɔ hyɛe be mi nɛ e maa je yokpeemi ɔ kɛ ba a, konɛ ke e ba nɛ e ba si ɔ, kɛkɛ nɛ a bli lɛ amlɔ. 37A gbaa jamɛ a tsɔli ɔmɛ nɛ benɛ a nyɔmtsɛ ɔ maa ba a nɛ e ma ba na mɛ kaa a ngɛ nyɔ fɔe ɔ! Niinɛ, i ngɛ nyɛ dee ke e maa mia nɛ e ma ha a hi si ngɛ niyeni he, nɛ e maa ba ba sɔmɔ mɛ. 38Nɛ ke e ba nyɔ mi kpɛti loo makɛ nɛ e ba na mɛ jã a, a gbaa jamɛ a tsɔli ɔmɛ! 39Se nyɛ na le enɛ ɔ kaa, ke wetsɛ ɔ le ngmlɛfia nɔ nɛ juɔ ɔ baa a jinɛ e maa bu nɛ e be blɔ ngmɛe nɛ a ywia e tsu ɔ ngɔ wo mi. 40Lɔɔ he ɔ nyɛ hu nyɛ dla nyɛ he ngɔ to, ejakaa, ngmlɛfia nɛ nyɛ hɛ be nɔ ɔ nɔ Nɔmlɔ Bi ɔ maa ba.”
Sɔmɔlɔ anɔkualetsɛ kɛ sɔmɔlɔ lakpatsɛ
(Mateo 24.45-51)
41Petro de Yesu ke: “Mawetsɛ, wɔ o ngɛ kikɛmɛ a abɛ nɛ ɔ bue ɔ, aloo ni ɔmɛ tsuo hu ngɛ mi?” 42Nyɔmtsɛ ɔ ha heto ke: “Se mɛnɔ mɔ ji tsɔlɔ nɔkɔtɔma anɔkualetsɛ kɛ ni lelɔ, nɛ e nyɔmtsɛ ɔ maa wo lɛ nɔkɔtɔma ngɛ e webihi a nɔ, konɛ e ha mɛ a niyeni ngɛ be nɛ sa mi ɔ? 43A gbaa jamɛ a tsɔlɔ ɔ, nɔ nɛ ke e nyɔmtsɛ ɔ ba nɛ e ma ba na lɛ kaa e ngɛ jã pee ɔ. 44I ngɛ nyɛ dee anɔkuale mi ke e maa wo lɛ nɔkɔtɔma ngɛ e ni ɔmɛ kulaa nɔ. 45Se ke jamɛ a tsɔlɔ ɔ de ngɛ e tsui mi ke: ‘Ye nyɔmtsɛ ɔ ngɛ e bami be ɔ tsɛe kɛ ngɛ toe,’ nɛ e ma bɔni wenyumuhi kɛ weyi ɔmɛ gbemi kɛ da numi kɛ da demi ɔ; 46jamɛ a tsɔlɔ ɔ nyɔmtsɛ ɔ maa ba ngɛ ligbi nɛ e hyɛ we lɛ blɔ kɛ ngmlɛfia nɛ e li nɔ, nɛ e ma ba poo e mi, nɛ e ma ha lɛ e blɔfami nɔ kɛ ablaatsɛmɛ ɔmɛ.
47“Se jamɛ a tsɔlɔ ɔ nɛ le e nyɔmtsɛ suɔmi nya ni nɛ e dla we e he ngɔ tui nɛ e pa pee we e suɔmi nyɛ ni ɔ, a maa fia lɛ kpa fuu; 48se nɔ nɛ li nɛ e ya pee kpa fiami ni ɔ, a maa fia lɛ kpa bɔɔ ko. Se nɔ tsuaa nɔ nɛ a ngɔ fuu ngɔ ha lɛ ɔ, a ma hla fuu ngɛ e dɛ; nɛ nɔ nɛ a tu fuu ngɔ wo e dɛ ɔ, a ma bi nɔ́ nɛ be nɔ si ngɛ e dɛ.”
Migbami nɛ baa ngɛ Yesu he
(Mateo 10.34-36)
49“I ba nɛ ma ba wo la ngɛ je ɔ mi, nɛ ke e hle momo ɔ, mɛni i ngɛ hlae ekohu! 50I ngɛ baptisimi ko nɛ a kɛ maa baptisi mi, nɛ hyɛ bɔ nɛ ye he ngɛ mi hiae kɛ maa su be nɛ a maa gbe nya! 51Anɛ nyɛ susu kaa hejɔmi hami i ba ngɛ je ɔ mi lo? I ngɛ nyɛ dee ke: Dɛbi, se mi gbami mohu. 52Ejakaa kɛ je be nɛ ɔ mi kɛ yaa nɛ ɔ ɔ, ni enuɔ maa gba ngɛ we kake mi, ni etɛ maa te si ngɔ wɔ ni enyɔ, nɛ ni enyɔ hu maa te si ngɔ wo ni etɛ; 53mi gbami maa ba tsɛ kɛ e bi nyumu, kɛ binyumu hu kɛ e tsɛ a kpɛti; kɛ nyɛ kɛ biyo kpɛti, kɛ biyo hu kɛ nyɛ kpɛti; nganyɛ kɛ e nganyɛ, e bi ɔ yo ɔ, kpɛti kɛ lɛ hu e kɛ e nganyɛ, e huno nyɛ ɔ, kpɛti.”
Be ɔ lemi
(Mateo 16.2-3)
54Nɛ e de asafo ɔmɛ hu ke: “Ke nyɛ na bɔku nɛ ngɛ e he nya buae ngɛ bonyoku (pu sinɔ he) ɔ, amlɔ ɔ nyɛ deɔ ke: ‘Hiɔmi maa nɛ,’ nɛ e baa mi ja; 55nɛ ke leneyi (wo si) kɔɔhiɔ ngɛ fiae ɔ, nyɛ deɔ ke: ‘Latsa maa ba,’ nɛ e baa mi. 56Osatotsɛmɛ, nyɛ le hiɔwe kɛ je mi nihi a sisi tsɔɔmi; se kɛ pee kɛɛ nɛ nyɛ li yi nɔ nɛ ɔ sisitsɔɔmi ɔ?”
O kɛ o pɛbilɔ ɔ nɛ dla
(Mateo 5.25-26)
57“Nɛ mɛ he je nɛ nyɛ nitsɛmɛ nyɛ kojo we nɔ́ nɛ da blɔ ha we nyɛ he ɔ? 58Se ke o kɛ o pɛbilɔ yaa kojolɔ hɛ mi ɔ, bɔɔ mɔde nɛ o kɛ lɛ nɛ dla ngɛ blɔ ɔ nɔ, konɛ e ko sã mo ya ha kojolɔ ɔ, nɛ kojolɔ ɔ hu ngɔ mo ngo ha polisi ɔ, nɛ polisi ɔ wo mo tsu mi. 59I ngɛ mo dee ke: O be lejɛ ɔ jee gblegbleegblee ja o wo nyagbe pesewa a lolo.”",https://www.bible.com/bible/2322/LUK.12.DAN77
LUKA 13,"Tsakee o blɔ ɔmɛ nɛ o he mi ko kpata
1Jamɛ a be ɔ mi nɔuu ɔ, ni komɛ ngɛ lejɛ ɔ nɛ sɛ̃ɛ Galileabi nɛ Pilato ngɔ a muɔ ngɔ futu a bɔ sami ɔmɛ a mi ɔ he sane ɔ ha lɛ. 2Nɛ Yesu he nɔ nɛ e bi mɛ ke: “Anɛ nyɛ susu kaa kikɛmɛ a Galileabi nɛ ɔmɛ ji yayamipeeli pe Galileabi ɔmɛ tsuo he je nɛ a na kikɛmɛ a amanehlu nɛ ɔ lo? 3Dɛbi, se mohu i ngɛ nyɛ dee ke, ke nyɛ tsakee we nyɛ blɔ ɔmɛ ɔ, nyɛ tsuo nyɛ hɛ mi ma kpata ja kɛ̃. 4Aloo nyɛ susu kaa nihi nyɔngma kɛ kpaanyɔ ɔ nɛ Siloa mɔ ɔ hule pue a nɔ nɛ e gbe mɛ ɔ, mɛ kɛkɛ ji yayami peeli pe nimli tsuo nɛ ngɛ Yerusalem ɔ lo? 5Dɛbi, se mohu i ngɛ nyɛ dee ke, ke nyɛ tsakee we nyɛ blɔ ɔmɛ ɔ, nyɛ tsuo nyɛ hɛ mi ma kpata jã kɛ.”
Ngmɔkɔ tso nɛ wui yiblii ɔ he abɛ ɔ
6Nɛ e bu mɛ kikɛmɛ a abɛ nɛ ɔ ke: “Nɔ ko du ngmɔkɔ tso ngɛ e wai ngmɔ mi, nɛ e ya e nɔ yiblii hlami, se e nɛ eko. 7Kɛkɛ nɛ e de ngmɔ hulɔ ɔ ke: ‘Oʼɛ jeha etɛ ji nɛ ɔ tsuo ɔ, i baa ba hlaa yiblii ngɛ ngmɔkɔ tso nɛ ɔ nɔ, se i nɛ eko. Poo lɛ ngɔ fɔ si. Mɛ he je hu nɛ e ngɛ zugba a gbee ɔ?’ 8Se ngmɔ hulɔ ɔ he nɔ nɛ e de lɛ ke: ‘Nyɔmtsɛ, ha nɛ e hi si jeha nɛ ɔ hulɔ kɛ maa su be nɛ ma tsua he nɛ ma wo sisi kuku, 9kaa alinɔ e maa wo yiblii lo; se ke pi ja a loko o po lɛ ngɔ fɔ si.’ ”
Yesu tsa yo ko nɛ kpɛ ngɛ Hejɔɔmi Ligbi ɔ nɔ
10Hejɔɔmi Ligbi ɔ eko nɔ ɔ, Yesu ngɛ ni tsɔɔe ngɛ kpe he ɔ eko, 11nɛ oʼɛ, yo ko ngɛ lejɛ ɔ nɛ mumi yayami wo lɛ hiɔ jeha nyɔngma kɛ kpaanyɔ, nɛ e kpɛ, nɛ enyɛ we e mi nɛ e kpa kulaa po. 12Se benɛ Yesu na lɛ ɔ, e tsɛ lɛ nɛ e de lɛ ke: “Yo, a pɛne mo ngɛ o hiɔ ɔ mi!” 13Nɛ e kɛ e ninehi pue e nɔ, nɛ amlɔ ɔ nɔuu ɔ, e da tlɔmɔɔ, nɛ e wo Mawu hɛ mi nyami. 14Se kpe he nɔkɔtɔma a muklii mi wo la akɛnɛ Yesu tsa nɔ ngɛ Hejɔɔmi Ligbi ɔ nɔ ɔ, nɛ e he nɔ nɛ e de asafo ɔ ke: “Ligbi ekpa lɛ ngɛ nɛ sa kaa a tsuɔ ni ngɛ mi; lɔ ɔ he je ɔ nyɛɛ ba ngɛ lɛ be ɔmɛ a mi konɛ a tsa nyɛ, se pi ngɛ Hejɔɔmi Ligbi ɔ nɔ!” 15Se Nyɔmtsɛ ɔ he nɔ nɛ e de lɛ ke: “Osatotsɛmɛ! Anɛ Hejɔɔmi Ligbi ɔ nɔ ɔ nyɛ ti nɔ tsuaa nɔ pɛne we e na loo e teji ngɛ niyeni nɔ́ ɔ he kpakaa we lɛ ya ha we lɛ nyu lo? 16Oʼɛ, kikɛmɛ a yo nɛ ɔ nɛ ji Abraham bi yo nɛ Satan fi lɛ kikɛmɛ a jeha nyɔngma kɛ kpaanyɔ nɛ ɔ ɔ, anɛ e dɛ́ kaa a pɛneɔ lɛ ngɛ kikɛmɛ a kpa nɛ ɔ mi ngɛ Hejɔɔmi Ligbi ɔ nɔ lo?” 17Nɛ benɛ e de enɛ ɔ ɔ, zo gbe e henyɛli ɔmɛ tsuo, nɛ asafo ɔ tsuo na buajɔmi ngɛ nyakpɛ nihi nɛ e pee ɔ kulaa he.
Sinapi wu ɔ he abɛ ɔ
(Mateo 13.31-32; Marko 4.30-32)
18Jeha nɛ ɔ Yesu ke: “Mawu matsɛ yemi ɔ ngɛ kaa mɛni, nɛ mɛni he ma ngɔ to? 19E ngɛ kaa sinapi wu kake ngmelu nɛ nyumu ko ngɔ nɛ e ya du ngɛ e ngmɔ mi, nɛ e puɛ, nɛ e pee tso kpetekpleenyɛ, nɛ hiɔwe lohwe pɛlitsɛmɛ baa ba peɔ tsuhi ngɛ e kɔni ɔmɛ a mi.”
Ma sasɛ ɔ he abɛ ɔ
(Mateo 13.33)
20Nɛ e de ekohu ke: “Mɛni he ma ngɔ Mawu matsɛ yemi ɔ ngɔ to? 21E ngɛ kaa ma sasɛ nɛ yo ko ngɔ nɛ e ngɔ wo sowe etɛ mi kɛ ya su be nɛ kulaa sa.”
Agbo tokofii ɔ
(Mateo 7.13-14, 21-23)
22Nɛ Yesu ya kpa mahi kɛ kɔpehi a mi tsɔɔ ni, nɛ e po mi kɛ yaa Yerusalem. 23Nɛ nɔ ko bi lɛ ke: “Mawetsɛ, anɛ nihi bɔɔ kɛkɛ yiwami a ma he lo?” Se e de mɛ ke: 24“Nyɛɛ plee agbo tokofii ɔ mi sɛmi he, ejakaa i ngɛ nyɛ dee ke, nihi fuu ma hla nɛ a sɛ mi, se a be nyɛe.
25“Be mi nɛ we tsɛ ɔ te si nɛ e ya nga sinya a, nɛ nyɛ ma bɔni sinya a simi ngɛ se je, nɛ nyɛ ma de ke: ‘Nyɔ́mtsɛ, Nyɔmtsɛ, bli wɔ,’ nɛ e ma he nɔ nɛ e ma de nyɛ ke: I li he nɛ nyɛ je’ ɔ, 26kɛkɛ ɔ nyɛ ma bɔni demi ke: ‘Wa ye ni nɛ wa nu ni ngɛ o hɛ mi, nɛ o tsɔɔ ni ngɛ wa magbɛ ɔmɛ a mi.’ 27Nɛ e ma de mɛ ke: ‘I ngɛ nyɛ dee ke i li he nɛ nyɛ je; nyɛɛ je ye nɔ nyɛ ninɛmɛ nɛ nyɛ tsuɔ nihi nɛ dɛ blɔ!’ ɔ, 28lejɛ ɔ ya fomi kɛ lungu nya kpemi maa hi, benɛ nyɛ maa na Abraham kɛ Isak kɛ Yakob kɛ gbali ɔmɛ tsuo ngɛ Mawu matsɛ yemi ɔ mi nɛ nyɛ nitsɛmɛ lɛɛ a fie nyɛ ɔ. 29Nɛ nihi maa je beleku (pu je he) kɛ bonyoku (puisinɔ he) kɛ omlɛyi (hue mi je) kɛ leneyi (wo si je) maa ba nɛ a ma ba hi okplɔɔ he ngɛ Mawu matsɛ yemi ɔ mi. 30Nɛ oʼɛ, sekpɛtsɛmɛ ngɛ nɛ maa pee kekletsɛmɛ, na kekletsɛmɛ hu ngɛ nɛ maa pee sekpɛtsɛmɛ.
Suɔmi nɛ Yesu ngɛ kɛ ha Yerusalem
(Mateo 23.37-39)
31Jamɛ a be ɔ mi nɔuu ɔ, Farisifo ɔmɛ ekomɛ ba e ngɔ ba de lɛ ke: “Jee hiɛ ɔ nɛ o ho, ejakaa Herode ngɛ mo hlae nɛ e gbe.” 32Nɛ e de mɛ ke: “Nyɛɛ ya nɛ nyɛ ya de jamɛ a kɔkɔbo ɔ ke: Oʼɛ, i ngɛ mumi yayamihi hiae, nɛ i ngɛ nihi tsae mwɔnɛ ɔ kɛ hwɔɔ, nɛ ligbi nɛ ji ligbi etɛ ɔ ma gbe nya.’ 33Se kɛ̃ ɔ ja i nyɛɛ mwɔnɛ ɔ kɛ hwɔɔ kɛ hwɔɔ se, ejakaa e be mi bae kaa a maa gbe gbalɔ ko ngɛ he ko kaa ja Yerusalem.
34“Yerusalem, Yerusalem, mo nɛ o gbee gbali ɔmɛ, nɛ o fiaa nihi nɛ a tsɔɔ mɛ o ngɔ ɔ tɛ, si nyɛmɛ i hla kaa i buaa o bimɛ ɔmɛ a nya, kaa bɔ nɛ kungwɔ buaa e bimɛ a nyɛ ngɔ woɔ e pɛlihi a sisi ɔ, nɛ nyɛ kplɛɛ we.’ 35Oʼɛ, a si nyɛ we ɔ we doku ha nyɛ. Se i ngɛ nyɛ dee ke: Nyɛ be mi nae hu kɛ maa su be nɛ e maa ba mi kaa nyɛ ma de ke: ‘A gbaa nɔ nɛ ma ngɛ Nyɔmtsɛ ɔ biɛ mi ɔ!’ ”",https://www.bible.com/bible/2322/LUK.13.DAN77
LUKA 14,"Yesu tsa hiɔtsɛ ko
1Hejɔɔmi Ligbi ko nɔ ɔ, Yesu ya ni yemi ngɛ Farisifo ɔmɛ a nikɔtɔma amɛ a ti nɔ kake we mi, nɛ a huɔ lɛ. 2Nɛ oʼɛ nyumu ko ngɛ lejɛ ɔ nɛ ngɛ hulemi hiɔ nue. 3Nɛ Yesu de mlaa tsɔɔli ɔmɛ kɛ Farisifo ɔmɛ ke: “Anɛ e da blɔ kaa a tsaa nɔ ngɛ Hejɔɔmi Ligbi ɔ nɔ lo?” 4Se a pui e nya mi. Kɛkɛ nɛ e pɛtɛ e he nɛ e tsa lɛ, nɛ e wo lɛ blɔ ke e ho. 5Nɛ e de mɛ ke: “Nyɛ ti mɛnɔ nɛ ke e teji loo e na ya nɔ vu mi ɔ nɛ e ya be lɛ jee amlɔ ɔ nɔuu ngɛ Hejɔɔmi Ligbi ɔ nɔ?” 6Se a nyɛ we enɛ ɔmɛ a heto nɛ a ha hu.
Nibwɔpeemi kɛ hesibami
7Nɛ benɛ Yesu yo bɔ nɛ a ngɛ nikɔtɔmahi a sihi he hlae ɔ, e bu nihi nɛ a kpee ɔ abɛ, nɛedemɛke? 8“Ke nɔ ko kpee mo kɛ yaa yo kpeemi okplɔɔ he ɔ, ko ya hi yimɛ a je; eko ɔ alinɔ e kpee nɔ ko nɛ hɛ mi ngɛ nyami pe mo, 9konɛ nɔ nɛ kpee o kɛ jamɛ a tsɛ ɔ tsuo ɔ ko ba nɛ e ba de mo ke: ‘Ha nɔ nɛ ɔ blɔ,’ nɛ lɔ ɔ lɛɛ o kɛ zo ma ya hi nane si je. 10Se mohu ke a kpee mo ɔ, yaa nɛ o ya hi nane si je, konɛ ke nɔ nɛ kpee mo ɔ ba a, nɛ e ba de mo ke: ‘Huɛ, ba yimɛ a je.’ Lɔ ɔ lɛɛ o hɛ mi maa ba nyami ngɛ nihi nɛ o kɛ hii si ɔmɛ tsuo a hɛ mi. 11Ejakaa nɔ tsuaa nɔ nɛ woɔ e he nɔ ɔ, a maa ba lɛ si, nɛ nɔ nɛ baa e he si ɔ, a ma wo e nɔ.”
12Kɛkɛ nɛ Yesu de nɔ nɛ kpee lɛ ɔ ke: “Ke o ngmɛ piani loo gbɔkuɛ okplɔɔ ɔ, ko tsɛ o huɛmɛ loo o nyɛmimɛ loo o wekuli loo o kpɔ mi niatsɛmɛ, konɛ alinɔ mɛ hu a ba kpee mo eko ngɔ ma nya. 13Se ke o ngmɛ okplɔo ɔ, tsɛ ohiafohi kɛ glɔtsɛmɛ kɛ pɔtsɛmɛ kɛ heyuyuili mohu, 14nɛ a maa gbaa mo, akɛnɛ a be nɔ́ ko nɛ a kɛ maa to mo nane mi ɔ; ejakaa a maa to mo nane mi ngɛ dali a si temi ɔ mi.”
Okplɔɔ ngua a he abɛ ɔ
(Mateo 22.1-10)
15Nɛ benɛ nihi nɛ kɛ lɛ hii si ngɛ niyeni si ɔ a ti nɔ kake nu ni nɛ ɔmɛ ɔ, e de Yesu ke: “A gbaa nɔ nɛ yeɔ abolo ngɛ Mawu matsɛ yemi ɔ mi!” 16Se Yesu de lɛ ke: “Nyumu ko ngmɛ okplɔɔ ngua, nɛ e kpee nihi fuu; 17nɛ benɛ e su ni yemi be ɔ, e tsɔ e tsɔlɔ ke e ya de nihi nɛ a kpee ɔ ke: ‘Nyɛɛ ba, ejakaa a gbe nihi kulaa nya’ 18Se mɛ tsuo kulaa a bɔni lakpa kake yemi. Kekle nɔ ɔ de lɛ ke: ‘I he ngmɔ ko nɛ e sa kaa ma ya nɛ ma ya hyɛ; i kpa mo pɛɛ nɛ o na ha mi.’ 19Nɛ nɔ kpa ke: ‘I he na blablɛ enuɔ nɛ i yaa ma ya ka mɛ ma hyɛ; i kpa mo pɛɛ nɛ o na ha mi.’ 20Nɛ nɔ kpa hu ke: ‘I kpee yo nɛ lɔ ɔ he ɔ i be nyɛe ma ba.’ 21Nɛ kikɛmɛ a tsɔlɔ nɛ ɔ ba nɛ e ba jaje ni nɛ ɔmɛ kulaa ngɔ tsɔɔ e nyɔmtsɛ ɔ. Kɛkɛ nɛ we tsɛ ɔ muklii mi fu, nɛ e de tsɔlɔ ɔ ke: ‘Jee kpo esɔ kɛ ya ma a mi gbɛjegbɛ ɔmɛ kɛ magbɛ ɔme kɛ puɔ ɔmɛ a kpɛ, nɛ o ya ngɔ ohiafohi kɛ glɔtsɛmɛ kɛ hɛyuyuili kɛ pɔtsɛmɛ kɛ ba hiɛ ɔ.’ 22Nɛ tsɔlɔ ɔ ke: ‘Nyɔmtsɛ, a pee bɔ nɛ o de ɔ, se kɛ ɔ blɔ pa ngɛ.’ 23Nɛ Nyɔmtsɛ ɔ de tsɔlɔ ɔ ke: ‘Jee kpo nɛ o ya nyɛ a nɔ nɛ a ba, konɛ ye we ɔ nɛ hyi tɔ.’ 24Ejakaa i ngɛ nyɛ dee ke: ‘Ke nihi nɛ a kpee ɔmɛ a ti nɔ ko sa e nyɛ ye niyeni ɔ fii!’ ”
Kristo kaselɔ peemi
(Mateo 10.37-38)
25Nihi babauu kɛ Yesu nyɛɛ, nɛ e plɛ e he nɛ e de mɛ ke: 26“Ke nɔ ko ma ye ngɔ nɛ e nyɛ́ e tsɛ kɛ e nyɛ kɛ e yo kɛ e bimɛ kɛ e nyɛmimɛ nyumuhi kɛ lɛ nitsɛ e klaa hu tete ɔ, e be nyɛe ye kaselɔ peemi. 27Nɛ nɔ tsuaa nɔ nɛ wo we e seumi tso ngɔ tloo kɛ nyɛɛ ye se ɔ, e be nyɛe ye kaselɔ peemi. 28Ejakaa nyɛ ti mɛnɔ nɛ ke e ngɛ hlae nɛ e ma mɔ ɔ nɛ e be si hie nɛ e bu nya nɛ e hyɛ lolo kaa e ngɛ nihi bɔ nɛ maa su nya gbemi lo? 29Konɛ e ko ba kaa, benɛ e je sisi nɛ e ya nyɛ we nya nɛ e gbe ɔ, nihi tsuo nɛ na a ba bɔni e he fɛu yemi ke: 30‘Kikɛmɛ a nɔmlɔ nɛ ɔ bɔni mɔ mami, se e nyɛ we nya nɛ e gbe.’ 31Aloo te matsɛ nɛ ke e kɛ matsɛ kpa ko yaa hwu ta a nɛ e be si hie nɛ e susu he nɛ e hyɛ kaa nɔ nɛ hɛɛ nimli akpɛ nyingmi enyɔ kɛ ma e nɔ nɛ ɔ ɔ, e ma nyɛ nɛ e kɛ lɛ ya kpe kɛ nimli akpe nyɔma lo? 32Ke pi ja a, benɛ matsɛ kake ɔ nyɛɛ tsitsa lokoo kɛ ma a, e maa tsɔ tsɔli kɛ ya e ngɔ ya kpa kpatami he pɛɛ. 33Ja nɔuu kɛ nyɛ ti nɔ tsuaa nɔ nɛ kua we nihi kulaa nɛ e ngɛ ɔ, be nyɛe ye kaselɔ peemi.”
Ngo nɛ nya nyu gbo
(Mateo 5.13; Marko 9.50)
34“Ngo hi; se ke ngo nya nyu gbo ɔ, mɛni a ma kɛ wo lɛ ngo ekohu? 35E hi nɛ a maa ngɔ lɛ kaa zu loo kuku tete; a tsɛɛ ngɔ pueɔ he. Nɔ nɛ ngɛ tue nɛ e kɛ maa nu ɔ, e nu.”",https://www.bible.com/bible/2322/LUK.14.DAN77
LUKA 15,"To nɛ laa a
(Mateo 18.12-14)
1Jeha nɛ ɔ onia tsuli kɛ yayami peeli ɔmɛ tsuo hɛ mɛ su e he nɛ a ba bu lɛ tue. 2Farisifo ɔmɛ kɛ mlaa tsɔɔli ɔmɛ tu munyu huitihuiti nɛ a de ke: “Nɔ nɛ ɔ kɛ yayami peeli yeɔ ni.” 3Nɛ e bu mɛ kikɛmɛ a abɛ nɛ ɔ ke:
4“Nyɛ ti mɛnɔ nɛ ke e ngɛ to lafa nɛ a kpɛti kake laa a, e be nyingmi nɛɛ kɛ nɛɛ ɔ sie ngɛ nga a nɔ nɛ e ya hla nɔ́ nɛ laa a kɛ maa su benɛ e maa na lɛ? 5Nɛ ke e na lɛ ɔ, e woɔ lɛ fɔɔ ekonɔ nɛ e naa bua jɔmi; 6nɛ ke e ba we mi ɔ, e tsɛɛ e huɛmɛ kɛ e pakabi kɛ kpee, nɛ e deɔ mɛ ke: “Nyɛɛ kɛ mi nɛ na buajɔmi, ejakaa i na ye to ɔ nɛ laa a.’ 7I ngɛ nyɛ dee ke, ja nɔuu buajɔmi maa ba hiɔwe ngɛ yayami peelɔ kake nɛ tsakee e tsui ɔ he pe dali nyingmi nɛɛ kɛ nɛɛ nɛ tsui tsakemi he hia we mɛ ɔ.”
Sika nɛ laa a
8“Aloo te yo nɛ ngɛ sika hiɔ nyɔngma nɛ ke kpɔ kake laa a nɛ e be kane sue nɛ e bɛɛ we ɔ mi nɛ e hla fitsofitso kɛ maa su be nɛ e maa na? 9Nɛ ke e na a, e tsɛɛ e huɛmɛ kɛ e pakabi kɛ kpee nɛ e deɔ mɛ ke: ‘Nyɛɛ kɛ mi nɛ na bua jɔmi, ejakaa i na ye sika kpɔ nɛ laa a.’ 10Ja nɔuu i ngɛ nyɛ dee ke, bua jɔmi baa Mawu bɔfo ɔmɛ a kpɛti ngɛ yayami peelɔ kake nɛ tsakee e tsui ɔ he.”
Bi nyumu nɛ laa a
11Nɛ e ke: “Nyumu ko ngɛ bimɛ nyumuhi enyɔ. 12Nɛ a kpɛti jokuɛyo ɔ de e tsɛ ɔ ke: ‘Tsaatsɛ, ha mi o ni ɔmɛ a mi nɔ́ nɛ ji ye blɔfami nɔ.’ Nɛ e dla e ni ɔmɛ a mi ngɔ ha mɛ. 13Nɛ lɔ ɔ se ɔ, e sui be ko kɛkɛ nɛ jokuɛ ɔ bua kulaa nya, nɛ e doma kɛ ho he ko lokoo ya, nɛ Hejɛ ɔ ekɛ je mi bami sakasaka ya kpata e ni ɔmɛ a hɛ mi ngɛ. 14Se benɛ e puɛ kulaa a, hwɔ nɛ nya wa ko ba te si ngɛ jamɛ a zugba a nɔ tsuo, nɛ e bɔni lɛ fimi. 15Nɛ e pue nɔ kɛ ho nɛ e kɛ e he ya bɔ jamɛ a zugba a nɔ bi ɔmɛ eko he; nɛ e ha e ya e ngmɔ ɔ mi ya lɛ kpotoohi. 16Nɛ e jio lɛ kaa jinɛ e ko na yɔ nɛ kpotoo ɔmɛ yeɔ ɔ eko nɛ e ye nɛ e tɔ, se nɔ ko hi lɛ. 17Nɛ benɛ e hɛ mi tsɔ lɛ ɔ, e ke: ‘Yaa hyɛ tsaatsɛ apaatsɛmɛ abɔ sɔuu nɛ ngɛ niyeni babauu nɛ a pee we he nɔ ko, nɛ imi lɛɛ hwɔ gɛ mi gbee ngɛ hiɛ ɔ nɛ ɔ. 18Ma te si nɛ ma ya tsaatsɛ ngɔ nɛ ma ya de lɛ ke: “Tsaatsɛ, i pee yayami si Mawu kɛ mo, 19nɛ i sɛ́ kaa a tsɛɔ mi o bi hu; ngɔɔ mi ngɔ pee o apaatsɛmɛ ɔmɛ eko.” ’ 20Nɛ e te si nɛ e pue nɔ kɛ ba e tsɛ ngɔ.
“Se benɛ e nyɛɛ tsitsa lokoo kɛ ma a, e tsɛ na lɛ, nɛ e muklii mi sa lɛ, nɛ e sa fo kɛ ho ya fua lɛ nɛ e fiɔ e nya he. 21Nɛ e bi ɔ de lɛ ke: ‘Tsaatsɛ, i pee yayami kɛ si Mawu kɛ mo, nɛ i sɛ kaa a tsɛɔ mi o bi hu!’ 22Se e tsɛ ɔ de sɔmɔli ɔmɛ ke: ‘Nyɛ ya je tade nɛ ngɛ fɛu pe kulaa a kɛ ba esɔ, nɛ nyɛ kɛ ba wo lɛ, nɛ nyɛɛ wo e nine si ga kɛ e nane hu tokota; 23nɛ nyɛɛ ngɔ na bi nɛ tu zɔ ɔ kɛ ba nɛ nyɛ ba gbe, nɛ nyɛ ha waa ye ni nɛ wa na bua jɔmi; 24ejaakaa ye bi nɛ ɔ gbo, nɛ e hɛ tsɛ ekohu; e laa nɛ a na lɛ.’ Nɛ a bɔni nyami.
25“Se e bi nɔkɔtɔma a ngɛ ngmɔ mi, nɛ benɛ e ma nɛ e su we ɔ mi ta a, e nu saku kɛ dohi a he. 26E tsɛ sɔmɔli ɔmɛ a ti nɔ kake kɛ ba se, nɛ e bi lɛ ke: ‘Mɛni a ngɛ pee nɛ ɔ?’ 27Nɛ e de lɛ ke: ‘O nyɛmi ɔ ba, nɛ o tsɛ gbe na bi nɛ tu zɔ ɔ ejakaa e su e dɛ mi kpɛii nɛ nɔ́ ko nɔ́ ko be e he.’ 28Nɛ e muklii mi fu, nɛ e kplɛɛ we we ɔ mi sɛmi. Lɔ ɔ he ɔ e tsɛ ɔ je kpo nɛ e ba kpa lɛ pɛɛ. 29Se e he nɔ nɛ e de e tsɛ ɔ ke: ‘Hyɛ jehahi abɔ sɔuu nɛ i sɔmɔ mo, nɛ i tɔ we o kita ko nɔ gblee, nɛ imi lɛɛ o ha we mi to ku ko tete po gblee konɛ i kɛ ye huɛmɛ nɛ nya; 30se mwɔnɛ nɛ o bi nɛ ɔ nɛ kɛ ajuamahi ya ye o ni ɔmɛ ba a, lɛɛ o gbe na bi nɛ tu zɔ ɔ ngɔ ha lɛ.’ 31Nɛ e tsɛ ɔ de lɛ ke: ‘Ye bi, mo lɛɛ o kɛ mi lɛ ngɛ daa nɛ ɔ, nɛ nɔ́ tsuaa nɔ́ nɛ i ngɛ ɔ, o nɔ ʼi, 32se e sa kaa wa nya nɛ wa bua nɛ jɔ wa he, ejakaa o nyɛmi nɛ ɔ gbo, nɛ e hɛ tsɛ ekohu, e laa, nɛ a na lɛ.’ ”",https://www.bible.com/bible/2322/LUK.15.DAN77
LUKA 16,"Tsɔlɔ nɔkɔtɔma kutupɔtsɛ ɔ
1Yesu de e kaseli ɔmɛ hu ke: “Nyumu niatsɛ ko hi si nɛ e ngɛ tsɔlɔ nɔkɔtɔma ko nɛ a ba po e nya ngɔ ha lɛ ke e ngɛ e ni ɔmɛ a hɛ mi kpatae. 2E tsɛ tsɔlɔ ɔ nɛ e de lɛ ke: ‘Kɛ pee kɛɛ nɛ i ngɛ enɛ ɔ nue ngɛ o he nɛ ɔ?’ Ba bu o nɔkɔtɔma yemi ɔ he akɔɔtaa ejakaa o be nɔkɔtɔma nyɛe maa ye hu. 3Nɛ tsɔlɔ nɔkɔtɔma a de ngɛ e yi mi ke: ‘Nɛ ye nyɔmtsɛ ngɛ nɔkɔtɔma yemi ɔ kpɔe ngɛ ye dɛ nɛ ɔ, kɛ ma pee kɛɛ? I be nyɛe si ma tsua, nɛ nɔ bami hu ngɛ mi zo pee. 4I na bɔ nɛ ma pee nɛ ke a kpa mi nɔkɔtɔma yemi ɔ nɛ a he mi ngɛ a wehi a mi.’ 5Lɔ ɔ he ɔ, e tsɛ e nyɔmtsɛ hiɔtsɛmɛ ɔmɛ tsuo kɛ ba kakaaka; e bi kekle nɔ ɔ ke: ‘Hiɔ nyɛmɛ o hɛɛ ye nyɔmtsɛ ɔ?’ 6Nɛ e ke: ‘Nu tɔ lafa.’ Nɛ e de lɛ ke: ‘He o womi ɔ nɛ o hi si esɔ nɛ o ngma nyingmi enuɔ. 7Nɛ nɔ kpa hu e bi lɛ ke: ‘Nɛ mo nɛɛ, hiɔ nyɛmɛ o hɛɛ?’ E ha heto ke: ‘Ngma kpɛɛ lafa.’ Nɛ e de lɛ ke: ‘He o womi ɔ nɛ o ngma nyingmi kpaanyɔ.’ 8Nɛ nyɔmtsɛ ɔ je tsɔlɔ nɔkɔtɔma kutupɔtsɛ ɔ yi kaa e ye sane ɔ ga mi. Ejakaa je nɛ ɔ mi bi ɔmɛ le a nɔ ɔ mi ga pe la bi ɔmɛ.
9“Nɛ imi hu i ngɛ nyɛ dee ke: Nyɛɛ ngɔ kutupɔ ni nami ɔ eko ngɔ pee huɛmɛ ngɔ ha nyɛ he; konɛ, ke e puɛ nyɛ ɔ, nɛ a he nyɛ kɛ ya neneene si himi mi. 10Nɔ nɛ yeɔ nɔ́ ko nyafii mi anɔkuale ɔ, e yeɔ babauu hu mi anɔkuale. Nɛ nɔ nɛ yi nɔ́ ko nyafii mi anɔkuale ɔ, e yi babauu hu mi anɔkuale. 11Lɔ ɔ he ɔ ke nyɛ yi kutupɔ ni nami ɔ po mi anɔkuale ɔ, nɔ́ nɛ ji ni nami nitsɛ ɔ, mɛnɔ maa tu kɔlɔ ɔ ngɔ wo nyɛ dɛ? 12Nɛ ke nyɛ yi nɔ kpa nɔ́ mi anɔkuale ɔ, mɛnɔ maa ngɔ nyɛ nitsɛmɛ nyɛ nɔ́ ɔ ngɔ ha nyɛ?
13“Wenyumu ko be nyɔmtsɛmɛ enyɔ nyɛe ma sɔmɔ, ejakaa eko ɔ e maa nyɛ nɔ kake nɛ e maa suɔ nɔ kpa a, aloo e maa pɛtɛ nɔ kake he, nɛ e maa gbe nɔ kpa a he guɛ. Nyɛ be Mawu kɛ ni nami nyɛe ma sɔmɔ.”
Yesu munyuhi komɛ
(Mateo 11.12-13; 5.31-32; Marko 10.11-12)
14Nɛ Farisifo ɔmɛ nɛ ji sikasuɔli ɔmɛ nu ni nɛ ɔmɛ tsuo nɛ a muɔ lɛ. 15Nɛ Yesu de mɛ ke: “Nyɛ ji nihi nɛ nyɛ buu nyɛ he bemi ngɛ nimli a hɛ mi; se Mawu lɛɛ e le nyɛ tsuihi a mi, ejakaa nɔ nɛ ji gojoo ngɛ nimli a hɛ mi ɔ, eji nɔ ko nɛ Mawu nyɛɛ.
16“Mlaa a kɛ gbali ɔmɛ gba kɛ ba su Yohane nɔ; kɛ je jamɛ a be ɔ nɔ nɔ, a ngɛ Mawu matsɛ yemi he Sane Kpakpa a fiee, nɛ nɔ tsuaa nɔ sɛɛ mi ka nya. 17E wɛ hi hiɔwe kɛ zugba kaa a maa be kɛ ho pe nɔ́ nɛ Mlaa a mi ngu kake maa nɔ si.
18“Nɔ tsuaa nɔ nɛ fieɔ e yo nɛ e ya ngɔɔ nɔ kpa a, e puɛ gba; nɛ nɔ tsuaa nɔ nɛ ngɔɔ yo nɛ e huno fie lɛ ɔ, lɛ hu e puɛ gba.”
Niatsɛ ɔ kɛ Lazaro
19“Jeha nɔ nyumu niatsɛ ko ngɛ, nɛ e woɔ tade tsu kɛ klala nɛ ngɛ fɛu, nɛ e naa bua jɔmi, nɛ e peɔ afɛu ni daa nɛ ɔ. 20Nɛ ohiafo ko hu ngɛ nɛ a tsɛɛ lɛ Lazaro, nɛ a ngɔ lɛ ba fɔ si ngɛ e gbo ɔ nya kɛ e he pahi fuu bam. 21Nɛ e jloɔ lɛ kaa e na niyeni bibli nɛ jee niatsɛ ɔ okplɔɔ ɔ nɔ pue ɔ si ɔ eko nɛ e ye; se gbehi lɛ baa nɛ a ba lɔɔ e pa amɛ a nɔ. 22Nɛ e ba mi kaa ohiafo ɔ ba gbo, nɛ hiɔwe bɔfohi ba ba wo lɛ kɛ ho Abraham mi si ya; nɛ niatsɛ ɔ hu ba gbo nɛ a pu lɛ. 23Nɛ benɛ e ngɛ he hiami mi ngɛ gbeje nɛ e ma wo e hɛ nɔ ɔ, e na Abraham ngɛ lokoo, kɛ Lazaro ngɛ e mi si. 24Nɛ e kpa ngmlaa kɛ tsɛ ke: ‘Etsɛ Abraham, naa mi mobɔ nɛ o tsɔ Lazaro nɛ e kɛ e nine nguɛ nya ya sɔ nyu mi nɛ e kɛ ba jɔɔ ye lilɛ he, ejakaa i ngɛ nɔ nae ngɛ la lilɛ nɛ ɔmɛ a mi.’ 25Se Abraham de lɛ ke: ‘Ye bi, kaii kaa moo lɛɛ o na o ni kpakpa amɛ ngɛ o wami be ɔ mi, nɛ ja nɔuu Lazaro hu na ni yayahi, se jeha nɛ ɔ a ngɛ e bua jɔɔe ngɛ hiɛ ɔ, nɛ moo lɛɛ a ngɛ mo piie. 26Nɛ enɛ ɔmɛ kulaa se hu ɔ, dɔ kpetekpleenyɛ ko ngɛ waa kɛ nyɛ kpɛti, konɛ nihi nɛ hlaa nɛ a je lejɛ ɔ kɛ po mi kɛ ba wa ngɔ ɔ a ko nyɛ.’ 27Se niatsɛ ɔ ke: ‘Lɛɛ i kpa mo pɛɛ mɔ, tsaatsɛ, nɛ o tsɔ Lazaro tsaatsɛ we ɔ, 28ejakaa i ngɛ nyɛmimɛ enuɔ, benɛ pee nɛ e ya ye odase ngɔ tsɔɔ mɛ, konɛ mɛ hu a ko ba piimi he nɛ ɔ.’ 29Nɛ Abraham de lɛ ke: ‘Mose kɛ gbali ɔmɛ ngɛ a dɛ; ha a bu kɔlɔ ɔmɛ tue! 30Se lɛɛ e ke: ‘Dɛbi, Etsɛ Abraham, ke nɔ ko je gbeje kɛ ya a ngɔ ɔ, lɔ ɔ loko a ma tsake a tsui. 31Se Abraham de lɛ ke: ‘Ke a bui Mose kɛ gbali ɔmɛ tue ɔ, lɔ ɔ lɛɛ ke nɔ ko te si kɛ je gbeje tete ɔ, a yi mi be plee.’ ”",https://www.bible.com/bible/2322/LUK.16.DAN77
LUKA 17,"Yayami
(Mateo 18.6-7, 21-22; Marko 9.42)
1Yesu de e kaseli ɔmɛ ke: “Bɔ tsuaa bɔ nɛ pee ɔ ja nane kpatami nihi ba; se musu tloo nɔ nɛ a guu e nɔ kɛ baa a! 2Afani nɛ a kɛ teji wɛ muɔ e kuɛ nɛ a ya sake lɛ ngɔ fɔ wo mi pe nɛ e ma kpata tsɔwi nɛ ɔmɛ a ti nɔ kake nane. 3Nyɛɛ yɛ nɛ hi!
“Ke o nyɛmi tɔ o nɔ ɔ, kã e hɛ mi; nɛ ke e pia e he ɔ, kɛ pa lɛ. 4Nɛ ke si kpaago nɛ e tɔ o nɔ ligbi kake, nɛ e kpale e se kɛ ba o ngɔ si kpaago ligbi kake nɛ e ke: ‘I pia ye he!’ ɔ, kɛ pa lɛ.”
Hemi kɛ yemi
5Nɛ bɔfo ɔmɛ de Nyɔmtsɛ ɔ ke: “Piɛ wa hemi kɛ yemi ɔ he ha wɔ!” 6Nɛ Nyɔmtsɛ ɔ ke: “Ke nyɛ ngɛ hemi kɛ yemi kaa sinapi wu ngu kake ɔ, jinɛ nyɛ ma de sikamino tso nɛ ɔ ke: ‘Hia kɛ o sipoku nɛ o ya ma wo mi!’ nɛ e maa bu nyɛ tue.”
Sɔmɔlɔ ko blɔnyanitsumi
7“Se nyɛ ti mɛnɔ lɛ ngɛ sɔmɔlɔ nɛ e kɛ na kpakpla ngɛ hue aloo e ngɛ lohwehi lɛe, nɛ ke e je ngmɔ mi kɛ ba pɛ ɔ, e ma de lɛ ke: ‘Ba hi si esɔ esɔ nɛ o ye ni?’
8Se e be lɛ dee mohu ke: ‘Dla nɔ́ nɛ ma ye ɔ ngɔ ma si, nɛ o mia konɛ o sɔmɔ mi nɛ ma ye ni nɛ ma nu nɔ́ ko lolo, nɛ lɔ ɔ se ɔ konɛ mo hu o ye ni nɛ o nu nɔ́ ko?’ 9Anɛ e maa na jamɛ a sɔmɔlɔ ɔ si kaa e pee nɔ́ nɛ a fa lɛ ɔ? I kpa we si. 10Ja nɔuu nyɛ hu, ke nyɛ pee nihi kulaa nɛ a fa nyɛ ɔ́, nyɛ de ke: ‘Sɔmɔli nɛ he be se nami komɛ ji wɔ; nɔ́ nɛ ji wa blɔ nya kaa wa tsuɔ ɔ, kɔlɔ ɔ pɛ wa tsu nɛ ɔ nɛ.’ ”
Yesu tsa tsitsɛmɛ nyɔngma
11Nɛ e ba mi kaa benɛ Yesu yaa Yerusalem ɔ, e ya gu Samaria kɛ Galilea kpɛti. 12Nɛ benɛ e ya sɛ ma ko mi ɔ, nyumuhi tsitsɛmɛ nyɔngma kɛ lɛ ba kpe, nɛ a daa si ngɛ se tsitsa lokoo. 13Nɛ a kpa ngmlaa ke: “Mawetsɛ Yesu naa wɔ mɔbɔ!” 14Nɛ benɛ e na mɛ ɔ, e de mɛ ke: “Nyɛɛ ya nɛ nyɛɛ ngɔ nyɛ he ya tsɔɔ osɔfo ɔmɛ.” Nɛ e ba mi kaa benɛ a yaa a, a he tsi ɔ ta. 15Se a ti nɔ kake ɔ, benɛ e na kaa a tsa lɛ ɔ, e kpale e se kɛ ba nɛ e wo Mawu hɛ mi nyami kɛ gbi wawɛɛ. 16Nɛ e kɛ e hɛ mi ba bu si ngɛ Yesu nane nya, nɛ e na lɛ si. Se nɔ nɛ ɔ ɔ, Samariano ʼi. 17Nɛ Yesu he nɔ nɛ e bi lɛ ke: “Anɛ pi nimli nyɔngma nɛ he ta a? Se nimli nɛɛ ɔ jije a ngɛ? 18Blɔɔ a nɛ́ a ti nɔ ko nɛ kpaleɔ e se kɛ hɛ mi nyami ba haa Mawu, kaa ja maseno nɛ ɔ lo?” 19Nɛ e de lɛ ke: “Tee si nɛ o ya; o hemi kɛ yemi tsa mo!”
Matsɛyemi ɔ bami
(Mateo 24.23-28, 37-41)
20Nɛ benɛ Farisifo ɔmɛ bi Yesu ke: “Te be nɛ Mawu matsɛ yemi ɔ maa ba” a, e ha mɛ heto ke: “Mawu matsɛ yemi ɔ bɛ́ kaa nɔ́ ko nɛ a naa; 21nɛ jeha nɛ ɔ hu a be dee ke: ‘Oʼɛ, e ngɛ hiɛ ɔ! aloo oʼɛ, e ngɛ lejɛ ɔ!’ ejakaa oʼɛ, Mawu matsɛ yemi ɔ ngɛ nyɛ mi.”
22Nɛ e de e kaseli ɔmɛ ke: “Be maa ba nɛ nyɛ ma hla Nɔmlɔ Bi ɔ ligbi ɔmɛ eko nɛ nyɛɛ na, nɛ nyɛ be nae. 23Nɛ a ma de nyɛ ke: ‘Oʼɛ, e ngɛ hiɛ ɔ, aloo: oʼɛ e ngɛ lejɛ ɔ!’ Nyɛ ko ya, nɛ nyɛ ko nyɛɛ a se. 24Ejakaa bɔ nɛ oslaba ngaa nɛ e haa hiɔwe sisi fa kpɛɛ ɔ, ja nɔuu kɛ̃ Nɔmlɔ Bi ɔ maa hi ngɛ e ligbi ɔ nɔ. 25Se kekleekle ɔ, ja e na amanehlu babauu, nɛ kikɛmɛ a yi nɔbi nɛ ɔmɛ kua lɛ. 26Nɛ bɔ nɛ e ba mi ngɛ Noa ligbi ɔmɛ a mi ɔ, jã nɔuu e maa ba mi ngɛ Nɔmlɔ Bi ɔ ligbi ɔmɛ a mi hulɔ. 27A ngɛ ni yee, a ngɛ da nue, a ngɛ yihi ngɔe, nɛ a kɛ mɛ ngɛ gba hae kɛ ya su ligbi nɛ. Noa sɛ daka a mi nɛ nyu afua a ba nɛ e ba kpata mɛ tsuo kulaa a hɛ mi. 28Jeha nɛ ɔ bɔ nɛ e ba mi ngɛ Lot ligbi ɔmɛ a mi hulɔ ɔ, a ngɛ ni yee, a ngɛ da nue, a ngɛ ni hee, a ngɛ ni juae, a ngɛ tsohi due, nɛ a ngɛ tsuhi mae; 29se ligbi nɛ Lot je Sodom ɔ, Mawu nɛ la kɛ suɔɔ kɛ je hiɔwe, nɛ e kpata mɛ tsuo kulaa a hɛ mi. 30Ja nɔuu kɛ e maa ba ligbi nɛ a ma je Nɔmlɔ Bi ɔ kpo ɔ.
31“Jamɛ a ligbi ɔ nɔ ɔ, nɔ nɛ ngɛ tsu yi mi nɛ e nihi ngɛ we mi ɔ, e ko kple si ba kukuɔ, nɛ nɔ nɛ ngɛ ngmɔ si hu e ko kple si kɛ ba we mi. 32Nyɛ kai Lot yo ɔ! 33Nɔ tsuaa nɔ nɛ hlaa kaa e baa e klaa yi ɔ, e maa laa lɛ; se nɔ tsuaa nɔ nɛ maa laa lɛ ɔ, e ma he e yiwami. 34I ngɛ nyɛ dee ke: Jamɛ a nyɔ ɔ mi ɔ, nyumuhi enyɔ maa hwɔ sa kake nɔ, a maa ngɔ nɔ kake nɛ a ma si nɔ kake. 35Yi enyɔ maa wɛɛ ngɛ he kake, a maa ngɔ nɔ kake, nɛ a ma si nɔ kake. [ 36Ni enyɔ maa hi ngmɔ si, a maa ngɔ nɔ kake nɛ a ma si nɔ kake.]” 37Nɛ a bi lɛ ke “Mawetsɛ, jije?” Se e de mɛ ke: “He nɛ nɔ gbogboe fɔɔ si ngɛ ɔ, lejɛ ɔ okpokuhi buaa a he nya ngɛ.”",https://www.bible.com/bible/2322/LUK.17.DAN77
LUKA 18,"Yalɔyo ɔ kɛ kojolɔ ɔ he abɛ ɔ
1Nɛ Yesu bu mɛ abɛ ko kɛ tsɔɔ kaa e sa kaa a sɔlee daa nɛ e ko gbe nɔ nya. 2Nɛ e ke: “Kojolɔ ko ngɛ ma ko nɔ, nɛ e yi Mawu gbeye, nɛ jeha nɛ ɔ hu e bui nɔmlɔ ko. 3Yalɔyo ko ngɛ jamɛ a ma mi, nɛ e ba e ngɔ ba de ke: ‘Fã ye he kɛ je ye henyɛlɔ ɔ dɛ mi!’ 4Nɛ e kplɛɛ we hluu. Se pee se ɔ, e de ngɛ e yi mi ke: ‘Engɛ mi kaa i yi Mawu gbeye, nɛ i bui nɔmlɔ hulɔ; 5se akɛnɛ kikɛmɛ a yalɔyo nɛ ɔ ngɛ ye nya dooe he je ɔ, ma fã e he, konɛ nyagbe ɔ nɛ e ko ba pue ye hɛ mi si.’ ” 6Nɛ Nyɔmtsɛ ɔ ke: “Nyɛɛ bu nɔ́ nɛ kojolɔ yi si fialɔ ɔ de ɔ tue! 7Nɛ ke Mawu maa ku e hɛ ngɔ fɔ nihi nɛ e hla nɛ kpaa ngmla kɛ tsɛɛ lɛ nyɔ kɛ pia a nɔ hluu tete po ɔ, anɛ e ba be a he fae? 8I ngɛ nyɛ dee ke, e ma fa a he oya. Se benɛ Nɔmlɔ Bi ɔ maa ba a, anɛ e ma ba na hemi kɛ yemi ngɛ zugba a nɔ lo?”
Farisifono ɔ kɛ oniatsulɔ ɔ he abɛ ɔ
9Nɛ e bu ni komɛ nɛ ngɔɔ a hɛ ngɔ fɔɔ mɛ nitsɛmɛ a he nɔ kaa dali ji mɛ nɛ a gbee ni kpahi a he guɛ ɔ hu abɛ nɛ ɔ: 10“Ni enyɔ pue nɔ kɛ ho sɔlemi ya ngɛ sɔlemi we ɔ. Nɔ kake ɔ Farisifono ji lɛ, nɛ nɔ kpa a onia tsulɔ ʼi. 11Farisifono ɔ ya da lokoo, nɛ e sɔle kikɛ ngɛ e yi mi: ‘Mawu, i naa mo si kaa i be kaa ni kpa amɛ, jiklɔɔtsɛmɛ, kutupɔtsɛmɛ, gba puɛli, loo kaa kikɛmɛ a onia tsulɔ nɛ ɔ hulɔ. 12I haa hwɔ si enyɔ ngɛ otsi mi; si ngɔɔ ni hi tsuo nɛ i naa a mi dlami nyɔngma ngɔ haa.’ 13Se onia tsulɔ ɔ daa si ngɛ se lokoo, nɛ e mi nɛ e wo e hɛ nɔ kɛ ya hiɔwe tete; se mohu e ngɔ e nine ngɔ fɔ e tsui mi nɛ e ke: ‘Mawu, o kɛ mi nɛ ji yayami peelɔ ɔ nɛ kpata!’ 14I ngɛ nyɛ dee ke: Kikɛmɛ a nyumu nɛ ɔ pue nɔ kɛ ho e we mi ya nɛ a wo lɛ nguɔ pe nɔ kaketsɛ ɔ. Ejakaa nɔ tsuaa nɔ nɛ woɔ e he nɔ ɔ, a maa ba lɛ si; se nɔ nɛ baa e he si ɔ, a ma wo e nɔ.”
Yesu gbaa jokuɛwi tsɔwi
(Mateo 19.13-15; Marko 10.13-16)
15Nɛ ni komɛ hu kɛ bimwɔwi ba Yesu ngɔ konɛ e ta a he; nɛ benɛ e kaseli ɔmɛ na a, a gbɛ wo mɛ. 16Se Yesu tsɛ mɛ kɛ ba e ngɔ nɛ e ke: “Nyɛ ha jɔkuɛwi ɔmɛ nɛ a ba ye ngɔ, nɛ nyɛ ko tsi mɛ blɔ; ejakaa ni nɛ ɔmɛ a nɔ ji Mawu matsɛ yemi ɔ nɛ. 17Niinɛ, i ngɛ nyɛ dee ke: Nɔ tsuaa nɔ nɛ ngɔɛ Mawu matsɛ yemi ɔ kaa jokuɛ nyafii ko ɔ, e be mi sɛe kulaa.”
Nyumu niatsɛ ɔ
(Mateo 19.16-30; Marko 10.17-31)
18Nɛ nɔkɔtɔma ko ba bi lɛ ke: “Tsɔɔlɔ kpakpa, mɛni ma pee konɛ ma na neneene wami?” 19Nɛ Yesu de lɛ ke: “Mɛni he je o ngɛ mi tsɛe ke nɔ kpakpa? Nɔ kpakpa ko be kaa ja nɔ kake; lɛ ji Mawu. 20O le kita amɛ kaa: “Ko puɛ gba; koo gbe nɔmlɔ; koo ju; koo ye lakpa odase; buu o tsɛ kɛ o nyɛ.’ ” 21Se nyumu ɔ ke: “I ye enɛ ɔmɛ tsuo nɔ kɛ je ye jokuɛwi a si.” 22Nɛ benɛ Yesu nu enɛ ɔ ɔ, e de lɛ ke: “E piɛ mo nɔ́ kake. Yaa jua nihi kulaa nɛ o ngɛ ɔ nɛ o dla sika a ha ohiafohi, nɛ o ma na juetli ngɛ hiɔwe; nɛ o ba ba nyɛɛ ye se.” 23Se benɛ e nu enɛ ɔ ɔ, e ye kɔmɔ wawɛɛ ejakaa e ngɛ nihi babauu.
24Jeha nɛ ɔ benɛ Yesu na kaa e ngɛ kɔmɔ yee wawɛɛ ɔ, e ke: “Hyɛ bɔ nɛ e wa ha nihi nɛ ngɛ nihi kaa a maa sɛ Mawu matsɛ yemi ɔ mi! 25Ejakaa e wɛ hi afukpɔngɔ kaa e maa gu abui hɛngmɛ mi kaa bɔ nɛ e waa haa niatsɛ kaa e maa sɛ Mawu matsɛ yemi ɔ mi ɔ.” 26Se nihi nɛ nu ɔ ke: “Lɛɛ mɛnɔ yi wami a ma nyɛ ma he mɔ?” 27Yesu ke: “Nihi nɛ nimli nyɛ we nɛ a pee ɔ, Mawu lɛɛ e nyɛɔ peɔ.” 28Kɛkɛ nɛ Petro ke: “Oʼɛ, wɔɔ lɛɛ wa si wa nihi tsuo kulaa nɛ wa ba nyɛɛ o se.” 29Yesu de mɛ ke: “Niinɛ, i ngɛ nyɛ dee ke: Nɔ ko nɔ ko be nɛ e si we loo yo loo nyɛmimɛ nyumuhi loo fɔli loo bimɛ ngɛ Mawu matsɛ yemi ɔ he, 30nɛ e be nane mi tomi si abɔ nae ngɛ be nɛ ɔ mi, nɛ je nɛ maa ba a mi hu e be neneene wami nae.”
Yesu tu e gbenɔ he munyu nɔ nɛ ji si etɛ
(Mateo 20.17-19; Marko 10.32-34)
31Nɛ Yesu tsɛ ni nyɔngma kɛ enyɔ ɔ kɛ ba e kasa nya nɛ e de mɛ ke: “Oʼɛ, wa yaa Yerusalem, nɛ a maa gbe nihi kulaa nɛ gbali ɔmɛ ngma ngɛ Nɔmlɔ Bi ɔ he ɔ nya. 32Ejakaa a ma je lɛ ngɔ wo wɔ jali a dɛ mi, nɛ a maa ye e he fɛu, nɛ a maa wa lɛ yi mi, nɛ a maa la lada ngɔ pue e nɔ, 33nɛ a kɛ kplibi maa fia lɛ, nɛ a maa gbe lɛ, nɛ ligbi nɛ ji ligbi etɛ ɔ, e maa te si ekohu.” 34Se mɛɛ lɛɛ a nui ni nɛ ɔmɛ a ti kake po sisi, nɛ a ngɔ kikɛmɛ a munyu nɛ ɔ sisi numi ngɔ laa mɛ, nɛ a kɔ we munyuhi nɛ e tuɔ se.
Yesu tsa hɛyuyuilɔ nɔbalɔ ko
(Mateo 20.29-34; Marko 10.46-52)
35Nɛ e ba mi kaa benɛ Yesu su Yeriko haa a, hɛyuyuilɔ ko hii si ngɛ blɔ ɔ tue ngɛ nɔ bae. 36Nɛ benɛ e nu kaa nihi fuu bee ɔ, e bi nɔ́ nɛ ji. 37Nɛ a de lɛ ke Yesu Nazareno ɔ lɛ bee. 38Kɛkɛ nɛ e kpa ngmlaa ke: “Yesu, David bi, naa mi mɔbɔ!” 39Nɛ nihi nɛ nyɛɛ hɛ mi ɔ ke e yi ke e ma e nya; se kɔlɔ ɔ mohu ha e kpa ngmlaa pe kekle ɔ ke: “David bi, naa mi mɔbɔ!” 40Yesu da si, nɛ e fa ke a kɛ lɛ nɛ ba e ngɔ. Nɛ benɛ e su e he ɔ, e bi lɛ ke: 41“Mɛni o ngɛ hlae kaa ma pee ha mo?” Nɛ e ke: “Nyɔmtsɛ, kaa ma hyɛ nɔ ekohu.” 42Nɛ Yesu de lɛ ke: “Hyɛ nɔ, o hemi kɛ yemi tsa mo!” 43Nɛ amlɔ ɔ nɔuu ɔ, e hyɛ nɔ, nɛ e nyɛɛ e se nɛ e wo Mawu hɛ mi nyami; nɛ benɛ asafo ɔ tsuo na a, a je Mawu yi.",https://www.bible.com/bible/2322/LUK.18.DAN77
LUKA 19,"Yesu kɛ Zakeo
1Yesu ya sɛ Yeriko nɛ e ngɛ mi poe kɛ yaa. 2Nɛ oʼɛ, nyumu ko ngɛ lejɛ ɔ nɛ a tsɛɛ lɛ Zakeo, nɛ onia tsulɔ nɔkɔtɔma kɛ niatsɛ ji lɛ. 3E ngɛ hlae nɛ e na Yesu nɛ e le lɛ, se nihi babauu ɔ he ɔ, e nyɛ we ejakaa nɔmlɔ kpiti ji lɛ. 4Lɔ ɔ he ɔ, e sa fo kɛ sɛ hlami nɛ e ya kuɔ sikamore tso ko, konɛ e hyɛ lɛ, ejakaa lejɛ ɔ blɔ e maa gu. 5Nɛ Yesu su lejɛ ɔ, e wo e hɛ nɔ, nɛ e de lɛ ke: “Zakeo, o he nɛ esɔ nɛ o kple si, ejakaa o we ɔ mi ma to mwɔnɛ ɔ.” 6Nɛ Zakeo he sɔ kɛ kple si nɛ e fua Yesu atuu. 7Nɛ benɛ ni ɔmɛ na a, mɛ tsuo a tu munyu huitihuiti ke: ‘E ya to nyumu yayami peelɔ ngɔ.” 8Se Zakeo da si nɛ e de Nyɔmtsɛ ke: “Nyɔmtsɛ, oʼɛ, ma ngɔ ye nihi fa ngɔ ke ohiafohi, nɛ ke i kɛ yaka nya pomi kpɔ nɔ ko nɔ́ ko ngɛ e dɛ ɔ, ma ku ngɔ bɔ he si eywiɛ ha lɛ.” 9Nɛ Yesu de lɛ ke: “Mwɔnɛ yi wami hemi ba we nɛ ɔ mi, ejakaa lɛ hu Abraham bi ji lɛ. 10Ejakaa Nɔmlɔ Bi ɔ ba nɔ nɛ laa a hlami kɛ yi wami hemi.”
Sika kpɔ ɔ he abɛ ɔ
(Mateo 25.14-30)
11Benɛ a ngɛ ni nɛ ɔmɛ tue bue ɔ, e bu abɛ ko kɛ si nɔ, ejakaa e su Yerusalem tã nɛ a susu kaa amlɔ ɔ nɔuu Mawu matsɛ yemi ɔ ma je e he si. 12Lɔ ɔ he ɔ e ke: Ablade ko doma kɛ ho lokoo ya konɛ e ya ngɔ e matsɛ yemi nɛ e kpale kɛ ba. 13E tsɛ e sɔmɔli nyɔngma nɛ e je cedi nyingmi enyɔ ngɔ ha mɛ; nɛ e de mɛ ke: ‘Nyɛ plɛ he kɛ ya su ma ba.’ 14Se e ma mi bi ɔmɛ nyɛ lɛ, nɛ a tsɔ tsɔli kɛ fie e se ke: ‘Wa sume nɛ ɔ nɔ nɛ o ba ye wa nɔ matsɛ.’
15“Nɛ e ba mi kaa benɛ e nine ya su matsɛ yemi ɔ nɔ nɛ e kpale e se kɛ ba a, e fa ke a tsɛ jamɛ a sɔmɔli ɔmɛ nɛ e ngɔ e sika a ngɔ ha a kɛ ba, konɛ e na nɔ́ nɛ a na ngɛ sika a he plɛmi mi’ 16Nɛ kekle nɔ ɔ ba ba de ke: ‘Nyɔmtsɛ, sika a fɔ nyɔngma.’ 17Nɛ e de lɛ ke: ‘Ayekoo, sɔmɔlɔ kpakpa, akɛnɛ o ye anɔkuale ngɛ nɔ nyafii kulaa mi he ɔ, ye ma nyɔngma nɔ.’ 18Nɛ nɔ nɛ ji enyɔ ɔ ba ba de ke: ‘Nyɔmtsɛ, o sika a fɔ enuɔ.’ 19Nɛ lɛ hu e de lɛ ke: ‘Mo hu ye ma enuɔ nɔ.’ 20Nɛ nɔ kake ɔ hu ba ba de ke: ‘Nyɔmtsɛ, oʼɛ o sika a nɛ i fi ngɔ wo duku mi ngɔ to ɔ ji nɛ ɔ nɛ; 21i ya ye mo gbeye ejakaa o yi mi wa; o woɔ nɔ́ nɛ o ngɔ fɔɛ si, nɛ o kpaa nɔ́ nɛ o du we.’ 22Se nyɔmtsɛ ɔ de lɛ ke: ‘Sɔmɔlɔ yayami, mo nitsɛ o nya mi munyu ma kɛ kojo mo.’ Nɛ o le kaa yi mi walɔ ji mi; i woɔ nɔ nɛ i ngɔ fɔɛ si, nɛ i kpaa nɔ nɛ i du we ɔ, 23mɛni he je mɔ nɛ o kɛ ye sika a ya ha we tsakeli ɔmɛ, konɛ ke i ba a nɛ ma ba he ye ni kɛ hekpa?’ 24Kɛkɛ nɛ e de nihi nɛ daa si ngɛ e kasa nya a ke: ‘Nyɛ kpɔ sika a ngɛ e dɛ, nɛ nyɛ ngɔ ha nɔ nɛ ngɛ cedi nyingmi enyɔ ɔ.’ 25Nɛ a de lɛ ke: ‘Nyɔmtsɛ, e ngɛ cedi nyingmi enyɔ.’ 26‘I ngɛ nyɛ dee ke, nɔ tsuaa nɔ nɛ ngɛ nɔ́ ko ɔ, lɛ nɔuu a ma ha; se nɔ nɛ be nɔ́ ko ɔ, nɔ́ nɛ e ngɛ ɔ tete a ma kpɔ ngɛ e dɛ. 27Se jamɛ a ye henyɛli ɔmɛ nɛ sume kaa ma ye a nɔ matsɛ ɔ, nyɛɛ ngɔ mɛ kɛ ba hiɛ ɔ nɛ nyɛ ba gbe mɛ ngɛ ye hɛ mi.’ ”
Yesu Yerusalem sɛmi
(Mateo 21.1-11; Marko 11.1-11; Yohane 12.12-19)
28Nɛ benɛ Yesu de enɛ ɔ ɔ, e be sɛ hlami kɛ ma Yerusalem blɔ ɔ nɔ. 29Nɛ e ba mi kaa benɛ e su Betfage kɛ Betania ngɛ yoku nɛ a tsɛɛ Nuyoku ɔ he ɔ, e tsɔ e kaseli ɔmɛ a ti ni enyɔ; 30e ke: “Nyɛɛ ya kɔpe nɛ ngɛ nyɛ hɛ mi ɔ mi, nɛ ke nyɛ sɛ mi ɔ, nyɛ maa na teji bi nɛ nɔ ko hi e nɔ hyɛ muɔɔ si ngɛ lejɛ ɔ; nyɛɛ pɛne lɛ nɛ nyɛɛ ngɔ lɛ kɛ ba. 31Nɛ ke nɔ ko bi nyɛ ke: ‘Mɛni he je nyɛ ngɛ lɛ pɛnee’ ɔ, nyɛ de lɛ ke: ‘E he ngɛ Nyɔmtsɛ ɔ hiae.’ ” 32Nɛ ninɛmɛ nɛ a tsɔ ɔ pue nɔ kɛ ho, nɛ a ya na kaa bɔ nɛ e de mɛ ɔ. 33Se benɛ a ngɛ teji bi ɔ pɛnɛe ɔ, nɔtsɛ ɔ bi mɛ ke: “Mɛni he je nyɛ ngɛ teji bi ɔ pɛnee?” 34Nɛ a ke: “E he ngɛ Nyɔmtsɛ ɔ hiae.” 35Nɛ a kɛ lɛ ba Yesu ngɔ nɛ a kɛ a tadehi pue teji bi ɔ nɔ, nɛ a wo Yesu ngɔ hi nɔ. 36Nɛ benɛ e yaa a, a kɛ a tadehi ha blɔ ɔ nɔ. 37Nɛ benɛ e su he nɛ a kpleɔ Nuyoku ɔ ngɛ ɔ, e kaseli asafo ɔ tsuo bɔni nyami, nɛ a je Mawu yi wawɛɛ ngɛ he wami ni tsumihi tsuo nɛ a na a he; 38a ke: “A gbaa matsɛ nɛ ma ngɛ Nyɔmtsɛ ɔ biɛ mi ɔ, hejɔmi ngɛ hiɔwe nɛ hɛ mi nyami ngɛ hiɔwe lokoo!”
39Nɛ Farisifo ɔmɛ a ti ni komɛ je asafo ɔ mi de lɛ ke: “Tsɔɔlɔ, ka o kaseli ɔmɛ.” 40Se Yesu he nɔ nɛ e de mɛ ke: “I ngɛ nyɛ dee ke, ke ni ne ɔmɛ ma ma a nya a, lɛɛ tɛhi ma kpa ngmlaa.”
Yesu fo ya pue Yerusalem nɔ
41Nɛ benɛ Yesu su ta nɛ e na ma a, e fo ya pue e nɔ, 42nɛ e ke: “E ji ngɛ o ligbi nɛ ɔ nɔ ɔ, o na le nihi nɛ hi ha o he jɔmi jinɛ saii! Se jeha nɛ ɔ a ngɔ laa mo. 43Ejakaa o ligbi hi ma, nɛ o henyɛli ɔmɛ maa tsua muɔ ngɔ wo o he, nɛ a maa po klaangma ngɔ wo o he, nɛ a ma sa o yi ngɛ he tsuaa he, 44nɛ a maa ngɔ mo ngɔ fia si kɛ o bimɛ nɛ ngɛ o mi ɔ, nɛ a be tɛ kake sie ngɛ eko nɔ ngɛ o mi, ejakaa o yo we o slaami be ɔ!”
Yesu ya sɔlemi we ɔ
(Mateo 21.12-17; Marko 11.15-19; Yohane 2.13-22)
45Nɛ Yesu ya sɔlemi we ɔ nɛ e bɔni nihi nɛ ngɛ ni juae ngɛ mi ɔ fiemi; 46e de mɛ ke: “A ngma ke: ‘Ye we ɔ, sɔlemi we ʼi,’ se nyɛɛ lɛɛ nyɛɛ ngɔ pee ojofiali a kplo!”
47Nɛ Yesu ya tsɔɔ ni daa ngɛ sɔlemi we ɔ; se osɔfo nikɔtɔma amɛ kɛ mlaa tsɔɔli ɔmɛ kɛ ma a mi nikɔtɔma amɛ ngɛ hlae nɛ a kpata e hɛ mi; 48se a li blɔ nɔ nɛ a maa gu, ejakaa ma mluku ɔ tsuo heɔ lɛ yeɔ, nɛ a buɔ lɛ tue.",https://www.bible.com/bible/2322/LUK.19.DAN77
LUKA 20,"He blɔ nɛ Yesu ngɛ
(Mateo 21.23-27; Marko 11.27-33)
1E ba mi kaa ligbi ɔ eko nɔ benɛ Yesu ngɛ Sane Kpakpa a fiɛe kɛ ngɛ ma a tsɔɔe ngɛ sɔlemi we ɔ, osɔfo nikɔtɔtɔma amɛ kɛ mlaa tsɔɔli ɔmɛ kɛ nikɔtɔma amɛ ba e ngɔ, 2nɛ a ba de lɛ ke: “Tsɔɔ wɔ he blɔ nɛ o ngɛ he je nɛ o peɔ ni nɛ ɔmɛ, nɛ mɛnɔ ji nɔ nɛ ha mo kikɛmɛ a he blɔ nɛ ɔ?” 3E ha mɛ heto ke: “Imi hu ma bi nyɛ sane kake nɛ nyɛ ha mi heto: 4Yohane baptisimi ɔ nɛɛ, hiɔwe e je aloo nimli a dɛ mi e je?” 5Se a sa nya ngɛ a kpɛti ke: “Ke wa de ke e je hiɔwe ɔ, e ma de ke: ‘Mɛni he je nɛ nyɛ he we lɛ yi mɔ?’ 6Nɛ jeha nɛ ɔ ke wa de ke e je nimli a dɛ mi ɔ, ma a kulaa maa fia wɔ tɛ, ejakaa a kpa si kaa Yohane ɔ, gbalɔ ʼi.” 7Nɛ aha lɛ heto ke a li he nɛ e je. 8Nɛ Yesu de mɛ ke: “Lɛɛ imi hu i be nyɛ tsɔɔe nɔ́ he blɔ nɛ i ngɛ nɛ i kɛ peɔ ni nɛ ɔmɛ.”
Wai ngmɔ ɔ mi apaatsɛmɛ ɔmɛ a he abɛ ɔ
(Mateo 21.33-46; Marko 12.1-12)
9Yesu ya nɔ nɛ e bu ma a abɛ nɛ ɔ ke: “Nyumu ko pee wai ngmɔ nɛ e ngɔ ha huli apaa yemi, nɛ e doma, nɛ e se ya kɛ. 10Nɛ benɛ be ɔ su ɔ e tsɔ tsɔlɔ ko kɛ ya huli ɔmɛ a ngɔ konɛ a ha lɛ wai ngmɔ ɔ mi yiblii ɔ eko; se apaatsɛmɛ ɔmɛ fia lɛ ni, nɛ afie lɛ kɛ dɛ̃ gu. 11E kpale tsɔ tsɔlɔ kpa ko hu, se lɛ hu a fia lɛ ni, nɛ a pue e hɛ mi si, nɛ a fie lɛ kɛ dɛ gu. 12E kpale tsɔ nɔ nɛ ji etɛ; se lɛ hu a plaa lɛ, nɛ a tsitsɛɛ e kuɛ se kɛ je kpo 13Nɛ wai ngmɔtsɛ ɔ ke: ‘Kɛ ma pee kɛɛ? Ma tsɔ ye bi nɛ i suɔ ɔ; eko ɔ lɛɛ ke a na lɛ ɔ, a ma gbo lɛ zo.’ 14Se benɛ huli ɔmɛ na lɛ ɔ, a de a he ke: ‘Ni yelɔ ɔ ji nɛ ɔ nɛ; nyɛɛ ba nɛ nyɛ ha waa gbe lɛ, konɛ ni ɔmɛ nɛ pee wa nɔ.’ 15Lɔ ɔ he ɔ, a tsitsɛɛ e kuɛ se kɛ je wai ngmɔ ɔ mi nɛ a ya gbe lɛ. Lɔ ɔ he ɔ, kɛ wai ngmɔtsɛ ɔ maa pee mɛ kɛɛ? 16E ma ba kpata huli ɔmɛ a hɛ mi, nɛ e maa ngɔ wai ngmɔ ɔ ngɔ ha ni kpahi.” Se benɛ a nu ɔ a ke: “Kpaoo!” 17Se Yesu hyɛ mɛ kɛ kpe nɛ e ke: “Mɛni ji nɔ́ nɛ a ngma nɛ ɔ mɔ, ke:
‘Tɛ ɔ nɛ tsu fiali ɔmɛ sake fɔ he ɔ,
Kɔlɔ ɔ nɔuu lɛ plɛ kɔ nya tɛ nɛ ɔ nɛ.’
18Nɔ tsuaa nɔ nɛ maa nɔ tɛ nɛ ɔ nɔ ɔ, e mi ma tsɔtslɔɔ; se nɔ nɔ nɛ e maa nɔ ɔ, e maa wɛɛ lɛ mɔnyɔmɔnyɔ.”
Oniatsumi he sane
(Mateo 22.15-22; Marko 12.13-17)
19Osɔfo nikɔtɔma amɛ kɛ mlaa tsɔɔli ɔmɛ ngɛ hlae nɛ a nu Yesu ngɛ lɛ ngmlɛfia a nɔ nɔuu se a ya ye ma a gbeye, ejakaa a kɔ se kaa a he nɛ e bu kikɛmɛ a bɛ nɛ ɔ nɛ. 20Nɛ a wo e he ka, nɛ a tsɔ huɔli, nihi nɛ pee a he kaa dali, konɛ a wo e nya tso kpɛ benɛ pee nɛ a ngɔ lɛ ngɔ wo amlaalo hewami kɛ he blɔ ɔ dɛ mi. 21Nɛ a bi lɛ ke: “Tsɔɔlɔ, wa le kaa o tuɔ munyu nɛ o tsɔɔ ni dami nya, nɛ jeha nɛ ɔ hu o hyɛ we nimli a hɛ mi, se mohu anɔkuale mi o tsɔɔ Mawu blɔ ɔ ngɛ. 22Anɛ e da kaa wa tsuɔ onia haa Kaisare, aloo e dɛ?” 23Se benɛ Yesu kpa a ga a si ɔ, e de mɛ ke: 24“Nyɛɛ ngɔ cedi kɛ ba nɛ ma hyɛ! Mɛnɔ foni kɛ biɛ lɛ ngɛ nɔ nɛ ɔ?” Nɛ a ha lɛ heto ke: “Kaisare nɔ ʼi.” 25Nɛ e de mɛ ke: “Lɛɛ nyɛɛ ngɔ Kaisare nihi ngɔ ha Kaisare, nɛ Mawu nihi ɔ nyɛ ngɔ ha Mawu!” 26Nɛ a nyɛ we e nya tso kpɛ ko nɛ a wo ngɛ ma a hɛ mi, nɛ e heto ɔ pee mɛ nyakpe nɛ a ma a nya.
Ni gbogboehi a sitemi he sane
(Mateo 22.23-33; Marko 12.18-27)
27Nɛ Sadukifo ɔmɛ hu nɛ tsɔɔ kaa ni gbogboehi a si temi ko be ɔ, a ti ni komɛ ba e ngɔ nɛ a ba bi lɛ 28ke: “Tsɔɔlɔ, Mose ngma ha wɔ ke: ‘Ke nɔ ko nyɛmi nɛ ngɛ yo gbo nɛ e si we bi ɔ, e nyɛmi ɔ nɛ ngɔ e yo ɔ konɛ e wo nina ngɔ ha e nyɛmi ɔ.’ 29Jeha nɛ ɔ nyɛmimɛ kpaago hi si, nɛ a kpɛti nɔkɔtɔma a ngɔ yo, nɛ e gbo nɛ e si we bi. 30Nɛ e se nɔ ɔ ngɔ yo ɔ, nɛ lɛ hu e gbo nɛ e si we bi. 31Nɛ nɔ nɛ ji etɛ ɔ hu ngɔ lɛ, nɛ ja nɔuu ni kpaago ɔ tsuo pee; se a si we bimɛ nɛ a gbo. 32Nɛ mɛ tsuo a se ɔ yo ɔ hu ba gbo. 33Lɛɛ ni gbogboehi a si temi ɔ mi ɔ, a ti mɛnɔ yo e maa pee, ejakaa mɛ ni kpaago ɔ tsuo kɛ lɛ hi si?” 34Yesu ha mɛ heto ke: “Je nɛ ɔ mi bimɛ ngɔɔ yo, nɛ a kɛ yo haa gba; 35se nihi nɛ maa sa je nɛ ma a kɛ ni gbogboehi a si temi ɔ nami ɔ, a ngɔɛ yo, nɛ pohu a kɛ yo ha we gba; 36nɛ jeha nɛ ɔ hu a be gboe hulɔ, ejakaa a ngɛ kaa hiɔwe bɔfohi nɛ Mawu bimɛ ji mɛ, akɛnɛ si temi bimɛ ji mɛ he je ɔ. 37Se kaa ni gbogboehi maa te si ekohu ɔ, Mose nitsɛ tsɔɔ ngɛ hue kpɔ ɔ sane ɔ mi benɛ e tsɛ Mawu ke, Abraham Mawu kɛ Isak Mawu kɛ Yakob Mawu ɔ. 38Mawu ɔ, e pi ni gbogboehi a Mawu, se mohu hɛ kali a Mawu ji lɛ; ejakaa e hɛ mi ɔ nihi tsuo kulaa hɛ ngɛ.” 39Se mlaa tsɔɔli ɔmɛ a ti ni komɛ he nɔ nɛ a de lɛ ke: “Tsɔɔlɔ, o munyu ɔ ngɔ.” 40Nɛ a kɛ́ lɛ sane ko bimi hu.
Mesia a he sane
(Mateo 22.41-46; Marko 12.35-37)
41Nɛ Yesu bi mɛ ke: “Kɛ pee kɛɛ nɛ a deɔ ke Kristo ɔ David bi ji lɛ ɔ? 42Ejakaa David nitsɛ de ngɛ La womi ɔ mi ke:
‘Nyɔmtsɛ ɔ de ye Nyɔmtsɛ ɔ ke:
Hii ye hiɛ ɔ nɔ,
43Kɛ maa su be nɛ ma ngɔ o henyɛli ɔmɛ
Ngɔ pee o nane si sɛ̃.’
44Ke David tsɛ lɛ ‘Nyɔmtsɛ ɔ’ lɛɛ kɛ peɔ kɛɛ nɛ e ji e bi mɔ?”
Yesu bɔ mlaatsɔɔli ɔmɛ a he kɔkɔ
(Mateo 23.1-36; Marko 12.38-40)
45Ma a tsuo hɛ mi nɛ Yesu de e kaseli ɔmɛ ke: 46“Nyɛ hɛ nɛ hi nyɛ he nɔ ngɛ mlaa tsɔɔli ɔmɛ a he, se a suɔ tade wuyawuyahi a mi nyɛɛmi, nɛ a suɔ jua nɔ ngamihi kɛ nikɔtɔmahi a sihi hehi ngɛ kpe he ɔmɛ kɛ okplɔɔ yi himi ke a tsɛ ni yemi; 47nihi nɛ mii yalɔyi a wehi, nɛ lakpa tomi he ɔ, a sɔlee sɔlemi gagaagahi ɔ; ni nɛ ɔmɛ a fɔ bumi maa pe nine.”",https://www.bible.com/bible/2322/LUK.20.DAN77
LUKA 21,"Yalɔyo ɔ onia a
(Marko 12.41-44)
1Yesu wo e hɛ nɔ nɛ e na niatsɛmɛ nɛ a ngɔ a nike ni kɛ ngɛ onia daka a mi woe. 2Nɛ e na yalɔyo ohiafo ko hu ba nɛ e kɛ kaplɛ tsɔwi enyɔ nɛ sui pesewa ba wo mi. 3Nɛ e ke: “I ngɛ nyɛ dee anɔkuale mi ke: Kikɛmɛ a yalɔyo ohiafo nɛ ɔ kɛ fuu ba wo mi pe ni ɔmɛ tsuo; 4ejakaa ni ɔmɛ tsuo ɔ, nɔ́ nɛ a na nɛ be nɔ ɔ eko a kɛ ba wo Mawu nike ni ɔ mi ɔ nɛ, se nɔ nɛ ɔ lɛɛ, e hia mi ni nɛ e kɛ hyɛɛ e he nɔ ɔ tsuo e kɛ ba wo mi ɔ nɛ.”
Yesu tu sɔlemi we ɔ puɛmi he munyu
(Mateo 24.1-2; Marko 13.1-2)
5Benɛ ni komɛ ngɛ sɔlemi we ɔ he munyu tue, bɔ nɛ a kɛ tɛ nɛ ngɛ fɛu kɛ nike ni dla lɛ ɔ, e ke: 6“Enɛ ɔmɛ tsuo nɛ nyɛ ngɛ hyɛe nɛ ɔ, be maa ba nɛ a be e mi tɛ kake sie ngɛ eko nɔ nɛ a be tsitsɛɛe ngɔ fia si.”
Amanehlu kɛ yiwami
(Mateo 24.3-14; Marko 13.3-13)
7Nɛ a bi lɛ ke: “Tsɔɔlɔ, lɛɛ mɛni be ni nɛ ɔmɛ maa ba mi, nɛ mɛni okadi maa ba benɛ ni nɛ ɔmɛ maa ba mi ɔ?”
8Nɛ Yesu ke: “Nyɛɛ hyɛ saminya, konɛ a ko mlɔɔ nyɛ; ejakaa nihi fuu maa ba ngɛ ye biɛ mi, nɛ a ma de ke: ‘Ami ʼi;’ kɛ jeha nɛ ɔ: ‘Be ɔ su tã.’ Nyɛ ko bu mɛ tue. 9Nɛ ke nyɛ nu tahi kɛ atua tsɔmihi a he ɔ, nyɛ tsui ko po, ejakaa ja kikɛmɛ a ni nɛ ɔmɛ ba mi lolo, se kɛ̃ ɔ nyagbe ɔ sui lolo.” 10Kɛkɛ nɛ e de mɛ ke: “Ma maa te si ngɔ wo ma, nɛ matsɛ yemi hu maa te si ngɔ wo matsɛ yemi; 11nɛ zugba mimiɛmi nɛ nya wa maa ba hehi slɔɔtohi tsuo kɛ hwɔ kɛ gbenɔ hiɔhi, nɛ gbeye nihi kɛ okadi nguahi maa je hiɔwe kɛ ba.
12“Se loko enɛ ɔmɛ kulaa maa ba a, a maa nu nyɛ, nɛ a maa wa nyɛ yi mi, nɛ a maa ngɔ nyɛ ngɔ ha ngɛ kpe he ɔmɛ kɛ pamitsɛmɛ a tsuhi a mi, nɛ a ma kpaka nyɛ kɛ maa ya matsɛmɛ kɛ ganɔhi a hɛ mi ngɛ ye biɛ ɔ he? 13Nɛ enɛ ɔ ma ha nyɛ he blɔ kɛ ye ye he odase. 14Lɔ ɔ he ɔ nyɛɛ le ngɔ to, konɛ nyɛ ko hao nyɛ he ngɛ nɔ́ nɛ nyɛɛ kɛ ma fa nyɛ he ɔ he; 15ejakaa ma ha nyɛ nya kɛ ni lemi nɛ nyɛ henyɛli ɔmɛ tsuo be nya nyɛe maa da, nɛ a be nya nyɛe maa ku hulɔ. 16Se fɔli tete kɛ nyɛmimɛ kɛ wekuli kɛ huɛmɛ maa ngɔ nyɛ ngɔ ha, nɛ a ma ha a gbe nyɛ ti ni komɛ; 17nɛ nihi tsuo maa nyɛ nyɛ ngɛ ye biɛ ɔ he. 18Se nyɛ yi bwɔmi kake kike be laae. 19Nyɛ tsui si tomi nyɛ ma kɛ he nyɛ klaa amɛ a yi wami.”
Yesu tu Yerusalem puɛmi he munyu
(Mateo 24.15-21; Marko 13.14-19)
20“Ke nyɛ na kaa a bɔ sada wo Yerusalem he ɔ, lɛɛ nyɛ na le kaa e puemi be ɔ su. 21Jamɛ a be ɔ mi ɔ, nihi nɛ ngɛ Yudea a, a tu fo kɛ ya yoku ɔmɛ a nɔ, nɛ nihi nɛ ngɛ ma a mi ɔ, a je kpo nɛ nihi nɛ ngɛ kɔpe ɔmɛ a mi ɔ, a ko ba ma a mi. 22Ejakaa lueyemi ligbi ɔmɛ ji nɛ ɔmɛ nɛ, konɛ nihi kulaa nɛ a ngma a nɛ ba mi. 23Musu tloo yihi nɛ hɛɛ mi kɛ nyɛmɛ nɛ ngɛ nyɔ hae ngɛ jamɛ a ligbi ɔmɛ a mi ɔ. Ejakaa fimi nɛ nya wa maa ba zugba a nɔ, nɛ mi mi fumi hu maa ba kikɛmɛ a ma nɛ ɔ nɔ. 24Nɛ a maa nɔ ngɛ klaate nya, nɛ a maa ngɔ mɛ nyɔguɛ kɛ maa ya majemaje tsuo, nɛ majeli ɔmɛ maa naa Yerusalem nɔ kɛ maa su be nɛ majemajeli ɔmɛ a be ɔ maa su.”
Nɔmlɔ Bi ɔ bami
(Mateo 24.29-31; Marko 13.24-27)
25“Okadihi maa ba pu kɛ nyɔhiɔ kɛ dodoehi a mi, nɛ fimi maa ba majeli ɔmɛ a nɔ ngɛ zugba a nɔ, nɛ a maa do yoyooyo ngɛ wo kɛ oslɔkehi a pɛmi he; 26nɛ nimli maa hɛli ngɛ gbeye kɛ nihi nɛ ma je ɔ mi ɔ blɔ hyɛmi he; ejakaa a ma mimiɛ hiɔwe hewami ɔmɛ tete. 27Kɛkɛ ɔ, a maa na Nɔmlɔ Bi ɔ kaa e ma ngɛ bɔku mi kɛ hewami kɛ hɛ mi nyami babauu. 28Ke ni nɛ ɔmɛ bɔni mi bami ɔ, nyɛɛ da si tutuutu nɛ nyɛ wo nyɛ yi nɔ, ejakaa nyɛ kpɔmi ɔ ngɛ sue.”
Ngmɔkɔ tso ɔ he nikasemi
(Mateo 24.32-35; Marko 13.28-31)
29Nɛ Yesu bu mɛ abɛ ke: “Nyɛɛ hyɛ ngmɔkɔ tso ɔ kɛ tsohi tsuo kulaa; 30be mi nɛ a ngɛ ba sue lokoo ɔ, ke nyɛ na a, nyɛ nitsɛmɛ nyɛ le kaa latsa be su si ta. 31Ja nɔuu hu ke nyɛ na kaa ni nɛ ɔmɛ ngɛ mi bae ɔ, nyɛ na le kaa Mawu matsɛ yemi ɔ su si ta.
32“Niinɛ i ngɛ nyɛ dee ke: Kikɛmɛ a yi nɔ nɛ ɔ be bee, ja ni nɛ ɔmɛ tsuo kulaa ba mi lolo. 33Hiɔwe kɛ zugba maa be kɛ ho se ye munyu ɔmɛ be bee kɛ ho.”
E hia kaa a huɔ
34“Nɛ nyɛ hɛ nɛ hi nyɛ he nɔ konɛ jiklɔɔ yemi kɛ da demi kɛ nya mi ngma he haomi nɛ ko he nyɛ tsui nɛ jamɛ a ligbi ɔ ba ti nyɛ si tlukaa; 35ejakaa e maa ba nihi kulaa nɛ ngɛ zugba mluku ɔ tsuo nɔ ɔ nɔ. 36Lɔ ɔ he ɔ, nyɛɛ huɔ be tsuaa be nɛ nyɛɛ sɔle konɛ nyɛ nyɛ hihi nɛ maa ba nɛ ɔmɛ kulaa mi nɛ nyɛɛ je, nɛ nyɛ nyɛ Nɔmlɔ Bi ɔ hɛ mi nɛ nyɛɛ da.” 37Piani ɔ Yesu tsɔɔ ni ngɛ sɔlemi we ɔ, nɛ ke je jɔ ɔ, e yaa yoku nɛ a tsɛɛ lɛ Nuyoku ɔ nɔ nɛ e ya hwɔɔ. 38Nɛ mɔtu mla a, ma a tsuo baa e ngɔ ba buɔ lɛ tue ngɛ sɔlemi we ɔ.",https://www.bible.com/bible/2322/LUK.21.DAN77
LUKA 22,"A so Yesu yi nɔ
(Mateo 26.1-5; Marko 14.1-2; Yohane 11.45-53)
1Jeha nɛ ɔ akpiti nyami ligbi nɛ a tsɛɛ lɛ Hetsɔmi ɔ ba su. 2Nɛ osɔfo nikɔtɔma amɛ kɛ mlaa tsɔɔli ɔmɛ hla bɔ nɛ a maa pee nɛ a gbe Yesu; se a ngɛ ma a gbeye yee.
Yuda kplɛɛ kaa e maa tsɔɔ Yesu se blɔ
(Mateo 26.14-16; Marko 14.10-11)
3Kɛkɛ nɛ Abosiami ya sɛ Yuda, nɔ nɛ a tsɛɛ lɛ Iskariot nɛ ji ni nyɔngma kɛ enyɔ ɔmɛ a kpɛti nɔ kake ɔ mi. 4Nɛ e pue nɔ kɛ ho nɛ e kɛ osɔfo nikɔtɔma amɛ kɛ asafoatsɛmɛ ɔmɛ ya tu munyu bɔ nɛ e maa pee nɛ e je Yesu ngɔ ha mɛ. 5Nɛ a nya, nɛ a wo lɛ si ke a ma ha lɛ sika; 6nɛ e kplɛɛ, nɛ e hla be nɛ sa nɛ e kɛ je lɛ ngɔ ha mɛ zaa.
Yesu dla e he kɛ ha Hetsɔmi niyeni ɔ yemi
(Mateo 26.17-25; Marko 14.12-21; Yohane 13.21-30)
7Kɛkɛ nɛ akpiti nyami ligbi nɛ sa kaa a gbee Hetsɔmi to bi ɔ ngɛ nɔ ɔ ba su; 8nɛ Yesu tsɔ Petro kɛ Yohane nɛ e ke: “Nyɛɛ ya nɛ nyɛ ya dla Hetsɔmi niyeni ɔ ngɔ to wɔ konɛ wa ba ye.” 9Nɛ a bi lɛ ke: “Jije o suɔ kaa wa ya dla ngɔ to ngɛ?” 10Nɛ e de mɛ ke: “Ke nyɛ sɛ ma a mi ɔ, oʼɛ, nyumu ko kɛ nyɛ maa kpe nɛ e tloo nyu buɛ, nyɛɛ nyɛɛ e se kɛ ya we mi he nɛ e yaa sɛ ɔ, 11nɛ nyɛ ya de wetsɛ ɔ ke: ‘Tsɔɔlɔ ɔ ke wa ba de mo ke: Jije nibwɔhi a tsu ɔ nɛ i kɛ ye kaseli ɔmɛ maa ye Hetsɔmi niyeni ɔ ngɛ mi ɔ ngɛ?’ 12Nɛ e maa tsɔɔ nyɛ hiɔwe asa kpetekpleenyɛ ko nɛ a dla mi; lejɛ ɔ nyɛ ya dla ni ɔ ngɔ to ngɛ.” 13Nɛ a pue nɔ kɛ ho nɛ a ya na kaa bɔ nɛ e de mɛ ɔ, nɛ a ya dla Hetsɔmi niyeni ɔ ngɔ to.
Nyɔmtsɛ niyeni ɔ sisitomi
(Mateo 26.26-30; Marko 14.22-26; 1 Korintobi 11.23-25)
14Nɛ benɛ ngmlɛfia a su ɔ, Yesu ya hi si ngɛ niyeni ɔ he, nɛ bɔfohi nyɔngma kɛ enyɔ ɔmɛ hu piɛ e he. 15Nɛ e de mɛ ke: “Pe i ngɛ hlae nɛ i kɛ nyɛ maa ye kikɛmɛ a Hetsɔmi nɛ ɔ loko ma na amanehlu ɔ; 16ejakaa i ngɛ nyɛ dee ke: I be eko yee hu kɛ yaa su be nɛ e maa ba mi ngɛ Mawu matsɛ yemi ɔ mi.” 17Nɛ e wo kplu ɔ, nɛ e na si, nɛ e ke: “Nyɛ he nɛ nyɛɛ dla; 18ejakaa i ngɛ nyɛ dee ke: i be wai tso yiblii nɛ ɔ eko nue hu kɛ yaa su be nɛ Mawu matsɛ yemi ɔ maa ba.” 19Nɛ e kɛ̃ abolo, nɛ e na si, nɛ e kuɔ mi, nɛ e ngɔ ha mɛ nɛ e ke: “Enɛ ɔ ji ye nɔmlɔ tso nɛ a ngɔ ha ngɛ nyɛ he ɔ nɛ; nyɛɛ pee enɛ ɔ nɛ nyɛ kɛ kai mi.” 20Ja nɔuu e wo kplu ɔ hu ngɛ niyeni ɔ se, nɛ e ke: “Kikɛmɛ a kplu nɛ ɔ ji somi he ɔ ngɛ ye muɔ nɛ a ngɔ pue si ha nyɛ ɔ mi.
21“Se oʼɛ, nɔ nɛ maa tsɔɔ ye se blɔ ɔ nine kɛ ye nine ngɛ ka a mi; 22ejakaa Nɔmlɔ Bi ɔ yaa kaa bɔ nɛ a so ngɔ to momo ɔ lɛɛ, se musu tloo nɔ nɛ maa tsɔɔ e se blɔ ɔ!” 23Nɛ a bɔni a he bimi ke a kpɛti mɛnɔ po maa pee enɛ ɔ.
Agbopeemi he nyasami
24Nya sami ba te si ngɛ a kpɛti kaa a ti mɛnɔ a maa bu agbo pe kulaa. 25Se Yesu de mɛ ke: “Majeli ɔmɛ a nɔ matsɛmɛ ɔmɛ yeɔ a nɔ odehehi a sane, nɛ nihi nɛ ngɛ a nɔ he wami ɔ, a tsɛɛ mɛ kplɔkɔtɔtsɛmɛ. 26Se nyɛɛ lɛɛ e be nyɛ ja; se mohu nɔ nɛ ji nɔ ngua ngɛ nyɛ kpɛti ɔ, e plɛ kaa jokuɛyo, nɛ nɔ nɛ ji nɔkɔtɔma a hu kaa nɔ nɛ sɔmɔɔ. 27Ejakaa te nɔ nɛ pe e nyɛmi nɛɛ: nɔ nɛ hii okplɔɔ he ɔ, aloo nɔ nɛ sɔmɔɔ ɔ? Anɛ pi nɔ nɛ hii okplɔɔ he ɔ lo? Se imi lɛɛ i ngɛ nyɛ kpɛti kaa nɔ nɛ sɔmɔɔ.
28“Se nyɛ ji nihi nɛ kɛ mi hi si ngɛ ye ka amɛ a mi; 29nɛ imi hu i ngɛ matsɛ yemi toe ha nyɛ kaa bɔ nɛ Tsaatsɛ to ha mi ɔ, 30konɛ nyɛɛ ye nɛ nyɛɛ nu ngɛ ye kplɔɔ ɔ he ngɛ ye matsɛ yemi ɔ mi, nɛ nyɛɛ hi sɛhi a nɔ nɛ nyɛɛ kojo Israel wɛtso nyɔngma kɛ enyɔ ɔ.”
Yesu gba Petro kuami ngɔ to
(Mateo 26.31-35; Marko 14.27-31; Yohane 13.36-38)
31“Simon, Simon, oʼɛ, Satan bi blɔ, konɛ e sa nyɛ mi kaa ngma; 32se imi lɛɛ i kpa pɛɛ ha mo, konɛ o hemi kɛ yemi ko ta; nɛ mo hu, ke o kpale ɔ, wo o nyɛmimɛ ɔmɛ he wami.” 33Se Petro de lɛ ke: “Nyɔmtsɛ, i dla ye he ngɔ to nɛ ke tsu mi oo, gbenɔ mi oo, nɛ i kɛ mo maa ya.” 34Nɛ Yesu ke: “Petro, i ngɛ mo de ke mwɔnɛ kungwɔ be nɔ kpae, nɛ o ma kua si etɛ ke o li mi.”
Sika kpɛɛ kɛ kotoku kɛ klaate
35Nɛ Yesu bi mɛ ke: “Benɛ i tsɔ nyɛ nɛ nyɛ hɛɛ we sika kpɛɛ kɛ kotoku kɛ tokotahi ɔ, anɛ nɔ ko hia nyɛ lo?” Nɛ a ke: “Nɔ ko nɔ ko hia we wɔ.” 36Kɛkɛ nɛ e de mɛ ke: “Se jeha nɛ ɔ ɔ, nɔ nɛ ngɛ sika kpɛɛ ɔ, e ngɔ; ja nɔuu hu nɔ nɛ ngɛ kotoku. Nɛ nɔ nɛ be klaate ɔ, e jua e tade nɛ e kɛ he eko. 37Ejakaa i ngɛ nyɛ dee ke nɔ́ nɛ a ngma nɛ ɔ hu ja e ba mi ngɛ ye he ke: ‘Nɛ a bu lɛ ngɔ si mlaa tɔli ɔmɛ a nɔ;’ ejakaa ye he sane ɔmɛ ma mi.” 38Nɛ a ke: “Nyɔmtsɛ, oʼɛ klaatehi enyɔ.” Se e de mɛ ke: “E hiɛ.”
Yesu sɔle
(Mateo 26.36-46; Marko 14.32-42)
39Nɛ Yesu je kpo, nɛ kaa bɔ nɛ e pɔɔ peemi ɔ, e pue nɔ kɛ ho Nuyoku ɔ nɔ ya; nɛ e kaseli ɔmɛ nyɛɛ e se. 40Nɛ benɛ e su leje ɔ, e de mɛ ke: “Nyɛɛ sɔle, konɛ nyɛ ko sɛ ka mi.” 41Nɛ e sã e he si kɛ je a ngɔ maa pee tɛ fɔmi kɛmi, nɛ e kpla si, nɛ e sɔle 42ke: “Tsaatsɛ, ke o suɔ ɔ, je kplu nɛ ɔ kɛ je ye nɔ! Se kɛ̃ ɔ pi bɔ nɛ i suɔ, se mohu bɔ nɛ mo o suɔ.” [ 43Nɛ bɔfo ko je hiɔwe ba je e he kpo tsɔɔ lɛ, nɛ e wo lɛ he wami. 44Nɛ benɛ e he ngɛ lɛ hiae ɔ, e ha e sɔlemi ɔ mi wa. Nɛ e he latsa plɛ kaa muɔloku nɛ ngɛ tslee kɛ ngɛ si puee.]
45Nɛ benɛ e te si kɛ je sɔlemi ɔ mi nɛ e ba e kaseli ɔmɛ a ngɔ ɔ, e ba na mɛ kaa a ngɛ mahɛ hwɔe ngɛ aywlɛho nya; 46nɛ e de mɛ ke: “Mɛni he je nyɛ ngɛ mahɛ hwɔe? Nyɛɛ te si nɛ nyɛɛ sɔle, konɛ nyɛ ko sɛ ka mi.”
A nu Yesu
(Mateo 26.47-56; Marko 14.43-50; Yohane 18.3-11)
47Benɛ Yesu ngɛ munyu ɔ tue ɔ, oʼɛ asafo ko, nɛ ni nyɔngma kɛ enyɔ ɔmɛ a kpɛti nɔ kake nɛ a tsɛɛ lɛ Yuda a nyɛɛ a hɛ mi, nɛ e hɛ lɛ su Yesu he konɛ e fiɔ e nya he. 48Se Yesu de lɛ ke: “Yuda, o kɛ nya he fiɔmi ngɛ Nɔmlɔ Bi ɔ se blɔ tsɔɔe?” 49Nɛ benɛ nihi nɛ kɛ lɛ ngɛ ɔ na nɔ nɛ ma a, a de lɛ ke: “Mawetsɛ, wa ja klaate lo?” 50Nɛ a ti nɔ kake ja osɔfo nɔkɔtɔma a tsɔlɔ ɔ klaate nɛ e po e hiɛ ɔ nɔ tue. 51Nɛ Yesu he nɔ nɛ e ke: “Enɛ ɔ hiɛ.” Nɛ e ta e tue ɔ he nɛ e tsa lɛ.
52Kɛkɛ nɛ Yesu de osɔfo nikɔtɔma amɛ kɛ sɔlemi we asafoatsɛmɛ ɔmɛ kɛ ma nikɔtɔma amɛ nɛ ma lɛ numi ɔ ke: “Ye nɔ nyɛ je kpo kɛ ba lɛ klaatehi kɛ tsohi kaa a baa awiyelɔ nɔ nɛ ɔ? 53Daa nɛ i kɛ nyɛ ngɛ sɔlemi we ɔ lɛɛ nyɛ wo we nyɛ nine nɔ ngɛ ye nɔ; se nyɛ ngmlɛfia a kɛ diblii ɔ he wami ji nɛ ɔ nɛ!”
Petro kua Yesu
(Mateo 26.57-58, 69-75; Marko 14.53-54, 66-72; Yohane 18.12-18, 25-27)
54Kɛkɛ nɛ a nu Yesu nɛ a kpaka lɛ kɛ ho osɔfo nɔkɔtɔma a we ɔ mi ya. Se Petro nyɛɛ se ngɛ lokoo. 55Nɛ benɛ a slɛ la ngɛ mɔ ɔ kpo ɔ kpɛti nɛ a ho hi si ngɛ he ɔ, Petro hu ho ya hi si ngɛ a kpɛti. 56Nɛ yiheyo ko na lɛ nɛ e hii si ngɛ la a he, nɛ e hyɛ lɛ too nɛ e ke: “Nyumu nɛ ɔ hu kɛ lɛ nɛ ngɛ.” 57Se Petro kua nɛ eke: “Maa, i li lɛ!” 58Lɔ ɔ se bɔɔ ɔ, nɔ kpa hu na lɛ nɛ e ke: “Mo hu a ti nɔ ko ji mo.” Se Petro ke: “Tsaatsɛ, pi a ti nɔ ko ji mi!” 59Lɔ ɔ se maa pee ngmlɛfia kake ɔ, nɔ kpa hu ma nɔ mi veveeve ke: “Niinɛ kaa nyumu nɛ ɔ hu kɛ lɛ nɛ ngɛ; ejakaa Galileano hu ji lɛ!” 60Se Petro ke: “Tsaatsɛ, i li nɔ́ nɛ o ngɛ dee nɛ ɔ!” Nɛ amlɔ nɔuu, benɛ e ngɛ munyu ɔ tue ɔ, kungwɔ kpa nɔ. 61Nɛ Nyɔmtsɛ ɔ plɛ e he, nɛ e hyɛ lɛ nɛ Petro kai Nyɔmtsɛ ɔ munyu ɔ nɛ e de lɛ ke: “Kungwɔ be nɔ kpae, nɛ o ma kpa ngɛ ye se si etɛ” ɔ. 62Nɛ Petro je kpo, nɛ e ya fo ya wawɛɛ.
A ye Yesu he fɛu, nɛ a fia lɛ ni
(Mateo 26.67-68; Marko 14.65)
63Nihi nɛ hɛɛ Yesu mi ɔ ye e he fɛu, nɛ a fia lɛ ni. 64Nɛ a fi e hɛ mi, nɛ a gba e hɛ mi ma, nɛ a de lɛ ke: “Gbaa, mɛnɔ ji nɔ nɛ gba mo ma a?” 65Nɛ a de ni kpahi fuu kɛ bɔ musu ngɔ si lɛ.
Yesu ngɛ gua a hɛ mi
(Mateo 26.59-66; Marko 14.55-64; Yohane 18.19-24)
66Benɛ je na a, ma nikɔtɔma amɛ kɛ osɔfo nikɔtɔma amɛ kɛ mlaa tsɔɔli ɔmɛ a nya ba bua, nɛ a kpaka lɛ kɛ ho a gua a hɛ mi ya, 67nɛ a ke: “Ke mo ji Kristo ɔ, de wɔ.” Nɛ e de mɛ ke: “Ke i de nyɛ ɔ, nyɛ be hee maa ye; 68nɛ ke sane ko nɛ i bi hu, nyɛ be mi heto hae. 69Se kɛ je be nɛ ɔ kɛ yaa nɛ ɔ ɔ, Nɔmlɔ Bi ɔ maa hi Mawu he wami ɔ hiɛ ɔ nɔ.” 70Kɛkɛ nɛ mɛ tsuo a ke: “Lɛɛ, tse mo ji Mawu bi ɔ?” Nɛ e de mɛ ke: “Nyɛ nitsɛmɛ lɛ nyɛ ngɛ dee; ami ʼi.” 71Se a ke: “Mɛni wa pa ngɛ odase yeli hlae yaa pee? ejakaa wɔ nitsɛmɛ wa nu kɛ je e nya.”",https://www.bible.com/bible/2322/LUK.22.DAN77
LUKA 23,"Yesu ngɛ Pilato hɛ mi
(Mateo 27.1-2, 11-14; Marko 15.1-5; Yohane 18.28-38)
1Nɛ asafo mluku ɔ tsuo te si nɛ a kpaka Yesu kɛ ya Pilato ngɔ. 2Nɛ a bɔni e nya pomi ke: “Wa na nyumu nɛ ɔ nɛ e ngɛ wa ma a yi puɛe nɛ e ngɛ onia tsumi kɛ Kaisare hami gue, nɛ e ngɛ dee ke lɛ nitsɛ ji Kristo, matsɛ ɔ nɛ.” 3Nɛ Pilato bi lɛ ke: “Ane mo ji Yudafo ɔmɛ a matsɛ ɔ lo?” Nɛ Yesu ha lɛ heto kɛ: “Mo lɛ o de.” 4Nɛ Pilato de osɔfo nikɔtɔma amɛ kɛ asafo ɔmɛ ke: “I nɛ fɔ bumi sane ko ngɛ nyumu nɛ ɔ he.” 5Se a kã nɔ pe kekle ɔ, nɛ a ke: “E ngɛ ma a mi hliihlii woe kɛ e ni tsɔɔmi ngɛ Yudea tsuo, nɛ e bɔni kɛ je Galilea kɛ ba su hiɛ ɔ.”
Yesu ngɛ Herode hɛ mi
6Se benɛ Pilato nu Galilea he ɔ, e bi ke: “Nyumu ɔ nɛɛ, Galileano ʼi lo?” 7Nɛ benɛ e na le kaa e je Herode nɔ yemi he ɔ, e ha a kɛ lɛ ho Herode nɔ nɛ ba Yerusalem ngɛ jamɛ a be ɔmɛ a mi ɔ, ngɔ ya. 8Benɛ Herode na Yesu ɔ, e na bua jɔmi babauu, ejakaa tsa pi mwɔnɛ nɛ e je bɔni lɛ hlami nɛ e na, ejakaa e nu e he sanehi fuu, nɛ e hɛ ngɛ nɔ kaa e maa pee nyakpɛ nɔ ko nɛ e na. 9Nɛ e bi lɛ munyuhi fuu, se e ha we lɛ kake po heto. 10Nɛ osɔfo nikɔtɔma amɛ kɛ mlaa tsɔɔli ɔmɛ ba da si nɛ a po e nya babauu. 11Nɛ benɛ Herode kɛ e aslaafo ɔmɛ bɔ lɛ ahlua nɛ a ye e he fɛu, nɛ a wo lɛ tade saminyayoo ko ɔ, e ha a kɛ lɛ ho Pilato ngɔ ya ekohu. 12Jamɛ a ligbi ɔ nɔ nɔuu nɛ Pilato kɛ Herode nu huɛ, se jinɛ sa a akɛ a he yi.
A bu Yesu gbenɔ fɔ
(Mateo 27.15-26; Marko 15.6-15; Yohane 18.39—19.16)
13Nɛ Pilato tsɛ osɔfo nikɔtɔma amɛ kɛ nikɔtɔma amɛ kɛ ma a kɛ ba kpe, 14nɛ e de mɛ ke: “Nyɛɛ kɛ kikɛmɛ a nyumu nɛ ɔ ba ha mi ke e ngɛ ma a yi puɛe, nɛ oʼɛ, i hla e sane ɔ mi ngɛ nyɛ hɛ mi, se i nɛ fɔ bumi sane ko ngɛ e he ngɛ sanehi nɛ nyɛɛ kɛ ba po e nya a eko eko mi. 15Nɛ Herode hu nɛ́ eko, ejakaa e kpale lɛ kɛ ba, akɛnɛ e pee we nɔ ko nɛ sa gbenɔ ɔ. 16Lɔ ɔ he ɔ ma ha nɛ a fia lɛ kpa nɛ ma ngmɛɛ e he.” [ 17Se daa nyami ligbi ɔ nɔ ɔ, Pilato ngmɛɔ nɔ kake he ngɔ haa mɛ.] 18Se mɛ tsuo a kpa ngmlaa ke: “Gbee nɔ nɛ ɔ nɛ o ngmɛɛ Baraba he ngɔ ha wɔ!” 19(Nɔ ko nɛ atua ko nɛ a tsɔ ngɛ ma a mi kɛ awi yemi he nɛ a wo lɛ tsu mi ɔ.) 20Se akɛnɛ Pilato ngɛ hlae nɛ e ngmɛɛ Yesu he he je ɔ, e kɛ mɛ tu munyu e kohu. 21Se a kpale kpa ngmlaa ekohu ke: “Sɛu, sɛu lɛ!” 22Pilato bi mɛ nɔ nɛ ji si etɛ ke: “Se nɔ nɛ ɔ lɛɛ mɛni yayami e pee? I nɛ́ nɔ́ ko nɛ sa gbenɔ ngɛ e he; lɔ ɔ he ɔ ma ha a fia lɛ kpa nɛ ma ngmɛɛ e he.” 23Se a ka nɔ kɛ gbi wawɛɛ nɛ a ngɛ hlae nɛ a sɛu lɛ; nɛ a gbi ɔ kɛ osɔfo nikɔtɔma amɛ a nɔ ɔ ye nɔ. 24Kɛkɛ nɛ Pilato po sane ɔ yi ke a pee bɔ nɛ a ngɛ hlae ɔ. 25Nɛ e ngmɛɛ nɔ nɛ atua tsɔmi kɛ awi yemi he nɛ a wo lɛ tsu mi nɛ a ngɛ hlae ɔ he; se Yesu ɔ lɛɛ, e ngɔ lɛ ngɔ ha ngɛ a hlami ɔ nya.
Yesu sɛumi
(Mateo 27.32-44; Marko 15.21-32; Yohane 19.17-27)
26Benɛ a kpaka Yesu kɛ yaa a, a nu Simon, Kireeneno ko, nɛ je ngmɔ si kɛ ma a, nɛ a wo sɛumi tso ɔ ngɔ tloo lɛ, nɛ e kɛ nyɛɛ Yesu se. 27Nɛ ma a mi nihi fuu kɛ yihi hu nɛ ngɛ kɔmɔ yee nɛ ngɛ e he ya foe ɔ nyɛɛ e se. 28Se Yesu plɛ e hɛ mi ngɔ ha mɛ n e ke: “Yerusalem bi yi, nyɛ ko fo ya ha mi; se mohu nyɛ fo ha nyɛ nitsɛmɛ nyɛ he kɛ nyɛ bimɛ. 29Ejakaa oʼɛ, be ma nɛ a ma de ke: ‘A gbaa yosahi kɛ muklii nɛ fɔ we hyɛ kɛ nyɔhi nɛ a pupɔ we hyɛ!’ 30Lɛ be ɔ mi ɔ, a ma bɔni yo ɔmɛ demi ke: ‘Nyɛ ba nɔ wa nɔ!’ kɛ yoku ɔmɛ hu ke: ‘Nyɛ ba ha wa nɔ!’ 31Ejakaa ke tso mumu nɛ a pee enɛ ɔ ɔ, tso gbligbli ɔ lɛɛ kɛ a maa pee lɛ kɛɛ?”
32Kɛkɛ nɛ a kpaka yayami peeli kpa enyɔ hu ngɔ piɛ e he kɛ ho nɛ a ya gbe mɛ. 33Nɛ benɛ a su he nɛ a tsɛɛ Yikoklodonya a, a sɛu lɛ kɛ yayami peeli ɔmɛ ngɛ lejɛ ɔ, nɔ kake ngɛ e hiɛ ɔ nɔ, nɛ nɔ kake hu ngɛ e muɔ nɔ. 34Nɛ Yesu de ke: “Tsaatsɛ kɛ pa mɛ, se a li nɔ́ nɛ a ngɛ pee ɔ.” Nɛ a fɔ̃ sɔ kɛ dla e tade ɔmɛ. 35Nɛ ma mi bi ɔmɛ daa si ngɛ hyɛe. Nɛ ma nikɔtɔma amɛ hu li lɛ de ke: “E heɔ ni kpahi a yi wami, ke lɛ ji Kristo nɔ nɛ Mawu hla a, ha nɛ e he lɛ nitsɛ e yi wami!” 36Nɛ aslaafo ɔmɛ hu ye e he fɛu, nɛ a ba e ngɔ nɛ a ba ha lɛ dã nɛ kua, 37nɛ a ke: “Ke mo ji Yudafo ɔmɛ a matsɛ ɔ, he mo nitsɛ o yi wami!” 38Nɛ a ngma a he sane ko hu ngɛ e yi je ke: “Nɔ nɛ ɔ ji Yudafo ɔmɛ a matsɛ ɔ nɛ.”
39Nɛ yayami peeli nɛ a sɛu ɔ a ti nɔ kake bɔ lɛ ahlua ke: “Ke mo ji Kristo ɔ, je mo nitsɛ o he kɛ wɔ hulɔ!” 40Se nɔ kpa a he nɔ nɛ e ka e hɛ mi ke: “Anɛ mo hu nɛ o ngɛ fɔ bumi kake ɔ nɔuu mi nɛ ɔ, o yi Mawu gbeye lo? 41Wɔɔ lɛɛ wa nɔ ɔ sa wɔ, ejakaa wa ni peemi nihi a he hiɔwo wa na a nɛ; se nɔ nɛ ɔ lɛɛ e pee we nɔ ko nɛ sɛ́.” 42Nɛ e de Yesu ke: “Nyɔmtsɛ, kaii mi, benɛ o maa ba ngɛ o matsɛ yemi ɔ mi ɔ.” 43Nɛ Yesu de lɛ ke: “Niinɛ, i ngɛ mo dee ke: Mwɔnɛ o kɛ mi maa hi Paradeiso!”
Yesu gbenɔ
(Mateo 27.45-56; Marko 15.33-41; Yohane 19.28-30)
44Nɛ piani maa pee ngmlɛ nyɔngma kɛ enyɔ mi ɔ, diblii wo ngɛ zugba a nɔ tsuo kɛ ya su gbɔkuɛ ngmlɛ etɛ mi; 45nɛ pu tsɔ diblii, nɛ sɔlemi tsu ɔ mi pomi bo ɔ mi gba ngɛ kpɛti tutuutu. 46Nɛ Yesu kpa ngmlaa wawɛɛ ke: “Tsaatsɛ, o dɛ mi i ngɛ ye mumi ɔ tue kɛ ngɛ woe nɛ ɔ nɛ!” Nɛ benɛ e de kikɛ ɔ, e ngɔ e nya. 47Se benɛ aslaafohi lafa a nya tsɛ ɔ na nɔ nɛ a pee ɔ, e wo Mawu hɛ mi nyami nɛ e ke: “E ngɛ mi niinɛ kaa kikɛmɛ a nyumu nɛ ɔ ɔ dalɔ ʼi!” 48Nɛ nihi nɛ ba ni hyɛmi ɔ tsuo, benɛ a na nihi nɛ a pee ɔ, a si a gugue nɛ a kpale a se. 49Se nihi nɛ le Yesu ɔ tsuo kɛ “yihi nɛ nyɛɛ e se kɛ je Galilea a hu daa si ngɛ se banee ngɛ ni nɛ ɔmɛ hyɛe.
Yesu pumi
(Mateo 27.57-61; Marko 15.42-47; Yohane 19.38-42)
50Nɛ oʼɛ, nyumu ko ngɛ nɛ a tsɛɛ lɛ Yosef, nɛ ji kpe ngua a mi nɔ, nɔmlɔ kpakpa kɛ dalɔ, 51nɛ je Arimatia, Yudafo ɔmɛ a ma a eko nɔ; lɛɛ e kplɛɛ we a yi mi tomi kɛ a nipeemi ni ɔmɛ, na e ngɛ Mawu matsɛ yemi ɔ blɔ nyɛɛ. 52Lɛ nɛ e pue nɔ kɛ ho Pilato ngɔ ya nɛ e ya kpa lɛ pɛɛ nɛ e ngɔ Yesu gbogboe ɔ ngɔ ha lɛ; 53nɛ e je lɛ kɛ kple si, nɛ e ngɔ kploba ngɔ blaa lɛ, nɛ e ya to lɛ ngɛ yɔkɔ nɛ a kpɛ ngɛ tɛ sa nɛ a tui nɔ ko ngɛ mi hyɛ ɔ mi. 54Nɛ lɛ ligbi ɔ Hedlami kɛ tomi ligbi ʼi, nɛ Hejɔɔmi Ligbi ɔ su ta.
55Nɛ yi ɔmɛ nɛ kɛ Yesu je Galilea ba a nyɛɛ se, nɛ a ba hyɛ pumi he ɔ kɛ bɔ nɛ a to e gbogboe ɔ ha a. 56Nɛ a kpale a se nɛ a ya dla tsopa kɛ e he via, nɛ Hejɔɔmi ligbi ɔ nɔ ɔ a pee kpoo ngɛ Mlaa a nya.",https://www.bible.com/bible/2322/LUK.23.DAN77
LUKA 24,"Yesu sitemi
(Mateo 28.1-10; Marko 16.1-8; Yohane 20.1-10)
1Otsi ɔ kekleekle ligbi ɔ nɔ mɔtu mla a, yi ɔmɛ ba yɔkɔ ɔ he, nɛ a hɛɛ tsopa kɛ e he via nɛ a dla to ɔ kɛ ba. 2Nɛ a na kaa a kpɛne tɛ ɔ kɛ je yɔkɔ ɔ nya; 3se benɛ a sɛ mi ɔ, a nɛ́ Mawetsɛ Yesu gbogboe ɔ. 4Nɛ e ba mi kaa benɛ a pee yaa ngɛ enɛ ɔ he ɔ, oʼɛ, nyumuhi enyɔ nɛ wo tade klaiklai ba da a kasa nya. 5Se benɛ a ngɛ gbeye yee nɛ a ma a hɛ̃ si ɔ, nyumu ɔmɛ de mɛ ke: “Mɛni he je nyɛ ngɛ hɛ kalɔ ɔ hlae ngɛ ni gbogboehi a kpɛti? 6E be hiɛ ɔ, se mohu e te si! Nyɛ kai bɔ nɛ e de nyɛ benɛ e ngɛ Galilea a, 7ke: ‘Ja a ngɔ Nɔmlɔ Bi ɔ ngɔ wo yayami peeli a dɛ mi, nɛ a sɛu lɛ, nɛ ligbi nɛ ji ligbi etɛ ɔ nɛ e te si ekohu.’ ” 8Nɛ a kai e munyu ɔmɛ, 9nɛ a kpale a se kɛ je yɔkɔ ɔ he, nɛ a ya sɛɛ ni nɛ ɔmɛ tsuo ha ni nyɔngma kɛ kake ɔ kɛ nihi nɛ piɛ ɔ. 10Se Maria Magdalena kɛ Yohane kɛ Yakobo nyɛ Maria kɛ yihi nɛ piɛ a he ɔ ji nihi nɛ ba sɛɛ ni nɛ ɔmɛ ngɔ ha bɔfo ɔmɛ ɔ nɛ. 11Se kikɛmɛ a munyu nɛ ɔmɛ pee kaa nyazia ngɛ a tue mi, nɛ a he we yi. 12Se Petro te si nɛ e sa fo kɛ ya yɔkɔ ɔ he; nɛ benɛ e kɔkɔ e yi si nɛ e hyɛ mi ɔ e na kploba amɛ nɛ a pueɔ si ekpa ekpa. Nɛ e je lejɛ ɔ kɛ ho we mi ya, nɛ e nya kpɛ e he ngɛ nɔ nɛ ba a he.
Sislami kɛ Emao yami
(Marko 16.12-13)
13Nɛ oʼɛ, jamɛ a ligbi ɔ nɔ nɔuu ɔ, a kpɛti ni enyɔ ngɔ pue nɔ kɛ yaa kɔpe ko nɛ kɛ Yerusalem kemi maa pee sitomi nya kpaago nɛ a tsɛɛ lɛ Emao ɔ mi. 14Nɛ a ngɛ hihi nɛ ba amɛ kulaa a he ni sɛɛe ngɛ a kpɛti. 15Nɛ e ba mi kaa benɛ a ngɛ ni ɔmɛ sɛɛe nɛ a ngɛ a he sanehi bie ɔ, Yesu nitsɛ ba na mɛ, nɛ e kɛ mɛ nyɛɛ. 16Se a ha a hɛngmɛhi a nɔ nɛ a ko yo lɛ. 17Nɛ Yesu bi mɛ ke: “Mɛni nyɛ ngɛ sɛɛe ngɛ blɔ ɔ nɔ ɔ?” Nɛ a da si kɛ a hɛ mi mɔbɔmɔbɔ. 18Nɛ a ti nɔ kake nɛ a tsɛɛ lɛ Kleopa a ha heto nɛ e de lɛ ke: “Anɛ mo pɛ ji nibwɔ ngɛ Yerusalem nɛ li sanehi nɛ ba lejɛ ɔ ngɛ be nɛ ɔmɛ a mi ɔ lo?” 19Nɛ e bi mɛ ke: “Mɛni sanehi?” Nɛ a de lɛ ke: “Yesu Nazareno ɔ nɛ ji gbalɔ nɛ ngɛ he wami ngɛ ni tsumi kɛ munyu tumi mi ngɛ Mawu kɛ ma a tsuo hɛ mi ɔ he sane ɔmɛ, 20kɛ bɔ nɛ wa osɔfo nikɔtɔma amɛ kɛ wa ma nikɔtɔma amɛ ngɔ lɛ ha nɛ a bu lɛ gbenɔ fɔ, nɛ a sɛu lɛ ɔ. 21Se wɔɔ lɛɛ wa hɛ ngɛ nɔ kaa jinɛ lɛ ji nɔ nɛ ma kpɔ Israel ɔ nɛ; nɛ enɛ ɔ tsuo se ɔ, mwɔnɛ ji ligbi etɛ nɛ a pee ni nɛ ɔmɛ. 22Se jeha nɛ ɔ wa ti yi komɛ hu ha wa nya kpɛ wa he, ejakaa a ya yɔkɔ ɔ he mla mi, 23nɛ benɛ a nɛ́ e gbogboe ɔ, a ba nɛ a ba de ke bɔfohi komɛ hu je a he kpo tsɔɔ mɛ nɛ a de ke e hɛ ngɛ. 24Nɛ nihi nɛ kɛ wɔ ngɛ ɔmɛ a ti ni komɛ ya yɔkɔ ɔ he, nɛ a ya na kaa bɔ nɛ yi ɔmɛ de ɔ nɔuu; se Yesu ɔ nɛ a nɛ.”
25Kɛkɛ nɛ Yesu de mɛ ke: “Oo kuasiahi nɛ nyɛ ngɛ siɔɔ ngɛ nyɛ tsui mi ngɛ nihi tsuo nɛ gbali ɔmɛ de ɔ hemi kɛ yemi he. 26Anɛ pi nɛ e sa kaa Kristo ɔ nɛ na amanehlu nɛ ɔmɛ konɛ e sɛ e nyami ɔ mi lo?” 27Nɛ e bɔni kɛ je Mose kɛ gbali ɔmɛ kulaa nɔ, nɛ e tsɔɔ mɛ nihi nɛ ngɛ ngmami ɔmɛ tsuo mi ngɛ e he ɔ sisi.
28Nɛ a su kɔpe nɛ a yaa a, nɛ e pee kaa nɔ nɛ e yaa e hɛ kpɛ. 29Nɛ a nyɛ e nɔ, nɛ a ke: “O kɛ wɔ nɛ hi si, ejakaa je ngɛ jɔe nɛ e piɛ bɔɔ nɛ du ma bu.” Nɛ e ya kɔpe ɔ mi, nɛ e kɛ mɛ ya hi si. 30Nɛ e ba mi kaa benɛ e kɛ mɛ hii si ngɛ niyeni ɔ he ɔ, e kɛ̃ abolo nɛ e gbaa nɔ, nɛ e kuɔ mi nɛ e ngɔ ha mɛ; 31kɛkɛ nɛ a hɛngmɛ bli nɛ a yo lɛ; se e laa ngɛ a hɛ mi, nɛ a nɛ lɛ hu. 32Nɛ a de a he ke: “Anɛ wa tsui he dɔɛ la ngɛ wa mi benɛ e kɛ wɔ ngɛ munyu tue ngɛ blɔ ɔ nɔ nɛ e tsɔɔ wɔ ngmami ɔmɛ a mi ɔ?”
33Nɛ a te si ngɛ lɛ ngmlɛfia a nɔ nɔuu, nɛ a kpale a se kɛ ba Yerusalem, nɛ a ba na ni nyɔngma kɛ kake ɔ kɛ nihi nɛ kɛ mɛ ngɛ ɔ nɛ a bua a he nya; 34nɛ jamɛ a ni ɔmɛ de mɛ ke: “E ngɛ mi kaa Nyɔmtsɛ ɔ te si, nɛ e je e he kpo tsɔɔ Simon.” 35Nɛ mɛ hu a bɔ mɛ nɔ́ nɛ ba ngɛ blɔ ɔ nɔ ɔ kɛ bɔ nɛ pee nɛ a yo lɛ ngɛ abolo mi kuɔmi ɔ mi ɔ.
Yesu je e he kpo tsɔɔ e kaseli ɔmɛ
(Mateo 28.16-20; Marko 16.14-18; Yohane 20.19-23; Bɔfo 1.6-8)
36Nɛ benɛ a ngɛ munyu ɔ tue nɔuu ɔ, Yesu nitsɛ ba da a kpɛti nɛ e de mɛ ke: “Nyɛ he manye!” 37Se a hɛli si nɛ a ye gbeye, a susu kaa kpade a ngɛ nae ɔ nɛ. 38Nɛ e de mɛ ke: “Mɛni he je nyɛ tsui ngɛ poe? Nɛ mɛni he je hulɔ nɛ nyɛ ngɛ nɔ́ jee ngɛ nyɛ tsui mi? 39Nyɛɛ hyɛ ye ninehi kɛ ye nanehi kaa imi nitsɛ ʼi; nyɛɛ ta ye he nɛ nyɛɛ hyɛ; ejakaa kpade ko be he lo kɛ wu kaa bɔ nɛ nyɛ ngɛ hyɛe kaa i ngɛ nɛ ɔ.” 40Nɛ benɛ e de enɛ ɔ ɔ, e ngɔ e ninehi kɛ e nanehi ngɔ tsɔɔ mɛ. 41Se benɛ a he we yi kɛ mwɔɔ ngɛ bua jɔmi sɔuu he nɛ a hɛ mi pee mɛ yaa a, e bi mɛ ke: “Nyɛ ngɛ nɔ ko nɛ a yeɔ ngɛ hiɛ ɔ lo?” 42Nɛ a ha lɛ lo kpɔ fã ko nɛ a hoo; 43nɛ e sɔle, nɛ e ye ngɛ a hɛ mi.
44Nɛ e de mɛ ke: “Enɛ ɔmɛ ji ye munyuhi nɛ i kɛ nyɛ tu benɛ i kɛ nyɛ ngɛ lolo ɔ nɛ, kaa ja nihi kulaa nɛ a ngma ngɛ Mose Mlaa a kɛ gbali ɔmɛ kɛ La amɛ a mi ngɛ ye he ɔ na ba mi.” 45Kɛkɛ nɛ e bli a juɛmi nya, konɛ a na ngmami ɔmɛ a nya. 46Nɛ e de mɛ ke: “Bɔ nɛ a ngma ji nɛ ɔ nɛ, kaa Kristo nɛ na amanehlu nɛ e te si kɛ je gbeje ngɛ ligbi nɛ ji etɛ ɔ nɔ 47nɛ a fiɛ tsui tsakemi kɛ yayami pami ngɛ e biɛ ɔ mi ngɔ tsɔɔ mahi tsuo, nɛ a bɔni kɛ je Yerusalem. 48Nɛ nyɛ ji kikɛmɛ a ni nɛ ɔmɛ a he odase yeli. 49Nɛ oʼɛ, i ngɛ hae nɛ Tsaatsɛ si womi ɔ nɛ ba nyɛ nɔ; lɔ ɔ he ɔ nyɛɛ hi si ngɛ Yerusalem ma a mi kɛ ya su be nɛ a maa je hiɔwe ba wo nyɛ he wami.”
A ngɔ Yesu kɛ ho hiɔwe ya
(Marko 16.19-20; Bɔfo 1.9-11)
50Nɛ e ngɔ mɛ kɛ je kpo kɛ ho Betania kasa nya ya, nɛ e wo e ninehi a nɔ nɛ e gbaa mɛ. 51Nɛ e ba mi kaa benɛ e ngɛ mɛ gbaae ɔ, e je a ngɔ nɛ a ngɔ lɛ kɛ ho hiɔwe ya. 52Nɛ a ja lɛ, nɛ a kpale a se kɛ ho Yerusalem ya kɛ bua jɔmi babauu; 53nɛ a ngɛ sɔlemi we ɔ daa nɛ ɔ, nɛ a jɔɔ we Mawu yi jemi kɛ lɛ gbaami.",https://www.bible.com/bible/2322/LUK.24.DAN77
YOHANE 1,"Wami munyu
1Sisi je ɔ mi ɔ Munyu ɔ ngɛ, nɛ munyu ɔ kɛ Mawu lɛ ngɛ, nɛ Munyu ɔ Mawu ʼi. 2Lɛ nɔuu sisije ɔ e kɛ Mawu ngɛ. 3Lɛ e nɔ a gu kɛ pee nihi kulaa, nɛ a si we lɛ se kɛ pee nɔ́ ko nɔ́ ko. 4E mi wami ngɛ, nɛ wami ɔ ji nimli a la a nɛ; 5nɛ la a ngɛ tsoe ngɛ diblii ɔ mi, nɛ diblii ɔ nyɛ we nya nɛ e da.
6Nyumu ko ngɛ nɛ Mawu tsɔ lɛ kɛ ba, a tsɛɛ lɛ Yohane. 7Lɛɛ odase yemi he nɛ e ba, nɛ e ba ye la a he odase, kone nihi kulaa nɛ gu e nɔ nɛ a he ye. 8Pi lɛ ji la a; se mohu la a he odase yemi he nɛ e ba. 9La nitse nɛ tsoo haa nɔ tsuaa nɔ ɔ lɛ ma je ɔ mi ɔ nɛ.
10Je ɔ mi e ngɛ, nɛ e nɔ a gu kɛ pee je ɔ, se je ɔ li lɛ. 11Lɛ nitse e nihi a ngɔ e ba, nɛ nihi nɛ ji lɛ nitse e ni ɔmɛ he we lɛ. 12Se nihi abɔ nɛ he lɛ ɔ, nihi nɛ heɔ e biɛ ɔ nɔ ye ɔ, e ha mɛ he blɔ kaa a pee Mawu bimɛ, 13nihi nɛ pi muɔ loo he loo nyumu ko suɔmi nya, se mohu Mawu mi a je kɛ fɔ mɛ.
14Nɛ Munyu ɔ plɛ he lo, nɛ e ba hi wa kpɛti, nɛ wa na e hɛ mi nyami ɔ kaa Tsɛ ɔ Bi kaketoo ɔ hɛ mi nyami, nɛ dloomi kɛ anɔkuale hyi lɛ tɔtɔɔtɔ. 15Yohane ye e he odase nɛ e kpa ngmlaa ke: “Nɔ nɛ ɔ ji nɔ nɛ i ngɛ dee ngɛ e he ke: ‘Nɔ nɛ ma ngɛ ye se ɔ, e pa mi’ ejakaa e ngɛ loko i ngɛ.”
16Ejakaa e hyi mi ɔ mi je nɛ wɔ tsuo wa na dloomi ngɔ si dloomi nɔ. 17Ejakaa Mlaa a Mose nɔ a gu nɛ a ngɔ ha, se dloomi kɛ anɔkuale ɔ, Yesu Kristo nɔ e gu kɛ ba. 18Mawu ɔp nɔ ko nɛ́ lɛ hyɛ; Bi kaketoo nɛ ngɛ Tsɛ o mi si ɔ, lɛ nɛ e ba je lɛ si ngɔ tsɔɔ paa.
Yohane Baptisilɔ ɔ fiɛmi
(Mateo 3.1-12; Marko 1.1-8; Luka 3.1-18)
19Enɛ ɔ ji Yohane odase nɛ e ye, bene Yudafo ɔmɛ tsɔ osɔfohi kɛ Levibihi kɛ je Yerusalem nɛ a ba bi lɛ ke: “Mɛnɔ ji mo?” ɔ. 20Nɛ e gba mi paa nɛ e laa we nɔ, nɛ e gba mi de ke: “Tsa pi imi ji Kristo ɔ.” 21Nɛ a bi lɛ ke: “Mɛnɔ ji mo mɔ? Elia ji mo lo?” Nɛ e ke: “Tsa pi lɛ ji mi.” “Gbalɔ ji mo lo?” Nɛ e he nɔ ke: “Dɛbi.” 22Jeha nɛ ɔ a bi lɛ ke: “Mɛnɔ ji mo? konɛ wa na heto ko kɛ ya ha ninɛmɛ nɛ tsɔ wɔ ɔ. Kɛ o deɔ ngɛ mo nitse o he kɛɛ?” 23E ke: “Imi ji nɔ nɛ gbi nɛ ngɛ pɛe ngɛ nga a nɔ ke: ‘Nyɛ dla Nyɔmtsɛ ɔ blɔ ɔ,’ kaa bɔ nɛ gbalɔ Yesaia de ɔ.”
24Ninɛmɛ nɛ atsɔ ɔ je Farisifo ɔmɛ a kpɛti; 25nɛ a ba bi lɛ ke: “Ke pi mo ji Kristo ɔ, loo Elia loo gbalɔ ɔ, lɛɛ mɛni he je o ngɛ baptisie mɔ?” 26Yohane he nɔ ke: “Imi lɛɛ i baptisii ngɛ nyu mi, se nɔ ko daa si ngɛ nyɛ kpɛti nɛ nyɛɛ lɛɛ nyɛ li lɛ, 27lɛ ji nɔ nɛ ma ngɛ ye se, se e sɛ ye hlami, nɔ nɛ i sɛ kaa i pɛneɔ e tokota nya kpa a.”
28A pee ni nɛ ɔmɛ ngɛ Betania ngɛ Yordan se, he nɛ Yohane ngɛ baptisie ngɛ ɔ.
Mawu To Bi ɔ
29E nɔ je na a, Yohane na Yesu ma e ngɔ nɛ e ke: “Oʼɛ Mawu To bi ɔ nɛ woɔ je ɔ he yayami ɔ kɛ yaa a! 30Nɔ nɛ ɔ ji nɔ nɛ i ngɛ dee ngɛ e he ke: ‘Nyumu ko ma ngɛ ye se, nɛ e pã mi,’ ejakaa e ngɛ loko i ngɛ ɔ nɛ. 31Nɛ imi lɛɛ i li lɛ, se mohu bene pee nɛ a je lɛ kpo ngɔ tsɔɔ Israel he je nɛ i ba ngɛ baptisie ngɛ nyu mi nɔ nɛ.” 32Yohane ye odase ke: “I na Mumi ɔ nɛ kple si kɛ je hiɔwe kaa lahuɛ, nɛ e ba ma e nɔ. 33Nɛ imi lɛɛ i li lɛ, se nɔ nɛ tsɔ mi ke ma ba baptisi ngɛ nyu mi ɔ, lɛ nɔuu lɛ e de mi ke: ‘Nɔ nɛ nɔ nɛ o maa na kaa Mumi ɔ ngɛ kplee nɛ e ngɛ e nɔ hie ɔ, lɛ ji nɔ nɛ baptisii ngɛ Mumi Klɔuklɔu mi ɔ nɛ.’ 34Nɛ i na, nɛ i ye he odase kaa lɛ ji Mawu Bi ɔ nɛ.”
Yesu kekleekle kaseli ɔmɛ
35E nɔ je na nɔ ɔ, Yohane kɛ e kaseli ɔmɛ a ti ni enyɔ daa si, 36nɛ bene Yesu bee ɔ, e hyɛ lɛ nɛ e ke: “Oʼɛ Mawu lo Bi ɔ!” 37Nɛ kaseli enyɔ ɔmɛ nu e munyu ɔ, nɛ a ya nyɛɛ Yesu se. 38Yesu plɛ e he nɛ benɛ e na kaa a nyɛɛ e se ɔ, e bi mɛ ke: “Mɛni nyɛ ngɛ hlae?” Nɛ a de lɛ ke: “Rabi” (e sisi ji Tsɔɔlɔ) “jije o hii?” 39E de mɛ ke: “Nyɛɛ ba nɛ nyɛ ba hyɛ.” A ya nɛ a ya na he nɛ e hii ɔ, nɛ a kɛ lɛ hi si jamɛ a ligbi ɔ. Nɛ gbɔkuɛ ngmlɛ eywiɛ mi ʼi.
40Ni enyɔ ɔmɛ nɛ nu nɛ Yohane tu munyu ɔ nɛ a ya nyɛɛ e se ɔ a ti nɔ kake ji Andrea, Simon Petro nyɛmi ɔ. 41Andrea ya na lɛ nitsɛ e nyɛmi Simon kekle, nɛ e de lɛ ke: “Wa na Mesia a.” (E sisi ji Kristo, loo cnɔ nɛ a pɔ lɛ nu.) 42Nɛ e kɛ lɛ ba Yesu ngɔ. Nɛ benɛ Yesu hyɛ lɛ ɔ, e ke: “Mo ji Simon, Yona bi ɔ, a ma tsɛ mo Kefa.” (E sisi ji Petro loo tɛ sa.)
Yesu tsɛ Filipo kɛ Natanael
43Je na nɔ ɔ, Yesu to e yi mi kaa e maa ya Galilea, nɛ e na Filipo, nɛ e de lɛ ke: “Nyɛɛ ye se!” 44Filipo je Betsaida, Andrea kɛ Petromɛ a ma a mi. 45Filipo hu na Natanael, nɛ e de lɛ ke: “Wa na nɔ nɛ Mose ngma e he sane ngɛ Mlaa a mi, nɛ gbali ɔmɛ hu ngma e he sane ɔ, Yesu, Yosef bi nɛ je Nazaret ɔ.” 46Nɛ Natanael de Filipo ke: “Anɛ nɔ́ kpakpa ko ma nyɛ Nazaret maa je lo?” Filipo de lɛ ke: “Ba nɛ o ba hyɛ.”
47Yesu na Natanael ma e ngɔ, nɛ e de ngɛ e he ke: “Oʼɛ anɔkuale Israelno, nɔ nɛ sisimi be e mi.” 48Natanael bi Yesu ke: “Jije o le mi ngɛ?” Yesu he nɔ nɛ e de lɛ ke: “I na mo loko Filipo tsɛ mo, be mi nɛ o ngɛ ngmɔkɔ tso ɔ sisi ɔ.” 49Natanael he nɔ nɛ e de lɛ ke: “Rabi, mo ji Mawu Bi ɔ nɛ, mo ji Israel matsɛ ɔ nɛ!” 50Yesu he nɔ nɛ e de lɛ ke: “Nɛ i de mo ke i na mo ngɛ ngmɔkɔ tso ɔ sisi ɔ he je o heɔ yeɔ nɛ ɔ? O maa na ni nguahi nɛ pe enɛ ɔ.” 51Nɛ e de mɛ ke: “I ngɛ nyɛ dee anɔkuale mi ke: Kɛ je be nɛ ɔ nɔ ɔ, nyɛ maa na kaa hiɔwe nya bli nɛ Mawu bɔfo ɔmɛ ngɛ si kplee ngɛ Nɔmlɔ Bi ɔ nɔ.”",https://www.bible.com/bible/2322/JHN.1.DAN77
YOHANE 2,"Yokpeemi ngɛ Kana
1E nɔ ligbi etɛ ɔ, a kpee yo ngɛ Kana ngɛ Galilea, nɛ Yesu nyɛ ngɛ lejɛ ɔ. 2Nɛ a kpee Yesu hu kɛ e kaseli ɔmɛ kɛ ya yo kpeemi ɔ. 3Nɛ bene wai ɔ sui ɔ, Yesu nyɛ de lɛ ke: “A be wai.” 4Yesu de lɛ ke: “Maa, mɛni sane i kɛ mo ngɛ? Ye ngmlɛfia a sui lolo.” 5E nyɛ de sɔmɔli ɔmɛ ke: “Nɔ́ tsuaa nɔ nɛ e ma de nyɛ ɔ nyɛɛ pee.”
6Ngmawe ekpa maa si ngɛ lejɛ ɔ ngɛ Yudafo ɔmɛ a he fɔmi he; kake peɔ paya buɛhi enyɔ loo etɛ. 7Yesu de sɔmɔli ɔmɛ ke: “Nyɛɛ wo ngmawe ɔmɛ a mi nyu nɛ a hyi.” Nɛ a wo a mi nyu nɛ a hyi tɔtɔɔtɔ. 8Nɛ e de mɛ ke: “Nyɛɛ yɛ eko ya ha da nya dalɔ ɔ.” Nɛ a kɛ ya. 9Se bene da nya dalɔ ɔ sa e nya nyu nɛ plɛ wai ɔ nɛ e li he nɛ a kɛ je se sɔmɔli ɔmɛ nɛ yɛ nyu ɔ kɛke lɛ a le ɔ, e tsɛ ayɛflo huno ɔ, 10nɛ e de lɛ ke: “Nɔ tsuaa nɔ ɔ, wai kpakpa e kɛ ba maa si kekle, nɛ bene ni ɔmɛ tɔ ɔ, lɔ ɔ se loko a kɛ nɔ́ nɛ ngɔɛ ɔ baa; se moo lɛɛ o ngɔ wai kpakpa a mohu ngɔ to kɛ ba su be nɛ ɔ.”
11Enɛ ɔ Yesu kɛ je e nyakpɛ ni ɔmɛ a sisi ngɛ Kana ngɛ Galilea, nɛ e ngɔ e hɛ mi nyami ɔ ngɔ tsɔɔ, nɛ e kaseli ɔmɛ he e nɔ ye. 12Enɛ ɔ se ɔ, e pue nɔ kɛ ho Kapernaum ya, lɛ kɛ e nyɛ kɛ e nyɛmimɛ kɛ e kaseli ɔmɛ, se a yi ligbi fuu ngɛ lejɛ ɔ.
Yesu ya sɔlemi we ɔ
(Mateo 21.12-13; Marko 11.15-17; Luka 19.45-46)
13Yudafo ɔmɛ a Hetsɔmi ɔ su ta nɛ Yesu ya Yerusalem. 14E ya na nihi nɛ ngɛ nahi kɛ tohi kɛ lahuɛhi juae kɛ nihi nɛ ngɛ sika tsakee hulɔ nɛ a hii si ngɛ sɔlemi we ɔ. 15Nɛ e ngɔ tangme tsɔwi nɛ e kɛ pee kplibi nɛ e kɛ fie mɛ tsuo kɛ je sɔlemi we ɔ, kɛ tohi kɛ na amɛ; nɛ e plɛ sika tsakeli ɔmɛ a sika a ngɔ pue si, nɛ e tsitsɛɛ okplɔɔ ɔmɛ ngɔ fia si; 16nɛ e de ninɛmɛ nɛ ngɛ lahuɛ ɔmɛ juae ɔ ke: “Nyɛ je ni nɛ ɔmɛ kɛ je hiɛ ɔ; nyɛ ko ngɔ Tsaatsɛ we ɔ ngɔ pee jua nɔ.” 17Kɛkɛ nɛ e kaseli ɔmɛ kai kaa a ngma ke: “O we ɔ he hɛdɔ ɔ maa ye mi.”
18Kɛkɛ nɛ Yudafo ɔmɛ he nɔ nɛ a de lɛ ke: “Mɛni okadi o kɛ ngɛ wɔ tsɔɔe kaa o ngɛ he blɔ nɛ o peɔ enɛ ɔmɛ?” 19Yesu he nɔ nɛ e de mɛ ke: “Nyɛɛ ku sɔlemi tsu nɛ ɔ, nɛ ligbi etɛ mi ɔ ma ma ekohu.” 20Kɛkɛ nɛ Yudafo ɔmɛ ke: “Jeha nyingmi eywiɛ kɛ ekpa a kɛ ma sɔlemi tsu nɛ ɔ, nɛ moo lɛɛ ligbi etɛ o kɛ maa ma lo?” 21Se lɛɛ e nɔmlɔ tso sɔlemi tsu ɔ he munyu e ngɛ tue ɔ nɛ. 22Lɔ ɔ he ɔ benɛ e te si kɛ je gbeje ɔ, e kaseli ɔmɛ kai kaa e de enɛ ɔ, nɛ a he ngmami ɔ kɛ munyu nɛ Yesu tu ɔ ye.
Yesu le nihi tsuo
23Jeha nɛ ɔ, benɛ Yesu ngɛ Yerusalem ngɛ Hetsɔmi ligbi ɔmɛ a mi ɔ, nihi fuu na nyakpɛ nihi nɛ e pee ɔ, nɛ a he e biɛ ɔ nɔ ye. 24Se Yesu nitsɛ lɛɛ e kɛ e he fɔɛ a nɔ, ejakaa e le mɛ tsuo. 25Nɛ e hia we lɛ kaa nɔ ko nɛ ye nɔmlɔ he odase ngɔ ha lɛ, ejakaa lɛ nitsɛ e le nɔ́ nɛ ngɛ nɔmlɔ mi.",https://www.bible.com/bible/2322/JHN.2.DAN77
YOHANE 3,"Yesu kɛ Nikodemo
1Nyumu ko ngɛ nɛ je Farisifo ɔmɛ a kpɛti nɛ a tsɛɛ lɛ Nikodemo nɛ ji Yudafo ɔmɛ a nɔkɔtɔma. 2Lɛ lɛ e ba Yesu ngɔ nyɔ mi, nɛ e ba de lɛ ke: “Rabi, wa le kaa tsɔɔlɔ nɛ je Mawu ngɔ ba ji mo, ejakaa nɔ ko nɔ ko be nyɛe maa pee nyakpɛ nihi nɛ o ngɛ pee nɛ ɔmɛ, kaa ja Mawu kɛ nɔ ɔ ngɛ.” 3Yesu he nɔ nɛ e de lɛ ke: “I ngɛ mo dee anɔkuale mi ke: Ke a ji hiɔwe fɔ we nɔ ko ɔ, e be Mawu matsɛ yemi ɔ nae.” 4Nikodemo bi lɛ ke: “Kɛ e maa pee kɛɛ nɛ benɛ nɔmlɔ bwɔ ɔ nɛ a ma fɔ lɛ hu? Anɛ e ma nyɛ e nyɛ muklii mi maa sɛ ekohu nɛ a fɔ lɛ lo?” 5Yesu he nɔ ke: “I ngɛ mo dee anɔkuɛle mi ke: Ke a ji nyu kɛ Mumi mi fɔ we nɔ ko ɔ, e be Mawu matsɛ yemi ɔ mi nyɛe maa sɛ. 6Nɔ́ nɛ a je he lo mi fɔ ɔ, he lo ʼi; nɛ nɔ́ nɛ a je Mumi mi fɔ ɔ, Mumi ʼi. 7O hɛ mi ko pee mo yaa kaa i de mo enɛ ɔ ke: ‘Ja a je hiɔwe fɔ nyɛ’ ɔ. 8Kɔɔhiɔ ɔ, he nɛ e suɔ e fiaa kɛ yaa, nɛ e fiami o nuɔ, se o li he nɛ e jee kɛ he nɛ e yaa: ja ji nɔ tsuaa nɔ nɛ a je Mumi mi fɔ lɛ.” 9Nikodemo he nɔ nɛ e de lɛ ke: “Kɛ maa pee kɛɛ nɛ ni nɛ ɔmɛ maa ba mi?” 10Yesu he nɔ nɛ e de lɛ ke: “Tse Israel tsɔɔlɔ ji mo nɛ o li enɛ ɔmɛ? 11I ngɛ mo dee anɔkuale mi ke: Nɔ́ nɛ wa le ɔ, kɔlɔ ɔ wa deɔ; nɛ nɔ́ nɛ wa na a, kɔlɔ ɔ he odase wa yeɔ, se nyɛ ngɔɛ wa odase ɔ. 12Ke i de nyɛ zugba nɔ nihi nɛ nyɛ he we yi ɔ, kɛ maa pee kɛɛ nɛ ke ide nyɛ hiɔwe nihi ɔ nɛ nyɛ ma he ye? 13Nɔ ko kue kɛ yɛ hiɔwe, kaa ja nɔ nɛ je hiɔwe kple si ɔ, Nɔmlɔ Bi ɔ nɛ ngɛ hiɔwe ɔ.” 14Nɛ bɔ nɛ Mose wo sinɔ ɔ nɔ ngɛ nga a nɔ ɔ, ja nɔuu sa kaa a wo Nɔmlɔ Bi ɔ nɔ. 15Konɛ nɔ tsuaa nɔ nɛ heɔ e nɔ yeɔ ɔ hɛ mi ko kpata, se mohu e na neneene wami. 16Ejakaa Mawu suɔ je ɔ saminya, nɛ e ngɔ e bi kake ɔ ngɔ ha, konɛ nɔ tsuaa nɔ nɛ heɔ e nɔ yeɔ ɔ hɛ mi ko kpata, se mohu e na neneene wami. 17Ejakaa Mawu tsɔɛ e bi ɔ kɛ bɛ je ɔ mi konɛ e ba kojo je ɔ, se mohu konɛ a gu e nɔ kɛ he je ɔ yi wami.
18Nɔ nɛ heɔ e nɔ yeɔ, a kojo we lɛ, se nɔ nɛ he we yi ɔ, a kojo lɛ momo, ejakaa e he we Mawu bi kake ɔ nɔ yi. 19Se kojomi ɔ ji nɛ ɔ nɛ, kaa la a ba je ɔ mi, nɛ nimli suɔ diblii ɔ mohu pe la a, ejakaa a ni tsumi ɔmɛ ɔ yayami ʼi; 20nɛ nɔ tsuaa nɔ nɛ tsuɔ ni yayamihi ɔ nyɛɛ la a, nɛ e bɛ la a he, konɛ a ko je e ni tsumi ɔmɛ kpo. 21Se nɔ nɛ peɔ anɔkuale nihi ɔ baa la a he, konɛ e ni tsumi ɔmɛ nɛ je kpo, ejakaa Mawu mi a tsu mɛ ngɛ.
Yesu kɛ Yohane
22Ni nɛ ɔmɛ a se ɔ, Yesu kɛ e kaseli ɔmɛ ba Yudea zugba a nɔ, nɛ e kɛ mɛ ba hi lejɛ ɔ nɛ e baptisii. 23Nɛ Yohane hu ngɛ baptisie ngɛ Ainon, ngɛ Salim kasa nya, ejakaa nyu fuu ngɛ lejɛ ɔ, nɛ nihi baa nɛ a baptisii mɛ; 24ejakaa lɛ be ɔ mi ɔ a wui Yohane tsu mi lolo.
25Jeha nɛ ɔ nya sami ba te si ngɛ Yohane kaseli ɔmɛ kɛ Yudafono ko kpɛti ngɛ he tsukɔmi he. 26Nɛ a ba Yohane ngɔ nɛ a ba de lɛ ke: “Rabi, nɔ nɛ kɛ mo hi Yordan se nɛ o ye e he odase ɔ, oʼɛ, lɛ nitse e ngɛ baptisie, nɛ nihi tsuo ngɛ e ngɔ yae.” 27Yohane he nɔ nɛ e ke: “Nɔmlɔ be nyɛe ma na nɔ́ ko, ja a je hiɔwe ngɔ ha lɛ. 28Nyɛ nitsɛmɛ nyɛ ngɛ odase yee ha mi kaa i de ke ‘Pi imi ji Kristo ɔ, se mohu a tsɔ mi kɛ sɛ e hlami.’ 29Nɔ nɛ nɔ́ ji ayɛflo ɔ, lɛ ji ayɛflo huno; se ayɛflo huno ɔ huɛ nɛ daa si ngɛ lɛ tue bue ɔ, nya e nyaa ngɛ ayɛflo huno ɔ gbi he. Lɔ ɔ he ɔ ye kikɛmɛ a nyami nɛ ɔ ba mi. 30Ja lɛɛ e ya nɔ, nɛ imi lɛɛ i ba si.”
Nɔ nɛ je hiɔwe kɛ ba a
31Nɔ nɛ je hiɔwe ba a pe nihi kulaa. Nɔ nɛ je zugba a nɔ ɔ, zugba a nɔ e je, nɛ zugba a he munyu e tuɔ. Nɔ nɛ je hiɔwe ba a pe nihi kulaa, 32nɛ nɔ́ nɛ e na nɛ e nu ɔ, lɔ ɔ he odase e yeɔ; nɛ nɔ ko nɔ ko ngɔɛ e odase ɔ. 33Nɔ tsuaa nɔ nɛ heɔ e odase ɔ yeɔ ɔ maa nɔ mi kaa anɔkualetsɛ ji Mawu. 34Ejakaa nɔ nɛ Mawu tsɔ ɔ, Mawu munyu e tuɔ; ejakaa Mawu haa lɛ e Mumi ɔ faa. 35Tsɛ ɔ suɔ Bi ɔ, nɛ e tu nihi kulaa ngɔ wo e dɛ. 36Nɔ nɛ heɔ Bi ɔ nɔ yeɔ ɔ, e ngɛ neneene wami; se nɔ nɛ bui Bi ɔ tue ɔ, e be wami nae, se mohu Mawu mi mi fumi hii e nɔ.",https://www.bible.com/bible/2322/JHN.3.DAN77
YOHANE 4,"Yesu kɛ Samaria yo ɔ
1Benɛ Yesu na le kaa Farisifo ɔmɛ nu kaa e ngɛ kaseli nae nɛ e ngɛ nihi babauu baptisie pe Yohane ɔ, 2(pohu Yesu nitse ɔ lɛɛ e baptisi we, se mohu e kaseli ɔmɛ lɛ a baptisii) 3e je Yudea nɛ e pue nɔ kɛ yaa Galilea ekohu. 4Se ja e gu Samaria.
5Jeha nɛ ɔ e ba su ma ko nɛ a tsɛɛ lɛ Sikar a he, ngɛ zugba kpɔ ko nɛ Yakob ngɔ ha e bi Yosef ɔ kasa nya. 6Yakob vu ɔ ngɛ lejɛ ɔ. Nɛ akɛnɛ pɔ tɔ Yesu kɛ blɔ ɔ nyɛɛmi he je ɔ, e be ya hi si ngɛ vu ɔ he. E maa pee ngmlɛ nyɔngma kɛ enyɔ mi.
7Samaria yo ko ba nyu yɛmi, nɛ Yesu de lɛ ke: “Ha mi nyu ɔ eko nɛ ma nu.” 8(Ejakaa e kaseli ɔmɛ ho ma a mi ya nɛ e yaa he niyeni.) 9Nɛ Samaria yo ɔ de lɛ ke: “Kɛ pee kɛɛ nɛ mo Yudano ɔ, o ngɛ mi Samariano ɔ nyu bae nɛ o nu ɔ?” (Ejakaa Yudafohi kɛ Samariabihi yi.) 10Yesu he nɔ nɛ e de lɛ ke: “Kaa o le Mawu nɔke nɔ́ ɔ kɛ nɔ nɛ ngɛ mo dee ke: ‘Ha mi eko ma nu’ ɔ, jinɛ mo mohu o maa ba lɛ nɛ e ha mo wami nyu.” 11Yo ɔ de lɛ ke: “Nyɔmtsɛ, o be nɔ́ nɛ o kɛ maa yɛ, nɛ vu ɔ hu mi kuɔ; jije o ma na wami nyu ɔ kɛ je mɔ? 12Anɛ o pe wa tsɛ Yakob nɛ ha wɔ vu nɛ ɔ, nɛ lɛ nitse e nu mi nyu, kɛ e bimɛ kɛ e lohwe ɔmɛ ɔ lo?” 13Yesu he nɔ nɛ e de lɛ ke: “Nɔ tsuaa nɔ nɛ nuu nyu nɛ ɔ eko ɔ, kuma maa ye lɛ ekohu; 14se nɔ nɛ nuu nyu nɛ imi ma ha lɛ ɔ, kuma be lɛ yee gblee kɛ maa ya neneene; se mohu nyu nɛ ma ha lɛ ɔ ma plɛ nyu hɛngmɛ nɛ baa kɛ yaa neneene wami mi ngɛ e mi.” 15Yo ɔ de lɛ ke: “Nyɔmtsɛ, ha mi nyu ɔ eko kone kuma ko ye mi, nɛ i ba hiɛ ɔ ba yɛ nyu hu.” 16Yesu de lɛ ke: “Yaa nɛ o ya tsɛ o huno nɛ o kɛ lɛ nɛ ba hiɛ ɔ.” 17Yo ɔ he nɔ nɛ e de lɛ ke: “I be huno.” Yesu de lɛ ke: “O tu anɔkuale kaa o ke: ‘I be huno’ ɔ; 18ejakaa o hi hunomɛ enuɔ, nɛ nɔ nɛ o kɛ ngɛ piɔ nɛ ɔ ɔ, pi o huno; enɛ ɔ lɛɛ o tu anɔkuale.” 19Yo ɔ de lɛ ke: “Nyɔmtsɛ, i na kaa gbalɔ ji mo. 20Yoku nɛ ɔ nɔ wa tsɛmɛ sɔle ngɛ, nɛ nyɛɛ lɛɛ nyɛ ke Yerusalem ji he nɛ sa kaa a sɔle ngɛ.” 21Yesu de lɛ ke: “Maa, he mi ngɔ ye kaa ngmlɛfia a ma nɛ pi yoku nɛ ɔ nɔ, nɛ pohu pi Yerusalem nɛ nyɛ ma ja Tsɛ ɔ ngɛ. 22Nyɛɛ lɛɛ, nyɛ li nɔ́ nɛ nyɛ ngɛ jae ɔ; wɔɔ lɛɛ, wa le nɔ́ nɛ wa ngɛ jae ɔ, ejakaa yi wami hemi ɔ, Yudafo ɔmɛ a ngɔ e je. 23Se ngmlɛfia a ma nɛ e su momo benɛ anɔkuale jali ɔmɛ ma ja Tsɛ ɔ ngɛ mumi kɛ anɔkuale mi, ejakaa nihi nɛ jaa lɛ kikɛ ɔ Tsɛ ɔ hu ngɛ hlae. 24Mawu ɔ Mumi ji lɛ, nɛ nihi nɛ jaa lɛ ɔ, ja a ja lɛ ngɛ mumi kɛ anɔkuale mi.”
25Yo ɔ de lɛ ke: “I le kaa Mesia nɛ e tsɛɛ lɛ Kristo ɔ ma; nɛ ke e ba a, e maa sɛɛ wɔ nihi tsuo kulaa.” 26Yesu de lɛ ke: “Imi nɛ i kɛ mo ngɛ munyu tue nɛ ɔ, ami ʼi.”
27Kɛkɛ nɛ e kaseli ɔmɛ ba, nɛ a hɛ mi pee mɛ yaa kaa e kɛ yo ngɛ munyu tue; se kɛ ɔ nɔ ko bi we lɛ ke: “Mɛni o ngɛ lɛ bie ɔ?” loo “Mɛni munyu o kɛ lɛ ngɛ tue ɔ?”
28Kɛkɛ nɛ yo ɔ si e paya buɛ ɔ nɛ e pue nɔ kɛ ho ma a mi ya, nɛ e ya de ni ɔmɛ ke: 29“Nyɛɛ ba nɛ nyɛ ba hyɛ nyumu ko nɛ jaje nihi tsuo nɛ i pee ɔ ngɔ ha mi, kaa pi Kristo ɔ ji nɛ ɔ lo?” 30Kɛkɛ nɛ a je ma a mi nɛ a ba e ngɔ.
31Lɛ be ɔ mi nɔuu ɔ, e kaseli ɔmɛ kpa lɛ pɛɛ ke: “Rabi, ye nɔ́ ko.” 32Se e de mɛ ke: “I ngɛ ngma nɛ i yeɔ nɛ nyɛ li.” 33Lɔ ɔ he ɔ e kaseli ɔmɛ bi a he ke: “Anɛ nɔ ko ba ha lɛ nɔ́ ko ye lo?” 34Yesu de mɛ ke: “Ye ngma ji kaa ma pee nɔ nɛ tsɔ mi ɔ suɔmi nya ni, nɛ ma gbe e ni tsumi ɔ nya.”
35“Anɛ nyɛ de we ke: ‘Epiɛ hlami eywiɛ nɛ blɛfo kpɔmi be maa su’? oʼɛ, i ngɛ nyɛ dee ke: Nyɛ wo nyɛ hɛ nɔ nɛ nyɛɛ hyɛ ngmɔ ɔmɛ, bɔ nɛ a gba futaa momo ha ni kpami. 36Nɔ nɛ kpaa a naa e hiɔwo, nɛ e kpaneɔ yiblii ɔmɛ a nya ngɔ toɔ neneene wami, konɛ nɔ nɛ duɔ ɔ kɛ nɔ nɛ kpaa a tsuo a nya si kake. 37Ejakaa enɛ ɔ mi nɛ munyu nɛ a de ke: ‘Nɔ ko duɔ nɛ nɔ ko kpaa’ a baa mi ngɛ. 38Imi lɛɛ i tsɔ nyɛ konɛ nyɛ yakpa nɔ́ nɛ pi nyɛ nɛ nyɛ gbo he dengme; ni kpahi tsu ni ɔ, nɛ nyɛ ba ye mi ni.”
39Nɛ Samariabi ɔmɛ nɛ je jamɛ a ma a mi ɔ a ti nihi fuu he e nɔ ye ngɛ yo ɔ munyu nɛ e kɛ ye odase ke: “E de mi nihi kulaa nɛ i pee hyɛ” ɔ nyɛ. 40Lɔ ɔ he ɔ, benɛ Samariabi ɔmɛ ba e ngɔ ɔ, a ba kpa lɛ pɛɛ ke e kɛ mɛ ba hi si; nɛ e hi lejɛ ɔ ligbi enyɔ. 41Nɛ nihi fuu nɛ pe kekletsɛmɛ ɔmɛ hu he ye ngɛ lɛ nitse e munyu ɔ nya; 42nɛ a de yo ɔ ke: “Jeha nɛ ɔ wa ngɛ hee ngɛ yee, pi ngɛ o munyu ɔ nya hu; ejakaa wɔ nitsɛmɛ wa nu, nɛ wa na le kaa, niinɛ, nɔ nɛ ɔ ji je ɔ yi wami helɔ nɛ ji Kristo ɔ nɛ.”
Yesu tsa ma nɔkɔtɔma ko bi nyumu ko
43Nɛ ligbi enyɔ ɔ se ɔ, Yesu pue nɔ kɛ je lejɛ ɔ kɛ ho Galilea ya. 44Ejakaa Yesu nitse ye odase ke gbalɔ ko hɛ mi be nyami ngɛ lɛ nitse e ma mi. 45Jeha nɛ ɔ benɛ e ba Galilea a, Galileabi ɔmɛ nɛ na nihi tsuo nɛ e pee ngɛ Yerusalem ngɛ nyami ligbi ɔ nɔ ɔ he lɛ hɛmuɔ, ejakaa mɛ hu a ya nyami ligbi ɔ yemi.
46Kɛkɛ nɛ Yesu ba Kana ngɛ Galilea, he nɛ e ha nyu plɛ wai ngɛ ɔ, ekohu. Matsɛ wenyumu ko ngɛ Kapernaum nɛ e bi ngɛ gboe. 47Nɛ benɛ e nu kaa Yesu je Yudea kɛ ba Galilea a, e ya e ngɔ nɛ e ya fa kue ha lɛ ke e ba nɛ e ba tsa e bi ɔ, ejakaa e miɔ nɛ e ma gbo. 48Kɛkɛ nɛ Yesu de lɛ ke: “Ke nyɛ nɛ́ okadihi kɛ nyakpɛ nihi ɔ, nyɛ he we yi.” 49Matsɛ wenyumu ɔ de lɛ ke: “Nyɔmtsɛ, ba loko ye bi ɔ nɛ gbo.” 50Yesu de lɛ ke: “Yaa, o bi ɔ yi na wa.” Nyumu ɔ he munyu nɛ Yesu de lɛ ɔ ye nɛ e pue nɔ kɛ ho. 51Nɛ benɛ e yaa a, e sɔmɔli ɔmɛ kɛ lɛ bakpe, nɛ a de lɛ ke: “O bi nyumu ɔ na he wami.” 52Nɛ e bi mɛ ngmlɛfia nɔ nɛ e bɔni he wami nami ɔ; nɛ a de lɛ ke: “Hiɛ piani ngmlɛ kake mi nɛ asla a po ngɛ e nɔ.” 53Kɛkɛ nɛ tsɛ ɔ kɛ na kaa lɛ ngmlɛfia a nɔ nɔuu nɛ Yesu de lɛ ke: “O bi ɔ he mi wa lɛ” ɔ; nɛ e kɛ e we ɔ tsuo he ye.
54Enɛ ɔ ji nyakpɛ nihi enyɔ nɛ Yesu pee, be nɛ e je Yudea kɛ ba Galilea a.",https://www.bible.com/bible/2322/JHN.4.DAN77
YOHANE 5,"Yesu tsa nyumu ko
1Enɛ ɔ se ɔ Yudafo ɔmɛ ngɛ nyami ligbi yee, nɛ Yesu ya Yerusalem. 2Jeha nɛ ɔ taku ko ngɛ Yerusalem ngɛ tohi agbo ɔ kasa nya, nɛ Hebri gbi mi ɔ a tsɛɛ lɛ Betesda, nɛ kue enuɔ ngɛ he. 3Enɛ ɔmɛ a mi hiɔtsɛmɛ fuu, hɛ yuyuili, pɔtsɛmɛ kɛ ninɛmɛ nɛ hule pueɔ si ngɛ, [nɛ a ngɛ nyu ɔ mi klemi mlɛe. 4Ejakaa be komɛ ɔ, hiɔwe bɔfo ko kpleɔ si kɛ baa taku ɔ mi, nɛ e ba klɛɔ nyu ɔ mi; kɛkɛ ɔ, o mi klemi ɔ se ɔ, nɔ tsuaa nɔ nɛ ya nɔɔ nyu ɔ mi kekle ɔ, hiɔ tsuaa hiɔ nɛ ngɛ e he ɔ tãa.] 5Nyumu ko ngɛ lejɛ ɔ nɛ hiɔ hɛɛ lɛ jeha nyingmi etɛ kɛ kpaanyɔ. 6Nɛ benɛ Yesu na lɛ nɛ e fɔɔ si, nɛ e le kaa e se kɛ hluu ɔ, e bi lɛ ke: “O suɔ kaa o na he wami lo?” 7Hiɔtsɛ ɔ he nɔ ke: “Mawetsɛ, i be nɔ ko nɛ ke a ba klɛ nyu ɔ mi nɛ e ma wo mi ya fɔ taku ɔ mi; se ke i yaa a, nɔ kpa sɛɛ ye hlami ya nɔɔ mi.” 8Yesu de lɛ ke: “Tee si, wo o sa a nɛ o nyɛɛ!” 9Nɛ amlɔ ɔ nɔmlɔ ɔ he mi wa lɛ, nɛ e wo e sa a, nɛ e nyɛɛ.
Se lɛ ligbi ɔ Hejɔɔmi Ligbi ʼi. 10Lɔ ɔ he ɔ Yudafo ɔmɛ de nɔ nɛ a tsa a ke: “Hejɔɔmi Ligbi ji nɛ ɔ nɛ; o be he blɔ kaa o tloɔ o sa.” 11E he nɔ ke: “Nɔ nɛ tsa mi ɔ, lɛ nɔuu lɛ de mi ke: ‘Wo o sa a nɛ o nyɛɛ.’ ” 12Jeha nɛ ɔ a bi lɛ ke: “Mɛnɔ ji nɔ nɛ de mo ke: ‘Wo o sa a nɛ o nyɛɛ’ ɔ?” 13Se nɔ nɛ a tsa a li nɔ nɛ ji, ejakaa nihi fuu ngɛ lejɛ ɔ he je ɔ Yesu sã e he si.
14Pee se ɔ Yesu ya na lɛ ngɛ sɔlemi we ɔ, nɛ e de lɛ ke: “Oʼɛ, o na he wami; koo pee yayami hu, kone nɔ́ ko yaya nɛ pe kekle nɔ́ ɔ ko ba o nɔ.” 15Nyumu ɔ pue nɔ kɛ ho nɛ e ya sɛɛ ha Yudafo ɔmɛ ke Yesu ji nɔ nɛ tsa lɛ ɔ nɛ. 16Lɔ ɔ he ɔ, Yudafo ɔmɛ je a hɛ ka Yesu, nɛ a ngɛ lɛ hlae nɛ a gbe, ejakaa Hejɔɔmi Ligbi ɔ nɔ e pee nɔ́ nɛ ɔ ngɛ ɔ nɛ. 17Se Yesu he nɔ nɛ e de mɛ ke: “Tsaatsɛ ngɛ ni tsue kɛ mwɔɔ nɛ imi hu i ngɛ ni tsue.” 18Enɛ ɔ he titli Yudafo ɔmɛ ngɛ lɛ hlae nɛ a gbe ɔ nɛ, ejaksaa pi Hejɔɔmi Ligbi ɔ kɛkɛ nɛ e ble, se mohu e tsɛ Mawu ke lɛ nitse e tsɛ, nɛ e kɛ Mawu sɔ.
Bi ɔ he blɔ nɛ e ngɛ
19Lɔ ɔ he ɔ Yesu he nɔ nɛ e de mɛ ke: “I ngɛ nyɛ dee anɔkuale mi ke: Bi ɔ nitse be e yi mi nyɛe maa to kɛ pee nɔ ko, ja nɔ nɛ se naa kaa Tsɛ ɔ peɔ ɔ; ejakaa nihi tsuo nɛ Tsɛ ɔ peɔ ɔ, kɔlɔ ɔmɛ nɔuu Bi ɔ hu peɔ. 20Ejakaa Tsɛ ɔ suɔ Bi ɔ, nɛ e tsɔɔ lɛ nihi kulaa nɛ lɛ nitse e peɔ ɔ, nɛ e maa tsɔɔ lɛ ni tsumi nguahi nɛ pe enɛ ɔmɛ tete, nɛ nyɛ nya maa kpɛ nyɛ he. 21Ejakaa bɔ nɛ Tsɛ ɔ tleɔ ni gbogboehi a si nɛ e haa mɛ wami ɔ, ja kɛ̃ Bi ɔ hu haa nihi nɛ e suɔ ɔ wami. 22Ejakaa Tsɛ ɔ kojo we nɔ ko, se e tu kojomi ɔ tsuo ngɔ wo Bi ɔ dɛ; 23konɛ nihi tsuo bu Bi ɔ, kaa bɔ nɛ a buu Tsɛ ɔ. Nɔ nɛ bui Bi ɔ, e bui Tsɛ ɔ nɛ tsɔ lɛ ɔ hulɔ.
24“I ngɛ nyɛ dee anɔkuale mi ke: Nɔ nɛ nuɔ ye munyu nɛ e heɔ nɔ nɛ tsɔ mi ɔ yeɔ ɔ, e ngɛ neneene wami, nɛ e be kojomi mi yae, se mohu e po mi ngɛ gbenɔ mi kɛ ho wami mi ya. 25I ngɛ nyɛ dee anɔkuale mi ke: Ngmlɛfia a ma, nɛ e su ta, nɛ ni gbogboe ɔmɛ maa nu Mawu Bi ɔ gbi, nɛ nihi nɛ nuɔ ɔ yi ma na wa. 26Ejakaa bɔ nɛ Tsɛ ɔ ngɛ wami ngɛ lɛ nitse e mi ɔ, ja kɛ̃ e ha Bi ɔ hu ke e hi wami ngɛ lɛ nitse e mi. 27Nɛ e ha lɛ he blɔ kaa e kojo hulɔ, ejakaa Nɔmlɔ Bi ji lɛ. 28Enɛ ɔ ko pee nyɛ nyakpɛ; ejakaa ngmlɛfia a ma, nɔ́ mi nɛ nihi tsuo nɛ ngɛ yɔkɔ ɔmɛ a mi ɔ maa nu e gbi, 29nɛ a maa je kpo, nihi nɛ pee kpakpa a maa te si kɛ maa ya wami mi, nɛ nihi nɛ tsu ni yayahi ɔ maa te si kɛ maa ya kojomi mi.”
Yesu he odasefohi
30“Imi nitse i be ye yi mi nyɛe maa to kɛ pee nɔ ko; bɔ nɛ i nuɔ ɔ, ja i kojoɔ, nɛ ye kojomi ɔ dami kojomi ʼi, ejakaa i hia we nɔ́ nɛ imi nitsɛ i suɔ, se mohu nɔ nɛ Tsɛ ɔ nɛ tsɔ mi ɔ suɔ? 31Ke imi nitsɛ ye he odase i yeɔ ɔ, ye odase ɔ pi anɔkuale. 32Nɔ kpa ko ngɛ nɛ yeɔ ye he odase, nɛ i le kaa e odase nɛ e yeɔ ngɛ ye he ɔ anɔkuale ʼi! 33Nyɛɛ lɛɛ nyɛ tsɔ kɛ ya Yohane ngɔ, nɛ e ye anɔkuale ɔ he odase. 34Se imi lɛɛ i ngɔɛ nɔmlɔ ko odase; se benɛ pee nɛ a he nyɛ yi wami he je i ngɛ enɛ ɔmɛ dee ɔ nɛ. 35Yohane ji kane nɛ ngɛ tsoe nɛ ngɛ kpee ɔ nɛ, se nyɛɛ lɛɛ, nyɛ suɔ kaa nyɛ bua nɛ jɔ be kpiti kɛkɛ ngɛ e la a mi. 36Se imi lɛɛ, i ngɛ odase nɛ pe Yohane nɔ ɔ, ejakaa ni tsumi ɔmɛ nɛ Tsɛ ɔ ngɔ ha mi kaa ma gbe nya a, lɛ ni tsumi ɔmɛ nɛ i tsuɔ ɔ nɔuu yeɔ ye he odase kaa Tsɛ ɔ lɛ tsɔ mi. 37Nɛ Tsɛ ɔ nɛ tsɔ mi ɔ, lɛ nitsɛ e ye ye he odase. Nyɛ nui e gbi hyɛ ɔ, pohu nyɛ nɛ e subai hyɛ; 38nɛ e munyu ɔ nui si ngɛ nyɛ mi, ejakaa nya he we nɔ nɛ e tsɔ ɔ yi. 39Nyɛ hla ngmami ɔmɛ a mi; ejakaa nyɛ nitsɛmɛ nyɛ susuu kaa kɔlɔ ɔmɛ a mi nyɛ naa neneene wami ngɛ, nɛ kɔlɔ ɔmɛ nɔuu ji nihi nɛ yeɔ ye he odase ɔ nɛ. 40Se nyɛ sume kaa nyɛ baa ye ngɔ nɛ nyɛ na wami.
41“I hla we nimli a hɛ mi nyami. 42Se mohu i kpa nyɛ si kaa nyɛ be Mawu suɔmi ngɛ nyɛ mi. 43Imi lɛɛ i ba ngɛ Tsaatsɛ biɛ mi, nɛ nyɛ he we mi; ke nɔ kpa ko ba ngɛ lɛ nitsɛ e biɛ mi ɔ, lɛɛ nyɛ ma he lɛ. 44Nyɛ nɛ nyɛ ngɛ hɛ mi nyɛmi he hae ngɛ nyɛ kpɛti, se hɛ mi nyami nɛ jee Mawu kake too ɔ ngɔ ɔ lɛɛ nyɛ di se ɔ, kɛ maa pee kɛɛ nɛ nyɛ ma nyɛ he ye mɔ? 45Nyɛ ko susu kaa ma po nyɛ nya ngɔ ha Tsɛ ɔ; nɔ ko ngɛ nɛ ngɛ nyɛ nya poe, lɛ ji Mose, nɔ nɛ nɔ nɔuu nɛ nyɛ ngɔɔ nyɛ hɛ ngɔ fɔɔ ɔ. 46Se kaa nya he Mose ye jinɛ, imi hu nyɛ ma he mi ye; ejakaa ye he sane e ngma a nɛ. 47Se ke nyɛ he we e ngmami ɔmɛ yi ɔ, kɛ maa pee kɛɛ nɛ nyɛ ma he ye munyu ɔmɛ maa ye mɔ?”",https://www.bible.com/bible/2322/JHN.5.DAN77
YOHANE 6,"Yesu ha ni akpe enuɔ niyeni
(Mateo 14.13-21; Marko 6.30-44; Luka 9.10-17)
1Enɛ ɔ se ɔ, Yesu pue nɔ kɛ ho Galilea Wo nɛ ji Tiberia Wo ɔ se ya. 2Nɛ nihi fuu nyɛɛ e se, ejakaa a na okadihi nɛ e pee ngɛ hiɔtsɛmɛ ɔmɛ a he ɔ. 3Yesu ya yoku ɔ nɔ, nɛ e kɛ e kaseli ɔmɛ ya hi si ngɛ lejɛ ɔ. 4Hetsɔmi ɔ nɛ ji Yudafo ɔmɛ a nyami ligbi ɔ su ta. 5Benɛ Yesu wo e hɛ nɔ nɛ e na kaa nihi babauu ma e ngɔ ɔ, e bi Filipo ke: “Jije wa ma ya he abolo ngɛ ha ni nɛ ɔmɛ nɛ a ye?” 6Se enɛ ɔ ɔ, e de kɛ ka lɛ, ejakaa lɛ nitsɛ e le nɔ́ nɛ e maa pee. 7Filipo he nɔ ke: “Cedi lafa enyɔ nya abolo be mɛ sue, bɔ nɛ a ti nɔ tsuaa nɔ ma na nyamiwo bɔ kakaaka po.” 8E kaseli ɔmɛ a ti nɔ kake, Andrea, nɛ ji Simon Petro nyɛmi ɔ, de lɛ ke: 9“Jokuɛ nyumuyo ko ngɛ hiɛ ɔ nɛ ngɛ ngma abolo enuɔ kɛ lo tsɔwi enyɔ; se nihi fuu nɛ ɔ, jije enɛ ɔ maa su ha mɛ?” 10Se Yesu ke: “Nyɛ ha nɛ ni ɔmɛ a hi si.” (Nga fuu ngɛ lejɛ ɔ.) Kɛkɛ nɛ nyumuhi nɛ a yibɔ maa su akpe enuɔ ɔ be ya hi si. 11Nɛ Yesu kukuɔ abolo ɔmɛ, nɛ benɛ e na si ɔ, e dla ngɔ ha nihi nɛ hii si ɔmɛ kɛ lo ɔ hu eko, bɔ tsuaa bɔ nɛ a ngɛ hlae. 12Benɛ a tɔ ɔ, ɔ de e kaseli ɔmɛ ke: “Nyɛ bua bibli nɛ piɛ ɔ nya konɛ nɔ́ ko ko laa.” 13Kɛkɛ nɛ a bua ngma abolo enuɔ bibli nɛ a ye piɛ ɔ nya wo kusii nyɔngma kɛ enyɔ mi tɔtɔɔtɔ.
14Lɔ ɔ he ɔ benɛ ni ɔmɛ na okadi nɛ Yesu pee ɔ, a ke: “Niinɛ, nɔ nɛ ɔ ji gbalɔ ɔ nɛ ma je ɔ mi ɔ nɛ.” 15Jeha nɛ ɔ benɛ Yesu yo kaa a maa ba nɛ a ba nu lɛ ka nya nɛ a ya wo lɛ matsɛ ɔ, e nɔ kake e sã e he si kɛ ho yoku ɔ nɔ ya ekohu?
Yesu nyɛɛ nyu hɛ mi
(Mateo 14.22-23; Marko 6.45-52)
16Benɛ su gbɔkuɛ nya si ɔ, e kaseli ɔmɛ pue nɔ kɛ ho wo ɔ nya ya; 17nɛ a ya sɛ lɛ mi, nɛ a ngɛ wo ɔ poe kɛ yaa Kapernaum. Se nɛ diblii wo nɛ ɔ tsuo ɔ, Yesu bɛ́ a ngɔ. 18Nɛ kɔɔhiɔ ngua ko ba fia he je ɔ wo ɔ puɛ. 19Nɛ benɛ kaseli ɔmɛ hlui lɛ ɔ maa pee si tomi nya etɛ loo eywiɛ ɔ, a na Yesu nɛ nyɛɛ wo ɔ hɛ mi kɛ ma nɛ e miɔ nɛ e maa su lɛ ɔ he, nɛ a ye gbeye. 20Se e de mɛ ke: “Ami ʼi, nyɛ ko ye gbeye.” 21Lɔ ɔ he ɔ a suɔ kaa a ngɔ lɛ kɛ ba lɛ ɔ mi; nɛ amlɔ ɔ, lɛ ɔ ya kple ngɛ he nɛ a yaa a.
Ni ɔmɛ hla Yesu
22Je na nɔ ɔ, asafo nɛ daa si ngɛ wo ɔ se ɔ na kaa lɛ kpa ko be lejɛ ɔ hu, nɛ Yesu kɛ e kaseli ɔmɛ sɛ we lɛ ɔ mi, se mohu e kaseli ɔmɛ pɛ lɛ a pue nɔ kɛ ho. 23Lɛ kpa kome je Tiberia ba he nɛ Nyɔmtsɛ ɔ na si nɛ a ye abolo ɔ ngɛ ɔ kasa nya. 24Lɔ ɔ he ɔ benɛ asafo ɔ nɛ kaa Yesu loo e kaseli ɔmɛ be lejɛ ɔ, mɛ hu a sɛ lɛhi a mi, nɛ a ba Kapernaum ba ngɛ Yesu hlae.
Yesu ji wami ngma
25Nɛ benɛ a ba na lɛ ngɛ wo ɔ se ɔ, a bi lɛ ke: “Rabi, mɛni be o ba hiɛ ɔ?” 26Yesu he nɔ ke: “I ngɛ nyɛ dee anɔkuale mi ke: Tsa pi okadihi nɛ nyɛ na a he nɛ nyɛ ngɛ mi hlae nɛ ɔ, se mohu akɛnɛ nyɛ ye abolo ɔ eko nɛ nyɛ tɔ ɔ he je. 27Nyɛ ko tsu ngma nɛ puɛɛ ɔ he ni, se mohu nyɛ tsu ngma nɛ hii si kɛ yaa neneene wami mi nɛ Nɔmlɔ Bi ɔ ma ha nyɛ ɔ he ni, ejakaa lɛ e nya Tsɛ Mawu ɔ sɔu.” 28Kɛkɛ nɛ a bi lɛ ke: “Kɛ wa maa pee kɛɛ nɛ wa ma tsu Mawu ni tsumi ɔmɛ?” 29Yesu he nɔ nɛ e de mɛ ke: “Mawu ni tsumi ɔ ji nɛ ɔ nɛ, kaa nyɛ he nɔ nɛ e tsɔ ɔ nɔ ngɔ ye.” 30Lɔ ɔ he ɔ a bi lɛ ke: “Lɛɛ mɛni okadi o peɔ nɛ waa na konɛ wa he mo ngɔ ye? Mɛni o tsuɔ? 31Wa tsɛmɛ ye mana ngɛ nga a nɔ, kaa bɔ nɛ a ngma a ke: ‘E ha mɛ abolo kɛ je hiɔwe nɛ a ye’ ɔ.” 32Kɛkɛ nɛ Yesu de mɛ ke: “I ngɛ nyɛ dee anɔkuale mi ke: Pi Mose ji nɔ nɛ ha nyɛ abolo ɔ kɛ je hiɔwe ɔ se Tsaatsɛ mohu lɛ haa nyɛ abolo nɛ jee hiɔwe ɔ nɛ. 33Ejakaa Mawu abolo ɔ ji nɔ nɛ jee hiɔwe kpleɔ si nɛ ngɔɔ wami ngɔ haa je ɔ nɛ.” 34Jeha nɛ ɔ a de lɛ ke: “Nyɔmtsɛ, ha wɔ abolo nɛ ɔ daa.” 35Se Yesu de mɛ ke: “Imi ji wami ngma a nɛ; nɔ nɛ baa ye ngɔ ɔ, hwɔ be lɛ yee gblegbleegblee, nɛ nɔ nɛ heɔ ye nɔ yeɔ ɔ, kuma be lɛ tɔe gblegbleegblee.
36“Se i ngɛ nyɛ dee ke nyɛ na mi se kɛ ɔ nyɛ he we yi. 37Nihi tsuo nɛ Tsɛ ɔ ngɔ ha mi ɔ maa ba ye ngɔ, nɛ nɔ nɛ baa ye ngɔ ɔ, i be lɛ fiee kɔkɔɔkɔ. 38Ejakaa pi imi nitsɛ ye suɔmi nya ni peemi he nɛ i je hiɔwe kɛ ba ngɛ se mohu nɔ nɛ tsɔ mi ɔ suɔmi nya ni peemi he. 39Nɛ enɛ ɔ ji nɔ nɛ tsɔ mi ɔ suɔmi nya ni ɔ nɛ, kaa nihi tsuo nɛ e ngɔ ha mi ɔ, ma ko ha nɛ a ti nɔ ko nɛ laa, se mohu ma tle lɛ si ngɛ nyagbe ligbi ɔ nɔ. 40Ejakaa enɛ ɔ ji Tsaatsɛ suɔmi nya ni ɔ nɛ, kaa nɔ tsuaa nɔ nɛ hyɛɛ Bi ɔ nɛ e heɔ e nɔ yeɔ ɔ, e na neneene wami, nɛ imi ɔ, ma tle lɛ si ngɛ nyagbe ligbi ɔ nɔ.”
41Kɛkɛ nɛ Yudafo ɔmɛ tu e he munyu huhuuhu ke e de ke: “Imi ji abolo nɛ je hiɔwe ɔ nɛ;” 42nɛ a ke: “Anɛ pi Yosef bi Yesu ɔ nɛ wa le e tsɛ kɛ e nyɛ ɔ ji nɛ ɔ lo? Kɛ pee kɛɛ mɔ nɛ e deɔ ke: ‘I je hiɔwe’ ɔ?” 43Lɔ ɔ he ɔ Yesu he nɔ nɛ e de mɛ ke: “Nyɛ ko tu munyu huhuuhu ngɛ nyɛ kpɛti. 44Nɔ ko be nyɛe nɛ e maa ba ye ngɔ, kaa ja Tsɛ ɔ nɛ tsɔ mi ɔ gbla lɛ lolo, nɛ imi lɛɛ ma tle lɛ si ngɛ nyagbe ligbi ɔ nɔ. 45A ngma ngɛ gbali ɔmɛ a womi ɔ mi ke: ‘Mɛ tsuo kulaa a maa pee nihi nɛ Mawu tsɔɔ mɛ ni.’ Nɔ tsuaa nɔ nɛ nuɔ Tsɛ ɔ munyu nɛ e kaseɔ hulɔ ɔ, baa ye ngɔ. 46Tsa pi kaa nɔ ko na Tsɛ ɔ hyɛ, ja nɔ nɛ je Mawu ngɔ ɔ, lɛ lɛ e na Tsɛ ɔ.
47“I ngɛ nyɛ dee anɔkuale mi ke: Nɔ nɛ heɔ yeɔ ɔ, e ngɛ neneene wami. 48Imi ji wami abolo ɔ nɛ. 49Nyɛ tsɛmɛ ye mana ngɛ nga a nɔ nɛ a gbo? 50Enɛ ɔ ji abolo nɛ jee hiɔwe baa a nɛ, konɛ nɔmlɔ nɛ ye nɛ e ko gbo. 51Imi ji abolo nɛ hɛ̃ ngɛ nɛ je hiɔwe ba a nɛ; ke nɔ ko ye abolo nɛ ɔ eko ɔ, e maa hi si kɛ maa ya neneene. Se abolo nɛ i kɛ ma ha a ji ye he lo nɛ i kɛ ma ha ngɛ je ɔ wami he ɔ nɛ.”
52Lɔ ɔ he ɔ Yudafo ɔmɛ sa nya ngɛ a kpɛti ke: “Kɛ nɔ nɛ ɔ maa pee kɛɛ nɛ e ma nyɛ ngɔ e he lo ngɔ ha wɔ nɛ waa ye ɔ?” 53Kɛkɛ nɛ Yesu de mɛ ke: “I ngɛ nyɛ dee anɔkuale mi ke: Ke nyɛ yi Nɔmlɔ Bi ɔ he lo nɛ nyɛɛ nu e muɔ ɔ, nyɛ be wami ngɛ nyɛ mi. 54Nɔ nɛ yeɔ ye he lo nɛ e nuu ye muɔ ɔ, e ngɛ neneene wami, nɛ imi lɛɛ ma tle lɛ si ngɛ nyagbe ligbi ɔ nɔ. 55Ejakaa ye he lo ɔ ngma nitsɛ ʼi, nɛ ye muɔ ɔ nunui nɔ́ nitsɛ ʼi. 56Nɔ nɛ yeɔ ye he lo nɛ e nuu ye muɔ ɔ, e hii ye mi nɛ imi hu i hii e mi. 57Bɔ nɛ Tsɛ, hɛ kalɔ, ɔ tsɔ mi, nɛ Tsɛ ɔ he nɛ ye hɛ ngɛ ɔ, ja nɔuu nɔ nɛ yeɔ mi ɔ hu maa hi si ngɛ ye he. 58Abolo nɛ je hiɔwe ba nɛ ɔ, e be kaa nɔ́ nɛ nyɛ tsɛmɛ ɔmɛ ye nɛ a gbo ɔ; nɔ nɛ yeɔ abolo nɛ ɔ ɔ, e maa hi si kɛ maa ya neneene.” 59Yesu de ni nɛ ɔmɛ benɛ e ngɛ ni tsɔɔe ngɛ kpe he ko ngɛ Kapernaum ɔ.
Neneene wami munyuhi
60Enɛ ɔ he je ɔ, benɛ e kaseli ɔmɛ a ti nihi fuu nu enɛ ɔ ɔ, a ke: “Munyu nɛ he wa ji nɛ ɔ nɛ; mɛnɔ ma nyɛ tue bu?” 61Se benɛ Yesu yo kaa e kaseli ɔmɛ ngɛ huhuue ngɛ enɛ ɔ he ɔ, e bi mɛ ke: “Anɛ enɛ ɔ lɛ ngɛ nyɛ nane kpatae nɛ ɔ? 62Se ke nyɛ na Nɔmlɔ Bi ɔ nɛ yaa hiɔwe he nɛ e ngɛ sa a, kɔlɔ ɔ nɛɛ? 63Mumi ɔ ji nɔ́ nɛ haa wami ɔ nɛ; he lo ɔ he be se nami ko. Munyuhi nɛ i kɛ nyɛ tu ɔ, mumi ʼi, nɛ wami ʼi. 64Se nyɛ ti ni komɛ ngɛ nɛ a he we yi.” Ejakaa Yesu le kɛ je sisije ɔ nihi nɛ he we yi ɔ kɛ nɔ hu nɛ maa tsɔɔ e se blɔ ɔ. 65Nɛ e ke: “Enɛ ɔ he je nɛ i de nyɛ ke: Nɔ ko be ye ngɔ nyɛe maa ba, ja Tsɛ ɔ ha lɛ he blo ɔ nɛ.”
66Kɛ je enɛ ɔ se ɔ, e kaseli ɔmɛ a ti nihi fuu kpale a se nɛ a kɛ lɛ nyɛɛ we hu. 67Kɛkɛ nɛ Yesu bi ni nyɔngma kɛ enyɔ ɔ ke: “Nyɛ hu nyɛ suɔ kaa nyɛ maa je lo?” 68Simon Petro he nɔ ke: “Mawetsɛ, mɛnɔ ngɔ wa maa ya? Mo lɛ o ngɛ neneene wami munyu ɔmɛ ɔ nɛ; 69nɛ wɔɔ lɛɛ wa he ye, nɛ wa na le hulɔ kaa mo ji Mawu nɔ klɔuklɔu ɔ nɛ!”
70Yesu he nɔ nɛ e de mɛ ke: “Anɛ pi nyɛ ni nyɔngma kɛ enyɔ nɛ i hla lo? Se nyɛ kpɛti nɔ kake ɔ abosiami ʼi.” 71Yuda Iskariot, Simon bi ɔ, he munyu e ngɛ tue ɔ nɛ; ejakaa lɛ ji ni nyɔngma kɛ enyɔ ɔmɛ a ti nɔ kake nɛ maa tsɔɔ e se blɔ ɔ nɛ.",https://www.bible.com/bible/2322/JHN.6.DAN77
YOHANE 7,"Yesu kɛ e nyɛmimɛ nyumu ɔmɛ
1Enɛ ɔ se ɔ, Yesu kpa si ngɛ Galilea, se e sume kaa e ya kpaa si ngɛ Yudea ejakaa Yudafo ɔmɛ ngɛ lɛ hlae nɛ a gbe. 2Jeha nɛ ɔ Yudafo ɔmɛ a ba tsuhi nyami ligbi ɔ su ta. 3Lɔ ɔ he ɔ Yesu nyɛmimɛ ɔmɛ de lɛ ke: “Jee hiɛ ɔ nɛ o ya Yudea, konɛ o kaseli ɔmɛ hu a na nihi nɛ o tsuo ɔmɛ. 4Ejakaa nɔ nɛ hlaa kaa a le lɛ ɔ pee we nɔ́ ko ngɛ laami mi. Ke ni nɛ ɔmɛ o peɔ ɔ, je o he si ngɔ tsɔɔ je ɔ.” 5Se e nyɛmimɛ ɔmɛ tete he we e nɔ yi. 6Kɛkɛ nɛ Yesu de mɛ ke: “Ye be sui lolo, se nyɛɛ lɛɛ nyɛ be ɔ daa nɛ ɔ e su. 7Je ɔ be nyɛe nyɛ maa nyɛ, se imi lɛɛ e nyɛɛ mi, ejakaa i yeɔ e he odase kaa e ni tsumi ɔmɛ ɔ ni tsumi yayamihi ʼi. 8Nyɛɛ lɛɛ nyɛɛ ya nyami ligbi nɛ ɔ yemi se imi lɛɛ i na we ma ya, ejakaa ye be ɔ sui lolo.” 9Benɛ e de mɛ ja a, e hi si bɔɔ ko ngɛ Galilea.
Yesu ya ba tsuhi nyami ligbi ɔ yemi
10Se benɛ e nyɛmimɛ ɔmɛ ho ɔ, lɔ ɔ se loko lɛ hu e ya nyami ligbi ɔ, se e je we e he si, se mohu kaa laami mi. 11Jeha nɛ ɔ Yudafo ɔmɛ bɔni lɛ hlami ngɛ nyami ligbi ɔ nɔ, nɛ a ke: “Jije e ngɛ?” 12Nɛ munyu kusikusi fuu ba asafo ɔmɛ a mi ngɛ Yesu he. Ni komɛ de ke: “Nɔmlɔ kpakpa ji lɛ;” nɛ ni komɛ hu ke: “Dɛbi, blɔ mohu e haa asafo ɔ tlaa.” 13Pohu nɔ ko ji paa tui e he munyu ngɛ Yudafo ɔmɛ a gbeye yemi he.
14Benɛ e su nyami ligbi ɔmɛ a kpɛti ɔ, Yesu ya sɔlemi we ɔ, nɛ e ya tsɔɔ ni. 15Nɛ Yudafo ɔmɛ a nyɛ kpɛ a he nɛ a de ke: “Kɛ nɔ nɛ ɔ nɛ kase we ni ɔ pee kɛɛ nɛ e le womihi a mi nihi nɛ ɔ?” 16Yesu he nɔ nɛ e de mɛ ke: “Ye ni tsumi ɔ, tsa pi ye nɔ, se mohu nɔ nɛ tsɔ mi ɔ nɔ. 17Ke nɔ ko suɔ kaa e pee e suɔmi nya ni ɔ, lɛ ji nɔ nɛ ma yo ngɛ tsɔɔmi ɔ he kaa Mawu dɛ mi e je aloo imi nitsɛ ye yi mi i toɔ nɛ i tuɔ munyu. 18Nɔ nɛ toɔ lɛ nitsɛ e yi mi nɛ e tuɔ munyu ɔ, lɛ nitsɛ e hɛ mi nyami e ngɛ hlae, se nɔ nɛ hlaa nɔ nɛ tsɔ lɛ ɔ hɛ mi nyami ɔ, lɛɛ anɔkualetsɛ ji lɛ, nɛ nɔ́ nɛ dɛ blɔ ko be e mi. 19Anɛ pi Mose nɛ ha nyɛ Mlaa a lo? Nɛ nyɛ ti nɔ ko yi Mlaa a nɔ. Mɛni he je nyɛ ngɛ mi hlae nɛ nyɛ maa gbe ɔ?” 20Asafo ɔ he nɔ nɛ a ke: “Mumi yayami ngɛ o mi; mɛnɔ ngɛ mo hlae nɛ e gbe?” 21Yesu he nɔ nɛ e de mɛ ke: “Ni tsumi kake i tsu nɛ nyɛ tsuo nyɛ nya kpɛ nyɛ he ngɛ he. 22Mose lɛ ngɔ nɔ pomi ha nyɛ (pi kaa lɛ Mose ɔ ngɔ e je, se mohu e je tsɛmɛ ɔmɛ a ngɔ), nɛ Hejɔɔmi Ligbi ɔ nɔ ɔ, nyɛ poo nɔ. 23Ke Hejɔɔmi Ligbi ɔ nɔ ɔ a poo nɔ benɛ pee nɛ a ko tɔ Mose Mlaa a, mɛni he ne nyɛ mi mi fuɔ mi kaa i tsa nɔmlɔ mluku ɔ ngɛ Hejɔɔmi Ligbi ɔ nɔ ɔ? 24Nyɛ ko hyɛ hɛ mi kɛ kojo, se mohu nyɛɛ kojo dami kojomi.”
Anɛ lɛ ji Mesia a lo?
25Kɛkɛ nɛ Yerusalembi ɔmɛ a ti ni komɛ ke: “Anɛ pi nɔ nɛ a ngɛ hlae nɛ a gbe ɔ ji nɛ ɔ lo? 26Nɛ oʼɛ, munyu e ngɛ tue pãa nɛ ɔ nɛ, nɛ a de we lɛ nɔ ko. Eko ɔ be nɛ ɔ mi ɔ, nikɔtɔma amɛ ba na le kaa Kristo ɔ ji nɔ nɛ ɔ niinɛ. 27Se nɔ nɛ ɔ lɛɛ wa le he nɛ e je; se Kristo ɔ lɛɛ, benɛ e maa ba a, nɔ ko be lee he nɛ e je.”
28Jeha nɛ ɔ benɛ Yesu ngɛ ni tsɔɔe ngɛ sɔlemi we ɔ, e wo e nya nɔ nɛ e de ke: “Nyɛ le mi, nɛ nyɛ le he nɛ i je hulɔ; i tui imi nitsɛ ye yi mi kɛ bɛ́, se mohu anɔkualetsɛ ji nɔ nɛ tsɔ mi nɛ nyɛ li ɔ nɛ. 29Se imi lɛɛ i le lɛ, ejakaa e ngɔ i je nɛ lɛ lɛ tsɔ mi.” 30Enɛ ɔ he ɔ, a ngɛ lɛ hlae nɛ a nu, se nɔ ko tɛ́ e he, ejakaa e ngmlɛfia a sui lolo. 31Se asafo ɔmɛ a ti nihi fuu he e nɔ ye, nɛ a ke: “Benɛ Kristo maa ba a, anɛ e maa pee okadihi fuu pe nihi nɛ nɔ nɛ ɔ ngɛ pee nɛ ɔmɛ lo?”
A tsɔ nɛ a ya nu Yesu
32Farisifo ɔmɛ nu kaa asafo ɔ ngɛ ni nɛ ɔmɛ dee kusikusi ngɛ e he; nɛ Farisifo ɔmɛ kɛ osɔfo nikɔtɔma amɛ tsɔ tsɔli konɛ a ya nu lɛ. 33Kɛkɛ nɛ Yesu de mɛ ke: “Be bɔɔ ko pɛ e piɛ nɛ i kɛ nyɛ maa hi si, nɛ ma ya nɔ nɛ tsɔ mi ɔ ngɔ. 34Nyɛ ma hia mi, se nyɛ be mi nae, nɛ he nɛ i ngɛ ɔ, nyɛ be lejɛ ɔ nyɛe maa ba.” 35Lɔ ɔ he ɔ Yudafo ɔmɛ bi a he ke: “Jije nɔ nɛ ɔ maa ya nɛ wa be lɛ nae? Anɛ nihi nɛ gbɛ fia Helabi ɔmɛ a kpɛti ɔ ngɔ e maa ya nɛ e ya tsɔɔ Helabi ɔmɛ a ni lo? 36Mɛni munyu e tu nɛ ɔ: ‘Nyɛ ma hla mi nɛ nyɛ be mi nae, nɛ he nɛ i ngɛ ɔ, nyɛ be lejɛ ɔ nyɛe maa ba’ a?”
Wami pa
37Nyagbe ligbi nɛ ji nyami ligbi ɔmɛ a kpɛti ligbi ngua a nɔ ɔ, Yesu ya da si nɛ e wo e nya nɔ nɛ e de ke: “Ke kuma ngɛ nɔ ko tɔe ɔ, e ba ye ngɔ nɛ e ba nu nyu; 38nɔ nɛ heɔ ye nɔ yeɔ ɔ, — bɔ nɛ ngmami ɔ de ɔ, wami pahi maa je e muklii mi kɛ be. 39Mumi ɔ nɛ nihi nɛ heɔ e nɔ yeɔ ɔ ma na a he nɛ e de enɛ ɔ ɔ nɛ; se Mumi Klɔuklɔu ɔ na we nɛ e ba, ejakaa a na we nɛ a wo Yesu hɛ mi nyami.
Ni ɔmɛ a kpɛti gba
40Benɛ asafo ɔmɛ a kpɛti ni komɛ nu munyu nɛ ɔ ɔ, a ke: “Gbalɔ ɔ ji nɛ ɔ nɛ niinɛ.” 41Ni komɛ ke: “Kristo ɔ ji nɛ ɔ nɛ.” Se ni kpa komɛ hu ke: “Anɛ Kristo ɔ, Galilea e maa je lo? 42Anɛ ngmami ɔ de we ke: ‘David powu ɔ mi kɛ Betlehem ma, he nɛ David hi ɔ, lejɛ ɔ Kristo ɔ maa je’ lo?” 43Kɛkɛ nɛ migbami ba asafo ɔ mi ngɛ e he. 44Se jinɛ a ti ni komɛ ngɛ hlae nɛ a nu lɛ, se kɛ ɔ, nɔ ko nyɛ we e he nɛ e ta.
Yudafo ɔmɛ a nikɔtɔmahi nɛ he we yi ɔ
45Kɛkɛ nɛ tsɔli ɔmɛ kpale a se kɛ ho osɔfo nikɔtɔma amɛ kɛ Farisifo ɔmɛ a ngɔ ya, nɛ a bi mɛ ke: “Mɛni he je nɛ nyɛɛ kɛ lɛ bɛ ɔ?” 46Tsɔli ɔmɛ he nɔ ke: “Bɔ nɛ nɔmlɔ nɔ ngɛ munyu tue ɔ, nɔ ko tui munyu ja gblee.” 47Kɛkɛ nɛ Farisifo ɔmɛ he nɔ ke: “Anɛ nyɛ hu a mlɔɔ nyɛ? 48Anɛ nyɛ na nɛ nikɔtɔma amɛ loo Farisifo ɔmɛ a ti nɔ ko he e nɔ ye?” 49Se asafo nɛ li mlaa nɛ ɔ, a gbiɛ mɛ. 50Nikodemo, a kpɛti nɔ kake nɛ ba Yesu ngɔ be ko ɔ, he nɔ nɛ e de mɛ ke: 51“Ke a nui nɔ ko nya mi gbi nɛ a le nɔ́ nɛ e pee ɔ, wa Mlaa a buu lɛ fɔ lo?” 52A he nɔ, nɛ a de lɛ ke: “Anɛ mo hu Galilea o je lo? Hla mi nɛ o hyɛ, se gbalɔ ko ti si kɛ ji Galilea hyɛ.” [ 53Nɛ a ti nɔ tsuaa nɔ ho e we mi ya.",https://www.bible.com/bible/2322/JHN.7.DAN77
YOHANE 8,"Yo nɛ a nu lɛ ngɛ ajuamabɔmi mi ɔ
1Kɛkɛ nɛ Yesu pue nɔ kɛ ho Nuyoku ɔ nɔ ya. 2Nɛ mɔtu mla a, e ba sɔlemi we ɔ ekohu, nɛ ma a tsuo ba e ngɔ, nɛ e ya hi si, nɛ e tsɔɔ mɛ ni. 3Nɛ mlaa tsɔɔli ɔmɛ kɛ Farisifo ɔmɛ kɛ yo ko nɛ a nu lɛ ngɛ ajuama bɔmi mi ba e ngɔ, nɛ a ha e ba da a kpɛti, 4nɛ a de Yesu ke: “Tsɔɔlɔ, kikɛmɛ a yo nɛ ɔ ɔ, ajuama bɔmi mi tutuutu a nu lɛ ngɛ. 5Jeha nɛ ɔ Mlaa a mi ɔ, Mose wo wɔ kita ke a fia kikɛmɛ a yihi tɛ; se kɛ mo hu o deɔ kɛɛ?” 6Se enɛ ɔ ɔ, a de kɛ da lɛ konɛ a na nɔ́ ko nɛ a kɛ ya po e nya. Kɛkɛ nɛ Yesu sɔ́ si, nɛ e kɛ e nguɛ ngma ni ngɛ zugba mi. 7Se benɛ a ngɛ nɔ ngɛ lɛ bie ɔ, e wo e he nɔ nɛ e de mɛ ke: “Nyɛ ti nɔ nɛ yayami ko be e he ɔ, lɛ kekle e fia lɛ tɛ ɔ.” 8Nɛ e kpale sɔ̃ si ekohu, nɛ e ngma ni ngɛ zugba mi. 9Se mɛɛ lɛɛ benɛ a nu ɔ, a bɔni kpo jemi kakaaka, kɛ je kekle nɔ ɔ nɔ kɛ ya si sekpɛ nɔ ɔ nɔ, nɛ e ba piɛ Yesu nɔ kake kɛ yo ɔ nɛ daa si ngɛ kpɛti. 10Benɛ Yesu wo e hɛ̃ nɔ nɛ e nɛ́ nɔ ko kaa ja yo ɔ, e bi lɛ ke: “Maa, jije o nya poli ɔmɛ ngɛ? Anɛ nɔ ko bui mo fɔ lo?” 11Nɛ e ke: “Nyɔmtsɛ, nɔ ko bui mi fɔ.” Nɛ Yesu de lɛ ke: “Lɛɛ imi hu i bui mo fɔ mɔ. Yaa nɛ o ko ya pee yayami hu.”]
Yesu ji je ɔ la
12Kɛkɛ nɛ Yesu kɛ mɛ tu munyu ekohu nɛ e ke: “Imi ji je ɔ la a nɛ. Nɔ nɛ nyɛɛ ye se ɔ, e be diblii mi nyɛe gblegbleegblee, se mohu e ma na wami la a.” 13Lɔ ɔ he ɔ Farisifo ɔmɛ de lɛ ke: “Moo lɛɛ, mo nitsɛ o he odase o ngɛ yee; o dase ɔ be mi.” 14Yesu he nɔ nɛ e de mɛ ke: “Ke i ngɛ imi nitsɛ ye he odase yee hu po ɔ, ye dase ɔ ngɛ mi, ejakaa i le he nɛ i je kɛ he nɛ i yaa, se nyɛɛ lɛɛ, nyɛ li he nɛ i je loo he nɛ i yaa. 15Nyɛɛ lɛɛ nyɛ kojoɔ he lo nya; imi lɛɛ i kojo we nɔ ko. 16Nɛ ke i kojoɔ tete po hu ɔ, ye kojomi ɔ anɔkuale ʼi, ejakaa pi ye nɔ kake ʼi, se mohu i kɛ Tsɛ nɛ tsɔ mi ɔ. 17Nɛ pohu nyɛ Mlaa a mi ɔ, a ngma ke: ‘Ni enyɔ a odase ɔ anɔkuale ʼi. 18Imi, lɛɛ i yeɔ imi nitsɛ ye he odase, nɛ Tsɛ ɔ nɛ tsɔ mi ɔ hu yeɔ ye he odase.” 19Jeha nɛ ɔ a bi lɛ ke: “Jije o tsɛ ɔ ngɛ?” Yesu he nɔ ke: “Nyɛ li mi nɛ nyɛ pa li Tsaatsɛ. Kaa nyɛ le mi ɔ, nyɛ ko le Tsaatsɛ hulɔ.”
20Yesu tu munyu nɛ ɔmɛ ngɛ nito he ɔ benɛ e ngɛ ni tsɔɔe ngɛ sɔlemi we ɔ; nɛ nɔ ko nui lɛ, ejakaa e ngmlɛfia a sui.
Nyɛ be nyɛe he nɛ i yaa a maa ya
21Kɛkɛ nɛ Yesu kpale de mɛ ekohu ke: “Imi lɛɛ i yaa, se nyɛ ma hla mi, nɛ nyɛ he yayami mi nyɛ ma gbo ngɛ. He nɛ i yaa a, nyɛ be lejɛ ɔ nyɛe maa ba.” 22Lɔ ɔ he ɔ Yudafo ɔmɛ ke: “Anɛ e yaa gbe e he he je nɛ e deɔ ke: ‘He nɛ i yaa a, nyɛ be lejɛ ɔ nyɛe maa ba’ a?” 23Nɛ e de mɛ ke: “Nyɛɛ lɛɛ nyɛ je sisi nɛ ɔ, se imi lɛɛ hiɔwe i je. Nyɛɛ lɛɛ nyɛ je je nɛ ɔ mi, se imi lɛɛ i ji je nɛ ɔ mi. 24Lɔ ɔ he nɛ i de nyɛ ke nyɛ ma gbo ngɛ nyɛ he yayami ɔmɛ a mi ɔ nɛ; ejakaa ke nyɛ he we yi kaa imi nɛ ɔ ji lɛ ɔ, nyɛ ma gbo ngɛ nyɛ he yayami ɔmɛ a mi.” 25Jeha nɛ ɔ a bi lɛ ke: “Mɛnɔ ji mo?” Nɛ Yesu de mɛ ke: “Lɔ ɔ nɔuu i de nyɛ kɛ je sisi ɔ nɛ. 26I ngɛ nyɛ he sanehi fuu nɛ ma de nɛ ma kɛ kojo nyɛ; se kɛ̃ ɔ, nɔ nɛ tsɔ mi ɔ anɔkualetsɛ ʼi, nɛ imi lɛɛ nihi nɛ i nu kɛ je e nya a, lɔ ɔmɛ nɔuu i deɔ ngɔ tsɔɔ je ɔ nɛ.”
27A li kãa Tsɛ ɔ he munyu e kɛ mɛ ngɛ tue ɔ. 28Lɔ ɔ he ɔ Yesu de mɛ ke: “Ke nyɛ na nyɛ wo Nɔmlɔ Bi ɔ nɔ ɔ, lɔ ɔ loko nyɛ maa le kaa ami ʼi, nɛ kãa i to we ye yi mi i pee we nɔ́ ko, se mohu nɔ nɛ Tsaatsɛ tsɔɔ mi ɔ ja i deɔ. 29Nɛ nɔ nɛ tsɔ mi ɔ kɛ mi ngɛ, Tsɛ ɔ si we ye nɔ kake, ejakaa imi lɛɛ, nɔ́ nɛ sa e hɛ mi i peɔ daa.” 30Benɛ e ngɛ ni nɛ ɔmɛ dee ɔ, nihi fuu he e nɔ ye.
Odehehi kɛ nyɔguɛhi
31Kɛkɛ nɛ Yesu de Yudafo ɔmɛ nɛ he lɛ ye ɔ ke: “Ke nyɛ hi si ngɛ ye munyu ɔ mi ɔ, ye kaseli nitsɛmɛ ji nyɛ, 32nɛ nyɛ maa le anɔkuale ɔ, nɛ anɔkuale ɔ ma ha nyɛ maa ye nyɛ he.” 33A he nɔ ke: “Abraham nina ji wɔ, nɛ wa pee we nɔ ko nyɔguɛhi hyɛ; kɛ pee kɛɛ nɛ mo o deɔ ke: ‘Nyɛ maa ye nya he’ ɔ?” 34Yesu he nɔ ke: “I ngɛ nyɛ dee anɔkuale mi ke: Nɔ tsuaa nɔ nɛ peɔ yayami ɔ, yayami ɔ nyɔguɛ ji lɛ. 35Nyɔguɛ hi we mi kɛ yɛ neneene, se bi hii si kɛ yaa neneene. 36Lɔ ɔ he ɔ ke bi ɔ ha nyɛ ye nyɛ he ɔ, lɔ ɔ loko nyɛ maa ye nyɛ he niinɛ. 37I le kaa Abraham nina ji nyɛ; nɛ kɛ̃ ɔ nyɛ ngɛ mi hlae nɛ nyɛɛ gbe, ejakaa ye munyu sɛ we nyɛ mi. 38Ini lɛɛ nihi nɛ i na ngɛ Tsaatsɛ he ɔ, lɔ ɔ i deɔ; nɛ nyɛ hu nihi nɛ nyɛ nu kɛ je nyɛ tsɛ nya a, kɔlɔ ɔ nyɛ peɔ.”
39A he nɔ nɛ a de lɛ ke: “Wa tsɛ ji Abraham.” Yesu de mɛ ke: “Abraham bimɛ ji nyɛ jinɛ nyɛ ma tsu Abraham ni tsumihi. 40Se jeha nɛ ɔ nyɛ ngɛ mi hlae nɛ nyɛɛ gbe, imi nɔmlɔ ko nɛ i de nyɛ anɔkuale nɛ i nu ngɛ Mawu nya a; Abraham pee we enɛ ɔ. 41Nyɛɛ lɛɛ, nyɛ tsɛ ni tsumihi nyɛ tsuɔ.” Kɛkɛ nɛ a de lɛ ke: “Wɔɔ lɛɛ, a fɔ we wɔ ngɛ ajuama bɔmi mi; tsɛ kake wa ngɛ, lɛ ji Mawu.” 42Kɛkɛ nɛ Yesu de mɛ ke: “Mawu ji nyɛ tsɛ jinɛ nyɛ maa suɔ mi, ejakaa imi lɛɛ, Mawu ngɔ i je kɛ ba; nɛ pohu i to we imi nitsɛ ye yi mi kɛ bɛ, se mohu lɛ nɛ tsɔ mi. 43Mɛni he je nyɛ nɛ́ ye munyu nya a? E je ye munyu tue nɛ nyɛ bui ɔ. 44Nyɛɛ lɛɛ, nyɛ tsɛ nɛ nyɛ je e mi ji abosiami, nɛ nyɛ tsɛ ɔ tsui nya ni nyɛ suɔ kaa nyɛɛ pee. Lɛɛ nɔ gbelɔ ji lɛ kɛ je blema, nɛ e hi si ngɛ anɔkuale ɔ mi, ejakaa anɔkuale be e mi. Ke e ngɛ lakpa yee ɔ, lɛ nitsɛ e nihi a he munyu e tuɔ, ejakaa lakpatsɛ kɛ nya ngɔli a tsɛ ji lɛ. 45Se imi lɛɛ, akɛnɛ i tuɔ anɔkuale he je ɔ, nyɛ he we mi yi. 46Nyɛ ti mɛnɔ buu mi fɔ ngɛ yayami ko he? Se ke anɔkuale i tuɔ ɔ, mɛni he je nyɛ he we mi yi ɔ? 47Nɔ nɛ je Mawu mi ɔ, e nuɔ Mawu munyu; lɔ ɔ he nɛ nyɛɛ lɛɛ nyɛ nui ɔ nɛ, ejakaa nyɛ ji Mawu mi.”
Yesu kɛ Abraham
48Kɛkɛ nɛ Yudafo ɔmɛ he nɔ nɛ a de Yesu ke: “Anɛ e be mi kaa wa ke Samariano ji mo, nɛ mumi yayami hu ngɛ o mi ɔ lo?” 49Yesu he nɔ ke: “Mumi yayami be ye mi, se pe i ngɛ Tsaatsɛ puae, nɛ nyɛɛ lɛɛ, nyɛ ngɛ ye he guɛ gbee mohu. 50I hla we imi nitsɛ ye hɛ mi nyami, se nɔ ko ngɛ nɛ hlaa nɛ e kojoɔ. 51I ngɛ nyɛ dee anɔkuale mi ke: Ke nɔ ko ye ye munyu ɔ nɔ ɔ, e be gboe gblegbleegblee.” 52Kɛkɛ nɛ Yudafo ɔmɛ de lɛ ke: “Kpaako wa na le kãa mumi yayami ngɛ o mi. Abraham gbo, nɛ gbali ɔmɛ hu gbo, nɛ moo lɛɛ o deɔ ke: ‘Ke nɔ ko ye ye munyu ɔ nɔ ɔ, e be gboe ligbi ko ligbi ko kɛ maa ya neneene.’ 53Anɛ o pe wa tsɛ Abraham nɛ gbo ɔ? Nɛ gbali ɔmɛ hu gbo. Kɛ o ngɛ o he tsɛe kɛɛ nɛ ɔ?” 54Yesu he nɔ ke: “Ke i wo imi nitsɛ ye hɛ mi nyami ɔ, ye hɛ mi nyɛmi ɔ pi nɔ́ ko. Tsaatsɛ ji nɔ nɛ woɔ ye hɛ mi nyami, nɔ nɛ nyɛ deɔ ke nyɛ Mawu ji lɛ ɔ, 55nɛ nyɛ yo we lɛ, se imi lɛɛ i le lɛ. Ke i de ke i li lɛ ɔ, ma pee nyangɔlɔ kaa nyɛ; se i le lɛ nɛ i yeɔ e munyu nɔ. 56Nyɛ tsɛ Abraham hia kɛ bua jɔmi kãa e ko na ye ligbi ɔ, nɛ e na nɛ e bua jɔ.” 57Kɛkɛ nɛ Yudafo ɔmɛ de lɛ ke: “O na we nɛ o ye jeha nyingmi enuɔ nɛ o na Abraham lo?” 58Yesu de mɛ ke: “I ngɛ nyɛ dee anɔkuale mi ke: I ngɛ loko Abraham ngɛ.” 59Kɛkɛ nɛ da kukuɔ tɛ nɛ a maa fia lɛ; se Yesu laa e he, nɛ e je sɔlemi we ɔ kɛ ho.",https://www.bible.com/bible/2322/JHN.8.DAN77
YOHANE 9,"Yesu tsa nyumu ko nɛ a fɔ lɛ hɛyuyuilɔ
1Benɛ Yesu bee ɔ, e na nyumu ko nɛ e hɛ yu kɛ je e fomi mi. 2Nɛ e kaseli ɔmɛ bi lɛ ke: “Rabi, mɛnɔ lɛ pee yayami, nɔ nɛ ɔ loo e fɔli, he je nɛ a fɔ lɛ hɛ yuyuilɔ nɛ ɔ?” 3Yesu he nɔ ke: “Tsa pi nɔ nɛ ɔ loo e fɔli nɛ pee yayami, se mohu benɛ pee nɛ Mawu ni tsumi ɔmɛ nɛ na je po ngɛ e mi he je. 4Wɔɔ lɛɛ, nɛ je na nɛ ɔ ɔ, ja wa tsu nɔ nɛ tsɔ wɔ ɔ ni tsumi ɔmɛ; je maa jɔ, benɛ nɔ ko be ni nyɛe ma tsu hu. 5Be abɔ nɛ i ngɛ je ɔ mi nɛ ɔ, je ɔ la ji mi.” 6Benɛ e de enɛ ɔ ɔ, e la lada ngɔ fɔ si, nɛ e kɛ lada a pɔtɔ zu, nɛ e ngɔ zu ɔ ngɔ ha hɛ yuyuilɔ ɔ hɛngmɛ nɔ, 7nɛ e de lɛ ke: “Yaa du ngɛ Siloam (e sisi ji: nɔ nɛ a tsɔ lɛ) taku ɔ mi.” Kɛkɛ nɛ e ho nɛ e ya du, nɛ e ba nɛ e ngɛ nɔ hyɛe.
8Kɛkɛ nɛ e kpɔ mi bi kɛ nihi nɛ na lɛ sa kaa nɔ balɔ ji lɛ ɔ de ke: “Anɛ pi nɔ nɛ jinɛ e hii si nɛ e baa nɔ ɔ ji nɛ ɔ?” 9Ni komɛ ke “lɛ ʼi;” ni komɛ hu ke: “E je lɛ;” lɛ nitsɛ lɛɛ e ke: “Ami ʼi.” 10Lɔ ɔ he ɔ a bi lɛ ke: “Kɛ pee kɛɛ nɛ o hɛngmɛ bli ɔ?” 11E he nɔ ke: “Nyumu ko nɛ a tsɛɛ lɛ Yesu ɔ lɛ pɔtɔ zu, nɛ e kɛ ha ye hɛngmɛ nɔ, nɛ e de mi ke: ‘Yaa Siloam taku ɔ mi nɛ o ya du.’ Nɛ benɛ i ya nɛ i ya du ɔ, i hyɛ nɔ.” 12Kɛkɛ nɛ a bi lɛ ke: “Jije e ngɛ?” E de mɛ ke: “I li.”
Farisifo ɔmɛ bi tsami ɔ he munyu
13Kɛkɛ nɛ a kɛ nɔ nɛ sa nɛ e hɛ yu ɔ yɛ Farisifo ɔmɛ a ngɔ. 14Se ligbi nɛ Yesu pɔtɔ zu nɛ e kɛ bli nyumu ɔ hɛngmɛ ɔ, Hejɔɔmi Ligbi ʼi. 15Kɛkɛ nɛ Farisifo ɔmɛ hu kpale bi lɛ bɔ nɛ pee nɛ e hyɛ nɔ ɔ. Nɛ e de mɛ ke: “Zu nɛ a pɔtɔ e kɛ ha ye hɛngmɛ ɔ nɔ, nɛ i ya du, nɛ i ngɛ nɔ hyɛe nɛ ɔ nɛ.” 16Lɔ ɔ he ɔ Farisifo ɔmɛ a ti ni komɛ de ke: “Nyumu nɛ ɔ ji Mawu ngɔ, ejakaa e yi Hejɔɔmi Ligbi ɔ.” Ni komɛ hu ke: “Kɛ nɔmlɔ ko nɛ ji yayami peelɔ maa pee kɛɛ nɛ e ma nyɛ okadihi kaa enɛ ɔmɛ pee?” Nɛ migbami ba a kpɛti.
17Kɛkɛ nɛ a bi hɛ yuyuilɔ ɔ ke: “Mo hu kɛ o ngɛ dee ngɛ e he kɛɛ, akɛnɛ e bli o hɛngmɛ ɔ?” Nɛ e ke: “Gbalɔ ji lɛ.” 18Se Yudafo ɔmɛ he we yi kaa hɛ yuyuilɔ ji lɛ sa loko e ngɛ nɔ hyɛe nɛ ɔ kɛ ya su be nɛ a ya tsɛ nɔ nɛ hyɛ nɔ ɔ fɔli, 19nɛ a bi mɛ ke: “Anɛ nyɛ bi ɔ nɛ nyɛ deɔ ke a fɔ lɛ hɛ yuyuilɔ ɔ ji nɛ ɔ lo? Kɛ pee kɛɛ nɛ jeha nɛ ɔ e ngɛ nɔ hyɛe nɛ ɔ?” 20E fɔli ɔmɛ he nɔ ke: “Wa le kaa wa bi ɔ ji nɛ ɔ nɛ; wa le kaa a fɔ lɛ hɛ yuyuilɔ; 21se bɔ nɛ pee nɛ e ngɛ nɔ hyɛe jeha nɛ ɔ ɔ, lɛɛ wa li; jeha nɛ ɔ hu, nɔ nɛ bli e hɛngmɛ ɔ, wa li; nyɛ bi lɛ, e wa, lɛ nitsɛ e maa tu munyu ha e he.” 22E fɔli ɔmɛ de enɛ ɔ ejakaa a ngɛ Yudafo ɔmɛ gbeye yee. Se Yudafo ɔmɛ so ngɔ to kaa, ke nɔ ko gba mi de ke, lɛ ji Kristo ɔ, a maa fie lɛ kɛ maa je kpe he ɔ. 23Lɔ ɔ he nɛ e fɔli ɔmɛ de ke: “E wa, nyɛ bi lɛ nitsɛ” ɔ nɛ. 24Kɛkɛ nɛ a tsɛ nyumu nɛ sa nɛ e ji hɛ yuyuilɔ ɔ, nɔ́ nɛ ji si enyɔ, nɛ a de lɛ ke: “Ngɔɔ hɛ mi nyami ngɔ ha Mawu; se wɔɔ lɛɛ wa le kaa nɔmlɔ nɔ yayami peelɔ ji lɛ.” 25Kɛkɛ nɛ e he nɔ nɛ e de mɛ ke: “Yayami peelɔ ji lɛ jio, i li; nɔ́ kake i le, kaa jinɛ hɛ yuyuilɔ ji mi, se jeha nɛ ɔ i ngɛ nɔ hyɛe.” 26Nɛ a bi lɛ ekohu ke: “Mɛni e pee mo? Kɛ pee kɛɛ nɛ e bli o hɛngmɛ ɔ?” 27E he nɔ nɛ e ke: “I de nyɛ momo, nɛ nyɛ nui; mɛni he je nyɛ ngɛ hlae nɛ nyɛɛ bu tue ekohu? Anɛ nyɛ hu nyɛ suɔ kaa nyɛ ma plɛ e kaseli lo?” 28A je lɛ ke: “Mo ji e kaselɔ, se wɔɔ lɛɛ Mose kaseli ji wɔ. 29Wa le kaa Mawu kɛ Mose tu munyu; se nɔ nɛ ɔ lɛɛ, wa li he nɛ e je.” 30Nyumu ɔ he nɔ nɛ e de mɛ ke: “Ei, enɛ ɔ ji nɔ́ nɛ ngɛ nyakpɛ ɔ nɛ, kaa nyɛ li he nɛ e je, nɛ kɛ̃ ɔ e bli ye hɛngmɛ! 31Wa le kaa Mawu bui yayami peeli tue; se ke nɔ ko yee lɛ gbeye nɛ e peɔ e suɔmi nya ni ɔ, e buɔ lɛ tue. 32Kɛ je nɛ a bɔ je ɔ nɛ ɔ, a nui hyɛ kaa nɔ ko bli nɔ nɛ a fɔ lɛ hɛ yuyuilɔ hɛngmɛ gblee. 33Kãa nɔ nɛ ɔ ji Mawu ngɔ ɔ, jinɛ e be nyɛe nɔ́ ko maa pee.” 34A he nɔ nɛ a de lɛ ke “Moo lɛɛ, yayami mi nitsɛ a fɔ mo ngɛ, nɛ mo mohu o ngɛ wɔ ni tsɔɔe nɛ ɔ?” Nɛ a fie lɛ kɛ je kpe he ɔ.
Mumi mi hɛyumi
35Yesu nu kaa a fie lɛ; nɛ benɛ e na lɛ ɔ, e bi lɛ ke: “O heɔ Mawu Bi ɔ nɔ yeɔ lo?” 36E he nɔ ke: “Mɛnɔ ji lɛ, Mawetsɛ, konɛ ma he e nɔ ma ye?” 37Yesu de lɛ ke: “O na lɛ momo, nɛ jeha nɛ ɔ, nɔ nɛ kɛ mo ngɛ munyu tue ɔ, lɛ nɔuu ʼi.” 38Nɛ e ke: “I heɔ yeɔ, Mawetsɛ;” nɛ e ja lɛ.
39Nɛ Yesu ke: “Kojomi he nɛ i ba je nɛ ɔ mi ngɛ, konɛ nihi nɛ hyɛ we nɔ ɔ, a hyɛ, nɛ nihi nɛ ngɛ hyɛe ɔ, a plɛ hɛ yuyuli.” 40Nɛ Farisifo ɔmɛ a ti ni komɛ nɛ ngɛ lejɛ ɔ nu enɛ ɔ, nɛ a bi lɛ ke: “Anɛ wɔ hu wa hɛ yu lo?” 41Yesu de mɛ Ke: “Kaa nyɛ hɛ yu mohu ɔ, jinɛ yayami be nyɛ he; se jeha nɛ ɔ nyɛ deɔ ke: ‘Wa ngɛ nɔ hyɛe;’ lɔ ɔ he ɔ nyɛ he yayami ɔ ngɛ nyɛ he kɛ mwɔɔ.”",https://www.bible.com/bible/2322/JHN.9.DAN77
YOHANE 10,"To ɔmɛ a he abɛ ɔ
1“Anɔkuale mi i ngɛ nyɛ dee ke: Nɔ nɛ gui sinya a nya nɛ e kɛ se to ɔmɛ a tsu ɔ mi se mohu e guu he kpa kɛ kuɔ ɔ, juɔ kɛ ojofialɔ ji lɛ. 2Se nɔ nɛ guu sinya a nya kɛ sɛɛ mi ɔ, to ɔmɛ a hyɛlɔ ji lɛ. 3Lɛ, sinya nya hyɛlɔ ɔ bliɔ haa, nɛ to ɔmɛ nuɔ e gbi, nɛ e kɛ lɛ nitsɛ e to ɔmɛ a biɛ tsɛɛ mɛ, nɛ e kɛ mɛ jee kpo. 4Nɛ ke e bli e to ɔmɛ ɔ, e nyɛɛ a hɛ mi, nɛ to ɔmɛ nyɛɛ e se, ejakaa a le e gbi. 5Se nɔ kpa a, a be e se nyɛɛe, se mohu a maa tu fo kɛ je e ngɔ, ejakaa a li ni kpahi a gbi.”
6Yesu bu mɛ abɛ nɛ ɔ, se mɛɛ lɛɛ a nui munyu nɛ e kɛ mɛ ngɛ tue ɔ sisi.
Yesu ji tohyɛlɔ kpakpa
7Lɔ ɔ he ɔ, Yesu kpale de mɛ ekohu ke: “I ngɛ nyɛ dee anɔkuale mi ke: Imi ji to ɔmɛ a tsu ɔ nya sinya a nɛ. 8Nihi tsuo nɛ sɛ ye hlami kɛ ba a, juɔhi kɛ ojo fiali ji mɛ; se to ɔmɛ bui mɛ tue hulɔ. 9Imi ji sinya a nɛ. Imi lɛɛ, ke nɔ ko gu ye mi kɛ sɛ mi ɔ, a ma he e yi wami, nɛ e maa sɛ mi nɛ e maa je kpo, nɛ e ma na niyeni. 10Juɔ bɛ gu, se jumi kɛ nɔ gbemi kɛ hɛmi kpatami he e baa ngɛ; imi lɛɛ i ba benɛ pee nɛ a na wami nɛ a na nɛ e be nɔ.
11“Imi ji to hyɛlɔ kpakpa a nɛ. To hyɛlɔ kpakpa a ngɔɔ e klaa ngɔ fɔɔ si ngɛ e to ɔmɛ a nane mi. 12Se nɔ nɛ ji apafono nɛ e pi to ɔmɛ a hyɛlɔ, nɔ nɛ to ɔmɛ pi e nihi ɔ, naa kaa ogbetee ma, nɛ e siɔ to ɔmɛ nɛ e tuu fo, nɛ ogbetee, ɔ ba nuu mɛ nɛ e gbɛɛ to ɔmɛ fiaa. 13Apafono ɔ tuu fo, ejakaa apafono ji lɛ, nɛ to ɔmɛ a he nɔ dɔɛ lɛ. 14Imi ji tohyɛlɔ kpakpa a nɛ, nɛ i le ye tohi, nɛ ye to ɔmɛ hu le mi, 15kaa bɔ nɛ Tsɛ ɔ le mi, nɛ imi hu i le Tsɛ ɔ; nɛ i ngɔɔ ye wami ngɔ fɔɔ si ngɛ to ɔmɛ a nane mi. 16I ngɛ to kpa komɛ nɛ ji to tsu nɛ ɔ mi; nɛ kɔlɔ ɔmɛ hu, ja i ngɔ mɛ kɛ ba, nɛ a ba nu ye gbi, nɛ to ɔmɛ pee kuu kake kɛ hyɛlɔ kake.
17“Enɛ ɔ he nɛ Tsɛ ɔ suɔ mi ɔ nɛ, ejakaa i ngɔɔ ye wami ngɔ fɔɔ si, konɛ ma kpale ngɔ. 18Nɔ ko kpɔ we ngɛ ye dɛ, se mohu imi nitsɛ lɛ i ngɔ fɔɔ si. I ngɛ he wami kaa i kɛ haa, nɛ i ngɛ he wami kaa i ngɔɔ ekohu; bɔ nɛ Tsaatsɛ de mi ji nɛ ɔ nɛ.”
19Munyu nɛ ɔmɛ a he je ɔ, mi gbami kpale ba Yudafo ɔmɛ a kpɛti ekohu. 20Nɛ a ti nihi fuu ke: “Mumi yayami ngɛ e mi, nɛ e nu godo; mɛni he je nyɛ ngɛ lɛ tue bue?” 21Ni komɛ hu ke: “Nɔ nɛ mumi yayami ngɛ e mi nya mi munyuhi ji nɛ ɔ lo? Anɛ mumi yayami ma nyɛ hɛ yuyuilɔ hɛngmɛ ma bli lo?”
Yudafo ɔmɛ kua Yesu
22Be su nɛ a ngɛ sɔlemi tsu he tsukɔmi kaimi nyami ligbi yee ngɛ Yerusalem, nɛ fiɛ be ʼi. 23Nɛ Yesu ngɛ si slae ngɛ sɔlemi we ɔ ngɛ Salomo ablanaa a nɔ. 24Kɛkɛ nɛ Yudafo ɔmɛ ba bua wo e he, nɛ a de lɛ ke: “Kɛ yaa su mɛni be o ma ha wa yi mi maa jɔɔ wɔ kɔsikɔsi peemi ngɛ o he? Ke mo ji Kristo ɔ de wɔ paa.” 25Yesu he nɔ ke: “I de nyɛ nɛ nyɛ he we yi. Ni tsumihi nɛ i tsuɔ ngɛ Tsaatsɛ biɛ mi ɔ, kɔlɔ ɔmɛ lɛ ngɛ ye he odase yee; se nyɛ he we yi, 26mɛni he je ɔ, nyɛ pi ye to ɔmɛ eko. 27Ye to ɔmɛ nuɔ ye gbi, nɛ i le mɛ, nɛ a nyɛɛ ye se, 28nɛ imi nɔuu lɛ i haa mɛ neneene wami, nɛ a hɛ mi be kpatae kɛ maa ya neneene nɛ jeha nɛ ɔ hu, nɔ ko be mɛ kpɔe ngɛ ye dɛ. 29Tsaatsɛ nɛ ngɔ mɛ ha mi ɔ pe nihi tsuo, nɛ nɔ ko be nyɛe nɛ e ma kpɔ mɛ ngɛ Tsaatsɛ dɛ. 30Imi kɛ Tsaatsɛ tsuo ɔ, kake ʼi.”
31Kɛkɛ nɛ Yudafo ɔmɛ kukuɔ tɛ ekohu nɛ a maa fia lɛ. 32Yesu he nɔ ke: “I tsɔɔ nyɛ ni tsumi kpakpahi fuu nɛ je Tsaatsɛ ngɔ. Te jamɛ a ni tsumi ɔmɛ a ti nɔ́ nɛ he nɛ nyɛ maa fia mi tɛ ngɛ ɔ nɛ?” 33Yudafo ɔmɛ he nɔ nɛ a de lɛ ke: “Tsa pi ni tsumi kpakpa ko he nɛ wa maa fia mo tɛ ngɛ ɔ, se mohu musu bɔmi he je, ejakaa mo nɛ nɔmlɔ ji mo ɔ, o tsɛɔ o he ke Mawu.” 34Yesu he nɔ ke: “Anɛ a ngmɛ́ ngɛ nyɛ Mlaa mi ke: ‘I ke, mawuhi ji nyɛ’ ɔ lo? 35Ke e tsɛ nihi nɛ Mawu munyu ɔ ba a ngɔ ɔ tete ke mawuhi, nɛ ngmami ɔ yi lakpa a, 36nyɛ ngɛ dee ngɛ nɔ nɛ Tsɛ ɔ pee lɛ klɔuklɔu nɛ e tsɔ lɛ kɛ ba je ɔ mi ɔ he ke: ‘O bɔ musu;’ mɛni he je ɔ, i de ke: Mawu bi ji mi ɔ lo? 37Ke i tsu we Tsaatsɛ ni tsumihi ɔ lɛɛ nyɛ ko he mi ye; 38se ke i tsuɔ ɔ, nɛ kɛ̃ ɔ nyɛ he we mi yi ɔ, lɛɛ nyɛ he ni tsumi ɔmɛ ye mɔ, konɛ nyɛɛ le nɛ nyɛ he ye kaa Tsɛ ɔ ngɛ ye mi, nɛ imi hu i ngɛ Tsɛ ɔ mi.” 39Lɔ ɔ he ɔ, a ngɛ hlae ekohu nɛ a nu lɛ, se e je a dɛ.
40Yesu pue nɔ kɛ ho Yordan se ya ekohu, he nɛ Yohane baptisi ngɛ kekle ɔ, nɛ e ya hi lejɛ ɔ. 41Nɛ nihi fuu ba e ngɔ nɛ a ke: “Yohane pee we okadi ko mohu, se nihi tsuo nɛ Yohane de ngɛ nyumu nɛ ɔ he ji anɔkuale.” 42Nɛ nihi fuu he e nɔ ye ngɛ lejɛ ɔ.",https://www.bible.com/bible/2322/JHN.10.DAN77
YOHANE 11,"Lazaro gbenɔ
1Nyumu ko nɛ a tsɛɛ lɛ Lazaro, nɛ je Betania, Maria kɛ e nyɛmi Martamɛ a kɔpe ɔ ngɛ gboe. 2(Maria nɛ ngɔ nu kɛ e he via kɛ kpa Nyɔmtsɛ ɔ nɛ e kɛ e yi bwɔmi tsu e nan ehe ɔ nyɛmi Lazaro lɛ ngɛ gboe nɛ ɔ ne.) 3Lɔ ɔ he ɔ, e nyɛmi yi ɔmɛ tsɔ kɛ ba Yesu ngɔ ba de lɛ ke: “Mawetsɛ, oʼɛ, nɔ nɛ o suɔ ɔ ngɛ gboe.” 4Se benɛ Yesu nu enɛ ɔ ɔ, e ke: “Kikɛmɛ a hiɔ nɛ ɔ pi gbenɔ hiɔ, se mohu Mawu hɛ mi nyami ɔ he je, benɛ pee nɛ a wo Mawu Bi ɔ hɛ mi nyami.”
5Yesu suɔ Maria kɛ e nyɛmi yo ɔ kɛ Lazaro tsuo. 6Benɛ e nu e hiɔ ɔ he ɔ, e hi si ngɛ he nɛ e ngɛ ɔ ligbi enyɔ. 7Nɛ lɔ ɔ se ɔ, e de e kaseli ɔmɛ ke: “Nyɛ ha waa ya Yudea ekohu.” 8Kaseli ɔmɛ de lɛ ke: “Rabi, e sui be ko nɛ Yudafo ɔmɛ ngɛ hlae nɛ a fia mo tɛ, nɛ o yaa lejɛ ɔ ekohu nɛ ɔ?” 9Yesu he nɔ ke: “Anɛ pi ngmlɛfia nyɔngma kɛ enyɔ nɛ ngɛ ligbi kake mi lo? Ke nɔ ko nyɛɛ piani ɔ, e tɛ we si, mɛni he je ɔ, e naa je nɛ ɔ mi la a. 10Se ke nɔ ko nyɛɛ nyɔ mi ɔ e tɛɔ si, ejakaa la be e mi.” 11Yesu tu munyu nɛ ɔmɛ, nɛ lɔ ɔ se ɔ e de mɛ ke: “Wa huɛ Lazaro hwɔ mahɛ; se i yaa nɛ ma ya tsɛ̃ɛ lɛ ngɛ mahɛ ɔ mi.” 12Kɛkɛ nɛ e kaseli ɔmɛ ke: “Nyɔmtsɛ, ke mahɛ e ngɛ hwɔeɔ, lɛɛ e ma na he wami mɔ.” 13Se e gbenɔ he munyu Yesu tu ɔ nɛ; se mɛɛ lɛɛ a susu kaa mahɛ nitsɛ he munyu e ngɛ tue ɔ nɛ. 14Jeha nɛ ɔ Yesu de mɛ paa ke: “Lazaro gbo; 15nɛ nyɛ he ɔ e ngɔ ye nya kaa i be lejɛ ɔ, benɛ pee nɛ nyɛ he ye. Nyɛ ha waa ya e ngɔ.” 16Kɛkɛ nɛ Toma, nɔ nɛ a tsɛɛ Didimo ɔ, de e nyamimɛ kaseli ɔmɛ ke: “Nyɛ ha wɔ hu waa ya nɛ waa kɛ lɛ ya gbo.”
Yesu ji sitemi ɔ kɛ wami ɔ
17Jeha nɛ ɔ benɛ Yesu su lejɛ ɔ, e ba na kaa Lazaro ye ligbi eywiɛ momo ngɛ muɔ ɔ mi. 18Betania kɛ Yerusalem kpɛti kɛmi maa pee si tomi nya enyɔ. 19Nɛ Yudafo ɔmɛ a ti nihi fuu ba Marta kɛ Mariamɛ a ngɔ konɛ a ba ye mɛ kɔmɔ ngɛ a nyɛmi nyumu ɔ gbenɔ ɔ he.
20Kɛkɛ nɛ, benɛ Marta nu kaa Yesu ma a, e te si nɛ e kɛ lɛ ya kpe; se Maria lɛɛ e hii si ngɛ we ɔ mi. 21Kɛkɛ nɛ Marta de Yesu ke: “Mawetsɛ, kaa o ngɛ hiɛ ɔ jinɛ, mami ɔ ko gbo we. 22Se jeha nɛ hu ɔ, i le kaa nɔ́ tsuaa nɔ́ nɛ o ma bi Mawu ɔ, e ma ha mo.” 23Yesu de lɛ ke: “O nyɛmi nyumu ɔ maa te si.” 24Marta de lɛ ke: “I le kaa e maa te si ngɛ ni gbogboehi a si temi ɔ mi ngɛ nyagbe ligbi ɔ nɔ.” 25Yesu de lɛ ke: “Imi ji sitemi ɔ kɛ wami ɔ nɛ; nɔ nɛ heɔ ye nɔ yeɔ ɔ, ke e gbo tete po ɔ, e hɛ maa hi ngmengmle, 26nɛ nɔ tsuaa nɔ nɛ hɛ ngɛ nɛ e heɔ ye nɔ yeɔ ɔ, e be gboe gblegbleegblee. O heɔ enɛ ɔ yeɔ lo?” 27Marta de lɛ ke: “Ee, Nyɔmtsɛ, i heɔ yeɔ kaa mo ji Kristo, Mawu Bi nɛ ma je ɔ mi ɔ nɛ.”
Yesu fo ya
28Nɛ benɛ Marta de lɛ kikɛ ɔ, e pue nɔ kɛ ho, nɛ e ya tsɛ e nyɛmi Maria a zaa, nɛ e de lɛ ke: “Nyɔmtsɛ ɔ ba, nɛ e ngɛ mo tsɛe.” 29Benɛ Maria nu ɔ, e te si oya nɛ e ba e ngɔ. 30Se Yesu na we nɛ e su kɔpe ɔ, se e ngɛ he nɛ Marta kɛ lɛ kpe ngɛ ɔ kɛ mwɔɔ. 31Kɛkɛ ɔ, benɛ Yudafo ɔmɛ nɛ kɛ lɛ ngɛ we ɔ mi nɛ a ngɛ lɛ kɔmɔ yee ɔ na kaa Maria sa e he kɛ je kpo ɔ, a fie e se, a susu kaa be nɛ ɔ mi piɔ, e yaa yɔkɔ ɔ nɔ nɛ e ya fo ya ngɛ lejɛ ɔ.
32Benɛ Maria ba he nɛ Yesu ngɛ ɔ nɛ e na lɛ ɔ, e nɔ e nane nya nɛ e de lɛ ke: “Nyɔmtsɛ, kaa o ngɛ hiɛ ɔ jinɛ, mami ɔ ko gbo we.” 33Jeha nɛ ɔ benɛ Yesu na lɛ kaa e ngɛ ya foe kɛ Yudafo ɔmɛ hu nɛ kɛ lɛ ba a, kaa mɛ hu a ngɛ ya foe ɔ, e wo bua ngɛ e mumi mi nɛ e hao. 34Nɛ e bi ke: “Jije nyɛ to lɛ ngɛ?” A de lɛ ke: “Nyɔmtsɛ, ba nɛ o ba hyɛ.” 35Nɛ Yesu fo ya. 36Kɛkɛ nɛ Yudafo ɔmɛ ke: “Hyɛ bɔ nɛ e suɔ lɛ ha!” 37Se a ti ni komɛ ke: “Nyumu nɛ ɔ nɛ bli hɛ yuyuilɔ ɔ hengmɛ ɔ, anɛ e be nɔ́ ko nyɛe maa pee konɛ nyumu nɛ ɔ ko gbo lo?”
Yesu tle Lazaro si
38Kɛkɛ nɛ Yesu kpale wo bua ngɛ e mi ekohu, nɛ e ya yɔkɔ ɔ nɔ; se tɛ puɔ ʼi, nɛ tɛ tsi nya. 39Yesu ke: “Nyɛ je tɛ ɔ.” Marta, nɔ nɛ gbo ɔ nyɛmi yo ɔ, de lɛ ke: “Nyɔmtsɛ, be nɛ ɔ mi ɔ, nɔ ɔ puɛ, ejakaa e ye ligbi eywiɛ.” 40Yesu de lɛ ke: “Anɛ i de we mo ke ke o he ye ɔ, o maa na Mawu hɛ mi nyami ɔ lo?” 41Kɛkɛ nɛ a je tɛ ɔ ngɛ he nɛ nɔ gbogboe ɔ fɔɔ si ngɛ ɔ. Nɛ Yesu wo e hɛ nɔ nɛ e hyɛ hiɔwe, nɛ e ke: “Tsaatsɛ, i naa mo si kaa o bu mi tue. 42Se imi lɛɛ i le kaa o buɔ mi tue; se asafo ɔ nɛ daa si ɔ he nɛ i ngɛ dee, konɛ a he ye kaa mo lɛ o tsɔ mi.” 43Nɛ benɛ e de kikɛ ɔ, e tsɛ lɛ kɛ gbi wawɛɛ ke: “Lazaro leee, jee kpo!” 44Nɛ nɔ gbogboe ɔ je kpo, bo nɛ a kɛ pu lɛ ɔ blaa e nane, nɛ duku fi e hɛ mi. Yesu de mɛ ke: “Nyɛɛ pɛne lɛ nɛ nyɛ ha e ya.”
A so Yesu yi nɔ
(Mateo 26.1-5; Marko 14.1-2; Luka 22.1-2)
45Lɔ ɔ he ɔ, Yudafo ɔmɛ nɛ ba Maria ngɔ ɔ a ti nihi fuu he Yesu nɔ ye, benɛ a na nihi nɛ e pee ɔ. 46Se a ti ni komɛ pue nɔ kɛ ho Farisifo ɔmɛ a ngɔ ya nɛ a ya sɛɛ ha mɛ nihi nɛ Yesu pee ɔ. 47Lɔ ɔ he ɔ, osɔfo nikɔtɔma amɛ kɛ Farisifo ɔmɛ tsɛ kpe, nɛ a ke: “Kɛ wa ngɛ pee kɛɛ? Nyumu nɛ ɔ ngɛ okadi slɔɔtohi fuu pee. 48Ke wa ngmɛ lɛ blɔ kikɛ ɔ, ni ɔmɛ tsuo ma he e nɔ maa ye; nɛ Romabi ɔmɛ maa ba nɛ a ma ba kpɔ wa sɔlemi we ɔ kɛ wa zugba a kulaa.” 49Se a ti nɔ kake, Kaifa nɛ ngɛ osɔfo nɔkɔtɔma yee ngɛ jamɛ a jeha a mi ɔ, de mɛ ke: “Nyɛ li nɔ ko kulaa, 50nɛ pohu nyɛ susuu we kaa e hi wa wɔ kaa nɔ kake nɛ gbo ngɛ ma a nane mi, pe nɔ́ nɛ ma a tsuo hɛ mi ma kpata.” 51Se enɛ ɔ ɔ, pi lɛ nitsɛ nɛ e to e yi mi nɛ e de; se mohu osɔfo nɔkɔtɔma nɛ ji lɛ ngɛ jamɛ jeha a nɔ ɔ he je; pe e gba kaa Yesu ma gbo ngɛ ma a nane mi; 52nɛ pi ngɛ ma a kɛkɛ nane mi, se benɛ pee nɛ e bua Mawu bimɛ nɛ gbɛ fia a hu nya ngɔ pee kake. 53Nɛ kɛ je lɛ ligbi ɔ nɔ ɔ, a to a yi mi ke a maa gbe; lɛ. 54Lɔ ɔ he ɔ Yesu ji paa nɛ e nyɛɛ ngɛ Yudafo ɔmɛ a kpɛti hu, se e je lejɛ ɔ kɛ ho zugba ko nɛ ngɛ nga a nya a nɔ ya, ngɛ ma ko nɛ a tsɛɛ lɛ Efraim ɔ mi, nɛ e kɛ e kaseli ɔmɛ ya hi lejɛ ɔ.
55Jeha nɛ ɔ Yudafo ɔmɛ a Hetsɔmi ɔ su ta. Nɛ nihi babauu je zugba a tsuo nɔ kɛ ho Yerusalem ya, konɛ a ya tsukɔ a he loko Hetsɔmi ɔ nɛ su. 56Kɛkɛ nɛ a bɔni Yesu hlami, nɛ benɛ a daa si ngɛ sɔlemi we ɔ, a de a he ke: “Kɛ nyɛ susuu kɛɛ; anɛ e be Nyami ligbi ɔ bae?” 57Se osɔfo nikɔtɔma amɛ kɛ Farisifo ɔmɛ wo si ke, ke nɔ ko le he nɛ e ngɛ ɔ, e ba wo a tue nɔ, konɛ a ya nu lɛ.",https://www.bible.com/bible/2322/JHN.11.DAN77
YOHANE 12,"A pɔ Yesu nu ngɛ Betania
(Mateo 26.6-13; Marko 14.3-9)
1Jeha nɛ ɔ benɛ e piɛ ligbi ekpa nɛ a maa ye Hetsɔmi ɔ, Yesu ba Betania, he nɛ Lazaro, nɔ nɛ gbo nɛ e tle lɛ si kɛ je gbeje ɔ ngɛ ɔ. 2Kɛkɛ nɛ a ngmɛ lɛ okplɔɔ ngɛ lejɛ ɔ, nɛ Marta sɔmɔ; se Lazaro piɛ nihi nɛ kɛ lɛ hii si ngɛ okplɔɔ ɔ he ɔmɛ a he. 3Kɛkɛ nɛ Maria ngɔ nardo nu ngmingmiingmi nɛ he jua wa saminya nɛ ngmɛɛ sɛni tɛ kake, nɛ e kɛ ba kpa Yesu nanehi a he, nɛ e kɛ e yi bwɔmi tsu e nane ɔmɛ a he; nɛ nu ɔ he via kpe we ɔ mi tsuo. 4Kɛkɛ nɛ Yuda Iskariot, e kaseli ɔmɛ a ti nɔ kake nɛ maa tsɔɔ e se blɔ ɔ de ke: 5“Mɛni he je a jua we nu nɛ ɔ cedi lafa etɛ nɛ a kɛ ha ohiafohi?” 6Se enɛ ɔ nɛ e de nɛ ɔ, pi ohiafo ɔmɛ a he nɔ́ nɛ ngɛ lɛ dɔe he je, se mohu juɔ ji lɛ, nɛ lɛ lɛ e toɔ sika kpɛɛ ɔ, nɛ e juɔ nɔ́ nɛ a ngɔ woɔ mi ɔ eko. 7Lɔ ɔ he ɔ, Yesu ke: “Koo doo e nya; e pee enɛ ɔ ngɔ to ye pumi ligbi ɔ. 8Ejakaa ohiafo ɔmɛ ɔ, nyɛɛ kɛ mɛ ngɛ daa, se imi lɛɛ, pi daa nɛ nyɛɛ kɛ mi ngɛ.”
A so Lazaro yi nɔ
9Jeha nɛ ɔ, Yudafo ɔmɛ a ti nihi fuu na le kaa Yesu ngɛ lejɛ ɔ, nɛ a ba, pi ngɛ Yesu kɛkɛ he, se mohu konɛ a na Lazaro nɔ nɛ e tle si kɛ je gbeje ɔ hulɔ. 10Nɛ osɔfo nikɔtɔma amɛ muɔ a yi mi kpɔ kaa a maa gbe Lazaro hulɔ. 11Ejakaa e he nɛ Yudafo ɔmɛ a ti nihi fuu ya nɛ a ya he Yesu nɔ ye ɔ nɛ.
Yesu Yerusalem sɛmi
(Mateo 21.1-11; Marko 11.1-11; Luka 19.28-40)
12E nɔ je na a, nihi babauu nɛ ba nyami ligbi ɔ yemi ɔ, benɛ a nu kaa Yesu ma Yerusalem ɔ, 13a kukuɔ tã ba, nɛ a je kpo ya kpee lɛ, nɛ a wɔ lele ke: “Hosiana! A gbaa nɔ nɛ ma ngɛ Nyɔmtsɛ ɔ biɛ mi ɔ, Israel matsɛ ɔ!” 14Se Yesu na teji bi ko nɛ e kuɔ hi nɔ, kaa bɔ nɛ a ngma a ke:
15“Koo ye gbeye, Zion bi yo;
Oʼɛ, o matsɛ ɔ ma,
E hi teji bi nɔ.”
16Se e kaseli ɔmɛ nɛ́ ni nɛ ɔmɛ a sisi mla mi, se benɛ a wo Yesu hɛ mi nyami se ɔ loko a kai kaa a ngma ni nɛ ɔmɛ ngɛ e he, nɛ lɔ ɔ a pee ha lɛ ɔ nɛ.
17Jeha nɛ ɔ asafo ɔ nɛ kɛ lɛ ngɛ be mi nɛ e tsɛ Lazaro kɛ je yɔkɔ ɔ mi nɛ e tle lɛ si kɛ je gbeje ɔ ye he odase. 18Enɛ ɔ he je hulɔ nɛ asafo ɔ ya kpee lɛ ɔ nɛ, mɛni he je ɔ, a nu kaa e pee nyakpɛ nɔ́ nɛ ɔ. 19Lɔ ɔ he ɔ Farisifo ɔmɛ de ngɛ a kpɛti ke: “Tse nyɛ na kaa nyɛ nyɛ we nɔ́ ko nɛ nyɛɛ pee fɛɛ; oʼɛ, je ɔ iɛ hia hɛ nyɛɛ e se ɔ nɛ.”
Helabi komɛ ba hla Yesu
20Helabi komɛ ngɛ nihi nɛ ba nɛ a ba ja Mawu ngɛ nyami ligbi ɔ nɔ ɔmɛ a kpɛti. 21Ni nɛ ɔmɛ ba Filipo nɛ je Betsaida ngɛ Galilea a ngɔ, nɛ a ba de lɛ ke: “Nyɔmtsɛ, wa ngɛ hlae kaa waa na Yesu.” 22Filipo ba nɛ e ba de Andrea, nɛ Andrea kɛ Filipo tsuo ba de Yesu. 23Nɛ Yesu he nɔ nɛ e ke: “Ngmlɛfia a nɛ a maa wo Nɔmlɔ Bi ɔ hɛ mi nyam ɔ su. 24Anɔkuale mi i ngɛ nyɛ dee ke: Ke ngma ngu nɔɛ zugba nɛ e gbo ɔ, lɛɛ bɔ nɛ e ngɛ ɔ nɔuu e maa hi; se ke e gbo ɔ, e woɔ yiblii fuu. 25Nɔ nɛ suɔ e wami ɔ, e laa lɛ, se nɔ nɛ nyɛɛ e wami ngɛ je nɛ ɔ mi ɔ, e maa to lɛ kɛ maa ya neneene wami mi. 26Ke nɔ ko ngɛ mi sɔmɔe ɔ, e nyɛɛ ye se, nɛ he nɛ i ngɛ ɔ, lejɛ ɔ ye sɔmɔlɔ ɔ hu maa hi. Ke nɔ ko ngɛ mi sɔmɔe ɔ, Tsaatsɛ maa wo lɛ.”
Yesu tu e gbenɔ he munyu
27“Jeha nɛ ɔ ye klaa ngɛ haoe, nɛ mɛni ma de? Tsaatsɛ, he mi ngɛ ngmlɛfia nɛ ɔ mi! Pohu enɛ ɔ he nɔuu i ba ngɛ a ngmlɛfia nɛ ɔ mi. 28Tsaatsɛ, wo o biɛ ɔ hɛ mi nyami!” Kɛkɛ nɛ gbi ko je hiɔwe de ke: “I na wo e hɛ mi nyami momo, nɛ ma kpale wo e hɛ mi nyami ekohu.”
29Kɛkɛ nɛ nihi nɛ daa si ngɛ lejɛ ɔ nɛ a nu ɔ de ke: “Hiɔwe si;” ni komɛ hu ke: “Hiɔwe bɔfo ko kɛ lɛ tu munyu.” 30Yesu he nɔ nɛ e ke: “Tsa pi ye he nɛ gbi nɛ ɔ ba ngɛ, se nyɛ mohu nyɛ he. 31Jeha nɛ ɔ je nɛ ɔ mi kojomi ɔ su; kpaako a maa hia je nɛ ɔ mi matsɛ ɔ ngɔ sake ngɔ fɔ he. 32Nɛ imi lɛɛ, ke a wo ye nɔ kɛ je zugba a nɔ ɔ, ma gbla nihi tsuo kɛ maa ba ye ngɔ.” 33Se enɛ ɔ ɔ, e de kɛ tsɔɔ nɔ gbenɔ nɛ e ma gbo ɔ. 34Asafo ɔ he nɔ ke: “Wɔɔ lɛɛ wa nu ngɛ Mlaa a mi ke Kristo ɔ hii si kɛ yaa neneene; nɛ kɛ pee kɛɛ nɛ moo lɛɛ o deɔ ke: ‘Ja a wo Nɔmlɔ Bi ɔ nɔ ɔ?’ Mɛnɔ ji kikɛmɛ a Nɔmlɔ Bi nɛ ɔ?” 35Yesu de mɛ ke: “Be kpiti kɛkɛ e piɛ ha la a ngɛ nyɛ kpɛti. Be abɔ nɛ nyɛ ngɛ la a nɛ ɔ ɔ, nyɛɛ nyɛɛ, konɛ diblii ko ba na nyɛ; se nɔ nɛ nyɛɛ diblii mli ɔ, e li he nɛ e yaa. 36Be abɔ nɛ nyɛ ngɛ la a nɛ ɔ ɔ, nyɛ he la a nɔ ngɔ ye, konɛ nyɛ plɛ la bimɛ.”
Yesu de ni nɛ ɔmɛ, nɛ e ho nɛ e ya laa e he.
Yudafo ɔmɛ he we yi
37E ngɛ mi kaa Yesu pee nyakpɛ ni nguahi ngɛ a hɛ mi, se kɛ ɔ a he we e nɔ yi; 38konɛ gbalɔ Yesaia munyu nɛ e tu ɔ nɛ na ba mi ke:
“Nyɔmtsɛ, mɛnɔ he wa sane ɔ ye,
Nɛ mɛnɔ a je Nyɔmtsɛ ɔ nine ɔ kpo ngɔ tsɔɔ?”
39Enɛ ɔ he je nɛ a nyɛ we nɛ a he ye ɔ nɛ, ejakaa Yesaia kpale de ekohu ke:
40“E yu a hɛngmɛ,
Nɛ e wlua a tsui;
Konɛ a ko na kɛ a hɛngmɛ,
Nɛ a na nya kɛ a tsui,
Nɛ a kpale a se, nɛ i tsa mɛ.”
41Ni nɛ ɔmɛ Yesaia de, ejakaa e na e hɛ mi nyami ɔ, nɛ e tu he munyu.
42Se kɛ ɔ, nikɔtɔma amɛ tete a ti nihi fuu he e nɔ ye, se Farisifo ɔmɛ a he ɔ, a ja je we paa, konɛ a ko fie mɛ kɛ je kpe he ɔ; 43ejakaa a suɔ nimli a hɛ mi nyami pe Mawu nɔ́.
Yesu munyu kojoɔ
44Yesu de boboobo ke: “Nɔ nɛ heɔ ye nɔ yeɔ ɔ, pi ye nɔ nɛ e heɔ yeɔ, se mohu nɔ nɛ tsɔ mi ɔ. 45Nɛ nɔ nɛ naa mi ɔ naa nɔ nɛ tsɔ mi ɔ. 46Imi lɛɛ i ba je ɔ mi kaa la, konɛ nɔ tsuaa nɔ nɛ heɔ ye nɔ yeɔ ɔ, e ko hi diblii ɔ mi. 47Nɛ ke nɔ ko nu ye munyu nɛ e yi nɔ ɔ, tsa pi imi nɛ ma kojo lɛ, ejakaa i bɛ nɛ ma ba kojo je ɔ, se mohu i ba nɛ ma ba he je ɔ yi wami. 48Nɔ nɛ kuaa mi nɛ e pɛtɛ we ye munyu ɔ he ɔ, e ngɛ nɔ ko nɛ kojo lɛ; munyu nɛ i tu ɔ, kɔlɔ ɔ nɔuu maa kojo lɛ ngɛ nyagbe ligbi ɔ nɔ. 49Ejakaa imi lɛɛ i to we imi nitsɛ ye yi mi i tu we munyu; se Tsɛ nɛ tsɔ mi ɔ, lɛ mohu e wo mi kita, nɔ́ nɛ ma de kɛ nɔ́ nɛ ma tu. 50Nɛ i le kaa e kita a neneene wami ʼi; lɔ ɔ he ɔ nɔ́ tsuaa nɔ́ nɛ i ngɛ dee ɔ, bɔ nɛ Tsɛ ɔ de mi ɔ, ja i deɔ.”",https://www.bible.com/bible/2322/JHN.12.DAN77
YOHANE 13,"Yesu fɔ e kaseli ɔmɛ a nane he
1Loko Hetsɔmi nyami ligbi ɔ maa su ɔ, akɛnɛ Yesu le kaa e ngmlɛfia nɛ e kɛ maa je je ɔ mi kɛ ya Tsɛ ɔ ngɔ ɔ su he je ɔ, bɔ nɛ e suɔ e nihi nɛ ngɛ je nɔ mi ɔ, ja e suɔ mɛ kɛ pi si.
2Nɛ benɛ a ngɛ ni yee ɔ, blɔɔ abosiami ngɔ wo Yuda Iskariot, Simon bi ɔ, tsui mi momo kaa e tsɔɔ Yesu se blɔ. 3Nɛ Yesu le kaa Tsɛ ɔ tu nihi tsuo kulaa ngɔ wo e dɛ, nɛ kaa Mawu ngɔ e je nɛ e kpale yaa Mawu ngɔ ɔ, 4e te si ngɛ niyeni ɔ si, nɛ e je e tade ɔmɛ ngɔ pue si, nɛ e ngɔ papahu ngɔ muɔ e mlɛ mi. 5Lɔ ɔ se ɔ, e plɛ nyu ngɔ wo tsɛsi mi, nɛ e bɔni e kaseli ɔmɛ a nane he fɔmi, nɛ e kɛ papahu nɛ muɔ e mlɛ mi ɔ tsu. 6Kɛkɛ nɛ e ba su Simon Petro nɔ, nɛ lɛɛ e de lɛ ke: “Nyɔmtsɛ, mo lɛ o ngɛ ye nane he fɔe nɛ ɔ?” 7Yesu he nɔ nɛ e de lɛ ke: “Nɔ́ nɛ i ngɛ pee nɛ ɔ ɔ, amlɔ nɛ ɔ o li, se ke pee se ɔ o maa le.” 8Petro de lɛ ke: “Ko fɔ ye nane he kɔkɔɔkɔ.” Yesu he nɔ ke: “Ke i fɔ we o he ɔ, o be blɔfami nɔ́ ko ngɛ ye ngɔ.” 9Simon Petro de lɛ ke: “Nyɔmtsɛ, lɛɛ pi ye nane he kɛkɛ, se mohu ye nine kɛ ye yi mi hulɔ.” 10Yesu de lɛ ke: “Nɔ nɛ a du e he ɔ, e hia we lɛ he fɔmi, ja e nane he kɛkɛ, se e he je kɛ pi si. Nyɛɛ lɛɛ nyɛ he je mohu, se pi nyɛ tsuo.” 11Ejakaa e le nɔ nɛ maa tsɔɔ e se blɔ ɔ; lɔ ɔ he nɛ e de ke: ‘Tsa pi nyɛ tsuo nɛ nyɛ he je’ ɔ.
12Jeha nɛ ɔ, benɛ e fɔ a nane ɔmɛ a he nɛ e kukuɔ e tade ɔmɛ nɛ e ya hi si ekohu ɔ, e ke: “Nyɛ le nɔ́ nɛ i pee ha nyɛ nɛ ɔ lo? 13Nyɛɛ lɛɛ nyɛ tsɛɛ mi tsɔɔlɔ kɛ Nyɔmtsɛ, na nyɛ tɔ we, ejakaa ja ji mi. 14Jeha nɛ ɔ, ke imi tsɔɔlɔ kɛ Nyɔmtsɛ ɔ, i fɔ nyɛ nane he ɔ, e sa kaa nyɛ hu nyɛ fɔɔ nyɛ sibi a nane he. 15Se okadi i to nyɛ, konɛ bɔ nɛ i pee ha nyɛ nɛ ɔ, nyɛ hu nyɛɛ pee ja. 16I ngɛ nyɛ dee anɔkuale mi ke: Nyɔguɛ pa we e nyɔmtsɛ, nɛ jeha nɛ ɔ hu tsɔlɔ pa we nɔ nɛ tsɔ lɛ ɔ. 17Ke nyɛ le ni nɛ ɔmɛ ɔ, a gbaa nyɛ ke nyɛ ye nɔ.
18“Pi nyɛ tsuo nyɛ he munyu nɛ i ngɛ tue ɔ; imi lɛɛ i le nihi nɛ i hla; se mohu benɛ pee nɛ nɔ́ nɛ a ngma a nɛ ba mi ke: Nɔ nɛ yeɔ ye dɛ mi abolo ɔ, e wo e nane seja nɔ ngɔ si mi. 19Jeha nɛ ɔ i ngɛ nyɛ dee ngɔ to loko e ba mi, konɛ ke e ba mi ɔ nɛ nyɛɛ le kaa ami ʼi. 20I ngɛ nyɛ dee anɔkuale mi ke: Nɔ nɛ heɔ nɔ nɛ i tsɔ ɔ, imi nɔuu e heɔ ɔ nɛ. Nɛ nɔ nɛ heɔ mi ɔ, e heɔ nɔ nɛ tsɔ mi ɔ hulɔ.”
Yesu gba e seblɔtsɔɔmi ngɔ to
(Mateo 26.20-25; Marko 14.17-21; Luka 22.21-23)
21Benɛ e de ni nɛ ɔmɛ ɔ, e hao ngɛ mumi mi, nɛ e gba mi kpoo nɛ e de ke: “I ngɛ nyɛ dee anɔkuale mi ke: Nyɛ ti nɔ kake maa tsɔɔ ye se blɔ.” 22Kɛkɛ nɛ e kaseli ɔmɛ hyɛ a sibi a hɛ mi, se a nɛ nɔ tutuutu he munyu nɛ e ngɛ tue ɔ. 23Se kaseli ɔmɛ a ti nɔ kake nɛ Yesu suɔ ɔ kpasa e gugue. 24Lɔ ɔ he ɔ Simon Petro ma lɛ hɛ̃ ke e bi lɛ nɔ he munyu nɛ e ngɛ tue ɔ. 25Se lɛɛ e be nɔ Yesu gugue mi nɛ e bi lɛ ke: “Mawetsɛ, mɛnɔ ʼi? 26Yesu be nɔ nɛ e de lɛ ke: “Lɛ ji nɔ nɛ i kɛ nyamiwo bɔ ɔ maa sɔ mi ngɔ ha a nɛ.” Nɛ e kɛ nyamiwo bɔ ɔ sɔ mi nɛ e ngɔ ha Yuda Iskariot, Simon bi ɔ. 27Nɛ nyamiwo bɔ ɔ se pɛ nɛ Satan sɛ e mi. Jeha nɛ ɔ Yesu de lɛ ke: “Nɔ́ nɛ o ngɛ pee ɔ, pee nɛ e sɔ!” 28Se nihi nɛ hii si ngɛ okplɔɔ ɔ he ɔ a ti nɔ ko nɔ ko li nɔ́ he je nɛ e de lɛ ja a. 29A ti ni komɛ susu kaa, akɛnɛ Yuda lɛ toɔ sika kpɛɛ ɔ he nɛ Yesu de lɛ ke: “Ya he nihi nɛ he hia wɔ ngɔ to nyami ligbi ɔ,” aloo kaa e ngɔ nɔ ko ngɔ ha ohiafohi. 30Kɛkɛ nɛ benɛ e he nyamiwo bɔ ɔ nɔuu ɔ, e je kpo. Se je jɔ.
Kita he ɔ
31Benɛ Yuda je kpo se ɔ, Yesu ke: “Jeha nɛ ɔ a wo Nɔmlɔ Bi ɔ hɛ mi nyami, nɛ a wo Mawu hɛ mi nyami ngɛ e mi. 32Ke a wo Mawu hɛ mi nyami ngɛ e mi ɔ, Mawu hu maa wo e hɛ mi nyami ngɛ lɛ nitsɛ e mi, nɛ e maa wo e hɛ mi nyami oya. 33Bimɛ tsɔwi, be bɔɔ kɛkɛ e piɛ nɛ i kɛ nyɛ maa hi si; nyɛ ma hla mi, nɛ bɔ nɛ i de Yudafo ɔmɛ ke: ‘He nɛ i yaa a, nyɛɛ lɛɛ nyɛ be lejɛ ɔ nyɛe maa bɛ’ a, jã i ngɛ nyɛ hu dee jeha nɛ ɔ nɛ. 34Kita he i ngɛ nyɛ woe, kaa nyɛɛ suɔ nyɛ he. Kaa bɔ nɛ i suɔ nyɛ ɔ, jã nyɛ hu nyɛɛ suɔ nyɛ he. 35Ke nyɛ suɔ nyɛ he ɔ, lɔ ɔ nihi tsuo kɛ maa le kaa ye kaseli ji nyɛ.”
Yesu gba Petro kuami
(Mateo 26.31-35; Marko 14.27-31; Luka 22.31-34)
36Simon Petro bi lɛ ke: “Nyɔmtsɛ, jije o yaa?” Yesu he nɔ ke: “He nɛ i yaa a, o be nyɛe ye se maa nyɛɛ amlɔ nɛ ɔ, se o maa nyɛɛ ye se hwɔɔ se ko.” 37Petro de lɛ ke: “Mawetsɛ, mɛni he je i be o se nyɛe ma nyɛɛ amlɔ nɛ ɔ ɔ? Ye wami tete ma ngɔ fɔ si ngɛ o he.” 38Yesu he nɔ ke: “O maa ngɔ o wami ngɔ fɔ si ngɛ ye he lo? I ngɛ mo dee anɔkuale mi ke: Kungwɔ be nɔ kpae nɛ o ma kpa ngɛ ye se si etɛ.”",https://www.bible.com/bible/2322/JHN.13.DAN77
YOHANE 14,"Yesu ji blɔ nɛ a kɛ yaa Tsɛ ɔ ngɔ
1“Nyɛ ko ye nyɛ tsui; nyɛ he Mawu nɔ nyɛɛ ye, nɛ imi hu nyɛ he ye nɔ nyɛɛ ye. 2Sihi hehi fuu ngɛ Tsaatsɛ we ɔ; ke pi ja jinɛ, i de nyɛ momo; ejakaa i yaa nɛ ma ya dla blɔ he ngɔ to nyɛ. 3Nɛ ke i ya nɛ i ya dla blɔ he ngɔ to nyɛ ɔ, ma ba ekohu nɛ ma ba ngɔ nyɛ kɛ ya he nɛ imi nitsɛ i ngɛ ɔ, konɛ he nɛ i ngɛ ɔ, nyɛ hu nyɛɛ hi lejɛ ɔ. 4Nɛ he nɛ i yaa a, nyɛ le, nɛ blɔ ɔ hu, nyɛ le.” 5Toma de lɛ ke: “Mawetsɛ, wa li he nɛ o yaa, nɛ kɛ wa maa pee kɛɛ nɛ wa maa le blɔ ɔ?” 6Yesu de lɛ ke: “Ami ji blɔ ɔ kɛ anɔkuale ɔ kɛ wami ɔ; nɔ ko bɛ́ Tsɛ ɔ ngɔ, kaa ja e gu ye nɔ. 7Kaa nyɛ le mi jinɛ, nyɛ ko le Tsaatsɛ hulɔ; nɛ kɛ je mwɔnɛ kɛ yaa nɛ ɔ, nyɛ le lɛ, ejakaa nyɛ na lɛ.”
8Filipo de lɛ ke: “Nyɔmtsɛ, tsɔɔ wɔ Tsɛ ɔ, nɛ lɔ ɔ hiɛ ha wɔ.” 9Yesu de lɛ ke: “Pi mwɔnɛ nɛ i kɛ nyɛ ngɛ nɛ ɔ, o li mi lolo lo, Filipo? Nɔ nɛ na mi ɔ, e na Tsɛ ɔ, nɛ kɛ pee kɛɛ nɛ o deɔ ke: ‘Tsɔɔ wɔ Tsɛ ɔ?’ 10Anɛ o he we yi kaa i ngɛ Tsɛ ɔ mi nɛ Tsɛ ɔ hu ngɛ ye mi lo? Munyu nɛ i kɛ nyɛ tuɔ, pi imi nitsɛ ye yi mi nɛ i toɔ nɛ i deɔ; se Tsɛ ɔ nɛ hii ye mi ɔ, lɛ lɛ e tsuɔ ni tsumi ɔmɛ ɔ nɛ. 11Nyɛ he mi nyɛɛ ye kaa i ngɛ Tsɛ ɔ mi nɛ Tsɛ ɔ hu ngɛ ye mi; se ke pi ja a, nyɛ he mi nyɛɛ ye ngɛ jamɛ a ni tsumi ɔmɛ nitsɛmɛ a he. 12Anɔkuale mi, i ngɛ nyɛ dee ke: Nɔ nɛ heɔ ye nɔ yeɔ ɔ, ni tsumihi nɛ i tsuɔ ɔ, lɛ hu e ma tsu, nɛ e ma tsu nihi nɛ pe kɔlɔ ɔmɛ tete, ejakaa i yaa Tsɛ ɔ ngɔ. 13Nɔ́ tsuaa nɔ́ nɛ nyɛ ma kpa he pɛɛ ngɛ ye biɛ mi ɔ, lɔ ɔ ma pee, konɛ Tsɛ ɔ hɛ mi nɛ ba nyami ngɛ Bi ɔ mi. 14Ke nyɛ kpa nɔ ko he pɛɛ ngɛ ye biɛ mi ɔ, ma pee.”
Mumi Klɔuklɔu ɔ he siwomi
15“Ke nyɛ suɔ mi ɔ, nyɛ maa ye ye kita amɛ a nɔ. 16Nɛ imi lɛɛ ma bi Tsɛ ɔ, nɛ e ma ha nyɛ Hepiɛlɔ kpa, konɛ e kɛ nyɛ nɛ hi si kɛ ya neneene; 17anɔkuale mumi ɔ nɛ je ɔ nyɛ we lɛ nɛ e ngɔ ɔ, mɛni he je ɔ, e nɛ́ lɛ, nɛ pohu e li lɛ; se nyɛɛ lɛɛ nyɛ le lɛ, ejakaa e kɛ nyɛ lɛ ngɛ, nɛ e maa hi nyɛ mi.
18“I be nyɛ sie ahusa, i ma nyɛ ngɔ. 19E piɛ bɔɔ kɛkɛ nɛ je ɔ be mi nae hu; se nyɛ lɛɛ nyɛɛ ngɛ mi nae, ejakaa ye hɛ ngɛ, nɛ nyɛ hu nyɛ hɛ maa hi ngmengmle. 20Jamɛ a ligbi ɔ nɔ ɔ, nyɛ nitsɛmɛ nyɛ maa le kaa i ngɛ ye tsɛ mi nɛ nyɛ hu nyɛ ngɛ ye mi nɛ imi hu i ngɛ nyɛ mi.
21“Nɔ nɛ ngɔɔ ye kita amɛ nɛ e yeɔ nɔ ɔ, lɛ ji nɔ nɛ suɔ mi; nɛ nɔ nɛ suɔ mi ɔ, Tsaatsɛ maa suɔ lɛ, nɛ imi hu ma suɔ lɛ, nɛ ma je ye he si ngɔ tsɔɔ lɛ.” 22Yuda, pi Iskariot ɔ, bi lɛ ke “Nyɔmtsɛ, mɛni ba he je nɛ wɔ kɛkɛ o ma je o he si ngɔ tsɔɔ nɛ o be jee ngɔ tsɔɔ je ɔ?” 23Yesu he nɔ nɛ e de lɛ ke: “Ke nɔ ko suɔ mi ɔ, e maa ye ye munyu ɔ nɔ, nɛ Tsaatsɛ maa suɔ lɛ, nɛ wa maa ba e ngɔ, nɛ waa kɛ e ngɔ maa pee wa sihi he. 24Nɔ nɛ sume mi ɔ, e yi ye munyu nɔ. Nɛ munyu nɛ nyɛ ngɛ nue ɔ, pi ye nɔ, se mohu Tsɛ nɛ tsɔ mi ɔ nɔ ʼi.
25“I de nyɛ ni nɛ ɔmɛ be mi nɛ i kɛ nyɛ ngɛ nɛ ɔ. 26Se Hepiɛlɔ ɔ nɛ ji Mumi Klɔuklɔu ɔ, nɔ nɛ Tsɛ ɔ maa tsɔ ngɛ ye biɛ mi ɔ, lɛ e maa tsɔɔ nyɛ nihi kulaa, nɛ e ma kai nyɛ nihi tsuo nɛ i de nyɛ ɔ.
27“Hejɔmi i ngɛ sie ha nyɛ; hejɔmi nɛ ji ye nɔ ɔ i kɛ ngɛ nyɛ hae, pi bɔ nɛ je ɔ haa a nɛ i kɛ ngɛ nyɛ hae nɛ ɔ. Nyɛ ko ye nyɛ tsui, nɛ jeha nɛ ɔ hu nyɛ ko ye gbeye. 28Nyɛ nu kaa i de nyɛ ke: ‘I yaa, nɛ ma ba nyɛ ngɔ.’ Nyɛ suɔ mi jinɛ nyɛ ma na bua jɔmi kaa i yaa Tsɛ ɔ ngɔ, ejakaa Tsaatsɛ kle pe mi. 29Nɛ jeha nɛ ɔ, i de nyɛ loko e ba mi, konɛ ke e ba mi ɔ, nɛ nyɛ he nyɛɛ ye. 30I kɛ nyɛ be munyu tue fuu hu, ejakaa je ɔ mi matsɛ ɔ ma, se e be he wami ko nyɛ nyɛ nɔ. 31I peɔ bɔ nɛ Tsɛ ɔ fa mi ɔ konɛ je ɔ nɛ na le kaa i suɔ Tsɛ ɔ. Nyɛɛ te si, nyɛɛ ba waa je hiɛ ɔ!”",https://www.bible.com/bible/2322/JHN.14.DAN77
YOHANE 15,"Yesu ji wai tso nitsɛ ɔ nɛ
1“Imi ji wai tso nitsɛ ɔ nɛ, nɛ Tsaatsɛ ji ngmɔtsɛ ɔ nɛ. 2Ye he kɔni tsuaa kɔni nɛ wui yiblii ɔ, e poo, nɛ eko tsuaa eko nɛ woɔ yiblii ɔ, e sãa he, benɛ pee nɛ e wo yiblii pe kekle ɔ. 3Jeha nɛ ɔ nyɛ he je momo ngɛ munyu nɛ i kɛ nyɛ tu ɔ he. 4Nyɛɛ hi ye mi, nɛ imi hu ma hi nyɛ mi. Kaa bɔ nɛ tso kɔni be nyɛe maa je lɛ nitsɛ e mi nɛ e wo yiblii kaa ja e ma wai tso ɔ he ɔ, ja nyɛ hu nyɛ be nyɛe kaa ja nyɛ hi ye mi.
5“Imi ji wai tsɔ ɔ, nyɛ ji kɔni ɔmɛ. Nɔ nɛ hii ye mi nɛ imi hu i hii e mi ɔ, lɛ nɔuu lɛ e woɔ yiblii fuu; ejakaa ke pi imi ɔ, lɛɛ nyɛ be nɔ ko nyɛe maa pee. 6Ke nɔ ko hi ye mi ɔ, a sakee lɛ fɔɔ he kaa tso kɔni, nɛ e gbliɔ, nɛ a buaa nya ngɔ woɔ la mi, nɛ a sãa. 7Ke nyɛ hi ye mi nɛ ye munyu ɔ hi nyɛ mi ɔ, nɔ́ tsuaa nɔ́ nɛ nyɛ ma kpa he pɛɛ ɔ, a maa pee ha nyɛ. 8Enɛ ɔ a kɛ woɔ Tsaatsɛ hɛ mi nyami, ke nyɛ wo yiblii fuu, nɛ nyɛ plɛ ye kaseli ɔ. 9Bɔ nɛ Tsɛ ɔ suɔ mi ɔ, ja imi hu i suɔ nyɛ; nyɛɛ hi si ngɛ ye suɔmi ɔ mi. 10Ke nyɛ ye ye kita amɛ a nɔ ɔ, nyɛ maa hi ye suɔmi ɔ mi; kaa bɔ nɛ imi hu i ye Tsaatsɛ kita amɛ a nɔ nɛ i ngɛ e suɔmi ɔ mi ɔ.
11“I de nyɛ enɛ ɔmɛ, konɛ ye bua jɔmi ɔ nɛ hi nyɛ mi, nɛ nyɛ bua jɔmi ɔ nɛ hyi. 12Enɛ ɔ ji ye kita a, kaa nyɛɛ suɔ nyɛ sibi kaa bɔ nɛ i suɔ nyɛ ɔ. 13Nɔ ko be suɔmi nɛ kle pe enɛ ɔ, kaa nɔ nɛ ngɔ e wami ngɔ fɔ si ha e huɛmɛ. 14Ke nyɛ pee nihi nɛ i ngɛ nyɛ he kita woe nɛ ɔ, lɛɛ ye huɛmɛ ji nyɛ. 15I tsɛ we nyɛ nyɔguɛhi hu, ejakaa nyɔguɛ li nɔ nɛ e nyɔmtsɛ peɔ; se mohu huɛmɛ i tsɛ nyɛ, ejakaa nihi tsuo nɛ i nu ngɛ Tsaatsɛ nya a, i wo nɔ ta de nyɛ. 16Tsa pi nyɛ nɛ nyɛ hla mi, se imi mohu lɛ i hla nyɛ, nɛ i to nyɛ konɛ nyɛ hu nyɛɛ ya nɛ nyɛ ya wo yiblii, nɛ nyɛ yiblii ɔ nɛ hi si; konɛ nɔ́ tsuaa nɔ́ he pɛɛ nɛ nyɛ ma kpa Tsɛ ɔ ngɛ ye biɛ mi ɔ, e ngɔ ha nyɛ. 17Enɛ ɔ i ngɛ nyɛ dee ke: Nyɛɛ suɔ nyɛ sibi.”
Je ɔ nyɛmi
18“Ke je ɔ nyɛ nyɛ ɔ, nyɛ na nɛ nyɛɛ le kaa imi kekle e nyɛ. 19Kaa je ɔ mi nyɛ je jinɛ, je ɔ maa suɔ lɛ nitsɛ e nihi, se akɛnɛ nyɛ ji je ɔ mi se imi mohu lɛ i hla nyɛ kɛ je je ɔ mi ɔ, kɔlɔ ɔ he nɛ je ɔ nyɛɛ nyɛ ɔ nɛ. 20Nyɛ hɛ nɛ hi munyu nɛ i tu nyɛ ɔ nɔ ke: ‘Nyɔguɛ pa we e nyɔmtsɛ.’ Ke a wa mi yi mi ɔ, a maa wa nyɛ hu yi mi; ke a ye ye munyu ɔ nɔ ɔ, a maa ye nyɛ hu nyɛ nɔ ɔ nɔ. 21A maa ngɔ enɛ ɔmɛ tsuo ngɔ pee nyɛ ngɛ ye biɛ ɔ he, mɛni he je ɔ, a li nɔ nɛ tsɔ mi ɔ. 22I bɛ nɛ i kɛ mɛ ba tu munyu jinɛ, yayami ko be a he; se enɛ ɔ ɔ, a be a he yayami ɔ he nya jemi ko. 23Nɔ nɛ nyɛɛ mi ɔ, e ngɛ Tsaatsɛ hu nyɛe. 24Kaa i tsu we ni tsumihi nɛ nɔ ko nɔ ko tsu we eko hyɛ ngɛ nyɛ kpɛti jinɛ, yayami ko be a he; se enɛ ɔ lɛɛ a na nɛ kɛ ɔ, a ngɛ mi nyɛe kɛ Tsaatsɛ tsuo. 25Sa nɛ e ba jã benɛ pee nɛ munyu nɛ a ngma ngɛ Mlaa a mi ɔ nɛ ba mi ke: ‘A nyɛ mi gu!’
26“Se Hepiɛlɔ ɔ, nɛ ma tsɔ lɛ nyɛ ngɔ kɛ je Tsɛ ɔ ngɔ ɔ, nɔ nɛ ji anɔkuale Mumi ɔ nɛ jee Tsɛ ɔ ngɔ baa a, lɛ nɛ ke e ba a, e maa ye ye he odase; 27nɛ nyɛ hu nyɛ maa ye odase, ejakaa nyɛɛ kɛ mi lɛ ngɛ kɛ je sisije.”",https://www.bible.com/bible/2322/JHN.15.DAN77
YOHANE 16,"1I de nyɛ ni nɛ ɔmɛ benɛ pee nɛ nyɛ nane nɛ ko kpata. O 2A maa fie nyɛ kɛ maa je kpe he ɔmɛ. Nɛ be maa ba tete nɛ nɔ tsuaa nɔ nɛ gbee nyɛ ɔ a ma susu kaa e kɛ ngɛ Mawu jae. 3Nɛ a maa pee enɛ ɔmɛ, ejakaa a li Tsɛ ɔ loo imi hulɔ. 4Se i de nyɛ ni nɛ ɔmɛ, konɛ ke be ɔ su ɔ nɛ nyɛ kai kaa i wo nɔ ta de nyɛ, se kɛ je sisije ɔ i de we nyɛ ni nɛ ɔmɛ, ejakaa i kɛ nyɛ lɛ ngɛ.
Mumi Klɔuklɔu ɔ nitsumi
5“Se jeha nɛ ɔ ɔ, fi yaa nɔ nɛ tso mi ɔ ngɔ, nɛ nyɛ ti nɔ ko bi we mi ke: ‘Jije o yaa?’ 6Se nɛ i wo ni nɛ ɔmɛ a nɔ ta de nya he je ɔ, kɔmɔ yemi hyi nyɛ tsui mi. 7Se kɛ̃ ɔ, i ngɛ nyɛ anɔkuale dee: e hi ha nyɛ kaa ma je; mɛni he je ɔ, ke i ji ɔ, Hepiɛlɔ ɔ be nyɛ ngɔ bae; se ke i je ɔ, ma ha e ba nyɛ ngɔ. 8Nɛ lɛɛ, ke e ba a, e ma kã je ɔ ngɛ yayami he kɛ dami he kɛ kojomi he: 9Yayami he, ejakaa a he we ye nɔ yi; 10dami he, ejakaa i yaa Tsɛ ɔ ngɔ, nɛ nyɛ be mi nae hu; 11kojomi he, ejakaa a kojo je ɔ mi matsɛ ɔ.
12“I ngɛ nihi fuu nɛ piɛ nɛ ma de nyɛ; se nyɛ be nyɛe he maa pɛtɛ amlɔ nɛ ɔ; 13se ke anɔkuale Mumi ɔ na ba a, e maa tsɔɔ nyɛ anɔkuale ɔ kulaa mi blɔ; ejakaa e be lɛ nitsɛ e yi mi toe kɛ tu munyu, se mohu nɔ́ tsuaa nɔ́ nɛ e maa nu ɔ, kɔlɔ ɔ e ma de, nɛ nihi nɛ ma a, e maa wo nɔ ta de nyɛ. 14Lɛ e maa wo ye hɛ mi nyami, ejakaa e maa ngɔ ye nɔ ɔ eko nɛ e maa wo nɔ ta de nyɛ. 15Nihi tsuo nɛ ji Tsɛ ɔ nɔ ɔ, ye nɔ ʼi; lɔ ɔ he nɛ i de ke: ‘E maa ngɔ ye nɔ ɔ eko nɛ e wo nɔ ta de nyɛ’ ɔ nɛ.”
Kɔmɔ kɛ buajɔmi
16“E piɛ bɔɔ nɛ nyɛ be mi nae, nɛ jeha nɛ ɔ hu e piɛ bɔɔ nɛ nyɛ maa na mi; ejakaa i yaa Tsɛ ɔ ngɔ.” 17Kɛkɛ nɛ e kaseli ɔmɛ a ti ni komɛ bi a he ke: “Mɛni ji nɔ́ nɛ e ngɛ wɔ dee nɛ ɔ: ‘Epiɛ bɔɔ nɛ nyɛ be mi nae hu, nɛ jeha nɛ ɔ hu, e piɛ bɔɔ nɛ nyɛ maa na mi,’ nɛ jeha nɛ ɔ hu; ‘I yaa Tsɛ ɔ ngɔ’? 18Lɔ ɔ he ɔ a ke: “Mɛni ji nɔ́ nɛ e ngɛ dee nɛ ɔ: ‘E piɛ bɔɔ’? Wa li nɔ́ nɛ e ngɛ dee nɛ ɔ.” 19Jeha nɛ ɔ Yesu na kaa a ngɛ hlae nɛ a bi lɛ, nɛ e de mɛ ke: “Nɛ i ke e piɛ bɔɔ nɛ nyɛ be mi nae hu, nɛ jeha nɛ ɔ hu e piɛ bɔɔ nɛ nyɛ maa na mi ɔ, lɔ ɔ nyɛ ngɛ nyɛ he bie nɛ ɔ? 20I ngɛ nyɛ dee anɔkuale mi ke: Nyɛɛ lɛɛ nyɛ ma fo nɛ nyɛ maa wo ya, se je ɔ ma nya. Nyɛ lɛɛ nyɛ maa ye kɔmɔ, se nyɛ kɔmɔ yemi ɔ ma plɛ bua jɔmi. 21Ke yo nu kɔɔmi ɔ, e haoɔ, ejakaa e ngmlɛfia a su. Se benɛ e fɔ bi ɔ se ɔ, e kai we dengme ɔ hu ngɛ bua jɔmi nɛ e naa kaa e fɔ nɔmlɔ kɛ ba je ɔ mi ɔ he. 22Lɔ ɔ he ɔ nyɛ hu, jeha nɛ ɔ nyɛ ngɛ kɔmɔ yee mohu, se ma na nyɛ ekohu, nɛ nyɛ tsui maa nɔ nyɛ mi, nɛ nyɛ bua jɔmi ɔ, na ko be kpɔe ngɛ nyɛ dɛ.
23“Jamɛ a ligbi ɔ nɔ ɔ, nyɛ be mi nɔ́ ko nɔ́ bie. I ngɛ nyɛ dee anɔkuale mi ke: Nɔ́ tsuaa nɔ́ he pɛɛ nɛ nyɛ ma kpa Tsɛ ɔ ngɛ ye biɛ mi ɔ, e ma ha nyɛ. 24Kɛ ba si amlɔ nɛ ɔ ɔ, nyɛ kpa we nɔ́ ko he pɛɛ ngɛ ye biɛ mi; nyɛ kpa pɛɛ nɛ nyɛ ma na, konɛ nyɛ bua jɔmi ɔ nɛ hyi.”
Je ɔ nɔ kunimiyemi
25“Ni nɛ ɔmɛ ɔ, abɛhi a mi i kɛ nyɛ ngɛ tue ngɛ ɔ nɛ; se be ma nɛ i kɛ nyɛ be munyu tue ngɛ abɛhi a mi hu, se mohu paa ma jaje tsɛ ɔ he sane ngɔ tsɔɔ nyɛ. 26Jamɛ a ligbi ɔ nɔ ɔ, nyɛ ma kpa pɛɛ ngɛ ye biɛ mi, se i de we nyɛ ke imi lɛ ma bi Tsɛ ɔ ha nyɛ, 27ejakaa Tsɛ ɔ nitsɛ suɔ nyɛ, mɛni he je ɔ, nyɛ hu nyɛ suɔ mi, nɛ nyɛ he ye kaa Mawu ngɔ i je. 28Tsɛ ɔ ngɔ i je kɛ ba je ɔ mi, jeha nɛ ɔ hu, i ngɛ je ɔ mi jee kɛ yaa Tsɛ ɔ ngɔ.”
29Ekaseli ɔmɛ de lɛ ke: “Oʼɛ, jeha nɛ ɔ o tu munyu faii nɛ o tu we munyu ngɛ abɛhi a mi. 30Jeha nɛ ɔ wa kɔ se kaa o le nihi tsuo nɛ e hia we kaa nɔ ko nɛ bi mo sane ko. Enɛ ɔ waa kɛ heɔ yeɔ kaa Mawu ngɔ o je.” 31Yesu he nɔ nɛ e ke: “Jeha nɛ ɔ nyɛ ngɛ hee ngɛ yee lo? 32oʼɛ, ngmlɛfia a ma, nɛ e su po, nɛ nyɛ maa gbɛ fia nɛ nɔ tsuaa nɔ maa ngɔ e blɔ, nɛ nyɛ maa je ye nɔ kake he; se pi ye nɔ kake ʼi, ejakaa Tsɛ ɔ kɛ mi ngɛ. 33I de nyɛ ni nɛ ɔmɛ, konɛ nyɛɛ wo nyɛ bua ngɛ ye mi. Je nɛ ɔ mi ɔ he hiami nyɛ ma na, se kɛ ɔ, nyɛ tsui nɛ nɔ nyɛ mi. I ye je ɔ nɔ kunimi!”",https://www.bible.com/bible/2322/JHN.16.DAN77
YOHANE 17,"Yesu kpa pɛɛ kɛ ha e kaseli ɔmɛ
1Benɛ Yesu de ni nɛ ɔmɛ se ɔ, e wo e hɛ nɔ kɛ ya hiɔwe, nɛ e ke: “Tsaatsɛ, ngmlɛfia a su. Wo o bi ɔ hɛ mi nyami, konɛ o bi ɔ hu nɛ wo o hɛ mi nyami. 2Ejakaa o ha lɛ he blɔ ngɛ he lo tsuo nɔ, konɛ nihi tsuo nɛ o ngɔ ha lɛ ɔ, e ha mɛ neene wami. 3Se enɛ ɔ ji neneene wami ɔ nɛ, kaa a le mo, anɔkuale Mawu kake ɔ, kɛ Yesu Kristo nɔ nɛ o tsɔ ɔ. 4Imi lɛɛ i wo o hɛ mi nyami ngɛ zugba a nɔ, akɛnɛ ni tsumi ɔ nɛ o ha mi tsumi ɔ i gbe nya a. 5Nɛ jeha nɛ ɔ, Tsaatsɛ, ngɔɔ hɛ mi nyami nɛ i ngɛ ngɛ o ngɔ loko a bɔ je ɔ ngɔ wo ye hɛ mi nyami.
6“I je o biɛ ɔ si ngɔ tsɔɔ nimli nɛ o ngɔ kɛ je je ɔ mi ha mi ɔ. O nihi ji mɛ, nɛ o ngɔ mɛ ngɔ ha mi, nɛ a ye o munyu ɔ nɔ. 7Jeha nɛ ɔ a le kaa nihi kulaa nɛ o ngɔ ha mi ɔ, o ngɔ a je, 8ejakaa munyu ɔmɛ nɛ ɔ ngɔ ha mi ɔ, i ngɔ ha mɛ; nɛ a he, nɛ a na le faii kaa o ngɔ i je, nɛ a he ye kaa mo lɛ o tsɔ mi. 9Imi lɛɛ, mɛ i ngɛ pɛɛ kpae kɛ ngɛ hae; tsa pi je ɔ nɛ i ngɛ pɛɛ kpae kɛ ngɛ hae, se mohu nihi nɛ o ngɔ ha mi ɔ, ejakaa o nihi ji mɛ; 10nɛ ye nihi tsuo kulaa a, o nɔ ʼi, nɛ o nɔ hu ɔ, ye nɔ ʼi, nɛ ye hɛ mi ba nyami ngɛ a mi. 11Nɛ i be je ɔ mi hu, se ni nɛ ɔmɛ ngɛ je ɔ mi, nɛ imi lɛɛ i ma o ngɔ. Tsaatsɛ klɔuklɔu, nihi nɛ o ngɔ ha mi ɔ, to mɛ ngɛ o biɛ ɔ mi, benɛ pee nɛ a pee kake kaa wɔ. 12Benɛ i kɛ mɛ ngɛ je ɔ mi ɔ, i to mɛ ngɛ o biɛ ɔ mi; nihi nɛ o ngɔ ha mi ɔ, i bu a he, nɛ a ti nɔ ko nɔ ko laa we, ja laami bi ɔ, konɛ nɔ́ nɛ a ngma a nɛ ba mi. 13Se jeha nɛ ɔ ɔ, i ma o ngɔ, nɛ i ngɛ ni nɛ ɔmɛ dee ngɛ je ɔ mi, konɛ a na ye bua jɔmi ɔ nɛ e nu si ngɛ a mi? 14I ngɔ o munyu ɔ ngɔ ha mɛ, nɛ je ɔ ngɛ mɛ nyɛe, ejakaa a ji je ɔ mi, kaa bɔ nɛ imi hu i ji je ɔ mi ɔ? 15I bi we kaa o je mɛ kɛ je je ɔ mi, se mohu kaa o bu a he kɛ je nɛ ɔ yayami ɔ dɛ mi. 16A ji je ɔ mi kaa bɔ nɛ imi hu i ji je ɔ mi ɔ. 17Pee mɛ klɔuklɔu ngɛ anɔkuale ɔ mi; o munyu ɔ anɔkuale ʼi. 18Kaa bɔ nɛ o tsɔ mi je ɔ mi ɔ, ja nɔuu imi hu i ngɛ mɛ je ɔ mi tsɔe. 19Nɛ a he nɛ imi nitsɛ i peɔ ye he klɔuklɔu ɔ nɛ, konɛ mɛ hu a pee mɛ klɔuklɔu ngɛ anɔkuale mi.
20“Se pi ni nɛ ɔmɛ a he kɛkɛ nɛ i ngɛ pɛɛ kpae ngɛ ɔ, se nihi nɛ ma he ye nɔ maa ye ngɛ a munyu ɔ nya a hulɔ. 21Konɛ mɛ tsuo a pee kake, kaa bɔ nɛ mo, Tsaatsɛ, o ngɛ ye mi nɛ imi hu i ngɛ o mi ɔ, konɛ mɛ hu a pee kake ngɛ wa mi, konɛ je ɔ nɛ he ye kaa mo lɛ o tsɔ mi. 22Nɛ hɛ mi nyami nɛ o ngɔ ha mi ɔ, i ngɔ ha mɛ, konɛ sa pee kake, kaa bɔ nɛ wɔ hu wa ngɛ kake ɔ. 23I ngɛ a mi, nɛ mo hu o ngɛ yɛ mi, konɛ a pee kake kɛ pi si, nɛ je ɔ nɛ le kaa mo lɛ o tsɔ mi, nɛ o suɔ mɛ kaa bɔ nɛ o suɔ mi ɔ.
24“Tsaatsɛ, nihi nɛ o ngɔ ha mi ɔ i suɔ kaa he nɛ i ngɛ ɔ mɛ hu a kɛ mi ba hi lejɛ ɔ, konɛ a na ye hɛ mi nyami nɛ o ngɔ ha mi ɔ, ejakaa o suɔ mi loko a to je ɔ sisi. 25Tsaatsɛ dalɔ, je ɔ li mo, se imi lɛɛ i le mo, nɛ ni nɛ ɔmɛ le kaa mo lɛ o tsɔ mi; 26nɛ i je o biɛ ɔ si ngɔ tsɔɔ mɛ, nɛ ma kpale je lɛ si ngɔ tsɔɔ, konɛ suɔmi nɛ o kɛ suɔ mi ɔ nɛ hi a mi nɛ imi hu ma hi a mi.”",https://www.bible.com/bible/2322/JHN.17.DAN77
YOHANE 18,"Yesu numi
(Mateo 26.47-56; Marko 14.43-50; Luka 22.47-53)
1Benɛ Yesu tu munyu nɛ ɔmɛ se ɔ, e kɛ e kaseli ɔmɛ je kpo nɛ a ya po Kedron pa a kɛ ho he nɛ abɔɔ ko ngɛ ɔ ya, nɛ e kɛ e kaseli ɔmɛ sɛ mi. 2Se Yuda, nɔ nɛ ya tsɔɔ e se blɔ ɔ, hu le lejɛ ɔ, ejakaa Yesu kɛ e kaseli ɔmɛ pɔɔ kpemi ngɛ lejɛ ɔ. 3Jeha nɛ ɔ Yuda ya ngɔ aslaafohi kɛ tsɔli kɛ je osɔfo nikɔtɔma amɛ kɛ Farisifo ɔmɛ a ngɔ, nɛ a hɛɛ kanehi kɛ hahi kɛ dadehi kɛ ba lejɛ ɔ. 4Akɛnɛ Yesu le nihi tsuo nɛ ma e nɔ ɔ, e je kpo nɛ e bi mɛ ke: “Mɛnɔ nyɛ ngɛ hlae?” 5A he nɔ ke: “Yesu Nazareno ɔ.” Yesu de mɛ ke: “Imi ji nɛ ɔ nɛ.” Se Yuda, nɔ nɛ ya tsɔɔ e se blɔ ɔ hu kɛ mɛ daa si. 6Jeha nɛ ɔ benɛ e de mɛ ke: “Imi ji nɛ ɔ” ɔ, a gbee senya senya nɛ a ya pue si. 7Kɛkɛ nɛ e kpale bi mɛ ekohu ke: “Mɛnɔ nyɛ ngɛ hlae?” Nɛ a ke: “Yesu, Nazareno ɔ.” 8Yesu he nɔ nɛ e de mɛ ke: “I de nyɛ ke: Ami ʼi; lɔ ɔ he ɔ ke imi nyɛ ngɛ hlae ɔ, lɛɛ nyɛ ha ni nɛ ɔmɛ nɛ a ya.” 9(Konɛ munyu nɛ a tu ke: “Nihi nɛ o ngɔ ha mi ɔ, i ha we nɛ a ti nɔ ko nɛ laa” a nɛ ba mi.) 10Kɛkɛ nɛ Simon Petro nɛ hɛɛ klaate ɔ hia nɛ e kɛ ja osɔfo nɔkɔtɔma a nyɔguɛ ɔ nɛ e po e hiɛ ɔ nɔ tue; se nyɔguɛ ɔ biɛ ji Malko. 11Lɔ ɔ he ɔ Yesu de Petro ke: “Ngɔɔ o klaate ɔ ngɔ wo e kpo ɔ mi. Anɛ kplu nɛ Tsaatsɛ ngɔ ha mi ɔ, ma ko nu lo?”
Yesu ngɛ Hana hɛ mi
12Kɛkɛ nɛ aslaafo ɔmɛ kɛ asafoatsɛ nɔkɔtɔma a kɛ Yudafo ɔmɛ a tsɔli ɔmɛ nu Yesu nɛ a fi lɛ, 13nɛ a kpaka lɛ kɛ ho Hana ngɔ ya kekle, ejakaa Kaiafa nɛ ngɛ osɔfo nɔkɔtɔma yee ngɛ lɛ jeha a nɔ ɔ ngatsɛ ji lɛ. 14Kaiafa ji nɔ nɛ wo Yudafo ɔmɛ ga kaa e hi kaa nɔ kake gboɔ ngɛ ma a nane mi ɔ nɛ.
Petro kua Yesu
(Mateo 26.69-70; Marko 14.66-68; Luka 22.55-57)
15Nɛ Simon Petro kɛ kaselɔ kpa ko hu nyɛɛ Yesu se. Se osɔfo nɔkɔtɔma a le jamɛ a kaselɔ ɔ, nɛ e kɛ Yesu sɛ osɔfo nɔkɔtɔma a mɔ ɔ kpo ɔ kpɛti; 16se Petro daa si ngɛ agbo ɔ se. Lɔ ɔ he ɔ jamɛ a kaselɔ kpã a nɛ osɔfo nɔkɔtɔma a le ɔ je kpo, nɛ e ya de yo nɛ ngɛ sinya a nya bue ɔ, nɛ e ngɔ Petro kɛ ba we ɔ mi. 17Kɛkɛ nɛ yiheyo ɔ nɛ ngɛ sinya a nya bue ɔ de Petro ke: “Tse mo hu nyumu nɛ ɔ kaseli ɔmɛ eko ji mo?” E ke: “Dɛbi.”
18Se nyɔguɛ ɔmɛ kɛ sɔmɔli ɔmɛ daa si ngɛ lejɛ ɔ, a kɛ hã slɛ la, ejakaa fiɛ ngɛ, nɛ a ngɛ la hluee; nɛ Petro hu kɛ mɛ daa si ngɛ la a eko hluee.
Osɔfo nɔkɔtɔma a bi Yesu sane
(Mateo 26.59-66; Marko 14.55-64; Luka 22.66-71)
19Jeha nɛ ɔ osɔfo nɔkɔtɔma a bi Yesu e kaseli ɔmɛ kɛ e tsɔɔmi ɔ he munyu. 20Yesu he nɔ nɛ e de lɛ ke: “Pãa i tuɔ munyu kɛ tsɔɔ je ɔ. Daa nɛ ɔ i tsɔɔ ni ngɛ kpe he ɔmɛ kɛ sɔlemi we ɔ, he nɛ Yudafo ɔmɛ tsuo kpee ngɛ ɔ, nɛ i de we nɔ́ ko nɔ́ ko ngɛ laami mi. 21Mɛni he je o ngɛ imi mohu bie? Bi ninɛmɛ nɛ ba buɔ mi tue ɔ nɔ́n ɛ i deɔ mɛ; oʼɛ, ni nɛ ɔmɛ le nihi nɛ i deɔ ɔ.” 22Se benɛ e de kikɛ ɔ, sɔmɔli nɛ daa si ɔmɛ a ti nɔ kake gba Yesu ma nɛ e ke: “Heto nɛ o ha osɔfo nɔkɔtɔma a ji nɛ ɔ?” 23Yesu he nɔ ke: “Ke i de nɔ́ yaya ko ɔ, ye nɔ́ yaya a he odase, se ke kpakpa a, mɛni he je o ngɛ mi gbee?”
24Nɛ Hana ha a kɛ lɛ ya osɔfo nɔkɔtɔma Kaiafa ngɔ ngɛ kpa mi.
Petro kua Yesu ekohu
(Mateo 26.71-75; Marko 14.69-72; Luka 22.58-62)
25Se Simon Petro daa si nɛ e ngɛ la hluee. Jeha nɛ ɔ a de lɛ ke: “Tse mo hu e kaseli ɔmɛ e ko ji mo?” E kua nɛ e ke: “Dɛbi.” 26Osɔfo nɔkɔtɔma a nyɔguɛ ɔmɛ a ti nɔ kake nɛ ji nɔ nɛ Petro po e tue ɔ wekuno ɔ, ke: “Anɛ i nɛ o kɛ lɛ ngɛ abɔɔ ɔ mi lo?” 27Nɛ Petro kua ekohu, kɛkɛ nɛ nɔuu nɛ kungwɔ kpa nɔ.
Yesu ngɛ Pilato hɛ mi
(Mateo 27.1-2, 11-14; Marko 15.1-5; Luka 23.1-5)
28Kɛkɛ nɛ a kpaka Yesu kɛ je Kaiafa ngɔ kɛ ho kojomi he ɔ ya. Nɛ e su makɛ. Mɛ nitsɛmɛ ɔ lɛɛ a sɛ we kojomi he ɔ, konɛ a ko ble a he, benɛ pee nɛ a nyɛ nɛ a ye Hetsɔmi ɔ. 29Jeha nɛ ɔ Pilato je kpo kɛ ba a ngɔ nɛ e ke: “Mɛni sane nyɛɛ kɛ ba ngɛ nyumu nɛ ɔ nɔ fɔe?” 30A he nɔ nɛ a de lɛ ke: “Pi yayami peelɔ ji lɛ jinɛ waa kɛ lɛ ba be mo hae.” 31Kɛkɛ nɛ Pilato de mɛ ke: “Nyɛɛ ngɔ lɛ nɛ nyɛ nitsɛmɛ nyɛ ya kojo lɛ ngɛ nyɛ mlaa a nya.” Yudafo ɔmɛ de lɛ ke: “Wɔɔ lɛɛ wa be he blɔ kaa wa gbee nɔ ko.” 32(Konɛ Yesu munyu nɛ e tu kɛ tsɔɔ nɔ gbenɔ nɛ e ma gbo ɔ nɛ ba mi.) 33Kɛkɛ nɛ Pilato kpale sɛ kojomi he ɔ ekohu, nɛ e tsɛ Yesu nɛ e bi lɛ ke: “Anɛ mo ji Yudafo ɔmɛ a matsɛ ɔ lo?” 34Yesu he nɔ ke: “Mo nitsɛ o yi mi o to ngɛ enɛ ɔ dee nɛ ɔ, aloo ni komɛ lɛ a de mo ja ngɛ ye he?” 35Pilato he nɔ nɛ e de lɛ ke: “Anɛ Yuda no ji mi lo? Mo nitsɛ o ma mi bi kɛ osɔfo nikɔtɔma amɛ lɛ a ngɔ mo ha mi. Mɛni o pee?” 36Yesu he nɔ ke: “Ye matsɛ yemi ɔ ji je nɛ ɔ mi; ye matsɛ yemi ɔ je je nɛ ɔ mi jinɛ, ye sɔmɔli ɔmɛ maa plee he, konɛ a ko ngɔ mi ngɔ ha Yudafo ɔmɛ; se enɛ ɔ ɔ, ye matsɛ yemi ɔ ji hiɛ ɔ.” 37Lɔ ɔ he ɔ Pilato bi lɛ ke: “Lɛɛ matsɛ ji mo kɛ̃ lo?” Yesu he nɔ ke: “Jã o de ɔ nɛ; ejakaa matsɛ ji mi. Imi lɛɛ enɛ ɔ he a fɔ mi, nɛ enɛ ɔ he nɔuu i ba je ɔ mi ngɛ, konɛ ma ba ye anɔkuale ɔ he odase. Nɔ tsuaa nɔ nɛ je anɔkuale ɔ mi ɔ nuɔ ye gbi.” 38Pilato bi lɛ ke: “Mɛni ji anɔkuale?”
A bu Yesu gbenɔ fɔ
(Mateo 27.15-31; Marko 15.6-20; Luka 23.13-25)
Nɛ benɛ e de enɛ ɔ ɔ, e je kpo kɛ ho Yudafo ɔmɛ a ngɔ ya ekohu, nɛ e ya de mɛ ke: “Imi lɛɛ i nɛ fɔ bumi sane ko kulaa ngɛ e he. 39Se nyɛ ngɛ blɔ nya ko kaa i ngmɛɔ nɔ kake he haa nyɛ ngɛ Hetsɔmi nyami ligbi ɔ nɔ; lɔ ɔ he ɔ, nyɛ suɔ nɛ ma ngmɛɛ Yudafo ɔmɛ a matsɛ ɔ he ha nyɛ lo?” 40Kɛkɛ nɛ mɛ tsuo a kpa ngmlaa ekohu ke: “Tsa pi nɔ nɛ ɔ, se Baraba mohu!” Kpahu Baraba a ojo fialɔ ji lɛ.",https://www.bible.com/bible/2322/JHN.18.DAN77
YOHANE 19,"1Kɛkɛ nɛ Pilato ngɔ Yesu nɛ e fia lɛ kplibi, 2nɛ aslaafo ɔmɛ ngɔ mio kɛ pee jlasi nɛ a kɛ fi e yi, nɛ a wo lɛ tade tsutsu ko, 3nɛ a ba e ngɔ ba de ke: “Wa nga mo oo, Yudafohi a matsɛ!” Nɛ a gba e hɛ mi ma.
4Kɛkɛ nɛ Pilato je kpo ekohu nɛ e de mɛ ke: “Oʼɛ, i kɛ lɛ ngɛ kpo jee kɛ ma nyɛ ngɔ, konɛ nyɛ na le kaa i nɛ fɔbumi sane ko ngɛ e he.” 5Jeha nɛ ɔ Yesu je kpo nɛ mio jlasi ɔ fi e yi nɛ e wo tade tsutsu ɔ. Nɛ Pilato de mɛ ke: “Ne nɔmlɔ ɔ!” 6Jeha nɛ ɔ benɛ osɔfo nikɔtɔma amɛ kɛ sɔmɔli ɔmɛ na lɛ ɔ, a kpa ngmlaa ke: “Sɛu lɛ, sɛu lɛ!” Pilato de mɛ ke: “Nyɛ nitsɛmɛ nyɛɛ ngɔ lɛ nɛ nyɛ ya sɛu mɔ, ejakaa imi lɛɛ i nɛ fɔ bumi sane ko ngɛ e he.” 7Yudafo ɔmɛ he nɔ ke: “Wɔɔ lɛɛ wa ngɛ Mlaa, nɛ wa Mlaa a nya a, e sa gbenɔ, ejakaa e pee e he Mawu bi.”
8Lɔ ɔ he ɔ, benɛ Pilato nu kikɛmɛ a munyu nɛ ɔ, e ye gbeye pe kekle ɔ; 9nɛ e sɛ kojomi he ɔ ekohu, nɛ e bi Yesu ke: “Jije o je?” Se Yesu pui e nya mi. 10Nɛ Pilato de lɛ ke: “O be ye nya mi poe? Anɛ o li kaa i ngɛ he blɔ kaa i sɛuu mo, nɛ i ngɛ he blɔ hulɔ kaa i ngmɛɔ o he lo?” 11Yesu de lɛ ke: “Ke pi hiɔwe nɛ a je ngɔ ha mo ɔ, jinɛ o be he wami ko nae ngɛ ye nɔ; lɔ ɔ he ɔ nɔ nɛ je mi wo o dɛ mi ɔ he yayami ɔ kle pe o nɔ ɔ.” 12Kɛ je lɔ ɔ se ɔ Pilato hla kaa e maa ngmɛɛ e he; se Yudafo ɔmɛ kpa ngmlaa ke: “Ke o ngmɛɛ nɔ nɛ ɔ he ɔ, o pi Kaisare huɛ. Nɔ tsuaa nɔ nɛ peɔ e he matsɛ ɔ, e te si ngɔ wo Kaisare.” 13Lɔ ɔ he ɔ, benɛ Pilato nu kekɛmɛ a munyu nɛ ɔ ɔ, e kɛ Yesu je kpo, nɛ e ya hi kojomi sɛ ɔ nɔ, ngɛ he nɛ a ka tɛ ngɛ, nɛ Hebri mi ɔ a tsɛɛ lɛ Gabata a.
14Se Hetsɔmi ɔ dlami kɛ tomi ligbi ʼi, nɛ maa pee piani ngmlɛ nyɔngma kɛ enyɔ mi. Nɛ Pilato de Yudafo ɔmɛ ke: “Ne nyɛ matsɛ ɔ!” 15Se mɛɛ lɛɛ a kpa ngmlaa ke: “O kɛ lɛ nɛ ya, o kɛ lɛ nɛ ya! Sɛu lɛ!” Pilato bi mɛ ko: “Nyɛ matsɛ ɔ, ma sɛu lɛ lo?” Osɔfo nikɔtɔma amɛ he nɔ ke: “Wa be matsɛ ko kaa ja Kaisare.”
A sɛu Yesu
(Mateo 27.32-44; Marko 15.21-32; Luka 23.26-43)
16Kɛkɛ nɛ e ngɔ lɛ ngɔ ha mɛ nɛ a ya sɛu. Nɛ a ngo Yesu kɛ ho. 17Nɛ lɛ nitse e tloo e seumi tso ɔ kɛ ya he nɛ a tsɛɛ Yikoklodonya, nɛ Hebri mi ɔ a tsɛɛ lɛ Golgota a. 18Lejɛ ɔ a ya sɛu lɛ ngɛ; nɛ a kɛ ni kpahi enyɔ piɛ e he, nɔ kake ngɛ hiɛ ɔ, nɛ nɔ kɛke hu ngɛ hiɛ ɔ, nɛ Yesu ngɛ a kpɛti. 19Nɛ Pilato ngma womi ko ngɔ mɛtɛ e seumi tso ɔ yi mi; bɔ nɛ e ngma ji nɛ ɔ nɛ: “Yesu, Nazareno, Yudafo ɔmɛ a matsɛ ɔ.” 20Womi nɛ ɔ ɔ, Yudafo ɔmɛ a ti nihi fuu kane, ejakaa he nɛ a sɛu Yesu ngɛ ɔ kɛ ma a mi kɛ we; nɛ a ngma ngɛ Hebri kɛ Hela kɛ Roma gbi mi. 21Lɔ ɔ he ɔ Yudafo ɔmɛ a osɔfo nikɔtɔma amɛ de Pilato ke: “Koo ngma ke: ‘Yudafo ɔmɛ a matsɛ ɔ’ se mohu kaa lɛ lɛ e de ke: ‘Ami ji Yudafo ɔmɛ a matsɛ ɔ.’ ” 22Pilato he nɔ ke: “Nɔ nɛ i ngma a, i ngma.”
23Benɛ aslaafo ɔmɛ sɛu Yesu se ɔ, a kukuɔ e tade ɔmɛ, nɛ a dla mi mi dlami eywiɛ, aslaafo no kake nɔ́ kake, kɛ e gugue tade ɔ hulɔ. Se gugue tade ɔ be tsami he; a lo kɛ je hiɔwe kɛ ba ma si. 24Lɔ ɔ he ɔ a de ngɛ a kpɛti ke: “Nyɛ ko ha nɛ wa gba kɔlɔ ɔ, se nyɛ ha waa fɔ nɔ sɔ, konɛ waa na nɔ nɛ nɔ́ nɛ e maa pee.” Benɛ pee nɛ ngmami ɔ nɛ de ke:
‘A dla ye tade ɔmɛ ngɔ ha a he,
Nɛ ye he bo ɔ a fɔ́ nɔ sɔ’
ɔ nɛ ba mi. Enɛ ɔ ji nɔ́ nɛ aslaafo ɔmɛ pee ɔ nɛ.
25Se Yesu nyɛ kɛ e nyɛ nyɛmi yo, Maria, Klopa yo ɔ, kɛ Maria Magdalena daa si ngɛ Yesu sɛumi tso ɔ kasa nya. 26Nɛ, benɛ Yesu na e nyɛ kɛ kaselɔ nɛ e suɔ ɔ daa si ɔ, e de e nyɛ ke: “Maa, o bi ji nɛ ɔ nɛ!” 27Pee se ɔ, e de kaselɔ ɔ ke: “Oʼɛ, o nyɛ ji nɛ ɔ nɛ!” Nɛ kɛ je lɛ ngmlɛfia a nɔ ɔ, kaselɔ ɔ ngɔ lɛ kɛ ho lɛ nitsɛ e we mi ya.
Yesu gbenɔ
(Mateo 27.45-56; Marko 15.33-41; Luka 23.44-49)
28Nɛ enɛ ɔ se ɔ, akɛnɛ Yesu le kaa a gbe nihi kulaa nya momo ɔ, benɛ pee nɛ ngmami ɔ nɛ na ba mi ɔ, e ke: “Kuma ngɛ mi yee.” 29Jeha nɛ ɔ nɔ́ maa si ngɛ lejɛ ɔ ke e mi da nɛ kuã tɔtɔɔtɔ; nɛ a ngɔ wosuma ngɔ sɔ da nɛ kua a mi, nɛ a ngɔ ma paploo nya, nɛ a ngɔ to e nya he. 30Jeha nɛ ɔ benɛ Yesu he da nɛ kuã a, e ke: “A gbe nya!” Kɛkɛ nɛ e ma e yi si, nɛ e ngɔ e nya.
A gbɔ Yesu kasa mi nɔ́
31Kɛkɛ nɛ Yudafo ɔmɛ ya kpa Pilato pɛɛ ke a kuɔ a nanehi nɛ a je mɛ, benɛ pee nɛ a gbogboe ɔmɛ ko hi seumi tso ɔ nɔ ngɛ Hejɔɔmi Ligbi ɔ nɔ, ejakaa he dlami kɛ tomi ligbi ʼi, nɛ jamɛ a Hejɔɔmi Ligbi ɔ ji ligbi ngua. 32Lɔ ɔ he ɔ aslaafo ɔmɛ ho nɛ a ya kuɔ nihi nɛ a sɛu ngɔ piɛ Yesu he ɔmɛ a nanehi, kekleekle nɔ ɔ kɛ nɔ nɛ ji enyɔ ɔ tsuo. 33Se benɛ a su Yesu nɔ nɛ a na kaa e gbo momo ɔ, lɛɛ a kuɔ we e nanehi; 34se mohu aslaafo ɔmɛ a ti nɔ kake kɛ blɔ gbɔ e kasa mi, nɛ amlɔ ɔ muɔ kɛ nyu be kɛ je mi. 35Nɛ nɔ nɛ na a, lɛ e ye he odase nɛ ɔ nɛ, e odase ɔ anɔkuale ʼi, nɛ e le kaa anɔkuale e ngɛ tue, konɛ nyɛ hu nyɛ he ye. 36Ejakaa a pee ni nɛ ɔmɛ, konɛ nɔ́ nɛ a ngma ke: “A be e wu ko kue” ɔ nɛ ba mi. 37Nɛ jeha nɛ ɔ hu, ngmami kpa ko ke: “A maa hyɛ nɔ nɛ a gbɔ lɛ nɔ ɔ.”
Yesu pumi
(Mateo 27.57-61; Marko 15.42-47; Luka 23.50-56)
38Ni nɛ ɔmɛ a se ɔ, Yosef nɛ je Arimatia nɛ ji Yesu kaselɔ, se Yudafo ɔmɛ a he gbeye he ɔ e je we e he si ɔ, ya bi Pilato, konɛ e ha nɛ e ya je Yesu gbogboe ɔ; nɛ Pilato ha lɛ he blɔ. Lɔ ɔ he ɔ, e ho nɛ e ya je Yesu gebogboe ɔ kɛ ho. 39Nɛ Nikodemo, nɔ nɛ kekle ko nɛ e ba Yesu ngɔ nyɔ mi ɔ, hu kɛ mire kɛ aloe nɛ a futu maa pee sɛni tɛ jiɔmi lafa ba. 40Kɛkɛ nɛ a ngɔ Yesu gbogboe ɔ nɛ a kɛ kploba kɛ tsopa amɛ fi lɛ, kaa bɔ nɛ Yudafohi peɔ kɛ puɔ nɔ ɔ. 41Se he nɛ a sɛu Yesu ngɛ ɔ, abɔɔ ko ngɛ lejɛ ɔ, nɛ yɔkɔ he ko ngɛ abɔɔ ɔ mi nɛ a tui no ko ngɛ mi hyɛ; 42lɔ ɔ he ɔ, a ya dla Yesu ngɛ lejɛ ɔ ngɛ Yudafo ɔmɛ a he dlami kɛ tomi ligbi ɔ he, ejakaa yɔkɔ ɔ he kɛ we.",https://www.bible.com/bible/2322/JHN.19.DAN77
YOHANE 20,"Yɔkɔ mi gu ɔ
(Mateo 28.1-8; Marko 16.1-8; Luka 24.1-12)
1Jeha nɛ ɔ, otsi ɔ mi kekleekle ligbi ɔ nɔ makɛ mla benɛ zugba mi tɛ̃ lolo ɔ, Maria Magdalena ba yɔkɔ ɔ he, nɛ e na kaa a je tɛ ɔ kɛ je muɔ ɔ nya. 2Kɛkɛ nɛ e sa fo, nɛ e ba Simon Petro kɛ kaselɔ kake nɛ Yesu suɔ ɔ ngɔ, nɛ e ba de mɛ ke: “A wo Nyɔmtsɛ ɔ kɛ je muɔ ɔ mi, nɛ wa li he nɛ a kɛ lɛ ya fɔ.” 3Lɔ ɔ he ɔ Petro kɛ jamɛ a kaselɔ kake ɔ je kpo, nɛ a pue nɔ kɛ yaa yɔkɔ ɔ he. 4Mɛ ni enyɔ ɔ tsuo wo fo; se kaselɔ kake ɔ be Petro he, nɛ lɛ kekle e ya su yɔkɔ ɔ he; 5nɛ benɛ e kɔkɔ e yi si nɛ e hyɛ mi ɔ, e na kploba amɛ nɛ a pueɔ si, se e sɛ we yɔkɔ ɔ mi. 6Kɛkɛ nɛ Simon nyɛɛ e se kɛ ba, nɛ e ba sɛ muɔ ɔ mi, nɛ e na kploba amɛ nɛ a pueɔ si; 7se duku nɛ a kɛ fi e yi ɔ fɔ we si ngɛ kploba amɛ a kasa nya, se mohu e fɔɔ si ngɛ he kpa banee bɔ nɛ a fi ɔ. 8Kɛkɛ nɛ jeha nɛ ɔ kaselɔ kake ɔ hu nɛ ba yɔkɔ ɔ he kekle ɔ sɛ mi, nɛ e na, nɛ e he ye; 9(ejakaa a na we nɛ a le ngami ɔ nɛ deɔ ke ja e te si kɛ je gbeje ɔ.) 10Kɛkɛ nɛ kaseli ɔmɛ kpale a se kɛ ho a we mi ya.
Yesu je e he kpo tsɔɔ Maria Magdalena (Mateo 28.9-10; Marko 16.9-11)
11Se Maria daa si ngɛ yɔkɔ ɔ se je ngɛ ya foe. Nɛ benɛ e ngɛ ya a foe ɔ, e kɔkɔ e yi si nɛ e hyɛ muɔ ɔ mi, 12nɛ e na hiɔwe bɔfohi enyɔ nɛ a wo ni hiɔ nɛ a hii si ngɛ he nɛ Yesu gbogboe ɔ fɔ si ngɛ ɔ, nɔ kake ngɛ e yi je, nɛ nɔ kake hu ngɛ e nane si je. 13Nɛ a de lɛ ke: “Maa, mɛni he je o ngɛ ya foe?” E de mɛ ke: “Ejakaa a wo ye Nyɔmtsɛ ɔ kɛ ho, nɛ i li he nɛ a kɛ lɛ ya fɔ.” 14Nɛ benɛ e de enɛ ɔ ɔ, e plɛ e he nɛ e hyɛ e se, nɛ e na Yesu daa si, se e li kaa Yesu. 15Yesu bi lɛ ke: “Maa, mɛni he je o ngɛ ya foe? Mɛnɔ o ngɛ hlae?” Maria susu kaa be nɛ ɔ mi ɔ abɔɔ mi dlalɔ ɔ ʼi, nɛ e de lɛ ke: “Etsɛ ke mo lɛ o wo lɛ kɛ je hiɛ ɔ ɔ, tsɔɔ mi he nɛ o kɛ lɛ ya fɔ̃, konɛ ma ya wo lɛ.” 16Yesu de lɛ ke: “Maria!” Nɛ Maria plɛ e he, nɛ e de lɛ ngɛ Hebri mi ke: “Rabuni” (e sisi ji: Tsɔɔlɔ.) 17Yesu de lɛ ke: “Koo ta ye he; ejakaa i na we ma ya hiɔwe ngɛ Tsaatsɛ ngɔ lolo; se yaa ye nyɛmimɛ ɔmɛ a ngɔ nɛ o ya de mɛ ke: I yaa hiɔwe ngɛ Tsaatsɛ kɛ nyɛ hu nyɛ tsɛ kɛ ye Mawu kɛ nyɛ hu nyɛ Mawu ɔ ngɔ.” 18Lɔ ɔ he ɔ, Maria Magdalena ba nɛ e ba sɛɛ ha kaseli ɔmɛ ke e na Nyɔmtsɛ ɔ, nɛ bɔ nɛ e kɛ lɛ tu munyu ha ji nɛ ɔ nɛ.
Yesu je e he kpo tsɔɔ e kaseli ɔmɛ
(Mateo 28.16-20; Marko 16.14-18; Luka 24.36-49)
19Jeha nɛ ɔ jamɛ a ligbi ɔ nɛ ji otsi ɔ mi kekleekle ligbi ɔ nɔ gbɔkuɛ ɔ nɔuu, benɛ Yudafo ɔmɛ a he gbeye he je ɔ a nga he nɛ kaseli ɔmɛ bua a he nya ɔ sinya amɛ ɔ, Yesu ba nɛ e ba da a kpɛti nɛ e de mɛ ke: “Nyɛ he manye!” 20Nɛ benɛ e de ja a, e ngɔ e dɛ mi kɛ e kasa a ngɔ tsɔɔ mɛ. Kɛkɛ nɛ kaseli ɔmɛ na bua jɔmi kaa a na Nyɔmtsɛ ɔ. 21Jeha nɛ ɔ Yesu kpale de mɛ ekohu ke: “Nyɛ he manye! Bɔ nɛ Tsɛ ɔ tsɔ mi ɔ, ja imi hj i ngɛ nyɛ tsɔe ɔ nɛ.” 22Nɛ benɛ e de ja a, e mu ngɔ pue a nɔ, nɛ e de mɛ ke: “Nyɛ he Mumi Klɔuklɔu ɔ! 23Nihi a he yayami nɛ nyɛ ma ngɔ pa a, a ngɔ pa; nɛ nihi a he yayami nɛ nyɛɛ kɛ maa to ɔ, a ngɔ to.”
Yesu kɛ Toma
24Se Toma, ni nyɔngma kɛ enyɔ ɔmɛ a kpɛti nɔ kake nɛ a tsɛɛ lɛ Didimo (hayo) ɔ be a kpɛti nɛ Yesu ba a. 25Lɔ ɔ he ɔ kaseli kpa amɛ de lɛ ke: “Wa na Nyɔmtsɛ ɔ.” Se e de mɛ ke: “Ja i na e dɛ mi plɛkobi ɔmɛ a nya, nɛ i kɛ ye nguɛ sia plɛkobi ɔmɛ a nya, nɛ i kɛ ye nine hɔ e kasa mi ɔ loko ma he ye.”
26Nɛ ligbi kpaanyɔ se ekohu ɔ, e kaseli ɔmɛ ngɛ tsu mi, nɛ Toma hu piɛ a he. Nɛ a nga sinya amɛ, nɛ Yesu ba, nɛ e ba da a kpɛti nɛ e ke: “Nyɛ he manye!” 27Lɔ ɔ se ɔ, e de Toma ke: “O kɛ o nine nguɛ nɛ ba hiɛ ɔ nɛ o ba hyɛ ye dɛ mi ɔ, nɛ o kɛ o nine ba hɔ ye kasa mi ɔ, nɛ o ko je nɔ́, se mohu o he ye.” 28Toma he nɔ nɛ e de lɛ ke: “Ye Nyɔmtsɛ kɛ ye Mawu.” 29Yesu de lɛ ke: “Toma, nɛ o na mi he je ɔ o he ye; a gbaa ninɛmɛ nɛ a nɛ se kɛ̃ ɔ a heɔ yeɔ ɔ.”
Nɔ nɛ he je nɛ a ngma womi nɔ
30Jeha nɛ ɔ okadi kpahi fuu hu ngɛ nɛ Yesu pee ngɛ e kaseli ɔmɛ a hɛ mi nɛ a ngmɛ ngɛ womi nɛ ɔ mi; 31se enɛ ɔmɛ lɛɛ a ngma, konɛ nyɛ he ye kaa Yesu ji Kristo, Mawu bi ɔ nɛ, nɛ ke nyɛ he ye ɔ, nɛ nyɛ na wami ngɛ e biɛ ɔ mi.",https://www.bible.com/bible/2322/JHN.20.DAN77
YOHANE 21,"Yesu je e he kpo tsɔɔ kaseli kpaago
1Ni nɛ ɔmɛ a se ɔ, Yesu kpale je e he kpo tsɔɔ kaseli ɔmɛ ngɛ Tiberia Wo ɔ nya. Nɛ bɔ nɛ e je e he kpo tsɔɔ mɛ ɔ ji nɛ ɔ nɛ. 2Simon Petro kɛ Toma nɛ a tsɛɛ lɛ Didimo ɔ, kɛ Natanael nɛ je Kana ngɛ Galilea a, kɛ Zebedeo bimɛ ɔmɛ, kɛ kaseli ɔmɛ a ti ni kpahi enyɔ hu ngɛ he kake kutuu. 3Simon Petro de mɛ ke: “I yaa wo.” A de lɛ ke: “Wɔ hu waa kɛ mo maa ya.” A pue nɔ nɛ a ya sɛ lɛ mi, nɛ lɛ nyɔ ɔ mi ɔ a gbi nɔ́ ko. 4Se benɛ je ngɛ nae ɔ, Yesu ba da wo ɔ nya, se kaseli ɔmɛ “li kaa Yesu. 5Jeha nɛ ɔ Yesu bi mɛ ke: “Bimɛ, nyɛ gbe lo ko lo?” A he nɔ ke: “Dɛbi.” 6Nɛ e de mɛ ke: “Nyɛɛ fɔ ya a ngɛ lɛ ɔ hiɛ ɔ nɔ je, nɛ nyɛ ma na nɔ́ ko.” Kɛkɛ nɛ a fɔ ya a, nɛ lo ɔmɛ a hiemi nya a, a nyɛ we ya a nɛ a sã? 7Lɔ ɔ he ɔ kaselɔ n Nyɔmtsɛ ɔ suɔ ɔ de Petro ke: “Nyɔmtsɛ ɔ ʼi.” Jeha nɛ ɔ benɛ Simon Petro nu kaa Nyɔmtsɛ ɔ ʼi ɔ, e kɛ e tade ɔ muɔ e mlɛ mi, ejakaa e hii si kɛ e he gu, nɛ e tu nɔ wo ɔ mi. 8Se kaseli kpa amɛ gu lɛ nyafii ɔ mi kɛ ba, ejakaa a kɛ zutgba he kɛ we, maa pee nine kpɔ mi kami lafa enyɔ loo nɔ́ kɛkɛ, nɛ a ngɛ ya a kɛ lo ɔmɛ sãe. 9Nɛ benɛ a ba kple ɔ, a na hã kɛ la ngɛ lejɛ ɔ nɛ lo pueɔ si ngɛ nɔ, kɛ abolo. 10Nɛ Yesu de mɛ ke: “Nyɛɛ kɛ lo nɛ nyɛ gbe piɔ ɔ eko nɛ ba.” 11Simon Petro ya lɛ ɔ mi nɛ e ya gbla ya a kɛ ba zugba kɛ e mi lo nguahi fuu tɔ, lafa kɛ nyingmi enuɔ kɛ etɛ. Lo ɔmɛ hiɛ kikɛ mohu, se kɛ̃ ɔ ya a gba we. 12Yesu de mɛ ke: “Nyɛ ba wo nyɛ nya mi nɔ́ ko.” Kaseli ɔmɛ a ti nɔ ko nɔ ko kɛ́ lɛ bimi ke: “Mɛnɔ ji mo?” Ejakaa a le kaa Nyɔmtsɛ ɔ. 13Kɛkɛ nɛ Yesu ba nɛ e ba kɛ̃ abolo ɔ, nɛ e ngɔ ha mɛ, kɛ lo ɔ hulɔ.
14Enɛ ɔ ji si etɛ nɛ Yesu je e he kpo tsɔɔ ekaseli ɔmɛ, benɛ e te si kɛ je gbeje ɔ.
Yesu kɛ Petro
15Jeha nɛ ɔ benɛ a ye ni ɔ ta a, Yesu bi Simon Petro ke: “Simon, Yona bi, o suɔ mi pe ni nɛ ɔmɛ lo?” Simon de lɛ ke: “Ee, Mawetsɛ, o le kaa i suɔ mo.” Yesu de lɛ ke: “Lɛɛ ye to bi ɔmɛ!” 16Yesu kpale bi lɛ nɔ nɛ ji si enyɔ ke: “Simon, Yona bi, o suɔ mi lo?” E he nɔ ke: “Ee, Mawetsɛ, o le kaa i suɔ mo.” E de lɛ ke: “Hyɛ ye to ɔmɛ!” 17Yesu bi lɛ nɔ́ nɛ ji si etɛ ke: “Simon, Yona bi, o suɔ mi lo?” E dɔ Petro kaa e bi lɛ si etɛ sɔuu ke: ‘O suɔ mo lo?’ ɔ; nɛ e de lɛ ke: “Mawetsɛ, o le nihi kulaa, o le kas i suɔ mo.” Yesu de lɛ ke: “Lɛɛ ye to omɛ! 18I ngɛ mo dee anɔkuale mi ke: Benɛ o ji niheyo ɔ, mo nitsɛ o miaa nɛ o nyɛɛ he nɛ o suɔ; se ke o bwɔ ɔ, o ma kpã o nine mi, nɛ nɔ kpa maa mia mo, nɛ e kɛ mo maa ya he nɛ o sume.” 19(E de enɛ ɔ kɛ tsɔɔ nɔ gbenɔ nɛ e ma gbo kɛ wo Mawu hɛ mi nyami ɔ.) Nɛ benɛ e de lɛ enɛ ɔ ɔ, e de lɛ ke: “Nyɛɛ ye se.”
Yesu kɛ kaselɔ kpa a
20Se benɛ Petro plɛ e he ɔ, e na kaselɔ nɛ Yesu suɔ ɔ nyɛɛ se, lɛ ji nɔ nɛ kpasa Yesu gugue ngɛ niyeni ɔ si nɛ e bi lɛ ke: “Nyɔmtsɛ, mɛnɔ maa tsɔɔ o se blɔ?” ɔ nɛ. 21Lɔ ɔ he ɔ, benɛ Petro na lɛ ɔ, e bi Yesu ke: “Nyɔmtsɛ, se nɔ nɛ ɔ nɛɛ?” 22Yesu de lɛ ke: “Ke i suɔ kaa e hi si kɛ ya su ye bami be ɔ, o he sane mɛni ji kɔlɔ ɔ? Moo lɛɛ nyɛɛ ye se!” 23Kɛkɛ nɛ munyu nɛ ɔ gbɛ fia ngɛ nyɛmimɛ ɔmɛ a kpɛti ke jamɛ a kaselɔ ɔ be gboe. Kpahu Yesu de we ke e be gboe, se mohu e ke: “Ke i suɔ kaa e hi si kɛ ya su ye bami be ɔ, o he sane mɛni ji kɔlɔ ɔ?”
24Nɔ nɛ ɔ ji nɔ nɛ yeɔ ni nɛ ɔmɛ a he odase, nɛ lɛ lɛ ngma mi nɛ ɔmɛ ɔ nɛ, nɛ wa le kaa e odase ɔ anɔkuale ʼi.
Nyagbe
25Ni kpahi fuu hu ngɛ nɛ Yesu pee, nɛ ke a ke a maa ngma lɛ tsuo kakaaka a, i susu kaa je ɔ nitsɛ be nyɛe womihi nɛ jinɛ a maa ngma a maa to.",https://www.bible.com/bible/2322/JHN.21.DAN77
BƆFO 1,"1Teofilo, ngɛ ye kekle womi ɔ mi ɔ, i ngma nihi kulaa nɛ Yesu ba pee nɛ e tsɔɔ kɛ je e ni tsumi sisije ɔ, 2kɛ ya su ligbi nɛ a ngɔ lɛ kɛ ho hiɔwe ya a. Loko a ngɔ lɛ kɛ ho hiɔwe ya a, e gu Mumi Klɔuklɔu ɔ nɔ kɛ wo e kaseli nɛ e hla amɛ kita. 3E amanehlu ɔ se ligbi nyingmi eywiɛ ɔ, e gu blɔhi fuu a nɔ je e he kpo tsɔɔ e kaseli ɔmɛ kaa hɛ kalɔ, nɛ a na lɛ, nɛ e kɛ mɛ tu Mawu matsɛ yemi ɔ he munyu. 4Nɛ bene e kɛ mɛ ba kpe ɔ, e wo mɛ hiɔngɔ ke: “Nyɛ ko je Yerusalem, se mohu nyɛɛ mle tsɛ ɔ si womi ɔ nɛ nyɛ nu ngɛ ye nya a; 5ejakaa Yohane ɔ, nyu e kɛ baptisi, se nyɛɛ lɛɛ e be kɛe nɛ a kɛ Mumi Klɔuklɔu maa baptisi nyɛ.”
A ngɔ Yesu kɛ ho hiɔwe ya
6Jeha nɛ ɔ nihi nɛ ba bua a he nya a bi lɛ ke: “Mawetsɛ, anɛ kikɛmɛ a be nɛ ɔ mi o ma tle o matsɛ yemi ɔ si ngɔ ha Israel ɔ lo?” 7Yesu de mɛ ke: “Pi nyɛ blɔ nya ji kaa nyɛ maa le be ɔmɛ nɛ Tsɛ ɔ to ngɛ lɛ nitse e he wami nya a; 8se ke Mumi Klɔuklɔu ɔ na ba nyɛ nɔ ɔ, nyɛ ma na he wami nɛ nyɛ ma plɛ ye he odaseyeli ngɛ Yerusalem kɛ Yudea kɛ Samaria tsuo kɛ yaa su zugba a nyagbe he.” 9Benɛ e de enɛ ɔ se ɔ, a ngɛ lɛ hyɛe nɔuu, nɛ a wo lɛ, nɛ bɔku ko ngɔ lɛ kɛ je a hɛ mi kɛ ho.
10Nɛ benɛ e yaa nɛ a ngɛ hiɔwe hyɛe too ɔ, oʼɛ, nyumuhi enyɔ nɛ wo tade hiɔ daa si ngɛ a kasa nya, 11nɛ a ke: “Nyɛ Galilea nyumuhi, mɛni he je nyɛ daa si ngɛ hiɔwe hyɛe kikɛ? Kikɛmɛ a Yesu nɛ ɔ nɛ a ngɔ lɛ kɛ je nyɛ ngɔ kɛ ho hiɔwe ya nɛ ɔ ɔ, ye maa ba ja nɔuu, kaa bɔ nɛ nyɛ na kaa e yaa hiɔwe nɛ ɔ.”
Yuda nanemimalɔ
12Kɛkɛ nɛ bɔfo ɔmɛ kpale a se kɛ je yoku nɛ a tsɛɛ Nyuoku nɛ kɛ Yerusalem kɛmi maa pee Hejɔɔmi Ligbi blɔ nyɛɛmi ɔ kɛ ba Yerusalem ekohu. 13Nɛ benɛ a su lejɛ ɔ, a ya hiɔwe tsu ko mi, he nɛ Petro kɛ Yohane kɛ Yakobo kɛ Andrea, Filipo kɛ Toma, Bartolomeo kɛ Mateo, Yakobo, Alfeo bi ɔ kɛ Simon, ma he doolɔ ɔ, kɛ Yakobo bi Yuda hii ɔ. 14Ni nɛ ɔmɛ tsuo kɛ yi ɔmɛ kɛ Yesu nyɛ Maria kɛ e nyɛmimɛ nyumu ɔmɛ, kɛ juɛmi kake hɛɛ sɔlemi kɛ pɛɛ kpami wawɛɛ.
15Jamɛ a be ɔmɛ a mi ɔ, Petro te si da kaseli ɔmɛ a kpɛti, nihi nɛ bua a he nya a, maa pee nihi lafa kɛ nyingmi enyɔ, nɛ e ke: 16“Tsaatsɛmɛ kɛ mamimɛ, e sa kaa jamɛ a ngmami nɛ Mumi Klɔuklɔu ɔ de to ngɛ David nya ngɛ Yuda nɛ tsɔɔ nihi nɛ ya nu Yesu ɔ blɔ ɔ he ɔ nɛ ba mi. 17Ejakaa a bu lɛ ngɔ si wa nɔ, nɛ e ngɛ e blɔ nya ngɛ kikɛmɛ a sɔmɔmi nɛ ɔ mi.
18“Se kikɛmɛ a nyumu nɛ ɔ ngɔ e yayami nɛ e pee mi hiɔwo ɔ kɛ he abɔɔ, nɛ e ya ma e yi si, nɛ e mi gba enyɔ nɛ e mi ni tsuo pã pue si. 19Nihi tsuo nɛ ngɛ Yerusalem ɔ na le enɛ ɔ, lɔ ɔ he ɔ a tsɛɛ jamɛ a abɔɔ ɔ ngɛ mɛ nitsɛmɛ a gbi mi ke Akeldama, e sisi ji “muɔ abɔɔ”.
20“Ejakaa a ngma ngɛ Lahi a womi ɔ mi ke:
‘Ha e sihi he ɔ nɛ plɛ we doku,
Nɛ nɔ ko nɔ ko ko hi mi,’
kɛ; jeha nɛ ɔ hu:
‘Nɛ e sɔmɔmi ni tsumi ɔ ha nɔ kpa nɛ ngɔ.’
21“Lɔ ɔ he ɔ, e sa kaa nyumuhi nɛ kɛ wɔ nyɛɛ be tsuaa be nɛ Nyɔmtsɛ Yesu yaa baa ngɛ wa kpɛti, 22kɛ je Yohane baptisimi ɔ nɔ kɛ ya su ligbi nɛ a ngɔ lɛ kɛ je wa ngɔ kɛ ho hiɔwe ya a, a kpɛti nɔ kake nɛ plɛ e si temi ɔ he odase yelɔ ngɔ piɛ wa he.” 23Nɛ a hla ni enyɔ, Yosef nɛ a tsɛɛ lɛ Barsaba nɛ a wo lɛ Yusto hulɔ ɔ, kɛ Maria ngɔ da si. 24Nɛ a sɔle ke: “Mo, Nyɔmtsɛ nɛ o le nimli kulaa a tsui mi, tsɔɔ ni enyɔ nɛ ɔmɛ a ti nɔ nɛ o hla, 25kone e ngɔ kikɛmɛ a sɔmɔmi kɛ bɔfo ni tsumi nɛ Yuda je mi ngɔ lɛ nitse e blɔ ɔ.” 26Nɛ pa fɔ́ a nɔ sɔ, nɛ sɔ ɔ ya nɔ Maria nɔ, nɛ a bu lɛ ngɔ si bɔfo nyɔngma kɛ kake ɔ nɔ.",https://www.bible.com/bible/2322/ACT.1.DAN77
BƆFO 2,"Mumi Klɔuklɔu ɔ bami
1Benɛ Pentekoste ligbi (loo ligbi nɛ ji nyingmi enyɔ ɔ) su ɔ, mɛ tsuo a nya ba bua kɛ juɛmi kake ngɛ he kake. 2Nɛ si kake ɔ, pɛmi ko nɛ ngɛ kaa kɔɔhiɔ nɛ nya wa ko je hiɔwe ba, nɛ e ba hyi we he nɛ a hii si ngɛ ɔ tɔtɔɔtɔ. 3Nɛ ni kome nɛ a gba mi nɛ ngɛ kaa la lilɛhi pue; nɛ a ba ma a yi kpɛti kakaaka. 4Nɛ Mumi Klɔuklɔu ba hyi mɛ tsuo kulaa tɔtɔɔtɔ, nɛ a bɔni gbi slɔɔto slɔɔtohi tumi, kaa bɔ nɛ Mumi ɔ ngɔ wo a nya a.
5Se Yudafohi Mawu gbeye yeli kome ngɛ Yerusalem, nɛ je majemaje kulaa nɛ ngɛ zugba a nɔ ɔ nɔ. 6Se benɛ a nu kikɛmɛ a pɛmi nɛ ɔ ɔ, nihi babauu ba bua a he nya nɛ a he mi po ejakaa nɔ tsuaa nɔ nu kaa a ngɛ lɛ nitse e ma mi gbi tue. 7Nɛ mɛ tsuo a nya kpɛ a he nɛ a hɛ mi pee mɛ yaa, nɛ a de a he ke: “Oʼɛ, anɛ nihi nɛ ngɛ munyu nɛ ɔ tue tsuo nɛ ɔ, pi Galileabihi ʼi lo? 8Se kɛ pee kɛɛ nɛ wa ti nɔ tsuaa nɔ ngɛ lɛ nitse e ma mi he nɛ a fɔ lɛ ngɛ ɔ gbi nue nɛ ɔ? 9Partiabihi kɛ Mediabihi kɛ Elambihi, kɛ nihi nɛ ngɛ Mesopotamia kɛ Yudea kɛ Kapadokia, Ponto kɛ Asia, 10Frigia kɛ Pamfilia, Mizraim kɛ Libia ni ɔmɛ a mi ngɛ Kireene kasa nya, kɛ nibwɔhi nɛ je Roma, Yudafohi kɛ nihi nɛ plɛ Yudafohi, 11Kretabihi kɛ Arabiabihi: Wa ngɛ nue kaa a ngɛ Mawu ni ngua amɛ jajee ngɛ wa je gbihi a mi.” 12Nɛ mɛ tsuo a nya kpɛ a he nɛ a dɛ yaa, nɛ nɔ nɛ de nɔ nɛ ke: “Kɛ ji enɛ ɔ sisi kɛɛ?” 13Se ni kome hu ye fɛu ke: “A de dã.”
Petro munyu nɛ e tu
14Kɛkɛ nɛ Petro kɛ ni nyɔngma kɛ kake ɔ te si da si, nɛ e wo e nya nɔ nɛ e tu munyu tsɔɔ asafo ɔ ke: “Yuda nyumuhi kɛ nihi kulaa nɛ ngɛ Yerusalem, nyɛ na nɛ nyɛɛ le enɛ ɔ, nɛ nyɛɛ bu ye munyu ɔ tue: 15Tsa pi dã nɛ ni nɛ ɔmɛ de kaa bɔ nɛ nyɛ ngɛ susue ɔ, ejakaa mɔtu ngmlɛ nɛɛ kɛkɛ́ ji nɛ ɔ nɛ; 16se mohu enɛ ɔ ji nɔ́ nɛ gbalɔ Yoel de ɔ ke:
17(Mawu ke:)
‘Nɛ e maa ba mi ngɛ nyagbe ligbi ɔmɛ a nɔ,
Kaa ma nɛ ye mumi ɔ ngɔ pue he lo kulaa nɔ,
Nɛ nyɛ bimɛ nyumu ɔmɛ kɛ nyɛ bimɛ yi ɔmɛ maa gba,
Nɛ nyɛ nihewi ɔmɛ maa na ninamihi,
Nɛ nyɛ nikɔtɔma a mɛ maa nla nlamihi,
18Nɛ, ye tsɔli nyumuhi kɛ yi ɔmɛ hu a nɔ
Ma nɛ ye mumi ɔ ngɔ pue
Ngɛ jamɛ a ligbi ɔmɛ a nɔ, nɛ a maa gba.
19Nɛ ma pee nyakpɛ nihi ngɛ hiɔwe
Kɛ okadihi hu ngɛ zugba a nɔ,
Muɔ kɛ la kɛ lakusu.
20Pu maa tsɔ diblii
Nɛ nyɔhiɔ ma plɛ muɔ
Loko Nyɔmtsɛ ɔ ligbi ngua nɛ ngɛ nyami ɔ maa ba
21Nɛ e maa ba mi kaa nɔ tsuaa nɔ nɛ ma kpa
ngmlaa kɛ tsɛ Nyɔmtsɛ ɔ biɛ ɔ, a ma he e yi wami.’
22“Tsaatsɛmɛ Israelbihi, nyɛɛ bu kikɛmɛ a munyu nɛ ɔ tue. Yesu Nazare no ɔ ji nyumu nɛ Mawu kɛ he wami ni tsumihi kɛ nyakpɛ nihi kɛ okadihi nɛ e gu e nɔ kɛ pee ngɛ nyɛ kpɛti ɔ ye e he odase ngɔ tsɔɔ nyɛ, kaa bɔ nɛ nyɛ nitsɛmɛ nyɛ le ɔ. 23Yesu nɛ ɔ nɛ a je lɛ ngɛ Mawu yi mi tomi kɛ e ni nɛ e le ngɔ to ɔ nya ngɔ ha a, nyɛ gu nihi nɛ li mlaa amɛ a nine nɔ nyɛ sɛu lɛ nɛ nyɛ gbe lɛ. 24Lɛ nɔuu si Mawu tle nɛ e pɛne gbenɔ piimi kpa amɛ, ejakaa gbenɔ be nyɛe e nya tsimi. 25Ejakaa David de ngɛ e he ke:
‘I naa Nyɔmtsɛ ɔ ngɛ ye hɛ mi daa,
Ejakaa e ngɛ ye hiɛ ɔ nɔ, kone ma ko dede.
26Lɔ ɔ he ɔ ye tsui nɔ ye mi,
Nɛ ye lilɛ ngɛ nyae,
Nɛ jeha nɛ ɔ ye he lo hu maa jɔɔ e he ngɛ hɛ kɛ nɔ fɔmi mi,
27Ejakaa o be ye klaa sie ngɛ gbeje,
Nɛ o be hae nɛ o nɔ klɔuklɔu ɔ nɛ puɛ.
28O ha i le wami blɔ ɔ,
Nɛ o ma ha ye tsui maa nɔ ye mi faa ngɛ o hɛ mi.’
29“Tsaatsɛmɛ kɛ mamimɛ, nyɛ ha ma tu munyu faii ngɔ tsɔɔ nyɛ ngɛ blemano David he, kaa e gbo nɛ a pu lɛ, nɛ e yɔkɔ ngɛ wa kpɛti kɛ ba si mwɔnɛ. 30Akɛnɛ gbalɔ ji lɛ nɛ e le kaa Mawu ka lɛ kita ke e mi mi bimɛ ɔmɛ eko maa hi e sɛ̃ ɔ nɔ he je ɔ, 31e na ngɔ to nɛ e tu Kristo si temi ɔ he munyu, kaa a be e klaa sie ngɛ gbeje nɛ e he lo hu be puee. 32Kikɛmɛ a Yesu nɛ ɔ Mawu tle lɛ si; lɔ ɔ he odase yeli ji wɔ kulaa. 33Jeha nɛ ɔ akɛnɛ a wo e nɔ kɛ ho Mawu hiɛ ɔ nine nɔ ya nɛ e na Mumi Klɔuklɔu ɔ he si womi ɔ kɛ je Tsɛ ɔ dɛ he je ɔ, e nɛ nɔ́ nɛ nyɛ ngɛ nae nɛ nyɛ ngɛ nue nɛ ɔ ngɔ pue si. 34Ejakaa David yɛ hiɔwe, cse lɛ nɔuu lɛ e ke:
‘Nyɔmtsɛ ɔ de ye nyɔmtsɛ ɔ ke:
Hii ye hiɛ ɔ nɔ,
35Kɛ yaa su be nɛ ma ngɔ o henyɛli ɔmɛ ngɔ pee
o nane si maangoo.’
36“Lɔ ɔ he ɔ, ha Israel we ɔ kulaa nɛ le tutuutu kaa Mawu ngɔ kikɛmɛ a Yesu nɛ nyɛ sɛu lɛ nɛ ɔ ngɔ pee Nyɔmtsɛ kɛ Kristo tsuo.”
37Benɛ a nu enɛ ɔ, e gbɔ a tsui mi, nɛ a de Petro kɛ bɔfo ɔmɛ nɛ piɛ ɔ ke: “Tsaatsɛmɛ kɛ mamimɛ, kɛ wa maa pee kɛɛ?” 38Petro de mɛ ke: Nyɛ tsake nyɛ tsui nɛ nyɛ ti nɔ tsuaa nɔ nɛ ha a baptisi lɛ ngɔ wo Yesu Kristo biɛ mi, konɛ a ngɔ nyɛ he yayami ɔmɛ ngɔ pa nyɛ, nɛ nyɛ ma na Mumi Klɔuklɔu nɔke nɔ ɔ. 39Ejakaa si womi ɔ nyɛ kɛ nyɛ bimɛ kɛ nihi tsuo nɛ ngɛ se lokoo, nihi abɔ nɛ Nyɔmtsɛ wa Mawu ɔ ma tsɛ kɛ maa ba a, a nɔ ʼi.”
40Nɛ e tu munyu kpahi fuu e kɛ ye odase nɛ e kɛ wo mɛ ga ke: “Nyɛ ha a he nyɛ yi wami kɛ je yi nɔ kpɛ̃kpɛ̃e nɛ ɔ mi.” 41Kɛkɛ nɛ nihi nɛhe e munyu ɔ ye ngɛ tsui mi jɔmi nya a, a baptisi mɛ, nɛ jamɛ a ligbi ɔ nɔuu ɔ, a ngɔ klaahi maa pee akpe etɛ ngɔ piɛ a he. 42Nɛ a hɛɛ bɔfo ɔmɛ a tsɔɔmi ɔ kɛ huɛ bɔmi ɔ kɛ abolo mi kumi ɔ kɛ sɔlemi kɛ pɛɛ kpami ɔmɛ a mi.
Ninɛmɛ nɛ he ye ɔmɛ a sihimi
43Nɛ gbeye nu nɔ tsuaa nɔ, nɛ a gu bɔfo ɔmɛ a nine nɔ kɛ pee nyakpɛ ni kɛ okadihi fuu. 44Nɛ nihi nɛ he ye ɔ kulaa ngɛ he kake, nɛ a pee a nihi tsuo kulaa kake. 45Nɛ a jua a zugba amɛ kɛ a he ni ɔmɛ, nɛ a dla ngɔ ha ni ɔmɛ tsuo bɔ nɛ he hia nɔ tsuaa nɔ. 46Nɛ daa ligbi ɔ, a kɛ juɛmi kake yaa sɔlemi we ɔ, nɛ a kuɔ abolo ngɛ wehi a mi, nɛ a kɛ bua jɔmi kɛ tsui klɔuu yeɔ ni, 47nɛ a jeɔ Mawu yi, nɛ a hɛ mi ba nyami ngɛ ma mluku ɔ kulaa hɛ mi. Nɛ Nyɔmtsɛ ɔ ngɔɔ nihi nɛ a he a yi wami ɔ ngɔ piɛɛ asafo ɔ he daa ligbi.",https://www.bible.com/bible/2322/ACT.2.DAN77
BƆFO 3,"A tsa akpaketsɛ ko
1Ligbi ko gbɔkuɛ ngmlɛ etɛ, sɔlemi yami be ɔ, Petro kɛ Yohane nyɛɛ kɛ yaa sɔlemi we ɔ. 2Nyumu ko ngɛ nɛ ji akpaketsɛ kɛ je e nyɛ muklii mi, nɛ a woɔ lɛ daa kɛ ba hii si ngɛ sɔlemi we sinya nɛ a tsɛɛ sinya saminyayoo ɔ nya, konɛ e ba ni ngɛ nihi nɛ yaa sɔlemi we ɔmɛ a dɛ. 3Benɛ e na Petro kɛ Yohane nɛ a yaa sɛ sɔlemi we ɔ, e ba mɛ nɔ́ ko. 4Se Petro kɛ Yohane hyɛ lɛ too, nɛ Petro de lɛ ke: “Hyɛ wa hɛ mi.” 5E dɔ e hɛngmɛ to a nɔ, e hɛ ngɛ nɔ kaa e ma na nɔ́ ko kɛ je a dɛ. 6Se Petro ke: “Sika hiɔ kɛ sika tsu ɔ, i be eko; se nɔ́ nɛ i ngɛ ɔ, kɔlɔ ɔ i kɛ ngɛ mɔ hae nɛ ɔ nɛ: Ngɛ Yesu Kristo, Nazare no ɔ, biɛ mi ɔ, tee si nɛ o nyɛɛ!” 7Nɛ e pɛtɛ e hiɛ ɔ nine mi nɛ e wo e nɔ da si; nɛ amlɔ ɔ nɔuu ɔ, e nane kɛ e kpɔji nya amɛ a mi wa lɛ; 8nɛ e hlu da si nɛ e bɔni nyɛɛmi, nɛ e kɛ mɛ nyɛɛ kɛ sɛ sɔlemi we ɔ kɛ hlumi kɛ Mawu yi jemi. 9Nɛ ma mluku ɔ tsuo na lɛ nɛ e ngɛ nyɛɛe nɛ e ngɛ Mawu yi jee. 10Benɛ a kpa si kaa lɛ ji nɔ nɛ hii si ngɛ sɔlemi we ɔ sinya saminyayoo ɔ nya nɛ e hii nɔ bae ɔ, a he mi po nɛ a nya kpɛ a he babauu ngɛ nɔ́ nɛ a pee ha lɛ ɔ he.
Petro fiɛmi ngɛ sɔlemi we ɔ
11Akɛnɛ akpaketsɛ nɛ a tsa a ngɛ Petro kɛ Yohane bɛbɛ mi he je ɔ, ma a kulaa bu kɛ ba bua a he nyɛ ngɛ a ngɔ ngɛ ablanaa nɛ a tsɛɛ Salomo nɔ́ ɔ nɔ, nɛ a he mi po. 12Se benɛ Petro na enɛ ɔ ɔ, e de ma a ke: “Nyɛ Israel nyumuhi, mɛ he je nyɛ hɛ mi ngɛ nyɛ yaa pee ngɛ enɛ ɔ he? Aloo mɛ he je nyɛ ngɛ wɔ hyɛe too kikɛ, kaa nɔ́ nɛ wɔ nitsɛmɛ wa he wami loo wa Mawu jami nya waa kɛ ha nɔ nɛ ɔ ngɛ nyɛɛe nɛ ɔ? 13Abraham kɛ Isak kɛ Yakob Mawu ɔ nɛ ji wa tsɛmɛ a Mawu ɔ wo e tsɔlɔ Yesu hɛ mi nyami; nɔ nɛ nyɛ je lɛ ngɔ ha nɛ nyɛ kua lɛ ngɛ Pontio Pilato hɛ mi, benɛ lɛɛ e pee e juɛmi kaa e maa ngmɛɛ e he ɔ. 14Se nyɛɛ lɛɛ nyɛ kua nɔ klɔuklɔu kɛ dalɔ ɔ, nɛ nyɛ kpa pɛɛ ke a ngmɛɛ nɔmlɔ awi yelɔ mohu he ngɔ ha nyɛ, 15nɛ Wami Matsɛ ɔ, nyɛ gbe lɛ. Se Mawu tle lɛ si kɛ je gbeje, kɔlɔ ɔ nɔuu he odaseyeli ji wɔ. 16Nɛ e biɛ ɔ nɔ hemi kɛ yemi nya nɛ a tsa nɔ nɛ ɔ nɛ nyɛ ngɛ hyɛe nɛ nyɛ le ɔ; nɛ e nɔ hemi kɛ yemi ɔ ha e pee kpitikplii ngɛ nyɛ hɛ mi nɛ ɔ nɛ.
17“Nɛ jeha nɛ ɔ, mamimɛ, i le kaa fimi nɛ nyɛ li he je nɛ nyɛ pee kaa nyɛ nikɔtɔma amɛ kɛ̃. 18Se nihi nɛ Mawu de ngɔ to momo ngɛ we gbali ɔmɛ tsuo a nya, kaa Kristo maa na amanehlu ɔ, e ha e ba mi ja. 19Lɔ ɔ he ɔ, nyɛ tsake nyɛ tsui nɛ nyɛɛ kpale nyɛ se, kone a gbe nyɛ he yayami ɔmɛ, 20benɛ pee nɛ he jɔmi be nɛ je Nyɔmtsɛ ɔ hɛ mi kɛ ba, konɛ e tsɔ Yesu Kristo nɔ nɛ e je ngɔ to nyɛ momo ɔ; 21nɔ nɛ sa kaa e ya hi hiɔwe kɛ ya su nihi kulaa a blɔnya tomi be nɛ Mawu tu he munyu ngɛ e gbali klɔuklɔu ɔmɛ a nya kɛ je blema a. 22Ejakaa Mose de tsɛmɛ ɔmɛ ke: ‘Nyɔmtsɛ nyɛ Mawu ɔ, ma tle gbalɔ ko nɛ ngɛ kaa imi si kɛ maa je nyɛ nyɛmimɛ ɔmɛ a kpɛti ngɔ ha nyɛ. Nyɛɛ bu lɛ tue ngɛ nihi kulaa nɛ e ma de ngɔ tsɔɔ nyɛ ɔ mi. 23Nɛ e maa ba mi kaa nɔ tsuaa nɔ nɛ be jamɛ a gbalɔ ɔ tue bue ɔ, a ma kpata e hɛ mi kulaa kɛ maa je ma a mi.’ 24Nɛ jeha nɛ ɔ gbali tsuo nɛ tu munyu kɛ je Samuel kɛ nihi nɛ nyɛɛ e se ɔ nɔ ɔ, wo kikɛmɛ a ligbi nɛ ɔmɛ hu tã ngɔ to. 25Nyɛ ji gbali ɔmɛ kɛ somi ɔ bimɛ, somi nɛ Mawu kɛ wa tsɛmɛ ɔmɛ so, benɛ e de Abraham ke: ‘O nina mi nɛ a maa gbaa zugba a nɔ wekuhi kulaa ngɛ’ ɔ. 26Nɛ Mawu tle e tsɔlɔ Yesu si ɔ, nyɛ kekle nyɛ ngɔ e tsɔ lɛ nɛ e ba gbaa nyɛ nɛ e kpale nyɛ ti nɔ tsuaa nɔ kɛ je e ni yayami ɔmɛ a he.”",https://www.bible.com/bible/2322/ACT.3.DAN77
BƆFO 4,"Petro kɛ Yohane ngɛ gua a hɛ mi
1Se benɛ Petro kɛ Yohane ngɛ munyu ɔ tue kɛ ngɛ ma a tsɔɔe ɔ, osɔfo ɔmɛ kɛ sɔlemi we ɔ asafoatsɛ ɔ kɛ Sadukifo ɔmɛ ba pue a nɔ, 2ejakaa a muklii mi fu kaa a ngɛ ma a ni tsɔɔe, nɛ a ngɛ jajee ngɛ tsɔɔe ke Yesu te si kɛ je gbeje. 3Nɛ a nu mɛ, nɛ a wo mɛ tsu mi kɛ ya su e nɔ je na, ejakaa jamɛ a be ɔ mi ɔ je jɔ. 4Se nihi nɛ nu munyu ɔ a kpɛti nihi fuu he ye, nɛ nyumu ɔmɛ a yibɔ maa su akpe enyɔ.
5Jeha nɛ ɔ, e ba mi kaa e nɔ je na a, a ganɔ ɔmɛ kɛ ma nikɔtɔma amɛ kɛ mlaa tsɔɔli ɔmɛ ba bua a he nya ngɛ Yerusalem, 6kɛ osɔfo nɔkɔtɔma Hana, kɛ Kaiafa kɛ Yohane kɛ Aleksandro kɛ nihi abɔ nɛ je osɔfo nɔkɔtɔma a weku ɔ mi ɔ. 7Nɛ a ya ngɔ bɔfo ɔmɛ kɛ ba da kpɛti, nɛ a bi mɛ ke: “Mɛnɔ he wami nya, aloo mɛnɔ biɛ mi nyɛ pee enɛ ɔ ngɛ?” 8Kɛkɛ nɛ Petro nɛ Mumi Klɔuklɔu ɔ hyi lɛ tɔtɔɔtɔ ɔ, de mɛ ke: “Nyɛ ma mi ganɔ ɔmɛ kɛ Israel nikɔtɔmahi! 9Ke a kɛ wɔ ngɛ munyu yee mwɔnɛ ligbi nɛ ɔ ngɛ kpakpa nɛ a pee kikɛmɛ a hiɔtsɛ nɛ ɔ he kaa mɛnɔ nɔ a gu kɛ tsa lɛ ɔ, 10lɔ ɔ lɛɛ nyɛ tsuo kɛ Israel ma mluku ɔ kulaa a na nɛ a le kaa, Yesu Kristo, Nazare no ɔ, nɛ nyɛ sɛu, nɛ Mawu tle lɛ si kɛ je gbeje ɔ, lɛ nɔuu e biɛ mi nɔ nɛ ɔ daa si ngɛ nyɛ hɛ mi nɛ e he mi wa lɛ nɛ ɔ nɛ. 11Lɛ nɔuu ji tɛ ɔ nɛ nyɛ nɛ nyɛ ji tsu fiali ɔmɛ gbe he guɛ, nɛ e ba plɛ kɔ nya tɛ ɔ nɛ. 12Ejakaa yi wami hemi be nɔ ko nɔ ko mi; nɛ jeha nɛ ɔ hu, biɛ kpã ko be hiɔwe sisi nɛ a ngɔ ha nimli nɛ sa kaa a gu nɔ kɛ he wa yi wami.”
13Jeha nɛ ɔ benɛ a na Petro kɛ Yohane kã a nɛ a kpa si kaa pi womi mi leli kɛ ni leli kome ji mɛ ɔ, e pee a hɛ mi yaa, nɛ a kɔ se kaa a kɛ Yesu hi si. 14Nɛ jeha nɛ ɔ hu, akɛnɛ a na nɔmlɔ nɛ a tsa lɛ ɔ kɛ mɛ daa si he je ɔ, a nɛ nɔ́ ko nɛ a de. 15Lɔ ɔ he ɔ a fa mɛ ke a je gua a mi kɛ je kpo bɔɔ. A ya dami 16nɛ a ke: “Kɛ wa maa pee nimli nɛ ɔmɛ kɛɛ? ejakaa okadi ngua nɛ a pee ɔ ngɛ pãa ngɛ ni ɔmɛ kulaa nɛ ngɛ Yerusalem ɔ hɛ mi, nɛ wa be nyɛe ma kua. 17Se kɛ̃ ɔ, benɛ pee nɛ e ko gbɛ fia fuu ko hu ngɛ ma a mi he je ɔ, nyɛ ha waa wo a he gbeye, konɛ a ko tu munyu ngɛ kikɛmɛ a biɛ nɛ ɔ mi ngɔ tsɔɔ nɔ ko nɔ ko hu.” 18Nɛ a tsɛ mɛ kɛ ba, nɛ a wo mɛ kita kadikadi ke a ko wo nɔ tã, nɛ a ko tsɔɔ ni ngɛ Yesu biɛ mi kulaa hu.
19Se Petro kɛ Yohane he nɔ nɛ a de mɛ ke: “Ke e da blɔ ngɛ Mawu hɛ mi kaa a bu nyɛ mohu tue pe Mawu ɔ, nyɛɛ kojo. 20Ejakaa wɔɔ lɛɛ wa be nyɛe kaa ja wa de nihi nɛ wa na kɛ nihi nɛ wa nu ɔ.” 21Se mɛɛ lɛɛ, benɛ a kpale wo a he gbeye ɔ, a ngmɛɛ a he, ejakaa a nɛ́ bɔ nɛ a maa pee nɛ a maa pii mɛ ngɛ ma a he, ejakaa nihi tsuo ngɛ Mawu hɛ mi nyami woe ngɛ nɔ́ nɛ a pee ɔ he; 22ejakaa nɔmlɔ nɛ a tsa lɛ nyakpɛ tsami nɛ ɔ ye pe jeha nyingmi eywiɛ.
Asafo ɔ kpa pɛɛ kɛ bi hewamiwomi
23Se benɛ a ngmɛɛ a he ɔ, a ba a nyɛmimɛ ɔmɛ a ngɔ, nɛ a ba sɛɛ nihi kulaa nɛ osɔfo nikɔtɔma amɛ kɛ ma nikɔtɔma amɛ de mɛ ɔ ngɔ ha mɛ. 24Benɛ a nu ɔ, a kɛ juɛmi kake wo a gbi nɔ ha Mawu nɛ pee hiɔwe kɛ zugba kɛ wo kɛ nihi kulaa nɛ ngɛ a mi ɔ: 25“Mo nɔ nɛ o gu wa tsɛ David, o tsɔlɔ ɔ, nya de ke:
‘Mɛni he je je ma amɛ ngɛ hoo pee,
Nɛ ma a hu ngɛ yaka nihi susue nɛ ɔ?
26Zugba a nɔ matsɛmɛ ɔmɛ te da si,
Nɛ ganɔ ɔmɛ hu a nya ba bua
Ngɔ wo Nyɔmtsɛ ɔ kɛ nɔ nɛ a pɔ lɛ nu ɔ.’
27Niinɛ, Herode kɛ Pontio Pilato kɛ majemajeli ɔmɛ kɛ Israel ma amɛ hu ba bua a he nya ngɛ ma nɛ ɔ mi ngɔ wo o tsɔlɔ klɔuklɔu Yesu, nɔ nɛ o pɔ lɛ nu ɔ, 28konɛ a pee nihi tsuo nɛ o nine kɛ o yi mi tomi ɔ to ngɔ fɔ si ke a pee ɔ. 29Nɛ jeha nɛ ɔ hu Nyɔmtsɛ, hyɛ a he gbeye nɛ a ngɛ woe ɔ, nɛ o ha o sɔmɔli ɔmɛ kɛ kã fuu nɛ jaje o munyu ɔ, 30nɛ o kpã o nine mi nɛ o ha a tsa nihi, nɛ a gu o tsɔlɔ klɔuklɔu Yesu ɔ biɛ mi kɛ pee okadihi kɛ nyakpɛ nihi.” 31Benɛ a sɔle ɔ, he nɛ a nya ba bua ngɛ ɔ mimiɛ, nɛ Mumi Klɔuklɔu ɔ hyi mɛ tsuo tɔtɔɔtɔ, nɛ a kɛ kã jaje Mawu munyu ɔ.
Asafo ɔ pee a nihi kulaa kake
32Nihi babauu nɛ he ye ɔ kulaa hɛɛ tsui kake kɛ mumi kake, nɛ a ti nɔ ko nɔ ko tsɛ we e nihi nɛ e ngɛ ɔ mi eko ke lɛ nitse e nɔ, se mohu a ngɔ kulaa ngɔ pee kake. 33He wami kpetekpleenyɛ bɔfo ɔmɛ kɛ ye Nyɔmtsɛ Yesu sitemi ɔ he odase nɛ dloomi kpetekpleenyɛ ngɛ mɛ tsuo kulaa a nɔ. 34Nɔ ko nɔ ko be a kpɛti nɛ e fiɔ lɛ, ejakaa nihi abɔ nɛ ngɛ zugbahi loo wehi ɔ juaa, nɛ a kɛ nihi nɛ a jua amɛ a nya sika a baa, 35nɛ a kɛ ba pueɔ bɔfo ɔmɛ a nane nya, nɛ a dlaa ngɔ haa nɔ tsuaa nɔ bɔ nɛ he hiaa lɛ ɔ.
36Nɛ Yose, nɔ nɛ bɔfo ɔmɛ wo Barnaba (e sisi ji “Buawomibi”) ɔ, nɛ ji Levi no nɛ e se je Kipro ɔ, 37ngɛ zugba ko, nɛ e jua, nɛ e kɛ sika a ba nɛ e kɛ ba pue bɔfo ɔmɛ a nane nya.",https://www.bible.com/bible/2322/ACT.4.DAN77
BƆFO 5,"Anania kɛ Safira
1Se nyumu ko nɛ a tsɛɛ lɛ Anania nɛ a tsɛɛ e yo hu ke Safira a ya jua zugba ko, 2nɛ e kɛ yi ni ɔ fã ko to se, nɛ e yo ɔ hu le he nɔ́ ko. Nɛ e kɛ fã ko ba nɛ e kɛ ba pue bɔfo ɔmɛ a nane nya. 3Se Petro ke: “Anania, mɛni he je Satan hyi o tsui mi tɔ, nɛ o ye lakpa ngɔ tsɔɔ Mumi Klɔuklɔu ɔ, nɛ o kɛ zugba a yi ni ɔ fã ko to se? 4Benɛ e ngɛ ɔ, pi o nɔ ʼi, nɛ benɛ o jua hu ɔ, sika a pi mo nitse o nɔ lo? Mɛni he je o susu kikɛmɛ a nɔ́ ko ngɛ o tsui mi? Tsa pi nimli nɛ o ye lakpa ngɔ tsɔɔ nɛ ɔ, se Mawu mohu ʼi.” 5Nɛ benɛ Anania nu kikɛmɛ a munyu nɛ ɔmɛ ɔ, e nɔ si nɛ e gbo. Nɛ gbeye ngua nu ni ɔmɛ tsuo nɛ nu ɔ. 6Nihewi ɔmɛ te si, nɛ a ba dla gbogboe ɔ, nɛ a wo lɛ kɛ je kpo nɛ a ya pu.
7Nɛ maa pee ngmlɛfia etɛ se ɔ, e ba mi kaa e yo ɔ hu nɛ li sane nɛ ba a ba lejɛ ɔ. 8Nɛ Petro bi lɛ ke: “De mi, anɛ bɔ nɛ nyɛ jua zugba a ha ji nɛ ɔ lo?” Nɛ Safira ke: “Ee ja ʼi.” 9Kɛkɛ nɛ Petro de lɛ ke: “Kɛ pee kɛɛ nɛ nyɛ pee kake nɛ nyɛ ka Nyɔmtsɛ ɔ Mumi ɔ nɛ ɔ? Oʼɛ, nihi nɛ ho ya pu o huno ɔ a nanehi a nya lɛ ngɛ sinya a nya a nɛ, nɛ a ma wo mo hu kɛ ho.” 10Kɛkɛ nɛ amlɔ ɔ nɔuu nɛ e nɔ si ngɛ e nane nya nɛ e gbo. Nɛ benɛ nihewi ɔmɛ ba nɛ a ba na kaa e gbo ɔ, a wo lɛ kɛ ho nɛ a ya pu ngɛ e huno ɔ kasa nya. 11Nɛ gbeye kpetekpleenyɛ nu asafo mluku ɔ tsuo kɛ nihi nɛ nu ni nɛ ɔmɛ ɔ.
Okadihi kɛ nyakpɛ nihi
12A gu bɔfo ɔmɛ a nine nɔ kɛ pee okadihi kɛ nyakpɛ nihi fuu ngɛ ma a mi; nɛ mɛ tsuo a kɛ juɛmi kake hi Salomo ablanaa a nɔ. 13Nihi nɛ piɛ ɔmɛ a ti nɔ ko nɔ ko kɛ́ kaa e kɛ yi flɛflɛ ma ya bɔ a he, se maa buu mɛ saminya. 14Nɛ jeha nɛ ɔ hu a kɛmihi nɛ heɔ Nyɔmtsɛ ɔ nɔ yeɔ ɔ, nyumuhi kɛ yihi babauu ba piɛ a he, 15hluu tete po nɛ a woɔ hiɔtsɛmɛ kɛ baa blɔ ɔmɛ a he ba pueɔ sahi kɛ sa tsohi a nɔ, konɛ ke Petro bee ɔ, e nini kɛkɛ nɛ pue a ti ni kome a nɔ. 16Nɛ nihi fuu je mahi nɛ bɔle Yerusalem ɔ mi ba bua a he nya, nɛ a hɛɛ hiɔtsɛmɛ kɛ nihi nɛ mumi yayamihi ngɛ mɛ haoe ɔ kɛ ba nɛ a tsa mɛ kulaa.
A wa bɔfo ɔmɛ yi mi
17Kɛkɛ nɛ osɔfo nɔkɔtɔma a te si kɛ nihi tsuo nɛ kɛ lɛ ngɛ nɛ ji Sadukifo ɔmɛ a ku ɔ, nɛ a hɛ̃ dɔ wawɛɛ. 18Nɛ a ba nuu bɔfo ɔmɛ, nɛ a ya wo mɛ tsu mi. 19Se nyɔmi ɔ Nyɔmtsɛ ɔ bɔfo ba bli tsu ɔ sinya amɛ nɛ e je mɛ, nɛ e ke: 20“Nyɛɛ ya sɔlemi we ɔ nɛ nyɛ ya da si nɛ nyɛɛ jaje kikɛmɛ a wami he nɛ ɔ mi munyu ɔmɛ kulaa ngɔ tsɔɔ maa.” 21Nɛ a pee bɔ nɛ a de mɛ ɔ, nɛ a pue nɔ mɔtu mla kɛ ho sɔlemi we ɔ ya nɛ a ya tsɔɔ ni.
Jeha nɛ ɔ osɔfo nɔkɔtɔma a kɛ nihi nɛ kɛ lɛ ngɛ ɔ ba, nɛ a ba tsɛ gua ngua a kɛ Israelbi ɔmɛ a nikɔtɔma amɛ tsuo kɛ kpe, nɛ a tsɔ kɛ ya tsu ɔ mi konɛ a ya je bɔfo ɔmɛ kɛ ba 22Se benɛ tsɔli ɔmɛ ba lejɛ ɔ, a nɛ mɛ ngɛ tsu ɔ mi, nɛ a kpale a se ba sɛɛ ke: 23“Tsu ɔ wa na kaa a nga nya kpɛii, nɛ buli ɔmɛ hu daa si ngɛ sinya amɛ a nya; se benɛ wa bli ɔ, wa nɛ́ nɔ ko ngɛ mi.” 24Se benɛ osɔfo ɔ kɛ sɔlemi we ɔ asafoatsɛ ɔ kɛ osɔfo nikɔtɔma amɛ nu kikɛmɛ a munyu nɛ ɔ ɔ, a hɛ mi pee mɛ yaa kaa kɛ enɛ ɔ nyagbeni ma ya ba ha kɛɛ? 25Nɛ nɔ ko ba ba sɛɛ ha mɛ ke: “Oʼɛ, nyumu ɔmɛ nɛ nyɛ ngɔ wo tsu ɔ mi ɔ daa si ngɛ sɔlemi we ngɛ ma a ni tsɔɔe.” 26Kɛkɛ nɛ asafoatsɛ ɔ kɛ tsɔli ɔmɛ pue nɔ kɛ ho nɛ a ya kpaka mɛ kɛ ba, pi kã nya, ejakaa a ngɛ ma a gbeye yee nɛ a ko ba fia mɛ tɛ.
27Nɛ benɛ a kɛ mɛ ba a, a kɛ mɛ ba da gua ngua a hɛ mi; nɛ osɔfo nɔkɔtɔma a bi mɛ ke: 28“Pi kita nɛ wa wo nyɛ kadikadi ke nyɛ ko tsɔɔ ni ngɛ kikɛmɛ a biɛ nɛ ɔ mi ɔ? Oʼɛ, nyɛ ha Yerusalem hyi tɔ kɛ nyɛ tsɔɔmi ɔ, nɛ nyɛ ngɛ hlae kaa nyɛɛ kɛ kikɛmɛ a nyumu nɛ ɔ muɔ baa wa nɔ.” 29Se Petro kɛ bɔfo ɔmɛ he nɔ nɛ a ke: “E sa kaa a buɔ Mawu mohu tue pe nimli. 30Yesu nɛ nyɛ sɛu ngɛ tso nɔ nɛ nyɛ gbe lɛ ɔ, wa tsɛmɛ a Mawu ɔ tle lɛ si. 31Lɛ e nɔ Mawu wo kɛ ho e hiɛ ɔ nɔ ya, nɛ e wo lɛ ganɔ kɛ yi wami helɔ, konɛ e ha Israel nɛ na tsui tsakemi kɛ yayami pami. 32Nɛ wɔ ji kikɛmɛ a sane nɛ ɔmɛ a he odase yeli, ja nɔuu ji Mumi Klɔuklɔu ɔ hu nɛ Mawu ngɔ ha nihi nɛ buɔ lɛ tue ɔ.”
33Benɛ a nu ɔ, e gbɔ a tsui mi, nɛ a to a yi mi ke a maa gbe mɛ. 34Se Farisifono ko nɛ a tsɛɛ lɛ Gamaliel, mlaa tsɔɔlɔ nɛ ma a kulaa buu lɛ ɔ, te si da si ngɛ gua ngua a kpɛti, nɛ efa ke a kɛ bɔfo ɔmɛ nɛ je kpo bɔɔ, 35nɛ e de mɛ ke: “Tsaatsɛmɛ Israelbi, nyɛɛ hyɛ nɛ hi ngɛ kikɛmɛ a nimli nɛ ɔmɛ a he, bɔ nɛ nyɛɛ kɛ mɛ maa ye ha. 36Ejakaa ningmi nɛ ɔ ɔ, Teuda te si nɛ e ke nɔ ko ji lɛ, nɛ nyumuhi maa pee lafa eywiɛ kɛ a he ya bɔ e he; se a gbe lɛ, nɛ nimli abɔ nɛ bu lɛ tue ɔ kulaa gbɛ fia, nɛ a yi hɛ si. 37Nɔ nɛ ɔ se ɔ Yuda, Galilea no ɔ te si ngɛ nihi a kanemi ligbi ɔmɛ ami, nɛ e muɔ asafo babauu ngɔ pue e se. Lɛ hu e hɛ mi kpata, nɛ nihi nɛ bu lɛ tue ɔ tsuo hu gbɛ fia. 38Lɔ ɔ he ɔ, i ngɛ nyɛ dee ke: Nyɛɛ ngmɛɛ kikɛmɛ a nimli nɛ ɔmɛ a he nɛ nyɛ ko di a se, ejakaa ke nimli a dɛ mi kikɛmɛ a yi mi tomi nɛ ɔ loo kikɛmɛ a ni tsumi nɛ ɔ je ɔ, e ma puɛ. 39Se ke Mawu dɛ mi e je ɔ, nyɛ be nyɛe ma puɛ; konɛ nyɛ ko ba pee nyɛ he kaa nihi nɛ a kɛ Mawu ngɛ ta hwue.” 40Nɛ a bu lɛ tue; nɛ a tsɛ bɔfo ɔmɛ kɛ ba, nɛ a fia mɛ kpa nɛ a wo mɛ kita ke a ko tu munyu ngɛ Yesu biɛ mi hu, nɛ a ngmɛɛ a he. 41Kɛkɛ nɛ a je gua ngua a hɛ mi kɛ ho kɛ bua jɔmi kaa e biɛ ɔ he ɔ, a bu mɛ nihi nɛ sa kaa a bɔ mɛ ahlua. 42Nɛ daa ligbi ɔ, a jɔɔ we ni tsɔɔmi kɛ Yesu Kristo fiɛmi ngɛ sɔlemi we ɔ kɛ wehi a mi.",https://www.bible.com/bible/2322/ACT.5.DAN77
BƆFO 6,"Hepiɛli kpaago ɔ
1Jamɛ a be ɔmɛ a mi, benɛ kaseli ɔmɛ a he ngɛ hiɛe ɔ, munyu huitihuiti ko ba te si ngɛ Helenibi ɔmɛ a kpɛti ngɛ Hebribi ɔmɛ a he, ejakaa hɛ jee a yalɔyi ɔmɛ a nɔ ngɛ a daa hyemi ɔ blɔfami. 2Lɔ ɔ he ɔ ni nyɔngma kɛ enyɔ ɔ tsɛ kaseli asafo ɔ kɛ ba, nɛ a de mɛ ke: “E sɛ kaa wa siɔ Mawu munyu ɔ nɛ wa ya sɔmɔɔ ngɛ okplɔɔ he. 3Lɔ ɔ he ɔ, mamimɛ, nyɛɛ hla nyɛ kpɛti ni kpaago nɛ ngɛ biɛ kpakpa nɛ Mumi Klɔuklɔu kɛ ni lemi hyi mɛ tɔ, konɛ waa ngɔ mɛ ngɔ to kikɛmɛ a ni tsumi nɛ he hia nɔ nya. 4Wɔɔ lɛɛ, wa maa hɛɛ sɔlemi kɛ munyu ɔ he sɔmɔmi ɔ mi.” 5Munyu ɔ sa asafo mluku ɔ tsuo hɛ mi; nɛ a hia Stefano, nyumu ko nɛ hemi kɛ yemi kɛ Mumi Klɔuklɔu hyi lɛ tɔ ɔ, kɛ Filipo kɛ Prokoro kɛ Nikanora kɛ Timon kɛ Parmena kɛ Yudafo ɔmɛ a he piɛlɔ Nikolao nɛ je Antiokia a, 6nɛ a kɛ ni nɛ ɔmɛ ba da bɔfo ɔmɛ a hɛ mi; nɛ a sɔle nɛ a kɛ a ninehi pue a nɔ. 7Nɛ Mawu munyu ɔ blɛke, nɛ kaseli ɔmɛ a he ba hiɛ babauu ngɛ Yerusalem; nɛ osɔfo ɔmɛ tete po a kpɛti nihi fuu buɔ hemi kɛ yemi ɔ tue.
A nu Stefano
8Nɛ Stefano, nɔ nɛ hemi kɛ yemi kɛ he wami hyi lɛ tɔtɔɔtɔ ɔ, pee nyakpɛ nihi kɛ okadi nguahi ngɛ ma a mi. 9Se ni kome nɛ je kpe he nɛ a tsɛɛ Nihi nɛ ye a he ɔmɛ a kpe he ɔ, kɛ Kireenebi kɛ Aleksandriabi kɛ nihi nɛ je Kilikia kɛ Asia a, a ti ni kome te si nɛ a kɛ Stefano sa nya. 10Se a nyɛ we ni lemi kɛ mumi nɛ e kɛ ngɛ munyu ɔ tue ɔ nya nɛ a da. 11Lɔ ɔ he je ɔ, a ya wo ni komɛ yi nɛ a ba de ke: “Wa nu kaa e tuɔ Mose kɛ Mawu he musu bɔmi munyuhi.” 12Nɛ a wo ma bi ɔmɛ kɛ ma nikɔtɔma amɛ kɛ mlaa tsɔɔli amɛ yi, nɛ a te si kɛ ba pue e nɔ nɛ a ba nu lɛ, nɛ a kpaka lɛ kɛ ya gua ngua a hɛ mi. 13Nɛ a kɛ lakpa odase yeli ba da si, nɛ a de ke: “Kikɛmɛ a nɔmlɔ nɛ ɔ jɔɔ we munyu tumi kɛ He Klɔuklɔu ɔ kɛ Mlaa a simi gblee; 14ejakaa wa nu kaa e de ke: ‘Yesu Nazare no ɔ, ma puɛ hiɛ ɔ, nɛ e ma tsake blɔnyahi nɛ Mose ngɔ ha wɔ ɔ.’ ” 15Nɛ nihi nɛ hii si ngɛ gua ngua a mi ɔ tsuo dɔ a hɛngmɛ ngɔ to e nɔ, nɛ a na e hɛ mi kaa Mawu bɔfo ko hɛ mi.",https://www.bible.com/bible/2322/ACT.6.DAN77
BƆFO 7,"Stefano fiɛmi
1Nɛ osɔfo nɔkɔtɔma a bi Stefano ke: “Anɛ munyu nɛ ɔmɛ ngɛ mi ja lo?” 2Nɛ Stefano ke: “Mamimɛ kɛ Tsaatsɛmɛ, nyɛɛ bu tue. Hɛ mi nyami Mawu ɔ je e he kpo tsɔɔ wa tsɛ Abraham, benɛ e ngɛ Mesopotamia, nɛ e na we nɛ e ba hi Haran ɔ, 3nɛ e de lɛ ke: ‘Jee o zugba a nɔ kɛ o weku mi kɛ ya zugba niɛ ma tsɔɔ mo ɔ nɔ.’ 4Kɛkɛ nɛ e je Kaldeabi ɔmɛ a zugba a nɔ, nɛ e ya hi Haran. Nɛ benɛ e tsɛ gbo se ɔ, Mawu ha e je lejɛ ɔ kɛ ba kikɛmɛ a zugba nɛ nyɛ ngɛ nɔ mwɔnɛ mwɔnɛ nɛ ɔ nɔ; 5nɛ e hi lɛ zugba ko, bɔ nɛ a kɛ nane maa nɔ tete. Se e wo lɛ si kaa e ma ngɔ ha lɛ kɛ e nina nɛ ma ngɛ e se ɔ kaa a nɔ́, pohu jamɛ a be ɔ mi ɔ, e be bi po. 6Se bɔ nɛ Mawu kɛ lɛ tu munyu ji nɛ ɔ nɛ: ‘E nina ma ya to nibwɔ ngɛ ma se zugba ko nɔ, nɛ a maa ye mɛ nyɔguɛ, nɛ a maa wa mɛ yi mi jeha lafa eywiɛ.’ 7Nɛ Mawu ke: ‘Ma kojo jamɛ a ma nɛ a ma ya sɔmɔ ɔ, nɛ lɔ ɔ se ɔ a maa je lejɛ ɔ, nɛ a ba ja mi ngɛ hiɛ ɔ nɛ ɔ.’ 8Nɛ Mawu ngɔ nɔ pomi he somi ɔ ngɔ ha lɛ. Nɛ somi nɛ ɔ mi e fɔ Isak ngɛ, nɛ e po lɛ ligbi nɛ ji kpaanyɔ ɔ. Nɛ Isak fɔ Yakob, nɛ Yakob fɔ blematsɛmɛ nyɔngma kɛ enyɔ ɔ.
9“Nɛ blematsɛmɛ ɔmɛ kɛ hɛ tsumi jua Yosef kɛ ho Mizraim ya. Se Mawu kɛ lɛ ngɛ, 10nɛ e je lɛ ngɛ dengmehi kulaa mi, nɛ e ha e hɛ mi ba nyami, nɛ e ha e le ni ngɛ Mizraim matsɛ Farao hɛ mi, nɛ e wo lɛ ganɔ ngɛ Mizraim kɛ lɛ nitse e we ɔ kulaa nɔ. 11Se hwɔ kɛ dengme kpetekpleenyɛ ba Mizraim ke Kanaan zugba a tsuo kulaa nɔ, nɛ wa tsɛmɛ ɔmɛ nɛ́ ni nɛ a ye. 12Nɛ benɛ Yakob nu kaa blɛfo ngɛ Mizraim ɔ, kekleekle ɔ, e tsɔ wa tsɛmɛ ɔmɛ kɛ ya. 13Nɛ nɔ́ nɛ ji si enyɔ ɔ, Yosef ha e nyɛmimɛ ɔmɛ yo lɛ, nɛ Farao hu ba le Yosef weku ɔ. 14Nɛ Yosef tsɔ nɛ a ya ngɔ Yakob kɛ e weku ɔ tsuo kɛ ba, a yi bɔ ji nyingmi kpaago kɛ enuɔ. 15Yakob pue nɔ kɛ ho Mizraim ya, nɛ lɛ kɛ wa tsɛmɛ ɔmɛ ya gbo ngɛ lejɛ ɔ, 16nɛ a kɛ a gbogboe ɔmɛ ba Shekem, nɛ a ba pu mɛ ngɛ gɔ nɛ Abraham je sika kɛ he ngɛ Shekem tsɛ Hemor bi ɔmɛ a dɛ ɔ mi.
17“Se benɛ si womi be ɔ nɛ Mawu ka Abraham he kita a su ɔ, ma a ba kle, nɛ a he ba hiɛ ngɛ Mizraim zugba a nɔ, 18kɛ ya su be nɛ matsɛ kpa nɛ li Yosef ɔ ba ye Mizraim nɔ. 19Lɛ nɛ e kɛ wa tsɛmɛ ɔmɛ hi si ngɛ sisimi blɔ nɔ nɛ e pee mɛ yayami, kaa e ha a sake a bimɛ bimwɔwi ɔmɛ ngɔ pue he, benɛ pee nɛ a ko hi je mi. 20Jamɛ a be ɔ mi nɔuu a fɔ Mose. E he ngɛ fɛu ngɛ Mawu hɛ mi, nɛ a lɛ lɛ ngɛ e tsɛ we ɔ hlami etɛ. 21Nɛ benɛ a sake lɛ ngɔ fɔ he ɔ, Farao biyo ɔ ya wo lɛ, nɛ e lɛ lɛ, nɛ e kɛ lɛ pee lɛ nitse e bi. 22A tsɔɔ Mose Mizraim nile tsuo, nɛ e na he wami ngɛ munyuhi kɛ ni tsumihi a mi.
23“Benɛ Mose ye jeha nyingmi eywiɛ ɔ, e ba e yi mi kaa e ma ya slaa e nyɛmimɛ Israelbi ɔmɛ. 24Nɛ benɛ e na kaa a ngɛ a kpɛti nɔ kake yayami pee ɔ, e fã e he, nɛ e to Mizraim no nɛ a ngɛ lɛ yayami pee ɔ nane mi, nɛ e gbe Mizraim no ɔ. 25(Jinɛ e susu kaa e nyɛmimɛ ɔmɛ ma kɔ se kaa Mawu ngɛ e nine nɔ gue nɛ e kɛ kpɔ mɛ; se a kɔ we se.) 26E nɔ je na a, e ba na nyɛmimɛ enyɔ komɛ nɛ a ngɛ kunɔ nɔe, nɛ e kpata mɛ ke: ‘Tsaatsɛmɛ, nyɛɛ lɛɛ nyɛmimɛ ji nyɛ, mɛni he je nyɛ ngɛ nyɛ he yayami pee nɛ ɔ?’ 27Se nɔ nɛ pee e nyɛmi yayami ɔ tsɛ̃ lɛ kɛ ya se nɛ e ke: ‘Mɛnɔ lɛ wo mo wa nɔ ganɔ kɛ kojolɔ? 28Anɛ o ngɛ hlae nɛ o gbe mi kaa bɔ nɛ o gbe Mizraim no ɔ hiɛ ɔ?’ 29Munyu nɛ ɔ he ɔ Mose tu fo nɛ e ya to nibwɔ ngɛ Midian zugba a nɔ, nɛ e fɔ bimɛ nyumuhi enyɔ ngɛ lejɛ ɔ.
30“Jeha nyingmi eywiɛ se ɔ, Nyɔmtsɛ ɔ bɔfo ko ba je e he kpo tsɔɔ lɛ ngɛ Sinai yoku ɔ he nga a nɔ ngɛ la lilɛ mi ngɛ pu ko mi. 31Nɛ benɛ Mose na a, e hɛ mi pee lɛ yaa ngɛ ni nami ɔ he. Nɛ benɛ e ngɛ lɛ hɛe kɛ ngɛ he sue konɛ e hyɛ ɔ, Nyɔmtsɛ ɔ gbi de lɛ ke: 32‘Imi ji o tsɛmɛ a Mawu ɔ, Abraham kɛ Isak kɛ Yakob Mawu ɔ.’ Nɛ Mose he do blibliibli nɛ e ka kaa e ma ya hyɛ. 33Nɛ Nyɔmtsɛ ɔ de lɛ ke: ‘Je o tokota amɛ ngɛ o nane, ejakaa he nɛ o daa si ngɛ ɔ, zugba klɔuklɔu ʼi. 34I na ye ma nɛ ngɛ Mizraim ɔ a dengme ɔ, nɛ a zanuelami ɔ hu i nu, nɛ i kple si kɛ ma mɛ jemi. Lɔ ɔ he ɔ ba nɛ ma tsɔ mo Mizraim.’
35“Jamɛ a Mose ɔ kɛ̃ nɛ a kua nɛ a de ke: ‘Mɛnɔ lɛ wo mo wa nɔ ganɔ kɛ kojolɔ’ ɔ, lɛ kɛ̃ Mawu gu bɔfo ɔ nɛ je e he kpo tsɔɔ le ngɛ pu ɔ mi ɔ nɔ tsɔ lɛ kaa ganɔ kɛ kpɔlɔ. 36Lɛ nɔuu lɛ e kpaka mɛ ke je kpo, nɛ e pee nyakpɛ nihi kɛ okadihi ngɛ Mizraim zugba a nɔ kɛ Wotsu ɔ mi kɛ nga a nɔ jeha nyingmi eywiɛ. 37Lɛ ji jamɛ a Mose nɛ de Israelbi ɔmɛ ke: ‘Nyɔmtsɛ nyɛ Mawu ɔ ma tle gbalɔ ko nɛ ngɛ kaa imi si kɛ maa je nyɛ nyɛmimɛ ɔmɛ a kpɛti ngɔ ha nyɛ; nyɛɛ bu lɛ tue.’ 38Mose ji nɔ nɛ kɛ asafo ɔ hi nga a nɔ nɛ e da bɔfo ɔ nɛ kɛ lɛ tu munyu ngɛ Sinai yoku ɔ nɔ ɔ kɛ wa tsɛmɛ ɔmɛ a kpɛti nɛ e he wami munyu ɔmɛ ba ha wɔ ɔ nɛ. 39Nɔ nɛ ɔ wa tsɛmɛ ɔmɛ kplɛɛ we nɛ a bu lɛ tue se mohu a hɛɛ lɛ soisoi, nɛ a tsui kpale kɛ ho Mizraim ya ekohu, 40nɛ a de Aaron ke: ‘Pee mawuhi ngɔ ha wɔ nɛ a nyɛɛ wa hɛ mi, ejakaa kikɛmɛ a Mose nɛ kpakpa wɔ kɛ je Mizraim zugba a nɔ nɛ ɔ, wa li nɔ́ nɛ ya ba e nɔ.’ 41Nɛ jamɛ a be ɔmɛ a mi ɔ, a pee na bi, nɛ a sa bɔ ngɔ ha amaga a, nɛ a na mɛ nitse a nine nya ni tsumi ɔmɛ a he bua jɔmi. 42Se Mawu plɛ e he nɛ e ngmɛɛ a he kaa a ja hiɔwe nihi, kaa bɔ nɛ a ngma ngɛ gbali ɔmɛ a womi ɔ mi ke:
‘Nyɛ Israel we,
Anɛ imi nɛ nyɛ sã lohwehi kɛ ni yeni bɔ ɔ ngɔ ha
Ngɛ nga a nɔ jeha nyingmi eywiɛ ɔ lo?
43Molok bo tsu mohu nyɛ wo tloo
Kɛ nyɛ Mawu Remfan ɔ dodoe ɔ nɛ ji amagahi
Nɛ nyɛ puɛ nɛ nyɛ jaa mɛ ɔ;
Nɛ Babilon se ma muɔ nyɛ kɛ maa ho.’
44“Watsɛmɛ ɔmɛ hɛɛ odase Bo Tsu ɔ ngɛ nga a nɔ. A pee lɛ kaa bɔ nɛ nɔ nɛ kɛ Mose tu munyu ɔ tsɔɔ lɛ ke e pee lɛ ɔ, lɔ ɔ ji kaa bɔ nɛ e na a. 45Benɛ watsɛmɛ ɔmɛ a nine su nɔ ɔ, a kɛ Yosua hɛɛ kɛ ba majeli nɛ Mawu fie ngɛ watsɛmɛ ɔmɛ a hɛ mi ɔ a zugba a nɔ. Hiɛ ɔ e hi kɛ ba su David be ɔ mi. 46Lɛ e hɛ mi ba nyami ngɛ Mawu hɛ mi nɛ e kpa pɛɛ ke e maa pee sihi he ko ngɔ ha Yakob Mawu ɔ. 47Se Salomo ma tsu ha lɛ.
48“Pohu Hiɔwe no ɔ, tsa hi tsuhi nɛ a kɛ ninehi pee ɔmɛ a mi, kaa bɔ nɛ gbalɔ ɔ hu de ɔ ke:
49‘Hiɔwe ɔ ye matsɛ sɛ ʼi,
Nɛ zugba a ye nane si maangoo ʼi.
Mɛni tsu nyɛ maa ma ha mi mɔ?
Jeha nɛ ɔ jije ji ye he jɔɔmi he ɔ?
Nyɔmtsɛ ɔ ke:
50Anɛ pi ye nine nɛ pee enɛ ɔmɛ kulaa lo?’
51“Nyɛ kuɛ wali kɛ amaga jali ngɛ tsuihi kɛ tuehi a mi! Nyɛɛ lɛɛ daa nɛ ɔ nyɛ kuɔ Mumi Klɔuklɔu ɔ nya; bɔ nɛ nyɛ tsɛmɛ ɔmɛ pee ɔ, jã nyɛ hu nyɛ peɔ. 52Gbali ɔmɛ a ti mɛnɔ nyɛ tsɛmɛ ɔmɛ wɛ́ lɛ yi mi hyɛ? Nɛ a gbe nihi nɛ gba sa ngɛ dalɔ ɔ bami ɔ he ɔ, nɔ nɛ jeha nɛ ɔ nyɛ plɛ e se blɔ tsɔɔli kɛ awi yeli ɔ, 53nyɛ nɛ nyɛ na mlaa a ngɛ bɔfohi a ni tsumi nya nɛ nyɛ yi nɔ ɔ.”
A fia Stefano tɛ
54Se benɛ a nu kikɛmɛ a munyu nɛ ɔmɛ ɔ, e gbɔ a tsui mi, nɛ a kpe a lungu nya pue e nɔ. 55Se lɛɛ akɛnɛ Mumi Klɔuklɔu ɔ hyi lɛ tɔtɔɔtɔ ɔ, e hyɛ hiɔwe too, nɛ e na Mawu hɛ mi nyami ɔ kɛ Yesu nɛ daa si ngɛ Mawu hiɛ ɔ nɔ. 56Nɛ e ke: “Oʼɛ, i ngɛ hyɛe nɛ hiɔwe nya bli kɛ Nɔmlɔ Bi ɔ nɛ daa si ngɛ Mawu hiɛ ɔ nɔ.” 57Se a kpa ngmlaa wawɛɛ, nɛ a tsi a tue, nɛ a kɛ juɛmi kake ke kɛ ba e nɔ, 58nɛ a tsitsɛɛ e yi se kɛ je ma a mi, nɛ a ya fia lɛ tɛ. Nɛ odasefo ɔmɛ ngɔ a bo ɔmɛ ngɔ pue niheyo ko nɛ a tsɛɛ lɛ Saulo ɔ nane nya.” 59Nɛ benɛ a fia Stefano tɛ ɔ, e fã Yesu nɛ e ke: “Mawetsɛ Yesu, he ye mumi ɔ!” 60Nɛ e kpla si, nɛ e kpa ngmlaa wawɛɛ ke: “Mawetsɛ, koo ngɔ kikɛmɛ a yayami nɛ ɔ ngɔ fɔ a nɔ!” Nɛ benɛ e de kikɛ ɔ, e ngɔ e nya.",https://www.bible.com/bible/2322/ACT.7.DAN77
BƆFO 8,"Saulo wa asafo ɔ yi mi
1Stefano gbemi ɔ ngɔ Saulo hu nya. Nɛ jamɛ a ligbi ɔ nɔ nɔuu ɔ, yi mi wami kpetekpleenyɛ te si wo asafo nɛ ngɛ Yerusalem ɔ, nɛ mɛ tsuo a gbɛ fia Yudea kɛ Samaria ni ɔmɛ a mi, ja bɔfo ɔmɛ kɛkɛ e piɛ. 2Nyumuhi Mawu gbeye yeli komɛ ya dla Stefano ngɔ to, nɛ a fo lɛ wawɛɛ.
3Se Saulo lɛɛ, e ka asafo ɔ hɛ mi kpatami. E sɛɛ wehi a mi nɛ e ya nuu nyumuhi kɛ yihi nɛ e ya woɔ mɛ tsu mi.
Sane Kpakpa a fiɛmi ngɛ Samaria
4Kɛkɛ nɛ nihi nɛ gbɛ fia a ya kpa si, nɛ a fiɛ sane kpakpa a. 5Nɛ Filipo ya Samaria ma ko nɔ, nɛ e ya fiɛ Kristo he sane ɔ ngɔ tsɔɔ mɛ. 6Nɛ nihi babauu kɛ juɛmi kake bu munyuhi nɛ Filipo ngɛ tue ɔ tue, benɛ a nu nɛ a na okadihi nɛ e pee ɔ. 7Ejakaa nihi fuu nɛ mumi yayamihi ngɛ a mi ɔ mumi ɔmɛ kpa ngmlaa wawɛɛ nɛ a je a mi, nɛ a tsa nihi nɛ hule kɛ akpaketsɛmɛ fuu hulɔ. 8Nɛ bua jɔmi babauu ba jamɛ a ma a mi.
9Se nyumu ko ngɛ ma a mi momo nɛ a tsɛɛ lɛ Simon nɛ tsuɔ kunya nɛ e haa Samariabi ɔmɛ a nya kpɛɛ a he; e tsɔɔ e he kaa nɔmlɔ ngua je lɛ. 10Nimli wawi kɛ nimli nguahi kulaa buɔ lɛ tue nɛ a deɔ ke: “Nɔ nɛ ɔ ji Mawu he wami nɛ a tsɛɛ kpetekpleenyɛ ɔ nɛ.” 11Nɛ akɛnɛ e je kɛ kɛ e kunya tsumi ɔ ha a nya kpɛ a he he je ɔ, a buɔ lɛ tue. 12Se benɛ a he Filipo nɛ fiɛ Mawu matsɛ yemi ɔ kɛ Yesu Kristo biɛ ɔ he sane kpakpa a tsɔɔ mɛ ɔ ye ɔ, wa baptisi nyumuhi kɛ yihi. 13Kɛkɛ nɛ Simon nitse hu he ye, nɛ a baptisi lɛ, nɛ e kɛ Filipo bɔni nyɛɛmi, nɛ benɛ e na okadihi kɛ he wami ni tsumi nguahi nɛ a pee ɔ, e nya kpɛ e he.
14Se benɛ bɔfo ɔmɛ nɛ ngɛ Yerusalem ɔ na kaa Samariabi ɔmɛ pɛtɛ Mawu munyu ɔ he ɔ, a tsɔ Petro kɛ Yohane kɛ ya a ngɔ. 15Benɛ a ba lejɛ ɔ, a ba sɔle ha mɛ, benɛ pee nɛ a na Mumi Klɔuklɔu ɔ. 16Ejakaa Mumi ɔ bɛ a ti nɔ ko nɔ ko nɔ lolo, se baptisimi kɛkɛ a baptisi mɛ wo Nyɔmtsɛ Yesu biɛ mi. 17Kɛkɛ nɛ a kɛ a ninehi pue a nɔ, nɛ a na Mumi Klɔuklɔu ɔ.
18Benɛ Simon na kaa bɔfo ɔmɛ a ninehi kɛ nihi a nɔ puemi ɔ haa a naa Mumi Klɔuklɔu ɔ, e kɛ sika ba ba ha mɛ 19nɛ e ke: “Nyɛ ha imi hu kikɛmɛ a he wami nɛ ɔ eko, konɛ nɔ tsuaa nɔ nɛ i kɛ ye ninehi ma pue e nɔ ɔ, e na Mumi Klɔuklɔu ɔ.” 20Se Petro de lɛ ke: “O kɛ o sika a tsuo hɛ mi nɛ kpata, ejakaa o susuu kaa Mawu nɔke nɔ ɔ sika a kɛ heɔ! 21O be blɔ nya loo blɔ fami nɔ́ ko ngɛ kikɛmɛ a sane nɛ ɔ mi; ejakaa o tsui dɛ ngɛ Mawu hɛ mi. 22Lɔ ɔ he ɔ jeha nɛ ɔ pia o he ngɛ o nɔ yayami ɔ he, nɛ o kpa Mawu pɛɛ kaa alinɔ a maa ngɔ o tsui mi susumi ɔ ngɔ pa mo lo. 23Ejakaa i na kaa duɔ doomi kɛ nɔ́ yayami kpã a mi o ngɛ nɛ ɔ nɛ.” 24Nɛ Simon he nɔ ke: “Nyɛ nitsɛmɛ nyɛ kpa Nyɔmtsɛ pɛɛ ha mi, konɛ nihi nɛ nyɛ de nɛ ɔmɛ eko nɛ ko ba ye nɔ.”
25Jeha nɛ ɔ benɛ a ye odase nɛ a tu Nyɔmtsɛ munyu ɔ ngɔ tsɔɔ mɛ nɛ a kpale a se kɛ ma Yerusalem ɔ, a fiɛ sane kpakpa a ngɔ tsɔɔ ngɛ Samariabi ɔmɛ a kɔpehi fuu a mi.
Filipo kɛ Etiopia manye sɔmɔlɔ nɔkɔtɔma a
26Nyɔmtsɛ ɔ bɔfo ko ba de Filipo ke: “Tee si nɛ o ya leneyi (wo si je) ngɛ blɔ nɛ je Yerusalem kɛ yaa Gaza nɛ pee ma doku ɔ nɔ.” 27Nɛ e te si nɛ e pue nɔ kɛ ho. Nɛ oʼɛ, nyumu Etiopia no ko nɛ ji Etiopiabihi a manye Kandake ɔ sɔmɔlɔ nɔkɔtɔma nɛ a ta lɛ nɛ a buu nɛ hyɛɛ e juetli tsuo nɔ ji nɛ ɔ nɛ. E be kɛ ya Yerusalem ya ja Mawu, 28nɛ jeha nɛ ɔ e kpale e se ngɛ e zugba lɛ mi kɛ yaa, nɛ e ngɛ gbalɔ Yesaia womi ɔ kanee. 29Nɛ Mumi ɔ de Filipo ke: “Yaa e ngɔ nɛ o kɛ lɛ ya hi si.” 30Benɛ Filipo sa fo kɛ yaa a, e nu kaa e ngɛ gbalɔ Yesaia womi ɔ kanee, nɛ e bi lɛ ke: “Anɛ o ngɛ nɔ́ nɛ o ngɛ kanee ɔ sisi nue piɔ?” 31Nɛ e de lɛ ke: “Kɛ ma pee kɛɛ nɛ ma nyɛ hu, kaa ja nɔ ko tsɔɔ mi?” Kɛkɛ nɛ e kpa Filipo pɛɛ ke e ba nɛ e kɛ lɛ ba hi si. 32Se ngmami ɔ he nɛ e ngɛ kanee ɔ ji nɛ ɔ nɛ:
“A kpaka lɛ kɛ ho kaa jijɔ nɛ a yaa gbe lɛ,
Nɛ bɔ nɛ jijɔ bi peɔ kpoo ngɛ e he bwɔmi salɔ hɛ mi ɔ,
Ja nɔuu e kpɛ we e kuɔ si.
33E he si bami ɔ mi ɔ, a je e kojomi ɔ kɛ ho;
Se e nina a, mɛnɔ maa sɛɛ he ni?
Ejakaa a ngɔ e wami ɔ kɛ je zugba a nɔ.”
34Nɛ sɔmɔlɔ nɔkɔtɔma a de Filipo ke: “I kpa mo pɛɛ, mɛnɔ he munyu gbalɔ ɔ ngɛ tue ɔ? Lɛ nitsɛ e he loo nɔ kpa?” 35Filipo pa e nya mi nɛ e bɔni kɛ je kikɛmɛ a ngmami nɛ ɔ nɔ, nɛ e jaje Yesu he sane kpakpa a tsɔɔ lɛ. 36Nɛ benɛ a ngɛ blɔ ɔ nɔ ɔ, a ba su nyu ko he, nɛ maa je sɔmɔlɔ nɔkɔtɔma a nyɛ a, e ke: “Oʼɛ nyu; mɛni tsiɔ ye baptisimi nya?” [ 37Se Filipo ke: “Ke o heɔ yeɔ kɛ o tsui kulaa a, lɛɛ blɔ ngɛ he.” Nɛ e he nɔ ke: “I heɔ yeɔ kaa Yesu Kristo ji Mawu bi ɔ nɛ.”] 38Nɛ e fa ke zugba lɛ ɔ nɛ da si, nɛ Filipo kɛ sɔmɔlɔ nɔkɔtɔma a tsuo kple si kɛ ho nyu ɔ mi ya, nɛ e baptisi lɛ. 39Nɛ benɛ a je nyu ɔ mi ɔ, Nyɔmtsɛ ɔ Mumi ɔ sa Filipo kɛ je; nɛ sɔmɔlɔ nɔkɔtɔma a nɛ́ lɛ hu, se e pue nɔ kɛ ho kɛ nyami. 40Se Filipo ɔ lɛɛ a na lɛ ngɛ Azoto; nɛ benɛ e ngɛ mi poe ɔ, e jaje sane kpakpa a ngɔ tsɔɔ ngɛ ma amɛ kulaa a mi kɛ ya si e ba su Kaisarea.",https://www.bible.com/bible/2322/ACT.8.DAN77
BƆFO 9,"Saulo tsuitsakemi
(Bɔfo 22.6-16; 26.12-18)
1Saulo ngɛ nɔ ngɛ he gbeye womi kɛ nɔ gbemi mumi mue kɛ ngɛ Nyɔmtsɛ ɔ kaseli ɔmɛ a nɔ puee kɛ mwɔɔ. E ya osɔfo nɔkɔtɔma a ngɔ, 2nɛ e ya bi lɛ womihi nɛ e kɛ ya Damasko kpe he ɔmɛ, benɛ pee nɛ ke e na ni kome nɛ hɛɛ kikɛmɛ a tsɔɔmi nɛ ɔ mi ɔ, nyumuhi jio, yihi jio, nɛ e fi mɛ nɛ e kpaka mɛ kɛ ba Yerusalem.
3Se bnɛ e nyɛɛ blɔ ɔ nɔ kɛ yaa nɛ e su Damasko ta a, si kake too ɔ, la kpɛ kɛ je hiɔwe kɛ ba bɔle lɛ, 4nɛ e tsɔ fia si, nɛ e nu gbi ko nɛ ngɛ lɛ dee ke: “Saulo, Saulo, mɛ he je o ngɛ mi yi mi wae?” 5Nɛ e ke: “Mo mɛnɔ, Mawetsɛ?” Se Nyɔmtsɛ ɔ ke: “Imi ji Yesu, nɔ nɛ o ngɛ lɛ yi mi wae ɔ nɛ. 6Tee si nɛ o ya ma a mi nɛ a maa tsɔɔ mɔ nɔ nɛ sa kaa o pee.” 7Kɛkɛ nɛ nyumuhi nɛ kɛ lɛ nyɛɛ ɔmɛ a nya ma kɛ daa si, a ngɛ gbi ɔ nue mohu se a nɛ nɔ ko nɔ ko. 8Saulo te si; se benɛ e bli e hɛngmɛ ɔ, e hyɛ we nɔ; nɛ a pɛtɛ e nine nya nɛ a kɛ lɛ ya Damasko. 9E hyɛ we nɔ, jeha nɛ ɔ hu e yi ni nɛ e nui nɔ ko hulɔ ligbi etɛ sɔuu.
10Se kaselɔ ko ngɛ Damasko nɛ a tsɛɛ lɛ Anania; nɛ Nyɔmtsɛ ɔ de lɛ ngɛ ninami mi ke: “Anania!” Nɛ e ke: “Ne mi, Nyɔmtsɛ.” 11Nɛ Nyɔmtsɛ ɔ de lɛ ke: “Tee si nɛ o ya gbɛjegbɛ nɛ a tsɛɛ Tlɔmɔɔ ɔ nɔ, nɛ o ya bi nɔ ko nɛ a tsɛɛ lɛ Saulo nɛ je Tarso ɔ si ngɛ Yuda we ɔ mi; oʼɛ, e ngɛ sɔlee.” 12Nɛ Saulo na ngɛ ninami mi kaa nyumu ko nɛ a tsɛɛ lɛ Anania a ma e ngɔ, nɛ e kɛ eninehi ngɛ e nɔ fɔe, benɛ pee nɛ e hyɛ nɔ ekohu. 13Se Anania he nɔ nɛ e ke: “Nyɔmtsɛ, i nu kikɛmɛ a nyumu nɛ ɔ he sane ngɛ nihi fuu a nya kaa e pee o ni klɔuklɔu ɔmɛ nɛ ngɛ Yerusalem ɔ ni yayami babauu. 14Nɛ hiɛ ɔ hu tete, e na he blɔ kɛ je osɔfo nikɔtɔma amɛ a ngɔ kaa e ba fi nihi tsuo nɛ tɛliɔ ngɛ o biɛ ɔ mi ɔ.” 15Se Nyɔmtsɛ ɔ de lɛ ke: “Yaa, ejakaa nɔ nɛ ɔ ji ye dɛ mi dade nɛ a hla ha mi, konɛ e hɛɛ ye biɛ ɔ kɛ ya majemajeli kɛ matsɛmɛ kɛ Israelbi ɔmɛ hu a hɛ mi. 16Ejakaa ma tsɔɔ lɛ dengmehi abɔ nɛ e maa na ngɛ ye biɛ ɔhe.”
17Kɛkɛ nɛ Anania pue nɔ kɛ ho nɛ e ya sɛ we ɔ mi, nɛ e kɛ e ninehi pue e nɔ nɛ e ke: “Maminyumu Saulo, Mawetsɛ Yesu, nɔ nɛ je e he kpo tsɔɔ mo benɛ o ma ngɛ blɔ ɔ nɔ ɔ tsɔ mi o ngɔ, benɛ pee nɛ o hyɛ nɔ ekohu nɛ o hyi fuu kɛ Mumi Klɔuklɔu ɔ.” 18Nɛ amlɔ ɔ ni komɛ je e hɛngmɛ nɔ pue si kaa lo toto nɛ e hyɛ nɔ́ amlɔ, nɛ e te si nɛ a baptisi lɛ; 19nɛ e ye ni, nɛ e he wa lɛ. Nɛ e kɛ kaseli nɛ ngɛ Damasko ɔ hi si be bɔɔ ko.
Saulo fiɛ ngɛ Damasko
20Nɛ amlɔ ɔ nɔuu, e fiɛ ngɛ kpe he ɔmɛ ke Yesu ji Mawu bi ɔ nɛ. 21Nɛ nihi kulaa nɛ nu ɔ nya kpɛ a he, nɛ a ke: “Anɛ pi nɔ nɛ ɔ nɛ kpataa nihi nɛ tɛliɔ ngɛ kikɛmɛ a biɛ nɛ ɔ mi ɔ a hɛ mi ngɛ Yerusalem ɔ ji nɛ ɔ lo? Nɛ hiɛ ɔ hu tete, lɔ ɔ nɔuu he e ba ngɛ, konɛ e ba fi mɛ nɛ e kpaka mɛ kɛ ya osɔfo nikɔtɔma amɛ a ngɔ?”
22Se Saulo na hewami babauu, nɛ e ha Yudafohi nɛ ngɛ Damasko ɔmɛ a nya mi munyu ta, ejakaa e tsɔɔ mɛ pãa kaa nɔ nɛ ɔ ji Kristo ɔ nɛ.
23Be saii se ɔ, Yudafo ɔmɛ ya sae yi nɔ ke a maa gbe lɛ. 24Se Saulo ba nu a somi ɔ he. Nɛ a buu ma a agbo ɔmɛ a nya daa nyɔ kɛ pia benɛ pee nɛ a gbe lɛ. 25Se kaseli ɔmɛ ngɔ lɛ wo kusii mi nyɔ mi, nɛ a siu lɛ kɛ gu gli ɔ nɔ kɛ ya ma si.
Saulo ngɛ Yerusalem
26Benɛ Saulo ba Yerusalem ɔ, e ka e he kɛ kaseli ɔmɛ a he bɔmi, se mɛ tsuo a ngɛ lɛ gbeye yee, a he we yi kaa kaselɔ ji lɛ. 27Se Barnaba ngɔ lɛ kɛ ya bɔfo ɔmɛ a ngɔ, nɛ e ya sɛɛ ha mɛ bɔ nɛ Paulo na Nyɔmtsɛ ɔ ngɛ blɔ ɔ nɔ nɛ e kɛ lɛ tu munyu, kɛ bɔ nɛ e pee kã ngɛ Yesu biɛ ɔ mi ngɛ Damasko. 28Nɛ e kɛ mɛ yaa baa ngɛ Yerusalem nɛ e pee kã ngɛ Yesu biɛ ɔ mi. 29Nɛ e kɛ Helenebi ɔmɛ tu munyu nɛ e kɛ mɛ hla nihi a nya; se mɛɛ lɛɛ a ngɛ lɛ hlae nɛ a gbe. 30Benɛ nyɛmimɛ ɔmɛ nu he ɔ, a ya sɛ lɛ Kaisarea, nɛ a ha e ho Tarso ya.
31Jeha nɛ ɔ asafo ɔ na he jɔmi ngɛ Yudea kɛ Galilea kɛ Samaria tsuo, nɛ a nane nu si, nɛ a nyɛɛ ngɛ Nyɔmtsɛ ɔ gbeye yemi mi, nɛ a he sange mɛ ngɛ Mumi Klɔuklɔu ɔ bua womi mi.
Petro ngɛ Lida kɛ Yopa
32E ba mi kaa benɛ Petro ya kpa he ɔmɛ tsuo ɔ, e ba ni klɔuklɔuhi nɛ ngɛ Lida a hu a ngɔ. 33Nɛ e ba na nyumu ko ngɛ lejɛ ɔ nɛ a tsɛɛ lɛ Ainea nɛ e fɔɔ si ngɛ sa nɔ kɛ kuɔmi hiɔ jeha kpaanyɔ sɔuu. 34Nɛ Petro de lɛ ke: “Ainea, Yesu Kristo ngɛ mo tsae; tee si nɛ mo nitsɛ o dla o sa a!” Nɛ amlɔ ɔ, e te si. 35Nɛ nihi tsuo nɛ ngɛ Lida kɛ Saron ɔ na lɛ, nɛ a tsake kɛ ba Nyɔmtsɛ ɔ ngɔ.
36Se yo kaselɔ ko ngɛ Yopa nɛ a tsɛɛ lɛ Tabita, e sisi ji Dorka (odabɔ). Lɛɛ e hyi tɔ kɛ ni tsumi kpakpahi kɛ ohiafohi a hyemi. 37Se e ba mi kaa jamɛ a be ɔmɛ a mi ɔ, e ba nu hiɔ nɛ e gbo. A du ha lɛ nɛ a kɛ lɛ ya fɔ hiɔwe tsu ko mi. 38Se akɛnɛ Lida kɛ Yopa kɛ we, nɛ kaseli ɔmɛ nu kaa Patro ngɛ lejɛ ɔ he je ɔ, a tsɔ nyumuhi enyɔ kɛ ya e ngɔ ya kpa lɛ pɛɛ ke e ko hlua si, se e ba a ngɔ oya. 39Petro te si nɛ e kɛ mɛ ho. Nɛ benɛ e su lejɛ ɔ, a kɛ lɛ ya hiɔwe tsu ɔ mi, nɛ yaloyi ɔmɛ tsuo ba daa si ngɛ e kasa nya ngɛ ya foe, nɛ a kɛ gugue tadehi kɛ tadehi nɛ Dorka pee benɛ e kɛ mɛ ngɛ ɔ ngɛ lɛ tsɔɔe. 40Nɛ Petro fie mɛ kulaa kɛ je kpo, nɛ e kpla si nɛ e sɔle, nɛ e plɛ e he kɛ ya nɔ gbogboe ɔ ngɔ nɛ e ke: “Tabita, tee si!” Nɛ e bli e hɛngmɛ, nɛ benɛ e na Petro ɔ, e te si hi si. 41Nɛ Petro nu e nine si, nɛ e wo e nɔ; nɛ e tsɛ ni klɔuklɔu ɔmɛ kɛ yalɔyi ɔmɛ kɛ ba, nɛ e kɛ lɛ ba da a hɛ mi hɛkalɔ. 42Nɛ a nu he ngɛ Yopa tsuo, nɛ nihi fuu he Nyɔmtsɛ ɔ nɔ ye. 43Nɛ Petro hi Yopa be saii ngɛ Simon, lohwe he womi tsopa wolɔ ɔ ngɔ.",https://www.bible.com/bible/2322/ACT.9.DAN77
BƆFO 10,"Petro kɛ Kornelio
1Nyumu ko ngɛ Kaisarea nɛ a tsɛɛ lɛ Kornelio nɛ ji Italia aslaafo ɔmɛ a nɔ Sasafoatsɛ. 2Mawu jalɔ ji lɛ, nɛ e kɛ e we ɔ tsuo yee Mawu gbeye, nɛ e peɔ ma mi bi ɔmɛ kpakpahi fuu, nɛ e kpaa Mawu pɛɛ daa. 3Ligbi ko gbɔkuɛ maa pee ngmlɛ etɛ mi ɔ, e na ngɛ ninami mi paa kaa Mawu bɔfo ko ba e ngɔ ba de lɛ ke: “Kornelio!” 4Nɛ e hyɛ lɛ too, nɛ e ye gbeye nɛ e ke: “Mo mɛnɔ ʼi, Nyɔmtsɛ?” Nɛ Nyɔmtsɛ ɔ de lɛ ke: “O sɔlemihi kɛ ni kpakpahi nɛ o peɔ ɔ ba su hiɔwe nɛ, e pee kaimi nɔ́ ngɛ Mawu hɛ mi. 5Nɛ jeha nɛ ɔ tsɔ nihi kɛ ya Yopa nɛ o ya kpee Simon nɛ a tsɛɛ lɛ Petro hulɔ ɔ kɛ ba. 6E ya to Simon lohwe he womi tsopa wolɔ ɔ nɛ we ngɛ wo ɔ nya a ngɔ.” 7Benɛ bɔfo ɔ nɛ kɛ lɛ ba tu munyu ɔ je ɔ, e tsɛ e webi ɔmɛ a ti ni enyɔ kɛ aslaafono ko nɛ yee Mawu gbeye nɛ ji nihi nɛ sɔmɔɔ lɛ ɔ a ti nɔ kake, 8nɛ e sɛɛ ni nɛ ɔmɛ tsuo ngɔ ha mɛ, nɛ e tsɔ mɛ Yopa.
9Enɔ je na a, benɛ a nyɛɛ blɔ ɔ nɔ nɛ e piɛ bɔɔ nɛ a maa su ma a mi ɔ, Petro ho sɔlemi ya ngɛ tsu ɔ yi mi, maa pee ngmlɛ nyɔngma kɛ enyɔ mi. 10Hwɔ ye lɛ wawɛɛ, nɛ e ngɛ nɔ́ ko hlae nɛ e ye. Se benɛ a ngɛ niyeni ɔ pee ɔ, e pee kaa nɔ́ nɛ nɔ́ nɔ e nɔ, 11nɛ e na kaa hiɔwe nya bli, nɛ nɔ́ ko ngɛ si kplee kaa bo ngua nɛ a hɛɛ e kɔ nya eywiɛ ɔ mi nɛ a ngɛ siue kɛ ma zugba. 12Zugba nɔ lohwe nane eywiɛeywiɛtsɛmɛ kɛ waami lohwehi, kɛ hiɔwe lohwe pɛlitsmɛ slɔɔto ɔmɛ tsuo eko ngɛ mi. 13Nɛ gbi ko de lɛ ke: “Petro, tee si, gbee nɛ o ye!” 14Se Petro ke: “Dɛbi, Nyɔmtsɛ, ejakaa i yi yakayaka nɔ́ ko loo nɔ́ ko nɛ he tsɔ we hyɛ.” 15Nɛ gbi ɔ kpale de lɛ nɔ nɛ ji si enyɔ ke: “Nɔ́ nɛ Mawu tsukɔ he ɔ, koo bu lɛ kaa yakayaka nɔ́ ko.” 16A pee ja si etɛ, nɛ a wo nɔ́ ɔ kɛ ho hiɔwe ya ekohu.
17Jeha nɛ ɔ benɛ Petro dɛ yaa kaa kɛ ji nɔ́ nɛ e na nɛ ɔ sisi kɛɛ ɔ, oʼɛ, nyumu ɔmɛ nɛ Kornelio tsɔ ɔ ngɛ Simon we ɔ si bie, nɛ a ba da agbo ɔ nya. 18A tsɛ nɛ a bi ke: “Anɛ hiɛ ɔ Simon nɛ a tsɛɛ lɛ Petro hulɔ ɔ ba to ɔ lo?” 19Se benɛ Petro ngɛ nɔ́ nɛ e na a he susue ɔ, Mumi ɔ de lɛ ke: “Oʼɛ nyumuhi etɛ komɛ ngɛ mo hlae. 20Lɔ ɔ he ɔ tee si nɛ o kple si nɛ o kɛ mɛ nɛ ho, nɛ koo je nɔ, ejakaa imi lɛ i tsɔ mɛ.” 21Kɛkɛ nɛ Petro kple si, nɛ e ya de nyumu ɔmɛ ke: “Oʼɛ, imi ji nɛ ɔ nɛ nyɛ ngɛ hlae ɔ nɛ; mɛni sane he nyɛ ba ngɛ?” 22Nɛ a ke: “Asafoatsɛ Kornelio, nɛ ji nyumu dalɔ kɛ Mawu gbeye yelɔ nɛ Yudafohi a ma mluku ɔ kulaa tuɔ e he munyu kpakpa a, lɛ hiɔwe bɔfo klɔuklɔu ko de lɛ ke e tsɔ nɛ a ba kpee mo kɛ ba e we ɔ mi, konɛ e bu o nya munyu tue.” 23Kɛkɛ nɛ Petro tsɛ mɛ kɛ ba we ɔ mi nɛ e ba pee mɛ nibwɔ. Nɛ e nɔ je na a, Petro kɛ mɛ pue nɔ kɛ ho, nɛ nyɛmimɛ nɛ ngɛ Yopa a a ti ni komɛ piɛ e he.
24E nɔ je na ekohu ɔ, a ya su Kaisarea. Kornelio ngɛ mɛ blɔ hyɛe, nɛ e tsɛ e wekuli kɛ e huɛmɛ kpakpahi kɛ ba kpe. 25Nɛ e ba mi kaa benɛ Petro ngɛ we ɔ mi sɛe ɔ, Kornelio kɛ lɛ ba kpe, nɛ e ba bu si ngɛ e nane nya nɛ e ja lɛ. 26Se Petro wo e nɔ, nɛ e ke: “Tee si, se imi hu nɔmlɔ ji mi.” 27Nɛ e kɛ lɛ ngɛ ni sɛɛe kɛ ya sɛ we ɔ mi, nɛ eya na nihi babauu nɛ ba bua a he nya a. 28Nɛ Petro de mɛ ke: “Nyɛ nitsɛmɛ nyɛ le bɔ nɛ Yuda no be he blɔ kaa e kɛ nɔ ko nɛ ji ma kpã mi no bɔɔ aloo e baa e ngɔ. Se imi lɛɛ, Mawu tsɔɔ mi ke ma ko tsɛ nɔ ko nɔ ko yaka nɔmlɔ, loo nɔ nɛ he tsɔ we. 29Lɔ ɔ he hulɔ nɛ benɛ a tsɔ ba kpee mi ɔ, i je we nya nɛ i ba nɛ ɔ nɛ. Nɛ jeha nɛ ɔ i ngɛ nyɛ bie ke: Mɛni sane he je nɛ nyɛ tsɔ kɛ ba kpee mi ɔ?”
30Kornelio ha heto ke: “Mwɔnɔ ji ligbi eywiɛ ɔ, i ngɛ sɔlee ngɛ ye we ɔ mi maa pee gbɔkuɛ ngmlɛ etɛ mi; nɛ oʼɛ, nyumu ko nɛ wo tade klaiklai ba da ye hɛ mi, 31nɛ e ke: ‘Kornelio, a bu o sɔlemi ɔ tue, nɛ o ni kpakpahi nɛ o peɔ ɔ hu a kai ngɛ Mawu hɛ mi. 32Lɔ ɔ he ɔ tsɔ nihi kɛ ya Yopa, nɛ a ya kpee Simon nɛ a tsɛɛ lɛ Petro hulɔ ɔ kɛ ba. E ya to Simon lohwe he womi tsopa wolɔ ɔ nɛ we ngɛ wo ɔ nya a ngɔ.’ 33Kɛkɛ nɛ amlɔ ɔ nɔuu nɛ i tsɔ o ngɔ, nɛ o pee saminya kaa o ba. Lɔ ɔ he ɔ jeha nɛ ɔ wɔ tsuo wa ngɛ hiɛ ɔ ngɛ Mawu hɛ mi, konɛ waa bu nihi tsuo kulaa nɛ Mawu de mo ngɔ to ɔ tue.”
Petro munyu nɛ e tu
34Kɛkɛ nɛ Petro pa e nya mi nɛ e ke: “Niinɛ, i kpa si kaa Mawu pi nimli a hɛ mi hyɛlɔ; 35se mohu ma tsuaa ma mi ɔ, nɔ nɛ yee lɛ gbeye nɛ e tsuɔ dami nihi ɔ, lɛ ji nɔ nɛ saa e hɛ mi. 36Mawu tsɔ nɛ a kɛ munyu ɔ ya ha Israelbi, nɛ a gu Yesu Kristo nɔ kɛ jaje he jɔmi sane kpakpa a ngɔ tsɔɔ mɛ, lɛ ji nihi tsuo a Nyɔmtsɛ. 37Nyɛ nitsɛmɛ nyɛ le sane ɔ nɛ ba ngɛ Yudea tsuo, nɛ e je sisi kɛ je Galilea, ngɛ baptisimi nɛ Yohane fiɛ ɔ se ɔ, 38bɔ nɛ Mawu ngɔ Mumi Klɔuklɔu kɛ he wami ngɔ pɔ Yesu nɛ je Nazaret ɔ nu, nɛ e kpaa si peɔ kpakpa, nɛ e tsaa nihi kulaa nɛ abosiami haoɔ mɛ ɔ, ejakaa Mawu kɛ lɛ ngɛ. 39Nɛ wɔ ji nihi tsuo kulaa nɛ e pee ngɛ Yudafo ɔmɛ a zugba a nɔ kɛ Yerusalem ɔ he odase yeli; nɔ nɛ a sɛu ngɛ tso nɔ nɛ a gbe lɛ ɔ. 40Lɛ nɔuu Mawu tle si ligbi nɛ ji ligbi etɛ ɔ, nɛ e ha e je e he kpo ngɔ tsɔɔ paa, 41tsa pi ma mluku ɔ tsuo, se mohu odase yeli nɛ Mawu hla ngɔ to momo ɔ, nɛ ji wɔ nihi nɛ waa kɛ lɛ ye ni nɛ waa kɛ lɛ nu, benɛ e te si kɛ je gbeje ɔ se ɔ. 42Nɛ e wo wɔ kita ke waa fiɛ ngɔ tsɔɔ ma a nɛ waa ye odase kaa lɛ ji nɔ nɛ Mawu je ngɔ to nɛ e kojo hɛ kali kɛ ni gbogboehi ɔ nɛ. 43Lɛ e he odase gbali ɔmɛ kulaa yeɔ, kaa nɔ tsuaa nɔ nɛ heɔ e nɔ yeɔ ɔ ma na e he yayami pami ngɛ e biɛ ɔ he.”
Majemajeli ɔmɛ na Mumi Klɔuklɔu ɔ
44Benɛ Petro ngɛ kikɛmɛ a munyu nɛ ɔmɛ tue nɔuu ɔ, Mumi Klɔuklɔu ɔ ba nihi tsuo nɛ nu munyu ɔ nɔ. 45Nɛ Yudafohi nɛ he ye nɛ a kɛ Petro ba a nya kpɛ a he kaa a nɛ Mumi Klɔuklɔu nɔke nɔ ɔ ngɔ pue majemajeli ɔmɛ hu a nɔ. 46Ejakaa a nu kaa a ngɛ ma se munyuhi slɔɔtohi tue, nɛ a ngɛ Mawu yi jee. Kɛkɛ nɛ Petro he nɔ ke: 47“Anɛ nɔ ko ma nyɛ nyu nya maa tsi, nɛ a ko baptisi ni nɛ ɔmɛ nɛ na Mumi Klɔuklɔu ɔ ka wɔ kɛ̃ ɔ lo?” 48Nɛ e fa ke a baptisi mɛ ngɛ Nyɔmtsɛ ɔ biɛ ɔ mi. Kɛkɛ nɛ a kpa lɛ pɛɛ ke e kɛ mɛ nɛ hi si be bɔɔ ko.",https://www.bible.com/bible/2322/ACT.10.DAN77
BƆFO 11,"Petro amaniɛ nɛ e bɔ Yerusalem asafo ɔ
1Bɔfo ɔmɛ kɛ nyɛmimɛ nɛ ngɛ Yudea a tsuo nu kaa majeli a bimɛ ɔmɛ hu pɛtɛ Mawu munyu ɔ he. 2Nɛ benɛ Petro ba Yerusalem ɔ, nihi nɛ je ninɛmɛ nɛ a po mɛ ɔmɛ a kpɛti ɔ kɛ lɛ na, 3a ke: “O ya mɔmlɔtɔtsɛmɛ a ngɔ nɛ o kɛ mɛ ya ye ni.” 4Se Petro je sisi nɛ e bɔ mɛ amaniɛ ɔ tsuo ke:
5“I ngɛ Yopa ma a mi i ngɛ sɔlee, nɛ e pee kaa nɔ́ nɛ nɔ nɔ ye nɔ, nɛ i na ninami ko kaa nɔ́ ko je hiɔwe kaa bo ngua ko nɛ a hɛɛ e kɔ nya eywiɛ ɔ mi, nɛ a ngɛ siue kɛ ma zugba, nɛ e ba ye ngɔ tataata. 6Se benɛ i hyɛ mi too ɔ, i na zugba lohwe nane eywiɛtsɛmɛ kɛ nga mi lohwehi kɛ waami nihi kɛ hiɔwe lohwe pɛlitsɛmɛ ngɛ mi. 7Nɛ i nu gbi ko hu nɛ de mi ke: ‘Petro, tee si, gbee nɛ o ye!’ 8Se i de ke: ‘Dɛbi, Nyɔmtsɛ, ejakaa i yi yakayaka nɔ́ ko loo nɔ́ ko nɛ he tsɔ we hyɛ.’ 9Se gbi nɛ je hiɔwe ɔ he nɔ nɔ́ nɛ ji si enyɔ ke: ‘Nɔ́ nɛ Mawu tsukɔ he ɔ, mo ko bu lɛ yakayaka nɔ́ ko.’ 10A pee jã si etɛ, nɛ a sa kulaa kɛ ho hiɔwe ya ekohu, 11Jamɛ a be ɔ mi nɔuu ɔ nyumuhi etɛ ba da we he nɛ i ngɛ ɔ agbo ɔ nya; a tsɔ mɛ kɛ je Kaisarea kɛ ba ye ngɔ. 12Nɛ mumi ɔ de mi ke i kɛ mɛ nɛ ya nɛ ma ko to tslee. Nyɛmimɛ ekpa nɛ ɔmɛ hu kɛ mi ya; nɛ wa ya sɛ nyumu ɔ we ɔ mi. 13Nɛ e sɛɛ wɔ bɔ nɛ e na bɔfo ɔ ngɛ e we ɔ mi nɛ e daa si nɛ e de lɛ ke: ‘Tsɔ nihi kɛ ya Yopa nɛ o ya kpee Simon nɛ a tsɛɛ lɛ Petro hulɔ ɔ kɛ ba, 14lɛ e ma de mo munyuhi nɛ a maa gu nɔ kɛ he mo kɛ o we ɔ kulaa yi wami.’ 15Se benɛ i bɔni munyu ɔ tumi ɔ, Mumi Klɔuklɔu ɔ ba ma a nɔ, kaa bɔ nɛ e ba ma wɔ hu wa nɔ kekle ɔ. 16Nɛ i kai Nyɔmtsɛ ɔ munyu ɔ nɛ e tu ke: ‘Yohane ɔ, e kɛ nyu baptisi, se nyɛɛ lɛɛ a maa baptisi nyɛ kɛ Mumi Klɔuklɔu’ ɔ. 17Jeha nɛ ɔ ke Mawu ha mɛ jamɛ a nɔke nɔ́ ɔ nɔuu nɛ e ha wɔ nɛ wa heɔ Nyɔmtsɛ Yesu nɔ yeɔ hulɔ ɔ, imi lɛɛ, mɛnɔ ji mi nɛ ma nyɛ Mawu nya ma tsi?” 18Se benɛ a nu munyu nɛ ɔmɛ ɔ, a ma a nya, nɛ a wo Mawu hɛ mi nyami de ke: ‘Lɛɛ majeli ɔmɛ hu Mawu ha mɛ tsui tsakemi nɛ a kɛ he a yi wami!’
Antiokia asafo ɔ
19Jeha nɛ ɔ nihi nɛ gbɛ fia ngɛ Stefano amanenlu ɔ mi ɔ po mi kɛ ya Foinike kɛ Kipro kɛ Antiokia lokoo, se a fiɛ we munyu ɔ ngɔ tsɔɔ we nɔ ko nɔ ko kaa ja Yudafo ɔmɛ kɛkɛ. 20Se a ti ni komɛ ɔ, Kiprobihi kɛ Kireenebihi ji mɛ, nɛ ni nɛ ɔmɛ ba Antiokia ba tu munyu tsɔɔ Helabi ɔmɛ hulɔ, nɛ a fiɛ Nyɔmtsɛ Yesu he sane kpakpa a ngɔ tsɔɔ mɛ. 21Nɛ Nyɔmtsɛ ɔ piɛ a he, nɛ nihi babauu he ye, nɛ a tsake kɛ ba Nyɔmtsɛ ɔ ngɔ.
22Nɛ a he sane nɛ ɔ ba su Yerusalem asafo ɔ tue mi, nɛ a tsɔ Barnaba Antiokia. 23Nɛ benɛ e su lejɛ ɔ nɛ e ba na Mawu dloomi ɔ, e bua jɔ e he, nɛ e tu munyu tsɔɔ mɛ tsuo ke a kɛ tsui nɛ fi si nɛ pɛtɛ Nyɔmtsɛ ɔ he. 24Nɔmlɔ kpakpa ji lɛ nɛ e hyi tɔ kɛ Mumi Klɔuklɔu kɛ hemi kɛ yemi. Nɛ a ngɔ nihi babauu kɛ ba Nyɔmtsɛ ɔ ngɔ.
25Nɛ Barnaba pue nɔ kɛ ho Tarso ya ya hla Saulo, nɛ benɛ e na lɛ ɔ, e kɛ lɛ ba Antiokia ekohu. 26Nɛ e ba mi kaa a kɛ asafo ɔ hi si jeha mluku, nɛ a tsɔɔ nihi babauu ni, nɛ Antiokia ji he nɛ a wo kaseli ɔmɛ biɛ kekleekle ngɛ ke Kristofohi.
27Se kikɛmɛ a be nɛ ɔmɛ a mi ɔ, gbali komɛ je Yerusalem kɛ ba Antiokia. 28Nɛ a kpɛti nɔ ko nɛ a tsɛɛ lɛ Agabo ɔ te si, nɛ e tsɔɔ ngɛ Mumi ɔ nya kaa hwɔ kpetekpleenyɛ maa ba je mi tsuo kulaa, nɛ e ba mi ja ngɛ Kaisare Klaudio yi nɔ. 29Kaseli ɔmɛ kpɛ mi kaa a ma tsu nɔ́ ko ngɔ mane nyɛmimɛ nɛ ngɛ Yudea a nɛ a kɛ ya pɛne mɛ, nɔ tsuaa nɔ bɔ nɛ o ma nyɛ. 30Nɛ a pee ja, nɛ a ngɔ mane nikɔtɔma amɛ kɛ gu Barnaba kɛ Saulo nɔ.",https://www.bible.com/bible/2322/ACT.11.DAN77
BƆFO 12,"A wa asafo ɔ yi mi babauu
1Jamɛ a be ɔ mi nɔuu ɔ, matsɛ Herode wo e nine nɔ, konɛ e pee asafo ɔ mi bi ɔmɛ a ti ni komɛ yayami. 2E kɛ klaate gbe Yohane nyɛmi Yakobo. 3Nɛ benɛ e na kaa e ngɔ Yudafo ɔmɛ a nya a, e ya nɔ nɛ e nu Petro hulɔ. Se akpiti ligbi ɔmɛ a mi ʼi. 4Nɛ benɛ e nu lɛ ɔ, e wo lɛ tsu mi, nɛ e tu lɛ ngɔ wo aslaafohi eywiɛeywiɛ kuhi eywiɛ dɛ mi nɛ a bu e he. E susu kaa Hetsɔmi ɔ se ɔ e kɛ lɛ maa ba ma a hɛ mi. 5Lɔ ɔ he ɔ a tsi Petro nya ngɛ tsu ɔ mi mohu, se asafo ɔ hɛɛ sɔlemi mi kɛ ha lɛ wawɛɛ ngɛ Mawu hɛ mi.
A je Petro ngɛ tsu mi
6Se benɛ Herode ke e kɛ lɛ maa ba ma a hɛ mi ɔ, jamɛ a nyɔ ɔ mi ɔ, Petro hwɔɔ si ngɛ aslaafohi enyɔ a kpɛti, nɛ a wo lɛ kɔsɔkɔsɔhi enyɔ, nɛ buli hu daa si ngɛ sinya a nya ngɛ tsu ɔ he bue. 7Nɛ oʼɛ, Nyɔmtsɛ ɔ bɔfo ko ba da e kasa nya, nɛ la kpɛ ngɛ tsu ɔ mi. Bɔfo ɔ gba Petro kasa ma nɛ e tsɛ̃ɛ lɛ ke: “Tee si esɔesɔ!” Nɛ e kɔsɔkɔsɔ ɔmɛ kplɔ ngɛ e nine. 8Kɛkɛ nɛ bɔfo ɔ de lɛ ke: “Mia nɛ o fi o tokota amɛ!” Nɛ Petro pee ja. Nɛ e de lɛ ke: “Haa o bo ɔ nɛ o nyɛɛ ye se!” 9Nɛ Petro nyɛɛ e se kɛ je kpo, se e li kaa nɔ́ nɛ bɔfo ɔ ngɛ pee ɔ ngɛ mi, se e pee lɛ kaa e ngɛ ni nae. 10Se benɛ a be kekle buli ɔmɛ kɛ nihi nɛ ji enyɔ ɔmɛ a he ɔ, a su dade agbo nɛ ngɛ kɛ yaa ma a mi ɔ he nɛ lɛ nitse e bli ha mɛ, nɛ a je kpo kɛ po gbɛjegbɛ kake mi, kɛkɛ nɛ bɔfo ɔ si lɛ.
11Benɛ Petro hɛ mi tsɔ lɛ ɔ, e ke: “Kpaako i na le tutuutu kaa Nyɔmtsɛ ɔ tsɔ e bɔfo kɛ ba nɛ e ba je mi ngɛ Herode dɛ mi kɛ nɔ́ nɛ Yudafo ɔmɛ a ma a ngɛ blɔ hyɛe ɔ kulaa mi.”
12Nɛ benɛ e yo enɛ ɔ ɔ, e ba Yohane nɛ a tsɛɛ lɛ Marko hulɔ ɔ nyɛ Maria we ɔ mi, he nɛ nihi fuu ba bua a he nya ngɛ nɛ a ngɛ sɔlee ɔ. 13Se benɛ Petro si agbo ɔ, yiheyo ko nɛ a tsɛɛ lɛ Rode ɔ ba tue bumi. 14Benɛ e yo Petro gbi ɔ, bua jɔmi sɔuu nya a, e bli we agbo ɔ, se mohu e tu fo kɛ ho ya de ke Petro daa si ngɛ agbo ɔ se. 15Se a de lɛ ke: “O nu godo.” Se e ma nɔ mi ke e ngɛ mi ja. Kɛkɛ nɛ a ke: “Lɛɛ e dbɔfo ʼi.” 16Se Petro ngɛ nɔ ngɛ sie, nɛ benɛ a bli ɔ, a na lɛ, nɛ a nya kpɛ a he. 17Se e wo mɛ nine ke a pee kɔ, nɛ e bɔ mɛ bɔ nɛ pee nɛ Nyɔmtsɛ ɔ je lɛ ngɛ tsu ɔ mi ɔ; nɛ e ke: “Nyɛɛ ya nɛ nyɛ ya sɛɛ kikɛmɛ a ni nɛ ɔmɛ ngɔ ha Yakobo kɛ nyɛmimɛ ɔmɛ.” Nɛ e je lejɛ ɔ kɛ ho he kpa ya.
18Benɛ je na a, pi haomi bi nɛ ba aslaafo ɔmɛ a kpɛti akɛnɛ a li nɔ́ nɛ ba Petro nɔ ɔ. 19Se benɛ Herode hla lɛ nɛ e nɛ́ lɛ ɔ, e kojo buli ɔmɛ nɛ e fa ke a gbe mɛ. Nɛ Herode si Yudea kɛ ho Kaisarea ya nɛ e ya hi lejɛ ɔ.
Herode gbenɔ
20Jeha nɛ ɔ Herode muklii mi fu Tirobi ɔmɛ kɛ Zidonbi ɔmɛ wawɛɛ; nɛ a kɛ juɛmi kake ba e ngɔ. A ba hla matsɛ ɔ sɔmɔlɔ Blasto ɔ he blɔ nɛ a ba kpa pɛɛ, ejakaa matsɛ ɔ zugba nɔ ni a yeɔ.
21Se ligbi nɛ a to ko nɔ ɔ, Herode wo e matsɛ tade ɔ, nɛ e ya hi kojomi sɛ ɔ nɔ, nɛ e kɛ mɛ tu munyu. 22Nɛ ni ɔmɛ kpa ngmlaa ke: “Mawu gbi ji nɛ ɔ nɛ, se tsa pi nɔmlɔ gbi ʼi.” 23Nɛ amlɔ ɔ nɔuu ɔ, Nyɔmtsɛ ɔ bɔfo fia lɛ nɔ, ejakaa e kɛ nyami ɔ ha we Mawu, nɛ e wo gɔgɔ, nɛ e gbo.
24Se Mawu munyu ɔ keke nɛ e gbɛ fia.
25Benɛ Barnaba kɛ Saulo gbe a sɔmɔmi ɔ nya a, a kpale a se kɛ je Yerusalem, nɛ a ngɔ Yohane, nɔ nɛ a tsɛɛ lɛ Marko hulɔ ɔ ngɔ piɛ a he.",https://www.bible.com/bible/2322/ACT.12.DAN77
BƆFO 13,"A hla Saulo kɛ Barnaba nɛ a tsɔ mɛ
1Gbali kɛ tsɔɔli komɛ ngɛ Antiokia asafo ɔ mi, mɛ ji Barnaba kɛ Simeon, nɔ nɛ a tsɛɛ lɛ Niger ɔ, kɛ Lukio Kireene no ɔ, kɛ Manahen, nɔ nɛ a lɛ lɛ kɛ amlalo Herode ɔ, kɛ Saulo. 2Benɛ a ngɛ Nyɔmtsɛ ɔ jae nɛ a ngɛ hwɔ hae ɔ. Mumi Klɔuklɔu ɔ ke: “Nyɛ je Barnaba kɛ Saulo ngɔ ha mi kɛ ha ni tsumi nɛ i tsɛ mɛ ngɛ he ɔ.” 3Kɛkɛ nɛ a ha hwɔ nɛ a sɔle, nɛ a kɛ a ninehi pue a nɔ nɛ a wo mɛ blɔ.
Saulo kɛ Barnaba ngɛ Kipro
4Jeha nɛ ɔ ni nɛ ɔmɛ ɔ, akɛnɛ Mumi Klɔuklɔu ɔ tsɔ mɛ ke a ya he je ɔ, a pue nɔ kɛ ho Seleukia ya, nɛ a sɛ lɛ mi ngɛ lejɛ ɔ, nɛ a hia kɛ ho Kipro ya. 5Benɛ a su Salami ɔ, a fiɛ Mawu munyu ɔ ngɛ Yudafo ɔmɛ a kpe he ɔmɛ. Nɛ a kɛ Yohane hu nyɛɛ kaa a sɔmɔlɔ.
6Nɛ benɛ a po mi ngɛ zugba kpɔ nɛ nyu bɔle lɛ ɔ nɔ kɛ ba su Pafo ɔ, a na Yuda no kunya yelɔ kɛ lakpa gbalɔ ko nɛ a tsɛɛ lɛ Bar-yesu ɔ, 7nɔ nɛ ngɛ amlaalo Sergio Paulo ngɔ lɛ be ɔ mi ɔ. Sergio Paulo ji nyumu hɛ si kalɔ ko; lɛ nɛ e tsɛ Barnaba kɛ Saulo kɛ ba e ngɔ, nɛ e ngɛ hlae nɛ e bu Mawu munyu ɔ tue. 8Se Elima, kunya yelɔ ɔ (ja ji e biɛ ɔ sisi ngɛ Hela gbi mi) ka nɛ e tsi a nya, nɛ e ngɛ hlae nɛ e kpale amlaalo ɔ kɛ je hemi kɛ yemi ɔ he. 9Nɛ Saulo, nɔ nɛ a tsɛɛ lɛ Paulo hulɔ, nɛ Mumi Klɔuklɔu hyi lɛ tɔtɔɔtɔ ɔ, hyɛ lɛ too, 10nɛ e ke: “Oo, abosiami bi nɛ sisimi kɛ kutupɔ tsuo hyi mo tɔtɔɔtɔ, mo dami kulaa henyɛlɔ; anɛ o be Nyɔmtsɛ ɔ blɔ tlɔmɔɔ ɔmɛ a kpemi jɔɔe? 11nɛ jeha nɛ ɔ oʼɛ, Nyɔmtsɛ ɔ nine fɔɔ si ngɛ o nɔ, nɛ o hɛ ma yu, nɛ o be pu hyɛe kɛ yaa su be ko.” Nɛ amlɔ ɔ nɔuu ɔ afua kɛ diblii wo lɛ, nɛ e lilaa si ngɛ nihi hlae nɛ a ta e dɛ mi nɛ a ya je lɛ blɔ. 12Kɛkɛ nɛ amlaalo ɔ, benɛ e na nɔ́ nɛ a pee ɔ, e he ye, nɛ e he nya si lɛ ngɛ Nyɔmtsɛ ɔ tsɔɔmi ɔ he.
Paulo ba Antiokia nɛ ngɛ Pisidia a
13Benɛ Paulo kɛ e nimli ɔmɛ hia kɛ je Pafo ɔ, a ba Perge ngɛ Pamfilia; nɛ Yohane kpale ngɛ a se, snɛ e kpale e se kɛ ho Yerusalem ya ekohu. 14Se mɛɛ lɛɛ a je Perge nɛ a po mi kɛ ba Antiokia ngɛ Pisidia. A ya kpe he ɔ ngɛ Hejɔɔmi Ligbi ɔ nɔ nɛ a ya hi si. 15Nɛ benɛ a kane a Mlaa a kɛ gbali ɔmɛ a womi ɔ se ɔ, kpe he ɔ nikɔtɔma amɛ tsɔ ba de mɛ ke: “Tsaatsɛmɛ kɛ mamimɛ, ke nyɛ ngɛ munyu kɛ tsɔɔmi ko nɛ nyɛ maa tu ngɔ tsɔɔ ni ɔmɛ ɔ, nyɛɛ tu.” 16Kɛkɛ nɛ Paulo te si da si, nɛ e fɔ e nine nɛ e ke:
“Tsaatsɛmɛ Israel nyumuhi kɛ nyɛ nihi nɛ nyɛ yee Mawu gbeye, nyɛɛ bu tue! 17Kikɛmɛ a Israel ma nɛ ɔ Mawu lɛ hla wa tsɛmɛ ɔmɛ, nɛ benɛ a ya to nibwɔ ngɛ Mizraim zugba a nɔ ɔ, e wo ma a nɔ, nɛ e kɛ e nine nɛ e wo nɔ ɔ je mɛ kɛ je lejɛ ɔ. 18E hɛɛ mɛ nɛ e lɛ mɛ ngɛ nga a nɔ maa pee jeha nyingmi eywiɛ, 19nɛ e kpata majemaje ma kpaago hɛ mi ngɛ Kanaan zugba a nɔ, nɛ ye dla a zugba a mi ngɔ ha mɛ, konɛ e plɛ a nɔ. 20Nɛ lɔ ɔ se maa pee jeha lafa eywiɛ kɛ nyingmi enuɔ ɔ, e ha mɛ kojoli kɛ ba su gbalɔ Samuel nɔ. 21Nɛ kɔlɔ ɔ se ɔ a bi matsɛ, nɛ Mawu ngɔ Kish bi Saul, nyumu ko nɛ je Benyamin wetso ɔ mi ɔ ha mɛ jeha nyingmi eywiɛ. 22Nɛ benɛ e kpa lɛ ɔ, e wo David nɔ, nɛ e wo lɛ a nɔ matsɛ, nɔ nɛ he odase nɛ e ye ke: ‘I na David, Ishai bi ɔ, nyumu nɛ i ngɛ e he tsui, nɔ nɛ maa pee ye suɔmi nya ni ɔmɛ kulaa.’ 23Nɔ nɛ ɔ nina mi Mawu je Yesu kɛ je, dngɛ si womi ɔ nya, nɛ e kɛ lɛ pee Israel yi wami helɔ. 24Yohane sɛ hlami ba fiɛ baptisimi nɛ a kɛ naa tsui tsakemi ngɔ tsɔɔ Israel ma mluku ɔ tsuo kulaa. 25Nɛ loko Yohane maa gbe e nitsumi ɔ nya a, e ke: ‘Mɛnɔ nyɛ susuu kaa i ji? Tsa pi imi ji nɔ nɛ blɔ nɛ nyɛ ngɛ hyɛe ɔ. Se oʼɛ, nɔ ko ma ngɛ ye se, nɛ i sɛ́ nɔ nɛ pɛneɔ e tokota ngɛ e nane.’
26“Tsaatsɛmɛ kɛ mamimɛ, Abraham nina kɛ nyɛ kpɛti nihi nɛ yee Mawu gbeye, nyɛ a kɛ kikɛmɛ a yi wami hemi muyu nɛ ɔ ba ha. 27Ejakaa nihi nɛ ngɛ Yerusalem ɔ kɛ a ma a mi nikɔtɔma amɛ ɔ, akɛnɛ a li Yesu, nɛ jeha nɛ ɔ hu anui gbali ɔmɛ a munyu nɛ a kaneɔ daa Hejɔɔmi Ligbi ɔ nɛ ɔ he je ɔ, a bu lɛ fɔ nɛ lɔ ɔ ha gbali ɔmɛ a gbami ɔmɛ ba mi. 28Nɛ pohu a nɛ́ gbenɔ sane ko ngɛ e he mohu, se kɛ ɔ a kpa Pilato pɛɛ ke e gbe lɛ. 29Nɛ benɛ a ha nihi kulaa nɛ a ngma ngɛ e he ɔ ba mi ɔ, a je lɛ ngɛ tso ɔ nɔ, nɛ a ya to lɛ ngɛ yɔkɔ ko mi. 30Se Mawu tle lɛ si kɛ je gbeje; 31nɛ e je e he kpo ligbihi fuu kɛ tsɔɔ nihi nɛ kɛ lɛ je Galilea kɛ ba Yerusalem ɔ, nihi nɛ ji e odase yeli ha ma a. 32Nɛ wɔɔ lɛɛ, si nɛ e wo wa tsɛmɛ ɔmɛ ɔ he sane kpakpa a wa ngɛ fiɛe kɛ ngɛ tsɔɔe nɛ ɔ nɛ, 33kaa kɔlɔ ɔ nɔuu Mawu ha e ba mi ha wɔ nɛ wa ji a bimɛ ɔ, kaa nɛ e tle Yesu si kaa bɔ nɛ a ngma ngɛ La nɛ ji enyɔ ɔ mi hu ke: ‘Ye bi ji mo, mwɔnɛ i fɔ mo’ ɔ.
34“Se akɛnɛ e tle lɛ si kɛ je gbeje nɛ e be e se kpalee kɛ ya puɛmi mi hu he je ɔ, e de kikɛ:
‘Ma ngɔ David dloomi nihi nɛ maa si kpɛii ɔ ngɔ ha nyɛ.’ 35Lɔ ɔ he hu nɛ e de ngɛ he kpa ke:
‘O be hae nɛ o nɔ klɔuklɔu ɔ nɛ na puɛmi’ ɔ nɛ.
36Ejakaa David ɔ, benɛ e tsu Mawu yi mi tomi nya ni ngɛ e yi nɔ ɔ, e gbo nɛ a ngɔ lɛ ngɔ piɛ e tsɛmɛ ɔmɛ a he nɛ e puɛ. 37Se nɔ nɛ Mawu tle lɛ si ɔ puɛ we. 38Lɔ ɔ he ɔ, tsaatsɛmɛ kɛ mamimɛ, nyɛ na nɛ nyɛɛ le kaa nɔ nɛ ɔ nɔuu nɔ a guu kɛ jajeɔ yayamipami ngɔ tsɔɔ nyɛ ɔ nɛ; ejakaa nihi kulaa nɛ a be nyɛ nguɔ nyɛe maa wo ngɛ he ngɛ Mose Mlaa a nya a, 39nɔ nɛ ɔ mi ɔ, nɔ tsuaa nɔ nɛ heɔ yeɔ ɔ, a woɔ lɛ nguɔ. 40Lɔ ɔ he ɔ nyɛɛ hyɛ nɛ hi, konɛ bɔ nɛ gbali ɔmɛ de ɔ ko ba nyɛ nɔ ke:
41‘Nyɛ he guɛ gbeli, nyɛɛ hyɛ nɛ nyɛ hɛ mi nɛ pee nyɛ
yaa, nɛ nyɛɛ laa;
Ejakaa ma tsu ni tsumi ko ngɛ nyɛ yi nɔ,
Ni tsumi ko nɛ ke nɔ ko sɛɛ ha nyɛ tete po ɔ,
Nyɛ be hee maa ye kɔkɔɔkɔ.’ ”
42Se benɛ Paulomɛ je Yudafo ɔmɛ a kpe he ɔ, majeli ɔmɛ kpa mɛ pɛɛ ke a ba jaje kikɛmɛ a munyu nɛ ɔmɛ ngɔ tsɔɔ mɛ ekohu ngɛ Hejɔɔmi Ligbi nɛ ma a nɔ. 43Se benɛ nihi nɛ ngɛ kpe he ɔ kpa a, Yudafohi kɛ nihi nɛ a tsake mɛ ngɔ pee Yudafohi nɛ a yee Mawu gbeye ɔmɛ a ti nihi fuu nyɛɛ Paulo kɛ Barnaba se, nɛ a tu munyu tsɔɔ mɛ nɛ a wo mɛ ga ke a pɛtɛ Mawu dloomi ɔ he.
44Nɛ Hejɔɔmi Ligbi nɛ nyɛɛ se ɔ nɔ ɔ, e piɛ bɔɔ nɛ ma mluku ɔ kulaa ba bua a he nya nɛ a ba bu Mawu munyu ɔ tue. 45Se benɛ Yudafo ɔmɛ na asafo ɔmɛ ɔ, hunga jemi babauu te si ngɛ a mi, nɛ a kɛ munyu tumi-kɛ-simi kɛ musu bɔmi munyu ku nihi nɛ Paulo ngɛ dee ɔ nya. 46Nɛ Paulo kɛ Barnaba tu munyu kɛ kã ke: “Nyɛ kekle e sa kaa a jajeɔ Mawu munyu ɔ ngɔ tsɔɔ, se akɛnɛ nyɛ kua munyu ɔ nɛ nyɛ bui nyɛ he kaa nyɛ sa neneene wami ɔ he je ɔ, oʼɛ, wa dɔ wa yi kɛ yaa majeli ɔmɛ a ngɔ. 47Ejakaa jã Nyɔmtsɛ ɔ wo wɔ kita ke:
‘I ngɔ mo ngɔ to kaa majeli ɔmɛ a la,
Konɛ o plɛ yi wami hemi kɛ ya su zugba a nyagbe he ɔmɛ.”
48Benɛ majeli ɔmɛ nu e nɛ ɔ ɔ, a na bua jɔmi, nɛ a wo Nyɔmtsɛ ɔ hɛ mi nyami, nɛ nihi abɔ nɛ a je ngɔ to neneene wami ɔ he ye.
49Nɛ Nyɔmtsɛ ɔ munyu ɔ gbɛ fia ngɛ lejɛ ɔ ni ɔmɛ a mi tsuo. 50Se Yudafo ɔmɛ wo yihi Mawu gbeye yeli nɛ a buu mɛ ɔ kɛ ma a mi nihi nɛ hɛ mi ka si ɔmɛ a yi mi, nɛ a ha yi mi wami te si ngɔ wo Paulo kɛ Barnaba, nɛ a fie mɛ kɛ je a kpo ɔmɛ a mi. 51Se mɛɛ lɛɛ a blɛ a nane he bunyuku ngɔ pue a nɔ, nɛ a pue nɔ kɛ ho Ikoniom ya. 52Nɛ kaseli ɔmɛ hyi tɔtɔɔtɔ kɛ bua jɔmi kɛ Mumi Klɔuklɔu.",https://www.bible.com/bible/2322/ACT.13.DAN77
BƆFO 14,"Paulo kɛ Barnaba ngɛ Ikoniom
1E ba mi kaa benɛ a ngɛ Ikoniom ɔ, Paulo kɛ Barnaba ya Yudafo ɔmɛ a kpe he ɔ nɛ a ya tu munyu tsɔɔ mɛ saminya, nɛ Yudafo ɔmɛ kɛ Helabi ɔmɛ a ti nihi babauu he ye. 2Se Yudafohi tue gboli ɔmɛ puɛ majeli ɔmɛ a tue, nɛ a ha a plɛ a hɛ mi ngɔ wo nyɛmimɛ ɔmɛ. 3Lɔ ɔ he ɔ, a se kɛ ngɛ lejɛ ɔ nɛ a kɛ kã tu Nyɔmtsɛ ɔ he munyu, nɛ lɛ hu e ye e dloomi munyu ɔ he odase nɛ e ha a gu a nine nɔ pee okadihi kɛ nyakpɛ nihi fuu. 4Se ma a mi bi ɔmɛ a mi gba enyɔ: Fã piɛ Yudafo ɔmɛ a he, nɛ fã hu piɛ bɔfo ɔmɛ a he.
5Se benɛ majeli ɔmɛ kɛ Yudafo ɔmɛ kɛ a nikɔtɔma amɛ bu kɛ ba nɛ a ba pee mɛ hãihãi nɛ a fia mɛ tɛ ɔ; 6a na le, nɛ a tu fo kɛ ho Likaonia mahi nɛ ji Listra kɛ Derbe kɛ lejɛ ɔ ni ɔmɛ a mi ya, 7nɛ a ya fiɛ Sane Kpakpa a tsɔɔ mɛ ngɛ lejɛ ɔ hulɔ.
Paulo kɛ Barnaba ngɛ Listra
8Nyumu ko ngɛ Listra nɛ e nyɛ we si nɛ e da, se si e hii nɛ e ji nɔ nɛ hule kɛ je e nyɛ muklii mi lokoo nɛ e nyɛɛ we gblee. 9Nɛ benɛ Paulo ngɛ munyu tue ɔ, e bu lɛ tue. Nɛ benɛ Paulo hyɛ lɛ too nɛ e na kaa e ngɛ hemi kɛ yemi kaa a ma tsa lɛ ɔ, 10e kɛ gbi wawɛɛ de lɛ ke: “Tee si nɛ o da o nane nɔ tlɔmɔɔ!” Nɛ e hlu ma si nɛ e nyɛɛ. 11Nɛ benɛ ni ɔmɛ na nɔ́ nɛ Paulo pee ɔ, a de ngɛ Likaonia gbi mi ke: “Mawu ɔmɛ plɛ a he kaa nimli kɛ kple si kɛ ba wa ngɔ.” 12Nɛ a tsɛ Barnaba ke Dio, kɛ Paulo hu ke Herme, ejakaa lɛ titli lɛ e ngɛ munyu ɔ tue ɔ nɛ. 13Se Dio osɔfo nɛ ngɛ a ma a agbo ɔ nya a hɛɛ nakuhi kɛ nyinyla kɛ ba agbo ɔ nya, konɛ lɛ kɛ asafo ɔ kɛ sa bɔ. 14Se benɛ bɔfo ɔmɛ nɛ ji Barnaba kɛ Paulo nu he ɔ, a gba a tadehi nɛ a sa fo kɛ ya sɛ asafo ɔ kpɛti kɛ ngmlaa 15ke: “Tsaatsɛmɛ, mɛni nyɛ ngɛ pee nɛ ɔ? wɔ hu nimli adesahi ji wɔ kaa nyɛ nɔuu, nɛ wa ngɛ sane kpakpa a fiee kɛ ngɛ nyɛ tsɔɔe, konɛ nyɛɛ kpale nyɛ se kɛ je kikɛmɛ a yakayaka ni nɛ ɔmɛ a he kɛ ba Mawu hɛkalɔ ɔ ngɔ, nɔ nɛ pee hiɔwe kɛ zugba kɛ wo kɛ nihi kulaa nɛ ngɛ a mi ɔ; 16nɔ nɛ blemabi ɔmɛ a yinɔhi nɛ be ɔ mi ɔ, e ha majemajeɔ tsuo nyɛɛ mɛ nitsɛmɛ a blɔ ɔmɛ a nɔ. 17Se kɛ̃ ɔ, e jɔɔ we lɛ nitsɛ e he odase yemi, se mohu e peɔ kpakpa nɛ e haa hiɔmi jee hiɔwe nɛɛ haa nyɛ, kɛ jehahi nɛ baa ni fuu hulɔ, e kɛ ngma kɛ bua jɔmi woɔ nyɛ tsuihi a mi tɔ.” 18Nɛ a gbo dengme loko a kɛ kikɛmɛ a munyu nɛ ɔmɛ tsi bɔ nɛ jinɛ ni ɔmɛ maa sã ha mɛ ɔ nya.
19Se Yudafohi komɛ je Antiokia kɛ Ikoniom ba lejɛ ɔ ba wo asafo ɔmɛ a yi mi; a fia Paulo tɛ, nɛ a sã lɛ si kɛ je ma a mi, a susu kaa e gbo. 20Se benɛ kaseli ɔmɛ ba bɔle lɛ kɛ kpe ɔ, e te si nɛ e ho ma a mi ya. Nɛ e nɔ je na a, e kɛ Barnaba pue nɔ kɛ ho Derbe ya.
Paulo kɛ Barnaba ba Antiokia ekohu
21Benɛ a fiɛ sane kpakpa a tsɔɔ ma a, nɛ a ha nihi fuu tsake pee kaseli ɔ, a kpale a se kɛ ho Listra kɛ Ikoniom kɛ Antiokia ya. 22A kpale wo kaseli ɔmɛ a mumi mi wami ɔ he wami, nɛ a tu munyu tsɔɔ mɛ ke a hɛɛ hemi kɛ yemi ɔ mi, nɛ jeha nɛ ɔ hu e sa kaa wa guu dengme fuu mi kɛ sɛɛ Mawu matsɛ yemi ɔ mi. 23Nɛ a hia nikɔtɔmahi ngɔ to asafo tsuaa asafo nya, nɛ a kɛ sɔlemi kɛ hwɔ hami tu mɛ ngɔ wo Nyɔmtsɛ nɔ nɛ a he ye ɔ dɛ mi. 24Nɛ a po mi ngɛ Pisidia nɛ a ba Pamfilia. 25Nɛ benɛ a fiɛ munyu ɔ ngɔ tsɔɔ ngɛ Perge ɔ, a ngɔ pue nɔ kɛ ba Atalia. 26Nɛ a sɛ lɛ mi ngɛ lejɛ ɔ, nɛ a hia kɛ ba Antiokia, ngɛ he nɛ a tu mɛ ngɔ wo Mawu dloomi ɔ dɛ mi kɛ ha ni tsumi nɛ a tsu gbe nya a ngɛ ɔ.
27Benɛ a ba lejɛ ɔ nɛ a ba bua asafo ɔ nya a, a sɛɛ mɛ nihi nɛ Mawu kɛ mɛ ya tsu ɔ kulaa, kɛ bɔ nɛ e bli blɔ ngɔ ha majeli ɔmɛ. 28Nɛ a kɛ kaseli ɔmɛ hi si be saii.",https://www.bible.com/bible/2322/ACT.14.DAN77
BƆFO 15,"A kpe ngɛ Yerusalem
1Ni komɛ je Yudea kɛ ba nɛ a ba tsɔɔ nyɛmimɛ ɔmɛ ke: “Ke a pui nyɛ ngɛ Mose Mlaa a nya a, a be nyɛ yiwami nyɛe ma he.” 2Nɛ benɛ Paulo kɛ Barnaba kɛ mɛ sa nya nɛ a kɛ mɛ je nɔ hluu ɔ, a to kaa Paulo kɛ Barnaba kɛ a ti ni komɛ hu nɛ ya bɔfo ɔmɛ kɛ nikɔtɔmahi nɛ ngɛ Yerusalem ɔmɛ a ngɔ ngɛ kikɛmɛ a munyu nɛ ɔ he.
3Lɔ ɔ he ɔ benɛ asafo ɔ ba je mɛ blɔ ɔ, a gu Foinike kɛ Samaria nɛ a sɛɛ majeli ɔmɛ a tsakemi ɔ he sane ha mɛ, nɛ a kɛ ha nyɛmimɛ ɔmɛ tsuo na bua jɔmi wawɛɛ. 4Nɛ benɛ a su Yerusalem ɔ, asafo ɔ kɛ bɔfo ɔmɛ kɛ nikɔtɔma amɛ he mɛ hɛmuɔ, nɛ a sɛɛ nihi kulaa nɛ Mawu kɛ mɛ tsu ɔ ha mɛ. 5Se ni komɛ nɛ je Farisifo ɔmɛ a ku ɔ mi nɛ he ye ɔ te si nɛ a de ke: “Ja a po mɛ nɛ a wo mɛ kita ke a ye Mose Mlaa a nɔ.”
6Nɛ bɔfo ɔmɛ kɛ nikɔtɔma amɛ ba bua a he nya konɛ a hla kikɛmɛ a sane nɛ ɔ mi. 7Se benɛ a sa nya hluu ɔ, Petro te si da si, nɛ e de mɛ ke: “Tsaatsɛmɛ kɛ mamimɛ, nyɛ nitsɛmɛ nyɛ le kaa kɛ je lokoo nɛ Mawu hla mi kaa majeli ɔmɛ a nu sane kpakpa a kɛ je ye nya, nɛ a he ye. 8Nɛ Mawu nɛ le tsui mi nihi ɔ ye mɛ odase nɛ e ha mɛ Mumi Klɔuklɔu ɔ kaa bɔ nɛ e ha wɔ ɔ nɔuu, 9nɛ e hlɛ́ nimli a mi ngɛ waa kɛ mɛ kpɛti, nɛ e kɛ hemi kɛ yemi tsukɔ a tsuihi a he. 10Lɔ ɔ he ɔ, jeha nɛ ɔ, mɛni he je nyɛ ngɛ Mawu kae nɛ nyɛɛ kɛ pã tso nɛ waa kɛ wa tsɛmɛ ɔmɛ kulaa nyɛ we tloomi fɔ́ɔ kaseli ɔmɛ a ko nɔ? 11Se wa heɔ yeɔ kaa Nyɔmtsɛ Yesu Kristo dloomi ɔ mohu nɔ a maa gu kɛ he waa kɛ mɛ tsuo yiwami.”
12Kɛkɛ nɛ mɛ tsuo a ma a nya nɛ a bu Barnaba kɛ Paulo nɛ sɛɛ mɛ okadihi kɛ nyakpɛ nihi abɔ nɛ Mawu gu a nine nɔ kɛ pee ngɛ majemajeli ɔmɛ a kpɛti ɔ tue. 13Benɛ a tu munyu ɔta a, Yakobo he nɔ nɛ e ke: “Tsaatsɛmɛ kɛ mamimɛ, nyɛɛ bu mi tue. 14Simeon sɛɛ bɔ nɛ Mawu ba slaa majemajeli ɔmɛ kekle, nɛ e hla a kpɛti ma ko ngɔ ha e biɛ ɔ. 15Nɛ gbali ɔmɛ a munyu ɔmɛ hu kɛ enɛ ɔ sɔ pɛpɛɛpɛ, bɔ nɛ a ngma ke:
16‘Ni nɛ ɔmɛ a se ɔ, ma kpale ye se kɛ ba,
Nɛ ma dla David bo tsu nɛ ku ɔ ma ma;
Nɛ o tsu kokue ɔmɛ hu ma fia ekohu,
Nɛ ma tle lɛ si ngɔ ma si;
17Benɛ pee nɛ nimli nɛ piɛ ɔ kɛ majemajeli ɔmɛ kulaa hu
Nɛ a kɛ ye biɛ wo mɛ ɔ
A hla Nyɔmtsɛ ɔ se blɔ.’
18Nyɔmtsɛ ɔ nɛ ha a le enɛ ɔmɛ kulaa kɛ je lokoo ɔ lɛ de.
19“Lɔ ɔ he ɔ nɔ́ nɛ i ngɛ dee ji kaa a ko doo nihi nɛ kpale a se kɛ je majeli ɔmɛ a kpɛti kɛ ba Mawu ngɔ ɔ nya tsɔ. 20Se mohu a ngma mɛ ke a nyɛ wɔ nihi kɛ a ajuama bɔmi kɛ lohwehi nɛ a kika mɛ kɛ gbe kɛ dmuɔ. 21Ejakaa kɛ je blema lokoo ɔ Mose ngɛ nihi nɛ fiɛɔ lɛ ngɛ ma tsuaa ma nɔ, nɛ daa Hejɔɔmi Ligbi ɔ a kaneɔ e womi ɔmɛ ngɛ kpe he ɔmɛ.”
Womi nɛ a ngma mane mejeli nɛ he ye ɔ
22Kɛkɛ nɛ bɔfo ɔmɛ kɛ nikɔtɔma amɛ kɛ asafo mluku ɔ kulaa ma nya si kaa a hia nyumuhi komɛ kɛ je mɛ nitsɛmɛ a kpɛti, nɛ a tsɔ mɛ kɛ Paulo kɛ Barnaba kɛ ya Antiokia. Mɛ ji Yuda, nɔ nɛ a tsɛɛ lɛ Barsaba hulɔ ɔ, kɛ Sila, nyɛmimɛ ɔmɛ a kpɛti nikɔtɔma amɛ. 23Nɛ a ngma womi ngɔ ha mɛ ke:
“Bɔfo ɔmɛ kɛ nikɔtɔma amɛ kɛ nyɛmimɛ ɔmɛ biɔ nyɛmimɛ nɛ je majeli ɔmɛ a kpɛti ngɛ Antiokia kɛ Siria kɛ Kilikia a saminya. 24Akɛnɛ wa nu kaa wa ti nikomɛ pue nɔ kɛ ba ba doo nyɛ nya kɛ munyuhi komɛ nɛ a kɛ puɛ nyɛ juɛmi de ke a po nyɛ nɛ nyɛɛ ye Mose Mlaa a nɔ, pohu wa wui mɛ jamɛ a kita ko he je ɔ, 25e sa wa hɛ mi kaa, nɛ wa nya pee kake nɛ ɔ ɔ, waa hia nihi ngɔ piɛ Barnaba kɛ Paulo nɛ wa suɔ ɔ he 26nihi nɛ ji nimli nɛ ngɔ a wami ngɔ ha ngɛ wa Nyɔmtsɛ Yesu biɛ ɔ he ɔ, konɛ waa tsɔ mɛ nyɛ ngɔ. 27Lɔ ɔ he ɔ wa tsɛ Yuda kɛ Sila, konɛ mɛ hu a kɛ a nya mi munyu ba jaje kikɛmɛ a ni nɛ ɔmɛ nɔuu ngɔ tsɔɔ nyɛ. 28Ejakaa e sa Mumi Klɔuklɔu ɔ hɛ mi, nɛ e sa wɔ hu wa hɛ mi kaa, waa kɛ tlomi ko nɛ ko fɔ nyɛ nɔ hu, kaa ja nihi nɛ he hia nɛ ɔmɛ nɔuu. 29Kaa nyɛɛ nyɛ lo nɛ a gbe ha wɔhi kɛ muɔ kɛ lohwehi nɛ a kika a kuɛ kɛ ajuama bɔmi. Ke nyɛ nyɛ enɛ ɔmɛ ɔ, nyɛ pee saminya. Nyɛɛ hi si saminya!”
30Jeha nɛ ɔ, benɛ a wo bɔfo ɔmɛ blɔ ɔ, a ba Antiokia, nɛ a ba bua asafo ɔ nya nɛ a je womi ɔ ngɔ ha mɛ. 31Nɛ benɛ a kane ɔ, a bua jɔ a he ngɛ a bua womi munyu ɔ he. 32Se Yuda kɛ Sila a, akɛnɛ mɛ nitsɛmɛ hu gbali ji mɛ he je ɔ, a kɛ munyuhi babauu jɔɔ nyɛmimɛ ɔmɛ a bua nɛ a wo mɛ he wami. 33Nɛ benɛ a se kɛ bɔɔ ngɛ lejɛ ɔ, nyɛmimɛ ɔmɛ wo mɛ blɔ ngɛ he jɔmi mi kɛ ho nihi nɛ tsɔ mɛ ɔmɛ a ngɔ ya. [ 34Se Sila lɛɛ, e suɔ kaa e maa hi lejɛ ɔ.]
35Paulo kɛ Barnaba hi Antiokia nɛ a tsɔɔ ni nɛ a fiɛ Nyɔmtsɛ ɔ he sane kpakpa a, nɛ ni kpa komɛ fuu hu pee ja.
Paulo kɛ Barnaba gba a mi
36Be ko se ɔ Paulo de Barnaba ke: “Ha waa kpale wa se ya slaa wa nyɛmimɛ ɔmɛ ngɛ ma tsuaa ma nɛ wa fiɛ Nyɔmtsɛ ɔ munyu ɔ ngɛ mi ɔ, nɛ waa hyɛ bɔ nɛ a ngɛ.” 37Barnaba hɛ ngɛ nɔ kaa a maa ngɔ Yohane nɛ a tsɛɛ lɛ Marko ɔ ngɔ piɛ a he. 38Se Paulo lɛɛ, e susu kaa e sɛ́ kaa a ngɔ nɔ nɛ kpale ngɛ a se ngɛ Pamfilia nɛ e kɛ mɛ yɛ́ ni tsumi ɔ ngɔ piɛ a he. 39Lɔ ɔ he ɔ, enɛ ɔ pee mɛ nya sami babauu nɛ e ha a gba a mi, nɛ Barnaba ngɔ Marko ngɔ piɛ e he, nɛ a gu lɛ mi kɛ ho Kipro ya. 40Se Paulo lɛɛ, e hia Sila ngɔ piɛ e he, nɛ benɛ nyɛmimɛ ɔmɛ tu lɛ ngɔ wo Mawu dloomi ɔ dɛ mi ɔ, e pue nɔ kɛ ho. 41Nɛ e gu Siria kɛ Kilikia ya wo asafo ɔmɛ he wami.",https://www.bible.com/bible/2322/ACT.15.DAN77
BƆFO 16,"Paulo kɛ Sila ngɔ Timoteo
1Kɛkɛ nɛ Paulo ba Derbe kɛ Listra. Nɛ oʼɛ, kaselɔ ko ngɛ lejɛ ɔ nɛ a tsɛɛ lɛ Timoteo, Yudayo ko nɛ he ye ɔ bi, se e tsɛ ɔ Helano ʼi. 2Nyɛmimɛ ɔmɛ nɛ ngɛ Listra kɛ Ikoniom ɔ yeɔ e he odase kpakpa. 3Paulo hla kaa e kɛ Timoteo nɛ ya, lɔ ɔ he ɔ e ngɔ lɛ nɛ e po lɛ ngɛ Yudafohi nɛ ngɛ lejɛ ɔ ni ɔmɛ a mi ɔ he; ejakaa mɛ kulaa a le kaa e tsɛ ɔ Helano ʼi. 4Se benɛ a ngɛ ma amɛ a nɔ kpae ɔ, a kɛ mlaahi nɛ bɔfo ɔmɛ kɛ nikɔtɔma amɛ nɛ ngɛ Yerusalem ɔ wo ɔ ha mɛ, konɛ a ye nɔ. 5Lɔ ɔ he ɔ asafo ɔ na he wami ngɛ hemi kɛ yemi mi, nɛ a he hiɛɛ daa ligbi.
Paulo ninami ngɛ Troia
6Akɛnɛ Mumi Klɔuklɔu ɔ tsi mɛ blɔ ke a ko fiɛ munyu ɔ ngɔ tsɔɔ ngɛ Asia he je ɔ, a po mi ngɛ Frigia kɛ Galatia zugba a nɔ. 7A ba Misia ni ɔmɛ a mi, nɛ a ka kaa a maa ya Bitinia, se Yesu Mumi ɔ ngmɛ́ mɛ blɔ. 8Kɛkɛ nɛ a gu Misia nɛ a ba Troia. 9Nɛ nyɔ ɔ mi ɔ Paulo na ni, kaa nyumu Makedonia no ko daa si ngɛ lɛ pɛɛ kpae ke: “Ba Makedonia nɛ o ba ye bua wɔ!” 10Se benɛ e na ni ɔ pɛ ɔ, amlɔ ɔ wa hla kaa waa ya Makedonia, ejakaa wa na le tutuutu kaa Nyɔmtsɛ ɔ tsɛ wɔ kɛ yaa lejɛ ɔ, konɛ wa ya fiɛ sane kpakpa a ngɔ tsɔɔ mɛ.
Lidia tsakemi ngɛ Filipi
11Lɔ ɔ he ɔ wa hia kɛ lɛ kɛ je Troia nɛ wa nyɛɛ tɛ̃ɛ kɛ ya Samotrake, nɛ e nɔ je na a wa ba Neapoli. 12Nɛ wa je lejɛ ɔ, wa ya Filipi nɛ ji Makedonia zugba a nɔ ma ngua kɛ Romabi a nɔ yemi he. Wa hi ma nɛ ɔ mi be saii. 13Nɛ Hejɔɔmi Ligbi ɔ nɔ ɔ, wa je ma a mi kɛ ya pa nya he nɛ wa juɛmi de wɔ ke a pɔɔ sɔlemi ngɛ ɔ, nɛ wa hi si nɛ waa kɛ yihi nɛ ba bua a he nyɛ ngɛ lejɛ ɔ tu munyu. 14Nɛ yo ko nɛ a tsɛɛ lɛ Lidia nɛ ji kɔjai jualɔ ko nɛ je Tiatira ma a mi nɛ yee Mawu gbeye ɔ hu nu. Nɛ Nyɔmtsɛ ɔ bli e tsui nya, kaa e bu nihi nɛ Paulo ngɛ dee ɔ tue. 15Nɛ benɛ a baptisi lɛ kɛ e we ɔ, e kpa wɔ pɛɛ ke: “Ke nyɛ bu mi kaa i he Nyɔmtsɛ ɔ ye anɔkuale mi ɔ, lɛɛ nyɛɛ ba ye we ɔ nɛ nyɛ ba hi lejɛ ɔ.” Nɛ e hɛɛ wɔ hluu nɛ wa kplɛɛ nɔ.
A wo Paulo kɛ Sila tsu mi
16E ba mi kaa ligbi ko benɛ wa yaa he nɛ a sɔlee ngɛ ɔ, tsɔlɔyo ko nɛ klaami mumi ngɛ e mi kɛ wɔ ba kpe; e kɛ e klaami ɔ haa e nyɔmtsɛmɛ naa ni fuu. 17E nyɛɛ waa kɛ Paulo se, nɛ e kpa ngmlaa ke: “Kikɛmɛ a nimli nɛ ɔmɛ ɔ, Mawu nɛ ngɛ hiɔwe lokoo ɔ tsɔli ji mɛ, nɛ a ngɛ yi wami hemi blɔ ɔ jajee kɛ ngɛ nyɛ tsɔɔe.” 18Nɛ e pee ja ligbihi fuu. Se e dɔ Paulo wawɛɛ, nɛ e plɛ e he nɛ e de mumi ɔ ke: “I ngɛ mo fae ngɛ Yesu Kristo biɛ mi kaa o je e mi.” Nɛ e je kpo ngɛ jamɛ a ngmlɛfia a nɔ nɔuu. 19Se benɛ e nyɔmtsɛmɛ ɔmɛ na kaa a ni nami hɛ kɛ nɔ fɔmi ɔ be hu ɔ, a nu Paulo kɛ Sila nɛ a sã mɛ kɛ ya ganɔ ɔmɛ a hɛ mi ngɛ jua a nɔ. 20Benɛ a kpaka mɛ kɛ ya asafoatsɛmɛ ɔmɛ a hɛ mi ɔ, a ke: “Kikɛmɛ a nimli nɛ ɔmɛ nɛ ji Yudafohi ɔ ngɛ wa ma a mi hliihlii woe. 21Nɛ a ngɛ kusumihi komɛ tsɔɔe nɛ wa be he blɔ ka wa pɛtɛɛ he loo wa yeɔ nɔ, ejakaa Romabi ji wɔ.” 22Nɛ ma mi bi ɔmɛ hu te si wo mɛ nɛ a po klaangma wo a he, nɛ asafoatsɛmɛ ɔmɛ ha a je a tade ɔmɛ ngɛ a he, nɛ a fa ke a fia mɛ kpa. 23Nɛ benɛ a fia mɛ kpa saminya a, a wo mɛ tsu mi, nɛ a wo pa mi tsɛmɛ a nɔ hyɛlɔ ɔ kita ke e ngɔ mɛ ngɔ to sɔkee. 24Nɛ akɛnɛ a wo lɛ kikɛmɛ a kita he je ɔ, e kɛ mɛ ya wo tsu nɛ ngɛ se je ɔ mi, nɛ e bɔ a nanehi pa.
25Se nyɔ mi kpɛti ɔ Paulo kɛ Sila ngɛ sɔlee nɛ a ngɛ lae kɛ ngɛ Mawu yi jee; nɛ pa mi tsɛmɛ ɔmɛ ngɛ mɛ tue bue. 26Nɛ tlukaa a, zugba mimiɛ wawɛɛ; nɛ tsu ɔ fanesi ɔmɛ mimiɛ, nɛ amlɔ ɔ sinya amɛ kulaa bli, nɛ mɛ tsuo a kɔsɔkɔsɔ ɔmɛ kplɔ ngɛ a he. 27Se benɛ pa mi tsɛmɛ a nɔ hyɛlɔ ɔ hɛli si kɛ je mahɛ mi nɛ e na kaa tsu ɔ sinya amɛ kulaa a nya fɔɔ si ɔ, e hia klaate nɛ jinɛ e maa gbe e he, ejakaa e susu kaa pa mi tsɛmɛ ɔmɛ tu fo. 28Se Paulo nga ke: “Koo pee o he yayami ko, se wɔ tsuo wa ngɛ hiɛ ɔ.” 29Kɛkɛ nɛ pã mi tsɛmɛ a nɔ hyɛlɔ ɔ tsɛ nɛ a ba ha lɛ la, nɛ e sa fo kɛ sɛ tsu ɔ mi, nɛ e kɛ hedomi be nɔ Paulo kɛ Sila hɛ mi; 30nɛ e kɛ mɛ je kpo nɛ e ke: “Nyɔmtsɛmɛ, kɛ ma pee kɛɛ nɛ ma na yi wami hemi?”
31Nɛ a ke: “He Nyɔmtsɛ Yesu Kristo nɔ ngɔ ye, nɛ a ma he o kɛ o we ɔ kulaa yi wami.” 32Nɛ a jaje Nyɔmtsɛ ɔ munyu ɔ tsɔɔ lɛ kɛ nihi kulaa nɛ ngɛ e we ɔ mi ɔ. 33Nɛ e ngɔ mɛ jamɛ a nyɔ ɔ mi ngmlɛfia a nɔuu, nɛ e fɔ a kpa amɛ a nya ha mɛ, nɛ a baptisi lɛ kɛ e we ɔ mi bimɛ kulaa amlɔ ɔ nɔuu. 34Nɛ e kɛ mɛ ya e we ɔ mi, nɛ e ya ngmɛ mɛ okplɔɔ, nɛ e kɛ e we ɔ kulaa nya kaa e he Mawu ye.
35Se benɛ je na a, asafoatsɛmɛ ɔmɛ tsɔ aslaafohi ba de ke: “Ngmɛɛ nimli ɔmɛ a he nɛ a ho”. 36Se pa mi tsɛmɛ a nɔ hyɛlɔ ɔ jaje kikɛmɛ a munyu nɛ ɔ ngɔ tsɔɔ Paulo ke: “Asafoatsɛmɛ ɔmɛ tsɔ kɛ ba ke a ngmɛɛ nyɛ he, lɔ ɔ he ɔ jeha nɛ ɔ nyɛɛ je kpo, nɛ nyɛɛ kɛ nyɛɛmi saminya.” 37Se Paulo de mɛ ke: “Wɔ nɛ Romabi ji wɔ nɛ a bui wɔ fɔ ɔ, a fia wɔ kpa, nɛ a wo wɔ tsu mi hulɔ, nɛ kpaako a ngɛ wɔ fiee zaa lo? Dɛbi, se mohu ha mɛ nitsɛmɛ a ba nɛ a ba je wɔ.” 38Nɛ aslaafo ɔmɛ ya jaje kikɛmɛ a munyu nɛ ɔ ngɔ tsɔɔ asafoatsɛmɛ ɔmɛ. Nɛ benɛ a nu kaa Romabi ji mɛ ɔ, a ye gbeye. 39Nɛ a ba ba kpa mɛ pɛɛ, nɛ benɛ a je mɛ ɔ, a kpa mɛ pɛɛ ke a je ma a mi. 40Se benɛ a je tsu ɔ mi ɔ, a ho Lidia we ɔ mi ya. Nɛ benɛ a na nyɛmimɛ ɔmɛ nɛ a jɔɔ a bua a, a pue nɔ kɛ ho.",https://www.bible.com/bible/2322/ACT.16.DAN77
BƆFO 17,"Paulo kɛ Sila ngɛ Tesalonika
1Jeha nɛ ɔ a gu Amfipoli kɛ Apolonia, nɛ a ba Tesalonika, he nɛ Yudafohi a kpe he ko ngɛ ɔ. 2Nɛ Paulo ya a ngɔ kaa bɔ nɛ e pɔɔ peemi ɔ, nɛ e kɛ mɛ ya sa nya Hejɔɔmi Ligbi etɛ sɔuu ngɛ ngmami ɔmɛ a he. 3E blɛke munyu ɔ mi tsɔɔ mɛ faii kaa ja Kristo ɔ na amanehlu nɛ e te si kɛ je gbeje, nɛ kaa “kikɛmɛ a Yesu, nɛ i ngɛ e he sane jajee kɛ ngɛ nyɛ tsɔɔe nɛ ɔ, ji Kristo ɔ nɛ.” 4Nɛ a ti ni komɛ kplɛɛ nɛ a kɛ a he bɔ Paulo kɛ Sila he, kɛ Helabi Mawu gbeye yeli ɔmɛ a kpɛti nihi babauu, kɛ yihi nɛ a buu mɛ hu fuu.
5Se e pee Yudafo ɔmɛ tai, nɛ a ya kpaka yakayaka nimli ɔmɛ a kpɛti dikali komɛ ngɔ piɛ a he, nɛ benɛ a nya ba kpane fuu ɔ, a wo ma a mi hliihlii. A ya tua Yason we ɔ, nɛ a ngɛ hlae nɛ a kpaka Paulo kɛ Sila ya ha ma a. 6Se benɛ a nɛ́ mɛ ɔ, a kpaka Yason kɛ nyɛmimɛ ɔmɛ a ti ni komɛ kɛ ya ma a mi nikɔtɔma amɛ a hɛ mi nɛ a kpa ngmlaa ke: “Ni nɛ ɔmɛ nɛ plɛ je mi hɛ mi ngɔ bu si nɛ ɔ ba hiɛ ɔ hulɔ, 7nɛ Yason he mɛ to. Ni nɛ ɔmɛ tsuo kuɔ Kaisare mlaa a nya deɔ ke matsɛ kpa ko ngɛ nɛ ji Yesu ko.” 8Nɛ a ha ma a mi bi ɔmɛ kɛ nikɔtɔma amɛ tsuo nu sawale kɛ kikɛmɛ a munyu nɛ ɔmɛ. 9Nɛ benɛ a he se dami ni ngɛ Yason kɛ ni kpa amɛ a dɛ ɔ, a ngmɛɛ a he.
Paulo kɛ Sila ngɛ Beroia
10Nɛ amlɔ ɔ nyɛmimɛ ɔmɛ je Paulo kɛ Sila blɔ nyɔ mi kɛ ho Beroia ya. Nɛ benɛ a su lejɛ ɔ a ya sɛ Yudafo ɔmɛ a kpe he ɔ. 11Ni nɛ ɔmɛ a su hi pe ninɛmɛ nɛ ngɛ Tesalonika a, mɛɛ lɛɛ a je a yi mi pɛtɛ munyu ɔ he, nɛ daa a kpaa ngmami ɔmɛ a mi hyɛɛ kaa ni nɛ ɔmɛ ngɛ mi ja lo? 12Lɔ ɔ he ɔ a ti nihi fuu he ye, kɛ Helayi nɛ ngɛ biɛ kɛ nyumuhi hu fuu. 13Se benɛ Yudafohi nɛ ngɛ Tesalonika a nu he kaa Paulo ya jaje Mawu munyu ɔ ngɛ Beroia hulɔ ɔ, a ba lejɛ ɔ hu nɛ a ba wo ni ɔmɛ yi, nɛ a pee basabasa. 14Kɛkɛ nɛ amlɔ ɔ nyɛmimɛ ɔmɛ ya je Paulo blɔ nɛ e ya gu wo hɛ mi; se Sila kɛ Timoteo hi lejɛ ɔ. 15Se nihi nɛ ya sɛ Paulo ɔ kɛ lɛ ya su Atene tɔɔ. Akɛnɛ Paulo sɛ mɛ ke a ha Sila kɛ Timoteo nɛ a ba e ngɔ oya he je ɔ, a pue nɔ kɛ ho.
Paulo ngɛ Atene
16Jeha nɛ ɔ benɛ Paulo ngɛ mɛ mlɛe ngɛ Atene ɔ, e mumi mi wo la ngɛ e mi, benɛ e na ma a nɛ mi hyi tɔ kɛ amagahi sɔuu ɔ. 17Lɔ ɔ he ɔ e kɛ Yudafohi nɛ ngɛ kpe he ɔ kɛ Mawu gbeye yeli ɔmɛ kɛ nihi nɛ kɛ lɛ kpee daa nɛ ɔ ngɛ jua a nɔ ɔ saa nya. 18Se ni leli nɛ je Epikurotsɛmɛ kɛ Stoatsɛmɛ ɔmɛ a ti ni komɛ kɛ lɛ sa nya; nɛ ni komɛ ke: “Mɛni nyapuutsɛ nɛ ɔ ma de po?” Ni komɛ hu ke: “E ngɛ kaa nɔ ko nɛ jajeɔ ma se wɔhi a he sane tsɔɔ;” ejakaa e jaje Yesu kɛ e si temi he sane kpakpa a tsɔɔ mɛ. 19Nɛ a ngɔ lɛ kɛ ya Areopago (kojomi he) ɔ, nɛ a ke: “Anɛ o ma ha waa le tsɔɔmi he nɛ o ngɛ he munyu tue nɛ ɔ lo? 20Ejakaa o ha wa tue nu ma se sanehi; lɔ ɔ he ɔ wa ngɛ sisi hlae nɛ waa le.” 21Se Atenebihi tsuo kɛ nibwɔhi nɛ ngɛ lejɛ ɔ, nɔ́ nɛ piɛ mɛ pɛ ji sane he ko sɛɛmi kɛ tue bumi.
22Paulo ya da Areopago ɔ kpɛti nɛ e ke: “Tsaatsɛmɛ Atenebihi, i naa ngɛ nihi kulaa mi kaa nyɛ jaa wɔhi pɛpɛɛpɛ. 23Ejakaa benɛ i bee nɛ i hyɛ nihi nɛ nyɛ ngɛ jae ɔ, i na bɔ sami latɛ ko hu nɛ a ngma ngɛ nɔ ke: ‘Mawu nɛ a li ɔ nɔ ʼi.’ Lɔ ɔ he ɔ, nɔ nɛ nyɛ li lɛ se kɛ̃ ɔ nyɛ jaa lɛ ɔ, lɛ nɔuu e he sane i ngɛ jajee kɛ ngɛ nyɛ tsɔɔe ɔ nɛ. 24Mawu nɛ pee je ɔ kɛ e mi nihi kulaa, nɛ ji hiɔwe kɛ zugba nyɔmtsɛ ɔ, e hi sɔlemi tsuhi nɛ a kɛ nine pee mi, 25nɛ jeha nɛ ɔ hu a kɛ nimli a ninehi ja we lɛ, kaa nɔ ko nɛ nɔ́ ko fiɔ lɛ; lɛ mohu e dɛ mi wami kɛ mumi kɛ nihi tsuo jee kɛ baa haa nimli kulaa. 26Muɔ kake e kɛ pee nimli adesahi kulaa nɛ a hi zugba a tsuo hɛ mi, nɛ yinɔhi nɛ e to ɔ kɛ a sihi he ɔmɛ a huzu ɔmɛ ɔ, e kpɛ mi ngɔ to momo, 27konɛ a hla Mawu se blɔ, kaa eko ɔ ke a lilaa si ɔ, a maa na lɛ lo; pohu e kɛ wa ti nɔ tsuaa nɔ kpɛti kɛ we. 28Ejakaa
‘E mi nɔuu wa hɛ ngɛ ngɛ, nɛ wa tsɛ̃ɛ wa he,
nɛ wa ngɛ ngɛ.’
Kaa bɔ nɛ nyɛ nitsɛmɛ nyɛ latsɛmɛ ɔmɛ ekomɛ hu de ɔ ke:
‘Se lɛ nɔuu e nina ji wɔ hulɔ’ ɔ.
29Se ke Mawu nina ji wɔ ɔ, e sɛ kaa wa susuu kaa Mawu su ɔ ngɛ kaa sika tsu loo sika hiɔ loo tɛ ko nɛ nɔmlɔ kɛ e ga kɛ e juɛmi pee. 30Lɔ ɔ he ɔ, be nɛ a li ɔ Mawu ku e hɛ ngɔ fɔ nɔ, se jeha nɛ ɔ lɛɛ e ngɛ nimli kulaa nɛ ngɛ he tsuaa he ɔ kita woe kaa a tsake a tsui. 31Ejakaa e to ligbi ko nɛ e maa gu nyumu ko nɛ e to ɔ nɔ kɛ kojo je mluku ɔ tsuo ngɛ dami nya; e ha nɔ tsuaa nɔ le enɛ ɔ, ejakaa e tle lɛ si kɛ je gbeje.”
32Se benɛ a nu ni gbogboehi a si temi he ɔ, ni komɛ ye e he fɛu, nɛ ni komɛ hu ke: “Wa maa kpale bu mo tue ekohu ngɛ enɛ ɔ he.” 33Bɔ nɛ pee nɛ Paulo je a kpɛti ji nɛ ɔ nɛ. 34Se nyumuhi komɛ kɛ a he bɔ e he nɛ a he ye. A kpɛti ni komɛ ji Dionisio, Areopagono ɔ, kɛ yo ko nɛ a tsɛɛ lɛ Damari ɔ, kɛ ni kpa komɛ nɛ piɛ a he.",https://www.bible.com/bible/2322/ACT.17.DAN77
BƆFO 18,"Paulo ngɛ Korinto
1Enɛ ɔ se ɔ Paulo je Atene nɛ e pue nɔ kɛ ho Korinto ya. 2Nɛ e ya na Yudano ko nɛ a tsɛɛ lɛ Akwila nɛ a fɔ lɛ ngɛ Ponto nɛ e je Italia kɛ ba kɛ we, kɛ e yo Priskila (ejakaa Kaesare Klaudio fa Yudafohi tsuo ke a je Roma), nɛ e ya a ngɔ. 3Nɛ akɛnɛ e kɛ mɛ tsuo tsuɔ ni tsumi kake he je ɔ, e kɛ mɛ hi si, nɛ a tsuɔ ni; a ni tsumi ji bo tsu peemi. 4Se daa Hejɔɔmi Ligbi ɔ nɔ ɔ, e ya tuɔ munyu ngɔ tsɔɔ nihi ngɛ kpe he ɔ, nɛ e bɔɔ mɔde kaa e tsake Yudafohi kɛ Helabi ɔmɛ.
5Benɛ Sila kɛ Timoteo je Makedonia ba a, munyu ɔ nyɛ Paulo nɔ, nɛ e ye odase veveeve ngɔ tsɔɔ Yudafo ɔmɛ ke Yesu ji Kristo ɔ nɛ. 6Benɛ a ku e nya nɛ a tu musu bɔmi munyuhi kɛ si lɛ ɔ, e huanya e tade ɔ mi nɛ e de mɛ ke: “Nyɛ muɔ nɛ tloo nyɛ. Imi lɛɛ musu ko be ye nɔ, kɛ je be nɛ ɔ kɛ yaa nɛ ɔ, ma ya majemajeli a bimɛ ɔmɛ a ngɔ.” 7Kɛkɛ nɛ e je lejɛ ɔ nɛ e ho Mawujalɔ ko nɛ a tsɛɛ lɛ Titio Yusto nɛ e we tsa kpe he ɔ nɔ ɔ ngɔ ya. 8Se kpe he ɔ nɔkɔtɔma Krispo ɔ kɛ e we mluku ɔ kulaa he Nyɔmtsɛ ɔ nɔ ye, nɛ Korintobi ɔmɛ a ti nihi fuu hu nɛ nu ɔ, a he ye, nɛ a baptisi mɛ.
9Nyɔ ko mi ɔ, Nyɔmtsɛ ɔ de Paulo ngɛ ninami mi ke: “Koo ye gbeye, se mohu de, nɛ o ko ma o nya, 10ejakaa i kɛ mo ngɛ, nɛ nɔ ko nɔ ko be o he tae, nɛ e be mo yayami ko pee; ejakaa yi ngɛ nihi fuu ngɛ ma nɛ ɔ mi.” 11Nɛ Paulo hi akpɛti jeha kake kɛ hlami ekpa, nɛ e tsɔɔ Mawu munyu ɔ.
12Benɛ Galio ngɛ amlaalo yee ngɛ Akaia a, Yudafo ɔmɛ kɛ juɛmi kake te si wo Paulo, nɛ a kpaka lɛ kɛ ya kojomi sɛ ɔ hɛ mi; 13a ya de ke: “Nyumu nɛ ɔ woɔ ni ɔmɛ a yi mi nɛ a je mlaa a se kɛ ja Mawu.” 14Se benɛ Paulo ma bli e nya pɛ ɔ, Galio de Yudafo ɔmɛ ke: “Yudafohi, e ji ju kɛ fɔ̃ sane ko ʼi jinɛ, e sa kaa ma bu nyɛ tue. 15Se ke munyu loo biɛhi loo nyɛ mlaa a he sane komɛ ʼi ɔ, lɔ ɔ lɛɛ nyɛ nitsɛmɛ nyɛɛ hyɛ nɔ; ejakaa i sume kaa i kojoɔ kikɛmɛ a sanehi.” 16Nɛ e fie mɛ kɛ je kojomi sɛ ɔ hɛ mi. 17Kɛkɛ nɛ Helabi ɔmɛ tsuo nu kpe he ɔ nɔkɔtɔma Sostene ɔ, nɛ a fia lɛ ni ngɛ kojomi sɛ ɔ hɛ mi, se enɛ ɔmɛ eko eko dɔɛ Galio.
Paulo kpale kɛ ba Antiokia
18Se benɛ Paulo hi lejɛ ɔ be saii se ɔ, e sɛ nyɛmimɛ ɔmɛ, nɛ e sɛ lɛ mi kɛ yaa Siria; nɛ Priskila kɛ Akwila kɛ lɛ ho. Nɛ e ya sɛ e yi ngɛ Kenkrea, ngɛ e si womi ko nya. 19Nɛ e ba Efeso, nɛ e si mɛ ngɛ lejɛ ɔ. Se lɛ nitse lɛɛ e ya kpe he ɔ, nɛ e kɛ Yudafo ɔmɛ ya sa nya. 20Nɛ benɛ a kpa lɛ pɛɛ ke e kɛ ngɛ a ngɔ bɔɔ ɔ, e kplɛɛ we. 21Se mohu e sɛ mɛ ke: “Bɔ tsuaa nɔ nɛ pee ɔ ja i ya ye nyami ligbi nɛ ma nɛ ɔ ngɛ Yerusalem; se ke Mawu suɔ ɔ, ma kpale ye se kɛ ba nyɛ ngɔ ekohu.” Nɛ e hia kɛ je Efeso.
22Benɛ e ya kple ngɛ Kaisarea a, e ya Yerusalem nɛ e ya nga asafo ɔ, nɛ e pue nɔ kɛ ho Antiokia ya. 23E hi lejɛ ɔ bɔɔ, nɛ kɔlɔ ɔ se ɔ, e pue nɔ ekohu nɛ e ya kpa Galatia kɛ Frigia zugba amɛ a nɔ pɛpɛɛpɛ, nɛ e wo kaseli ɔmɛ kulaa he wami.
Apolo ngɛ Efeso kɛ Korinto
24Yudano ko nɛ a tsɛɛ lɛ Apolo nɛ e se je Aleksandria nɛ ji nyumu nya mi tsɔlɔ nɛ ngɛ he wami ngɛ ngmami ɔmɛ a mi hulɔ ɔ ba Efeso. 25A tsɔɔ nyumu nɛ ɔ Nyɔmtsɛ ɔ blɔ ɔ he ni, nɛ e ngɛ kã ngɛ mumi mi, nɛ e tsɔɔ Yesu he ni fitsofitso, pohu Yohane baptisimi ɔ kɛkɛ e le. 26Nɛ e bɔni kã nya munyu tumi ngɛ kpe he ɔ. Se benɛ Akwila kɛ Priskila nu e he ɔ, a ngɔ lɛ kɛ ba a ngɔ, nɛ a tsɔɔ lɛ Mawu blɔ ɔ fitsofitso. 27Benɛ Apolo susu kaa e maa po mi kɛ ya Akaia a, nyɛmimɛ ɔmɛ na kã nɛ a ngma womi ya ha kaseli ɔmɛ kɛ wo mɛ ga ke a he lɛ hɛmuɔ. Benɛ e ba lejɛ ɔ, e ye bua nihi nɛ gu dloomi ɔ nɔ he ye ɔ babauu. 28Ejakaa e kɛ he wami ku Yudafo ɔmɛ a nya nɛ e kɛ ngmami ɔmɛ tsɔɔ mɛ faii kaa Yesu ji Kristo ɔ nɛ.",https://www.bible.com/bible/2322/ACT.18.DAN77
BƆFO 19,"Paulo ngɛ Efeso
1Benɛ Apolo ngɛ Korinto ɔ, Paulo ya kpa mahi nɛ ngɛ yo ɔmɛ a ɔ nɔ mi kɛ ba je Efeso. Nɛ e ba na kaseli komɛ, 2nɛ e bi mɛ ke: “Benɛ nyɛ he ye ɔ nyɛ na Mumi Klɔuklɔu ɔ lo?” Nɛ a de lɛ ke Mumi Klɔuklɔu ko ngɛ he ko jio, wa nui tete.” 3Nɛ e bi mɛ ke: “Lɛɛ mɛni mi a baptisi nyɛ ngɔ wo mɔ?” Nɛ a ke: “Yohane baptisimi ɔ mi.” 4Nɛ Paulo ke: “Yohane ɔ, tsuitsakemi baptisimi e kɛ baptisi, se e de ma a ke, a he nɔ nɛ ma ngɛ e se ɔ mohu nɔ ngɔ ye, lɛ ji Nyɔmtsɛ Yesu ɔ nɛ.” 5Nɛ benɛ a nu enɛ ɔ ɔ, a ha a baptisi mɛ ngɔ wo Nyɔmtsɛ Yesu biɛ mi. 6Nɛ benɛ Paulo kɛ e ninehi pue a nɔ ɔ, Mumi Klɔuklɔu ɔ kple a nɔ, nɛ a tu munyu slɔɔtohi nɛ a gba. 7Se nyumu ɔmɛ tsuo maa pee nyɔngma kɛ enyɔ.
8Paulo ya kpe he ɔ, nɛ e ya tu munyu kɛ kã, nɛ e tsɔɔ mɛ ni hlami etɛ sɔuu, nɛ e bɔ mɔde nɛ e ha a le Mawu matsɛ yemi ɔ he sane ɔ. 9Se benɛ ni komɛ wlua a tsui nɛ a bui tue nɛ a tu tsɔɔmi ɔ he munyu yaya ngɛ asafo ɔ hɛ mi ɔ, e je a ngɔ nɛ e je kaseli ɔmɛ hu kɛ je a kpɛti, nɛ daa nɛ ɔ e ya tuɔ munyu tsɔɔ nihi ngɛ nɔ ko nɛ a tsɛɛ lɛ Tirano ɔ ni kasemi he ɔ. 10Nɛ e pee enɛ ɔ jeha enyɔ sɔuu, nɛ nihi tsuo nɛ ngɛ Asia, Yudafohi nɛ Helabi kulaa, nu Nyɔmtsɛ Yesu munyu ɔ.
Skeva bimɛ ɔmɛ
11Nɛ Mawu gu Paulo nine nɔ e kɛ tsu he wami ni tsumihi hulɔ nɛ pɔɛ he, 12hluu po nɛ a ngɔɔ e dukuhi kɛ e tade hɛ mi hami bohi tete ya haa hiɔtsɛmɛ a nɔ nɛ a hiɔ ɔmɛ jɔɔ, nɛ mumi yayami ɔmɛ hu jee a mi. 13Se Yudafohi klaali nɛ nyɛɛ kɛ kpaa si ɔ, a ti ni komɛ hu ka nɛ a kɛ Yesu biɛ nɛ ke nihi nɛ mumi yayamihi ngɛ a mi ɔmɛ a yi ke: “I na Yesu nɛ Paulo ngɛ fiɛɛe ɔ.” 14Osɔfo nɔkɔtɔma Skeva, Yuda no ɔ, bimɛ nyumuhi kpaago ɔmɛ ji nihi nɛ peɔ kikɛmɛ a ni nɛ ɔmɛ ɔ nɛ. 15Se mumi yayami ɔ he nɔ nɛ e de mɛ ke: “Yesu ɔ, i le lɛ, nɛ Paulo hu i le lɛ; se nyɛɛ lɛɛ mɛnɔmɛ ji nyɛ?” 16Nɛ nɔmlɔ nɛ mumi yayami ngɛ e mi ɔ tua mɛ, nɛ e nine gu a nɔ nɛ e pee mɛ pasaa, nɛ a kɛ a he gu kɛ plaamihi tu fo kɛ je jamɛ a we ɔ mi. 17Nɛ benɛ Yudafohi kɛ Helabihi tsuo nɛ ngɛ Efeso ɔ nu enɛ ɔ ɔ, gbeye nu mɛ, nɛ a wo Nyɔmtsɛ Yesu biɛ ɔ hɛ mi nyami nitsɛnitsɛ. 18Nɛ nihi nɛ he ye ɔmɛ a kpɛti nihi fuu hu ba nɛ a ba jaje a ni peemi ni ɔmɛ paa ngɔ tsɔɔ. 19Nɛ kunya tsuli ɔmɛ hu a ti nihi babauu ba nɛ a kɛ a womi ɔmɛ ba pue si nɛ a sã ngɛ ni ɔmɛ tsuo a hɛ mi; nɛ benɛ a bu nya a e pee sika hiɔ kpɔ akpe-nyingmi enuɔ. 20Blɔ nɔ nɛ Nyɔmtsɛ ɔ munyu ɔ gu nɛ e kɛ wa nɛ e kɛ ye kunimi ɔ ji nɛ ɔ nɛ.
Basabasapeemi ba te si ngɛ Efeso
21Benɛ a gbe ni nɛ ɔmɛ a nya a, Paulo to e yi mi ngɛ mumi ɔ nya kaa e ma ya gu Makedonia kɛ Akaia kɛ ya Yerusalem, nɛ e ke: “Ke i su lejɛ ɔ, ja i ya slaa Roma hulɔ.” 22Lɔ ɔ he ɔ, e tsɔ nihi nɛ sɔmɔɔ lɛ ɔ a ti nihi enyɔ, Timoteo kɛ “Erasto, Makedonia, se lɛ nitse lɛɛ e hi Asia be bɔɔ.
23Se jamɛ a be ɔ mi nɔuu ɔ, basabasa peemi wawɛɛ ko ba te si ngɛ tsɔɔmi ɔ he. 24Sika hiɔ galɔ ko nɛ a tsɛɛ lɛ Demetrio ɔ kɛ sika hiɔ peɔ Artemi sɔlemi tsuhi nɛ haa jamɛ a gali ɔmɛ naa ni fuu ngɛ mi. 25E tsɛ ni ɔmɛ kɛ nihi tsuo nɛ tsuɔ jamɛ a ni ɔ eko ɔ kɛ ba kpe, nɛ e ke: “Tsaatsɛmɛ, nyɛ le kaa kikɛmɛ a ga nɛ ɔ waa kɛ naa wa ni fuu ɔ, 26nɛ jeha nɛ ɔ nyɛ ngɛ hyɛe nɛ nyɛ ngɛ nue kaa, pi Efeso nɛ ɔ kɛkɛ, se mohu piɛ bɔɔ nɛ e su Asia kulaa nɛ kikɛmɛ a Paulo nɛ ɔ plɛ nihi babauu yi mi nɛ e deɔ ke: ‘Nihi nɛ a kɛ nine pee ɔ pi mawuhi ji mɛ’. 27Nɛ pi wa ni tsumi nɛ ɔ kɛkɛ he guɛ nɛ ma gbo, se mohu mawuyo Artemi ngua a sɔlemi we ɔ hu a be lɛ bue ha nɔ́ ko nɔ́ ko, nɛ e nyami kpetekpleenyɛ ɔ nɛ Asia kɛ je mluku ɔ hu jaa a nya maa ba si.”
28Benɛ a nu enɛ ɔ ɔ, a mi mi wo la saminya nɛ a kpa ngmlaa ke: “Efesobi Artemi ɔ, he walɔ ngua ʼi!” 29Nɛ ma a mi kulaa pee basabasa; nɛ a kɛ juɛmi kake sa kɛ ho ni hyemi he ɔ ya, nɛ a ya nuu Gaio kɛ Aristarko nɛ ji Makedoniabi nɛ piɛ Paulo he kɛ hia blɔ ɔ. 30Se benɛ Paulo susu kaa e maa ya ni ɔmɛ a kpɛti ɔ, kaseli ɔmɛ kplɛɛ we lɛ; 31nɛ Asia ganɔ ɔmɛ a ti ni komɛ hu nɛ ji Paulo huɛmɛ ɔ tsɔ e ngɔ ba wo lɛ ga ke e ko ka kãa e maa ya ni hyemi he ɔ. 32Jeha nɛ ɔ benɛ ni komɛ ngɛ ngmlaa kpae kikɛ ɔ, ni komɛ hu ngɛ ekpã dee; ejakaa ni ɔmɛ kulaa ngɛ gidigidi pee, se a ti nihi fuu li nɔ́ nɛ he je nɛ a ba kpe ɔ tete. 33Nɛ a sã Aleksandro kɛ je ni ɔmɛ a kpɛti, ejakaa Yudafo ɔmɛ ngɛ e kuɛ se tsitsɛe kɛ ma hɛ kpɛ. Se Aleksandro fɔ̃ e nine; e ngɛ hlae nɛ e je e nya kɛ tsɔɔ ni ɔmɛ. 34Se benɛ a kpa si kaa Yudano ji lɛ ɔ, mɛ kulaa a kɛ gbi kake kpa ngmlaa maa pee ngmlɛfia enyɔ sɔuu ke: “Efesobi Artemi ɔ he walɔ ngua ʼi!”
35Se benɛ ma a mi womi ngmalɔ ɔ kpata ni ɔmɛ ɔ, e ke: “Tsaatsɛmɛ Efesobi, mɛnɔ po lɛ li kaa Artemi ngua a kɛ amaga nɛ kple si kɛ je Dio ngɔ ɔ Efesobi a ma nɛ ɔ mi nɛ e wɔnɔ ɔ ngɛ? 36Jeha nɛ ɔ akɛnɛ enɛ ɔ he be nɔ́jemi ko he je ɔ e sa kaa nyɛɛ pee kɔ dii, nɛ nyɛ ko pee gidigidi ko. 37Nyɛɛ kɛ kikɛmɛ a nyumu nɛ ɔmɛ ba hiɛ ɔ nɔ; a pi sɔlemi we ɔ ni juli ɔ, a pi nyɛ mawuyo ɔ he musu bɔli hulɔ. 38Lɔ ɔ he ɔ, ke Demetrio aloo e huɛmɛ gali ɔmɛ kɛ nɔ ko ngɛ sane ko ɔ, kojomi ligbihi ngɛ, nɛ amlaalofo ɔmɛ hu ngɛ; nyɛ ha a kɛ sane ɔ nɛ ya a hɛ mi. 39Se ke munyu kpa komɛ a nya nyɛ ngɛ hlae ɔ, ma gua a nɛ ye ngɛ mlaa nya. 40Ejakaa piɛ nguɛ nya nɛ wa ko na sane, ke mwɔnɛ ligbi nɛ ɔ nɔ hoo peemi nɛ ɔ he nɛ a ya po wa nya kaa atua wa ngɛ tsɔe ɔ, mɛni nya jemi wa ngɛ?” 41Nɛ benɛ e de enɛ ɔ se ɔ, e wo asafo ɔ blɔ.",https://www.bible.com/bible/2322/ACT.19.DAN77
BƆFO 20,"Paulo ya Makedonia kɛ Hela
1Se benɛ gidigidi peemi ɔ se po ɔ, Paulo tsɔ ya tsɛ kaseli ɔmɛ kɛ ba kpe, nɛ e tu munyu tsɔɔ mɛ nɛ e sɛ mɛ, nɛ e pue nɔ kɛ yaa Makedonia. 2Nɛ benɛ e ya gu lejɛ ɔ ni ɔmɛ a mi nɛ e wo mɛ ga kɛ munyuhi fuu ɔ, e ba Hela, 3nɛ e ye hlami etɛ ngɛ lejɛ ɔ. Akɛnɛ Yudafo ɔmɛ wo lɛ ka benɛ e ngɛ hlae nɛ e hia kɛ ya Syria a he je ɔ, e to e yi mi kaa e maa kpale e se kɛ ya gu Makedonia ekohu. 4Nɛ Sopatre, Beroia no ɔ nɛ ji Pirho bi ɔ, kɛ Aristarko kɛ Sekundo, Tesalonikabi ɔmɛ, kɛ Gaio, Derbe no ɔ, kɛ Timoteo, kɛ Tihiko kɛ Tromfimo, Asiabi ɔmɛ, kɛ lɛ ya Asia. 5Ni nɛ ɔmɛ sɛ hlami nɛ a ya mlɛ wɔ ngɛ Troia. 6Se wɔɔ lɛɛ wa hia kɛ je Filipi ngɛ akpiti ligbi ɔmɛ a se, nɛ ligbi nɛ ji ligbi enuɔ ɔ, wa ya su a ngɔ ngɛ Troia, nɛ wa hi lejɛ ɔ ligbi kpaago.
Paulo kɛ Troia asafo ɔ ye sɛ
7Otsi ɔ mi kekleekle ligbi ɔ nɔ ɔ, benɛ kaseli ɔmɛ kpane a he nya konɛ a kuɔ abolo ɔ, Paulo tu munyu tsɔɔ mɛ, nɛ e ngɛ nɔ kɛ ya su nyɔ mi kpɛti, ejakaa e nɔ je na mɔtu ɔ e maa je. 8A su kane fuu ngɛ hiɔwe tsu ɔ mi he nɛ a kpane a he nya ngɛ ɔ. 9Se niheyo ko nɛ a tsɛɛ lɛ Eutiko ɔ hii si ngɛ saflɛ ɔ nya, nɛ mahɛ gbe lɛ, ejakaa Paulo munyu ɔ se kɛ. Mahɛ ɔ sɔuu ha e tsɔ kɛ je siaudo etɛ ɔ nɔ kɛ ba nɔ si, nɛ a ya wo lɛ nɛ e gbo. 10Se Paulo kple si nɛ e ya bu e nɔ, nɛ e fua lɛ nɛ e ke: “Nyɛ ko pee hoo, ejakaa wami ngɛ e mi.” 11Nɛ benɛ e kuɔ kɛ ba ekohu ɔ, e ba ku abolo ɔ, nɛ e ye eko, nɛ e tsa e munyu ɔ nɔ hluu kɛ ba su je nami, kɛkɛ nɛ e pue nɔ. 12Nɛ a kɛ niheyo ɔ ho hɛ kalɔ nɛ a bua jɔ a he nitse.
Paulo si Troia kɛ ya Mileeto
13Se wɔɔ lɛɛ wa sɛ hlami kɛ ya sɛ lɛ mi, nɛ wa hia kɛ ya Aso nɛ wa ya ngɔ Paulo ngɛ lejɛ ɔ, ejakaa e de wɔ ngɔ to momo ke e maa gu zugba. 14Nɛ benɛ e ba na wɔ ngɛ Aso ɔ, wa ngɔ lɛ kɛ ba lɛ ɔ mi, nɛ wa ba Mitilene. 15Wa hia kɛ je lejɛ ɔ, nɛ e nɔ je na a, wa ba su Kio hanɔ. Nɛ e nɔ je na nɔ ekohu ɔ wa ba su Samo, nɛ wa hi Trogilo, nɛ e nɔ je na a wa ba Mileeto. 16Paulo pee e juɛmi kaa e maa tsɔ Efeso he, benɛ pee nɛ e ko kɛ ngɛ Asia; ejakaa e ngɛ esɔ mie, nɛ ke e ma nyɛ ɔ nɛ e ya ye Pentekoste ligbi ɔ ngɛ Yerusalem.
Paulo kɛ Efeso nikɔtɔma amɛ ye sɛ
17Paulo tsɔ kɛ je Mileeto nɛ a ya tsɛ Efeso nikɔtɔma amɛ ba ha lɛ. 18Nɛ benɛ a ba e ngɔ ɔ, e de mɛ ke: “Nyɛ le bɔ nɛ i kɛ nyɛ hi si be mluku ɔ tsuo, kɛ je kekleekle ligbi nɛ i ba Asia a. 19I sɔmɔ Nyɔmtsɛ ɔ kɛ he si bami juɛmi tsuo kɛ vo nyu fuu kɛ kahi nɛ ba ye nɔ ngɛ Yudafohi a ka womi ɔmɛ a mi, 20bɔ nɛ i laa we nyɛ nihi nɛ he ngɛ se nami ha nyɛ ɔ eko nɔ, nɛ i jaje tsɔɔ nyɛ faii ngɛ ma nɔ kɛ we tsuaa we mi hulɔ; 21nɛ i ye tsui tsakemi kɛ Mawu hami kɛ wa Nyɔmtsɛ Yesu Kristo nɔ hemi kɛ yemi ɔ he odase ngɔ tsɔɔ Yudafohi kɛ Helabihi kulaa. 22Nɛ jeha nɛ ɔ, oʼɛ e fi mi ngɛ mumi mi he je ɔ i yaa Yerusalem, nɛ i li nihi nɛ maa ba ye nɔ ngɛ lejɛ ɔ, 23kaa ja nɔ́ nɛ Mumi Klɔuklɔu ɔ yeɔ odase faii ngɛ ma tsuaa ma mi kaa kpa kɛ amanehluhi lɛ ngɛ mi mlɛe ɔ? 24Se kɛ̃ ɔ, i bui enɛ ɔmɛ a mi kake ngmelu, nɛ ye wami hu i bui kaa e he jua wa ngɛ ye hɛ mi, benɛ pee nɛ i kɛ bua jɔmi nɛ gbe ye blɔ nyɛɛmi ɔ kɛ sɔmɔmi nɛ i na kɛ je Nyɔmtsɛ Yesu dɛ mi, kaa ma ye Mawu dloomi sane kpakpa a he odase faii, ɔ nya.
25“Nɛ jeha nɛ ɔ, oʼɛ, i le kaa, nyɛ nihi tsuo nɛ i nyɛɛ nyɛ kpɛti kɛ fiɛ Mawu matsɛ yemi ɔ he sane ɔ, nyɛ be ye hɛ mi nae hu. 26Lɔ ɔ he ɔ, mwɔnɛ ligbi nɛ ɔ i ngɛ odase yee kɛ ngɛ nyɛ tsɔɔe, kaa i yi nyɛ ti nɔ ko nɔ ko muɔ yi musu. 27Ejakaa i jaje Mawu yi mi tomi mluku ɔ tsuo ngɔ tsɔɔ nyɛ nɛ i laa we eko nɔ. 28Lɔ ɔ he ɔ nyɛɛ le nyɛ he nɔ hyemi kɛ tohi a kuu ɔ kulaa nɛ Mumi Klɔuklɔu wo nyɛ a nɔ hyɛli ɔ, konɛ nyɛɛ lɛ Mawu asafo ɔ nɛ e kɛ lɛ nitsɛ e muɔ he ɔ. 29Ejakaa i le kaa ke i je ɔ, ogbetee ni hali maa sɛ nyɛ kpɛti, nɛ a be tohi a kuu ɔ yi baae. 30Nɛ nyɛ nitsɛmɛ nyɛ kpɛti hu ɔ, nyumuhi nɛ tuɔ nihi nɛ dɛ maa te si, nɛ a ma kpaka kaseli ɔmɛ ngɔ pue a se. 31Lɔ ɔ he je ɔ nyɛɛ huɔ nɛ nyɛ kai kaa jeha etɛ sɔuu i kɛ vo nyu jɔɔ we nyɛ ti nɔ tsuaa nɔ kɔkɔ bɔmi nyɔ kɛ pia.
32“Nɛ jeha nɛ ɔ, mamimɛ, i ngɛ nyɛ tue kɛ ngɛ Mawu kɛ e dloomi munyu ɔ dɛ mi woe, lɛ lɛ e ngɛ he wami nɛ e kɛ ma ha nyɛ nane nɛ pi si nɛ e ngɔ wɔfase ni ɔmɛ ngɔ ha nyɛ ngɛ nihi tsuo nɛ a tsukɔ a he ɔmɛ a kpɛti. 33Ye hɛ kɔɛ nyɛ ti nɔ ko sika hiɔ loo sika tsu loo tade nɔ. 34Nyɛ nitsɛmɛ nyɛ le kaa, nihi nɛ hiaa mi kɛ nihi nɛ kɛ mi ngɛ ɔ, kikɛmɛ a nine nɛ ɔmɛ nɔuu i kɛ tsu he ni. 35I kɛ kulaa tsɔɔ nyɛ kaa jã e sa kaa a tsu ni nɛ a kɛ ye bua nihi nɛ be he wami, nɛ a kai Nyɔmtsɛ Yesu munyu ɔmɛ kaa lɛ nitsɛ e ke: ‘Nɔ hami mi ngɛ gbaami pe hemi.’ ”
36Nɛ benɛ e de kikɛ ɔ, e kplã si nɛ mɛ tsuo a sɔle. 37Nɛ mɛ tsuo a fo ya wawɛɛ, nɛ a nɔ Paulo kuɛ nɔ, nɛ a fiɔ e nya he. 38Nɛ nɔ́ nɛ dɔ mɛ titli ji munyu nɛ e de ke a be e hɛ mi nae hu ɔ. Nɛ a ya je lɛ blɔ ngɛ lɛ ɔ mi.",https://www.bible.com/bible/2322/ACT.20.DAN77
BƆFO 21,"Paulo ya Yerusalem
1Jeha nɛ ɔ e ba mi kaa benɛ waa kɛ mɛ ye sɛ nɛ wa gba mi ɔ, wa hia tɛ̃ɛ kɛ ba Koo, nɛ e nɔ je na a waba Rodo, nɛ wa je lejɛ ɔ kɛ ba Patara. 2Nɛ benɛ wa ya na lɛ ko nɛ yaa Foinike ɔ, wa sɛ mi nɛ wa pue nɔ. 3Se benɛ wa ngɛ Kipro hyɛe ngɛ wa hɛ mi ɔ, wa fia lɛ fɔ muɔ nɔ nɛ wa ba Siria, nɛ wa ba kple ngɛ Tiro, ejakaa lejɛ ɔ a ma je lɛ ɔ mi ni ngɛ. 4Wa bi kaseli ɔmɛ a si, nɛ benɛ wa na mɛ ɔ, wa hi lejɛ ɔ ligbi kpaago. Nɛ a gu mumi ɔ nɔ de Paulo ke e ko ya Yerusalem. 5Nɛ e ba mi kaa benɛ wa ye ligbi ɔmɛ tã a, wa pue nɔ, nɛ a kɛ a yihi kɛ a bimɛ kulaa ba je wɔ blɔ kɛ je ma a mi, nɛ wa kpla si ngɛ wo ɔ nya nɛ wa sɔle. 6Nɛ benɛ waa kɛ wa he ye sɛ ɔ, wa sɛ lɛ mi, nɛ mɛ hu a kpale a se kɛ ho a wehi a mi ya.
7Se wɔɔ lɛɛ wa je Tiro kɛ ba Ptolemai nɛ waa kɛ gbe wo hɛ mi nyɛɛmi ɔ nya. Wa ya nga nyɛmimɛ ɔmɛ nɛ waa kɛ mɛ hi si ligbi kake. 8E nɔ je na a wa pue nɔ kɛ ho Kaisarea ya, nɛ wa ya sɛ sane kpakpa fiɛlɔ Filipo nɛ ji ni kpaago ɔ a kpɛti nɔ kake ɔ we mi, nɛ waa kɛ lɛ hi si. 9E ngɛ bimɛ yihewi eywiɛ nɛ gbaa. 10Benɛ wa hi lejɛ ɔ be saii ɔ, gbalɔ ko nɛ a tsɛɛ lɛ Agabo ɔ je Yudea ba. 11Benɛ e ba wa ngɔ ɔ, e ngɔ Paulo mlɛ mi fimi nɔ́ ɔ nɛ e kɛ fi lɛ nitse e ninehi kɛ e nanehi nɛ e ke: Bɔ nɛ Mumi Klɔuklɔu ɔ de ji nɛ ɔ nɛ: Nyumu nɔ nɛ nɔ́ nɛ ji mlɛ mi fimi nɔ́ nɛ ɔ ɔ, kikɛ Yudafo ɔmɛ maa fi lɛ ngɛ Yerusalem, nɛ a maa ngɔ lɛ ngɔ wo majemajeli a bimɛ ɔmɛ a dɛ mi. 12Se benɛ wa nu enɛ ɔ ɔ, waa kɛ lejɛ ɔ bi ɔmɛ tsuo kpa lɛ pɛɛ ke e ko ya Yerusalem ɔ. 13Kɛkɛ nɛ Paulo he nɔ nɛ e ke: “Mɛni nyɛ ngɛ pee nɛ ɔ, nyɛ ngɛ ya foe kɛ ma tsɔ ye tsui? Se imi lɛɛ, pi fimi kɛkɛ nɛ i dla ye he ngɔ to, se mohu gbenɔ nitse ngɛ Nyɔmtsɛ Yesu biɛ ɔ he ngɛ Yerusalem.” 14Se akɛnɛ e kplɛɛ we he je ɔ, wa pee kɔ nɛ wa ke: “A pee nɔ nɛ Nyɔmtsɛ ɔ suɔ.”
15Enɛ ɔ se ɔ wa bo tlomi nɛ wa pue nɔ kɛ ho Yerusalem ya. 16Kaseli nɛ je Kaisarea a a ti ni komɛ kɛ wɔ ho, nɛ a ha wa yato Mnason, Kipro no ko nɛ ji kaselɔ kɛ je kɛ ɔ ngɔ.
Paulo ya slaa Yakobo
17Benɛ wa su Yerusalem ɔ nyɛmimɛ ɔmɛ he wɔ hɛmuɔ. 18Nɛ e nɔ je na a Paulo kɛ wɔ ya Yakobo ngɔ; nɛ nikɔtɔma amɛ tsuo hu ngɛ lejɛ ɔ. 19Nɛ benɛ e nga mɛ ɔ, e bɔ mɛ nihi nɛ Mawu gu e sɔmɔmi ɔ nɔ tsu ngɛ majemajeli ɔmɛ a kpɛti ɔ kakaaka. 20Benɛ a nu ɔ, a wo Mawu hɛ mi nyami, nɛ a de lɛ ke: “Mami, hyɛ Yudafohi akpehi abɔ nɛ a he ye nɛ ɔ; mɛ tsuo ɔ, Mlaa a he hɛdɔli ji mɛ. 21Se a ba sɛɛ o he sane ha mɛ kaa o tsɔɔ Yudafohi nɛ ngɛ majemajeli ɔmɛ a kpɛti ɔ ke a kua Mose, nɛ o deɔ ke a ko po a bimɛ, nɛ jeha nɛ ɔ hu a ko nyɛɛ a kusumi nɛ ɔmɛ a se. 22Jeha nɛ ɔ kɛ a maa pee kɛɛ? Bɔ tsuaa bɔ nɛ pee ɔ, ma a nya ma ba kpane sa; ejakaa a maa nu kaa o ba. 23Lɔ ɔ he ɔ pee nɔ́ nɛ wa ngɛ mo de nɛ ɔ: Wa ngɛ nyumuhi eywiɛ nɛ wo si. 24Ngɔɔ mɛ nɛ o kɛ mɛ tsuo ya tsukɔ nyɛ he, nɛ o wo nɔ́ nɛ a haa a ngɔ ha mɛ, konɛ a sɛ a yi nɛ ni ɔmɛ kulaa nɛ na kaa, nihi nɛ a ba sɛɛ ngɛ o he ɔ be mi, se mohu mo nitsɛ po o baa o je mi ngɛ Mlaa a nya, nɛ o yeɔ nɔ. 25Se majemajeli a bimɛ nɛ he ye ɔ a he ɔ, wɔ nitsɛmɛ wa ngma nɛ wa kpɛ mi kaa a ko ye kikɛmɛ a ni nɛ ɔmɛ eko nɔ, se mohu a nyɛ bɔ nɛ a sa ha wɔhi kɛ muɔ kɛ lohwehi nɛ a kita a kuɛ kɛ ajuama bɔmi kɛkɛ.” 26Kɛkɛ nɛ e nɔ je na a Paulo kpaka nyumu ɔmɛ kɛ ho, nɛ benɛ e kɛ mɛ kulaa tsukɔ a he ɔ, e kɛ mɛ sɛ sɔlemi we ɔ, nɛ e ya fiɛ he tsukɔmi ligbi ɔmɛ a nyagbe ɔ ngɔ tsɔɔ faii kɛ ya su be nɛ a sa bɔ ɔ ha a ti nɔ tsuaa nɔ.
A nu Paulo ngɛ sɔlemi we ɔ
27Benɛ e piɛ bɔɔ nɛ a maa gbe ligbi kpaago ɔ nya a, Yudafohi nɛ je Asia a na lɛ ngɛ sɔlemi we ɔ, nɛ a su asafo ɔ ngɔ wo e he. 28Nɛ a kpa ngmlaa ke: “Tsaatsɛmɛ Israelbi, nyɛ ba piɛ wa he! oʼɛ nyumu ɔ nɛ tuɔ ma nɛ ɔ kɛ Mlaa a kɛ hiɛ ɔ he munyu yaya ngɔ tsɔɔ nihi tsuo ngɛ he tsuaa he ɔ; nɛ jeha nɛ ɔ e kɛ Helabi ba sɔlemi we ɔ ba ble he klɔuklɔu nɛ ɔ hulɔ.” 29Ejakaa a na lɛ kɛ Trofimo nɛ je Efeso ɔ ngɛ ma a mi mo he je ɔ, a susu kaa lɛ nɛ Paulo kɛ ba sɔlemi we ɔ nɛ. 30Nɛ ma mluku ɔ kulaa bu, nɛ ma mi bi ɔmɛ sa fo kɛ ba kpane a he nya; nɛ a nu Paulo nɛ a sa lɛ kɛ je sɔlemi we ɔ kɛ je kpo, nɛ amlɔ ɔ nɔuu ɔ, a nga sinya amɛ. 31Se benɛ a ngɛ hlae nɛ a gbe lɛ ɔ, a ya ju si sɛɛ ha asafoatsɛ nɔkɔtɔma a ke Yerusalem kulaa pee gidigidi. 32Nɛ amlɔ ɔ, e ngɔ aslaafohi kɛ asafoatsɛmɛ nɛ e kɛ mɛ kple si kɛ fo kɛ ba na mɛ. Se benɛ a na asafoatsɛ nɔkɔtɔma a kɛ aslaafo ɔmɛ ɔ, a jɔɔ Paulo ni fiami. 33Kɛkɛ nɛ asafoatsɛ nɔkɔtɔma a hɛ lɛ su e he nɛ e pɛtɛ e he, nɛ e fa ke a wo lɛ kɔsɔkɔsɔhi enyɔ, nɛ e bi nɔ nɛ ji lɛ kɛ nɔ́ nɛ e pee. 34Se asafo ɔ mi ni komɛ ngɛ ngmlaa kpae kikɛ, nɛ ni komɛ hu ngɛ ekpa dee. Nɛ akɛnɛ e nɛ́ mi anɔkuale ngɛ hoo peemi ɔ he ɔ, e fa ke a kɛ lɛ nɛ ya mɔ ɔ mi. 35Nɛ benɛ e su atlaakpe ɔ nya a, e ba mi kaa asafo ɔ gidigidi peemi he je ɔ aslaafo ɔmɛ wo lɛ, 36ejakaa ma bi asafo jiji ɔ nyɛɛ se ngɛ ngmlaa kpae ke: “Agbe lɛ!”
Paulo je e nya
37Benɛ a kɛ Paulo ba sɛ mɔ ɔ mi ɔ, e bi asafoatsɛ nɔkɔtɔma a ke: “I ngɛ he blɔ kaa i kɛ mo tuɔ munyu ko lo?” Asafoatsɛ nɔkɔtama a ke: “O tuɔ Hela gbi lo? 38Lɛɛ pi mo ji Mizraim no ɔ nɛ lingmi nɛ ɔ nɛ e kɛ atua tsɔmi ba nɛ e kpaka nyumuhi awiyeli akpe eywiɛ ngɔ pue e se kɛ ho nga a nɔ ya a lo?” 39Nɛ Paulo ke: “Imi lɛɛ Yuda no ji mi, nɛ i je Tarso, Kilikia ma ko nɛ ngɛ biɛ ɔ mi. Se i kpa mo pɛɛ, ha mi blɔ nɛ ma tu munyu ngɔ tsɔɔ ma a.” 40Nɛ benɛ a ha lɛ blɔ ɔ, Paulo da atlaakpe ɔ nɔ, nɛ e fɔ ma a nine, nɛ benɛ lejɛ ɔ jɔ klanaa a, e tu munyu ngɛ Hebri gbi mi de ke:",https://www.bible.com/bible/2322/ACT.21.DAN77
BƆFO 22,"1“Mamimɛ kɛ tsaatsɛmɛ, nyɛɛ bu ye nya jemi nɛ ɔ tue.” 2Nɛ benɛ a nu kaa Hebri gbi e kɛ mɛ ngɛ tue ɔ, a pee kɔ dii pe kekle ɔ. Nɛ e ke: 3“I mi lɛɛ Yuda no ji mi, nɛ a fɔ mi ngɛ Tarso ngɛ Kilikia mohu, se ma nɛ ɔ mi a lɛ mi ngɛ, nɛ Gamaliel nane nya a tsɔse mi ngɛ, ngɛ wa tsɛmɛ ɔmɛ a Mlaa a nya fitsofitso, nɛ ye hɛ dɔɔ ngɛ Mawu sane he, kaa bɔ nɛ nyɛ tsuo nyɛ ngɛ pee mwɔnɛ nɛ ɔ. 4I waa nihi nɛ hɛɛ kikɛmɛ a tsɔɔmi nɛ ɔ yi mi kɛ ya suu gbenɔ mi, nɛ i fiɔ nyumuhi kɛ yihi tsuo ngɔ haa nɛ a woɔ mɛ tsu mi, 5bɔ nɛ osɔfo nɔkɔtɔma a tete kɛ nikɔtɔma amɛ kulaa yeɔ mi odase ɔ. Ni nɛ ɔmɛ nɔuu hu lɛ a ha mi womi nɛ jinɛ ma kɛ ya ha nyɛmimɛ nɛ ngɛ Damasko ɔ, nɛ ma fi nihi nɛ ngɛ lejɛ ɔ hu kɛ ba Yerusalem, konɛ a gbla a tue.”
Paulo sɛɛ e tsakemi
6“Se e ba mi kaa benɛ i nyɛɛ blɔ ɔ nɔ nɛ i su Damasko ta maa pee pudami be mi ɔ, tlukaa a la ko nɛ kpemi nya wa je hiɔwe ba bɔle mi; 7nɛ i tsɔ fia si, nɛ i nu gbi ko de mi ke: ‘Saulo, Saulo, mɛ he je o ngɛ mi yi mi wae?’ 8Nɛ i he nɔ ke: ‘Mo mɛnɔ, Nyɔmtsɛ?’ Nɛ e de mi ke: ‘Imi Yesu, Nazareno ɔ, nɛ o ngɛ lɛ yi mi wae ɔ ʼi.’ 9Nihi nɛ kɛ mi nyɛɛ ɔ na la a, nɛ a ye gbeye, se a nui nɔ nɛ kɛ mi tu munyu ɔ gbi. 10Nɛ i ke: ‘Mɛni ma pee, Nyɔmtsɛ?’ Nɛ Nyɔmtsɛ ɔ de mi ke: ‘Tee si nɛ o ya Damasko, nɛ lejɛ ɔ a maa tsɔɔ mo nihi kulaa nɛ a to kaa o pee ɔ.’ 11Nɛ benɛ i hyɛ we nɔ́ hu ngɛ jamɛ a la a kpemi ɔ nya a, nihi nɛ kɛ mi nyɛɛ ɔ pɛtɛ ye nine mi nɛ a ya sɛ mi Damasko.
12“Nyumu ko ngɛ nɛ a tsɛɛ lɛ Anania nɛ yee Mawu gbeye ngɛ Mlaa a nya, nɛ Yudafo ɔmɛ kulaa nɛ ngɛ lejɛ ɔ tuɔ e he munyu kpakpa. 13Lɛ nɛ e ba ye ngɔ nɛ e ba da ye kasa nyɛ nɛ e de mi ke: ‘Maminyumu Saulo, hyɛ nɔ!’ Nɛ jamɛ a ngmlɛfia a nɔ nɔuu ɔ i na lɛ. 14Nɛ e ke: ‘Wa tsɛmɛ a Mawu ɔ hla mo ngɔ to nɛ o le e suɔmi nya ni nɛ o na Dalɔ ɔ nɛ o nu e nya mi gbi ko; 15ejakaa o ma plɛ e he odaseyelɔ, konɛ o ye nihi tsuo kulaa nɛ o na nɛ o nu ɔmɛ a he odase ngɔ tsɔɔ nimli kulaa. 16Nɛ jeha nɛ ɔ mɛ he je o ngɛ tslee toe? Tee si nɛ o ha a baptisi mo nɛ a fɔ o he yayami ɔmɛ ngɔ pue he nɛ o tsɛ Nyɔmtsɛ ɔ biɛ.’
A tsɛ Paulo kɛ ha majemaje fiɛmi
17“Benɛ i kpale ye se kɛ ba Yerusalem ekohu nɛ i ngɛ sɔlee ngɛ sɔlemi we ɔ, e pee kaa nɔ́ nɛ nɔ́ nɔ ye nɔ, 18nɛ i na lɛ nɛ e ngɛ mi dee ke: ‘Pee esɔ nɛ o je Yerusalem, ejakaa a be ye he odase nɛ o ngɛ yee ɔ tue bue.’ 19Nɛ i ke: ‘Nyɔmtsɛ, mɛ nitsɛmɛ a le kaa imi nɔuu ji nɔ nɛ sa a i woɔ nihi nɛ heɔ o nɔ yeɔ ɔ tsu mi, nɛ i fiaa mɛ ni ngɛ kpe he tsuaa kpe he, 20nɛ benɛ a pue Stefano, o he odaseyelɔ ɔ, muɔ si ɔ, imi hu i daa si ngɛ lejɛ ɔ, nɛ ye bua jɔ e gbenɔ he, nɛ i bu nihi nɛ gbe lɛ ɔmɛ a bo ɔmɛ a he.’ 21Nɛ e de mi ke: ‘Yaa, ejakaa ma tsɔ mo majemajeli nɛ ngɛ lokoo ɔmɛ a ngɔ.’ ”
22Nɛ a bu lɛ tue kɛ ba su kikɛmɛ a munyu nɛ ɔ nɔ, nɛ a wo a gbi nɔ nɛ a de ke: “A kɛ kikɛmɛ a nɔmlɔ nɛ ɔ nɛ je zugba a nɔ! Ejakaa e sɛ́ kaa e hii je mi.” 23Se benɛ a ngɛ ngmlaa kpae nɛ a ngɛ a tadehi kpɔe nɛ a ngɛ bunyuku gbee kɛ ngɛ kɔɔyɔ mi woe ɔ, 24asafoatsɛ nɔkɔtɔma a fa ke a kɛ lɛ nɛ ya mɔ ɔ mi, nɛ e de ke a ngɔ kplibi kɛ hla e yi mi, konɛ e le nɔ́ sane he je nɛ a ngɛ ngmlaa kpae kɛ ngɛ lɛ woe kikɛ nɛ ɔ. 25Se benɛ a fi lɛ nɛ a maa fia lɛ kpa a, Paulo bi asafoatsɛ nɛ daa si ngɛ lejɛ ɔ ke: “Nyɛ ngɛ he blɔ kaa nyɛ fiaa Roma no ko nɛ a bui lɛ fɔ ɔ kplibi lo?” 26Se benɛ asafoatsɛ ɔ nu enɛ ɔ ɔ, e ya asafoatsɛ nɔkɔtɔma a ngɔ nɛ e ya de lɛ ke: “Mɛni o maa pee nɛ ɔ? Ejakaa kikɛmɛ a nɔmlɔ nɛ ɔ Roma no ʼi.” 27Asafoatsɛ nɔkɔtɔma a ba nɛ e ba bi lɛ ke: “De mi, anɛ Roma no ji mo lo?” Nɛ Paulo ke: “Ee.” 28Nɛ asafoatsɛ nɔkɔtɔma a he nɔ ke: “Sika fuu i kɛ he kikɛmɛ a ma mi no plɛmi nɛ ɔ.” Nɛ Paulo ke: “Se imi lɛɛ pe a kɛ fɔ mi.” 29Kɛkɛ nɛ amlɔ ɔ nɔuu nɛ nihi nɛ yaa hla e yi mi ɔ je e kasa nya. Asafoatsɛ nɔkɔtɔma a hu, akɛnɛ e fi lɛ he je ɔ, benɛ e na le kaa Roma no ji lɛ ɔ, e tsui po.
Paulo ngɛ gua ngua a hɛ mi
30Se akɛnɛ asafoatsɛ nɔkɔtɔma a ngɛ hlae nɛ e le nɔ́ tutuutu he je nɛ Yudafo ɔmɛ po e nya a, e nɔ je na nɔ ɔ, e pɛne lɛ, nɛ e fa ke osɔfo nikɔtɔma amɛ kɛ gua ngua a kulaa nɛ ba. Nɛ e kɛ Paulo kple si, nɛ e kɛ lɛ ya da a hɛ mi.",https://www.bible.com/bible/2322/ACT.22.DAN77
BƆFO 23,"1Paulo tɛ̃tɛ̃ e hɛ mi nɛ e hyɛ gua ngua a kɛ kpe nɛ e ke: “Tsaatsɛmɛ kɛ mamimɛ, imi lɛɛ he nile kpakpa sɔuu i kɛ ba ye je mi ngɛ Mawu hɛ mi kɛ ba su mwɔnɛ ligbi nɛ ɔ.” 2Kɛkɛ nɛ osɔfo nɔkɔtɔma Anania fa nihi nɛ daa si ngɛ e kasa nya a ke a gba e nya ma. 3Kɛkɛ nɛ Paulo de lɛ ke: “Ma kɛ̃ Mawu ma gba mo, mo gli nɛ a sa he kalo! O hii si ngɛ mi kojoe ngɛ Mlaa a nya, nɛ o pa jee Mlaa a se faa ke a gba mi ma?” 4Se nihi nɛ daa si ngɛ e kasa nya a de lɛ ke: “Ee! Mawu osɔfo nɔkɔtɔma a o ngɛ jɛe nɛ ɔ?” 5Nɛ Paulo ke: “Mamimɛ, i li kaa osɔfo nɔkɔtɔma ʼi; ejakaa a ngma ke: ‘Koo tu o ma mi nɔkɔtɔma he munyu yaya.’ ”
6Se benɛ Paulo kpa si kaa fã kake ɔ Sadukifohi ji mɛ, nɛ fã kpa a Farisifohi ʼi ɔ, e nga ngɛ gua ngua a kpɛti ke: “Tsaatsɛmɛ kɛ mamimɛ, imi lɛɛ Farisifo no ji mi kɛ Farisifo no bi hulɔ. Hɛ nɔ kami kɛ ni gbogboehi a si temi ɔ he a ngɛ mi kojoe nɛ ɔ nɛ.” 7Benɛ e de kikɛ ɔ, kɛkɛ nɛ pɛ sɛ Farisifo ɔmɛ kɛ Sadukifo ɔmɛ a kpɛti, nɛ aafo ɔ mi gba enyɔ. 8Ejakaa Sadukifo ɔmɛ deɔ ke ni gbogboehi a si temi ko be nɛ jeha nɛ ɔ hu hiɔwe bɔfo loo mumi ko hu be. Se Farisifo ɔmɛ deɔ ke enyɔ ɔ tsuo ngɛ. 9Nɛ huhui babauu ba te si, nɛ mlaatsɔɔli ɔmɛ nɛ ngɛ Farisifo ɔmɛ a se ɔ te si nɛ a pɛ de ke: “Wa nɛ nɔ ko yaya ko ngɛ kikɛmɛ a nɔmlɔ nɛ ɔ he. Se ke alinɔ mumi ko loo hiɔwe bɔfo ko nɛ e kɛ lɛ tu munyu ɔ nɛɛ?”
10Se benɛ pɛ ɔ mi ba wa a, asafoatsɛ nɔkɔtɔma a ye gbeye kaa eko ɔ a ma tsɔtslɔɔ Paulo mi he je ɔ, e fa aslaafo ɔmɛ ke a kple si nɛ a ya kpɔ lɛ ngɛ a dɛ, nɛ a kɛ lɛ nɛ ba mɔ ɔ mi.
11Se e nɔ nyɔ ɔ mi ɔ, Nyɔmtsɛ ɔ ba da e kasa nyɛ nɛ e ke: “Paulo, ha o tsui nɛ nɔ o mi, ejakaa bɔ nɛ o ye hye odase ngɛ Yerusalem nɛ ɔ ɔ, ja o ya ye odase jã nɔuu ngɛ Roma hulɔ.”
A so Paulo yi nɔ
12Se e nɔ je na a, Yudafo ɔmɛ a ti ni komɛ ya so, nɛ a kã a he kita kaa a be ni yee nɛ jeha nɛ ɔ hu a be nɔ́ ko nue ja a gbe Paulo lolo. 13Nihi nɛ ya so nɛ a kã a he kita nɛ ɔmɛ pe nimli nyingmi eywiɛ. 14Nɛ a ya osɔfo nikɔtɔma amɛ kɛ ma nikɔtɔma amɛ a ngɔ ya de ke: “Waa kɛ kita kami so kaa, wa be wa nya mi nɔ́ ko nɔ́ ko woe ja wa gbe Paulo lolo. 15Lɔ ɔ he ɔ jeha nɛ ɔ nyɛɛ kɛ gua ngua a tsuo ya de asafoatsɛ nɔkɔtɔma a, konɛ e kɛ Paulo nɛ kple si kɛ ba nyɛ ngɔ, kaa nɔ́ nɛ e sane ɔ mi nyɛ ma hyemi fitsofitso. Se wɔɔ lɛɛ loko e maa su nyɛ ngɔ ɔ, wa dla wa he nɛ wa maa gbe lɛ.”
16Se Paulo nyɛmiyo bi ko nu a ka womi ɔ he, nɛ e pue nɔ kɛ ya mɔ ɔ mi, nɛ e ya wo Paulo tue nɔ. 17Paulo tsɛ asafoatsɛmɛ ɔmɛ a kpɛti nɔ kake kɛ ba e ngɔ, nɛ e ke: “Ngɔɔ kikɛmɛ a niheyo nɛ ɔ nɛ o kɛ lɛ nɛ ya asafoatsɛ nɔkɔtɔma a ngɔ, ejakaa e ngɛ munyu ko nɛ e maa sɛɛ ha lɛ.” 18Kɛkɛ nɛ e ngɔ lɛ nɛ e kɛ lɛ ya asafoatsɛ nɔkɔtɔma a ngɔ nɛ e ya de ke: “Pamino Paulo ɔ tsɛ mi kɛ ya e ngɔ, nɛ e kpa mi pɛɛ ke i kɛ kikɛmɛ a niheyo nɛ ɔ nɛ ba o ngɔ, ejakaa e ngɛ munyu ko nɛ e maa sɛɛ ha mo.” 19Nɛ asafoatsɛ nɔkɔtɔma a nu e nine si, nɛ e kɛ lɛ ya se, nɛ e bi lɛ ke: “Mɛni sane o ngɛ nɛ o ma de mi?” 20Nɛ e ke: “Yudafo ɔmɛ pee kake ke a ma ba bi mo nɛ hwɔɔ ɔ nɛ o kɛ Paulo nɛ kple si kɛ ba gua ngua a hɛ mi, kaa nɔ́ nɛ e sane ɔ mi a ma hlami fitsofitso. 21Se moo lɛɛ koo kplɛɛ ha mɛ, ejakaa a kpɛti nihi pe nyingmi eywiɛ wo ka, a kɛ kita kami ya so kaa a be ni yee, hɛ jeha nɛ ɔ hu a be nɔ́ ko nɔ́ ko nue ja a gbe lɛ lolo. Nɛ jeha nɛ ɔ a dla a he, nɛ a ngɛ o nya tue bue.” 22Kɛkɛ nɛ asafoatsɛ nɔkɔtɔma a wo niheyo ɔ blɔ, nɛ e wo lɛ hiɔngɔ ke: “Ko de nɔ ko nɔ ko ke o wo sane nɛ ɔ nɔ tã de mi.”
A kɛ Paulo ya ha amlaalo Felike
23Nɛ e tsɛ asafoatsɛmɛ ɔmɛ a kpɛti ni enyɔ kɛ ba e ngɔ, nɛ e ke: “Nyɛ dla aslaafohi lafa enyɔ kɛ okpɔngɔtsɛmɛ nyingmi kpaago kɛ hlɔtsɛmɛ hu lafa enyɔ nɛ a ya Kaisarea gbɔkuɛ ngmlɛɛ nɛɛ mi.” 24Nɛ e de ke, a dla okpɔngɔhi hulɔ ngɔ to nɛ a ha Paulo nɛ hi nɔ, nɛ a kɛ lɛ ya ha amlaalo Felike sɔkee. 25Nɛ e ngma womi nɛ e de ngɛ mi ke:
26“Klaudio Lisia biɔ amlaalo kpakpa Felike saminya! 27Kikɛmɛ a nyumu nɛ ɔ ɔ, Yudafo ɔmɛ nu lɛ nɛ jinɛ a maa gbe lɛ. Se benɛ i na le kaa Roma no ji lɛ ɔ, ikɛ aslaafohi ya ya kpɔ lɛ. 28Nɛ akɛnɛ i ngɛ hlae nɛ ma le nɔ́ sane he je nɛ a ngɛ e nya poe ɔ, i kɛ lɛ ya a gua ngua a hɛ mi, 29nɛ i na kaa a Mlaa a he nguane jemi sane komɛ a he nɛ a ngɛ e nya poe ɔ nɛ, se sane ko nɛ sa gbenɔ aloo tsu mi womi ko be e he. 30Se benɛ a ba ju si de mi ke Yudafo ɔmɛ wo nyumu ɔ ka a, amlɔ ɔ, i tsɔ ke a kɛ lɛ nɛ ba o ngɔ, nɛ i fa le nya poli ɔmɛ hu ke a ba o hɛ mi nɛ a ba jaje sanehi nɛ a kɛ lɛ ngɛ ɔ. He manye!”
31Kɛkɛ nɛ aslaafo ɔmɛ ngɔ Paulo kaa bɔ nɛ a fa mɛ ɔ, nɛ a nyɛɛ nyɔ ɔ mi nɛ a kɛ lɛ ba Antipatri. 32E nɔ je na a, a ha okpɔngɔtsɛmɛ ɔmɛ kɛ lɛ ho, se mɛɛ lɛɛ a kpale a se kɛ ba mɔ ɔ mi ekohu. 33Benɛ a su Kaisarea nɛ a kɛwomi ɔ ya ha amlaalo ɔ, a kɛ Paulo hu ba da e hɛ mi. 34Nɛ benɛ amlaalo ɔ kane womi ɔ, e bi ke jije zugba nɔ e je, nɛ benɛ e na le kaa Kilikia e je ɔ, 35e ke: “Ke o nya poli ɔmɛ hu ba a, kɔlɔ ɔ loko ma bu mo tue saminya.” Nɛ e fa ke a kɛ lɛ ya to Herode mɔ ɔ mi.",https://www.bible.com/bible/2322/ACT.23.DAN77
BƆFO 24,"Yudafo ɔmɛ po Paulo nya
1Ligbi enyɔ se ɔ, osɔfo nɔkɔtɔma Anania kɛ ma nikɔtɔma amɛ ekomɛ kɛ otsiame ko nɛ a tsɛɛ lɛ Tertulo ɔ ba lejɛ ɔ, nɛ a ba jaje Paulo he sane ngɔ tsɔɔ amlaalo ɔ. 2Nɛ benɛ a ya tsɛ Paulo kɛ ba a, Tertulo bɔni e nya pomi, nɛ e ke: “Wa nɔmo Felike, akɛnɛ o yinɔ nɛ ɔ wa tue mi jɔ wɔ babauu, nɛ jeha nɛ ɔ hu o nɔ hyɛmi ɔ nya a o ha nihi fuu ba hɛngmɛ nɔ ngɛ kikɛmɛ a zugba nɛ ɔ nɔ he ɔ, 3wa naa mo si babauu daa nɛ ɔ ngɛ he tsuaa he ngɛ enɛ ɔmɛ kulaa he. 4Se benɛ pee nɛ ye munyu se nɛ ko kɛ fuu tsɔ he je ɔ, i kpa mo pɛɛ nɛ o bu wɔ tue bɔɔ ngɛ o mi mi himi nya. 5E ji anɔkuale kaa wa na nyumu nɛ ɔ kaa e ji nihi a tue puɛlɔ, e woɔ Yudafohi tsuo nɛ ngɛ zugba mluku ɔ kulaa nɔ ɔ yi mi nɛ a tsɔ atua, nɛ jeha nɛ ɔ hu e ji Nazaretsɛmɛ a kuu ɔ nya kpa. 6E ka sɔlemi we ɔ blemi nɛ wa nu lɛ. [Nɛ jinɛ wa ngɛ hlae nɛ waa kojo lɛ ngɛ wa Mlaa a nya. 7Se asafoatsɛ nɔkɔtɔma Lisia ba nɛ e ba kpɔ lɛ ngɛ wa dɛ ka nya, nɛ e kɛ lɛ ho, 8nɛ e fa e nya poli ɔmɛ ke a ba o ngɔ], nɛ ke mo nitsɛ o bi e nya mi munyu ɔ, o maa na sanehi nɛ wa ngɛ e nya poe ngɛ he ɔ kulaa.” 9Nɛ Yudafo ɔmɛ hu ka nɔ, nɛ a ma nɔ mi ke munyu nɛ ɔmɛ ngɛ mi ja.
Paulo je e nya ngɛ Felike hɛ mi
10Se benɛ amlaalo ɔ fɔ Paulo nine ke e tu munyu ɔ, e wo e nya nɔ nɛ e ke: “Akɛnɛ i le kaa tsa pi mwɔnɛ nɛ o je bɔni zugba nɛ ɔ nɔ amlaalo yemi he je ɔ, i na bua jɔmi nɛ ma kɛ je ye nya. 11Ke o bu ɔ, o maa na kaa ligbi nyɔngma kɛ enyɔ pɛ ji nɛ ɔ nɛ i ba be kɛ ho Yerusalem ya ke ma ya ja Mawu. 12Nɛ jeha nɛ ɔ hu a nɛ mi hyɛ kaa i kɛ nihi ngɛ nya sae, aloo i ngɛ nihi bue ngɛ sɔlemi we ɔ, aloo kpe he ɔmɛ, aloo ma a mi. 13Nɛ jeha nɛ ɔ hu sanehi nɛ a kɛ ngɛ ye nɔ fɔe nɛ ɔ, a be nya nyɛe maa tsɔɔ. 14Nɔ́ nɛ i ngɛ mi gbae pãa ngɛ dee ji enɛ ɔ kaa, tsɔɔmi nɛ a ngɛ tsɛe ke nyangɔ tsɔɔmi ɔ, kɔlɔ ɔ nɔuu nya i jaa wa tsɛmɛ a Mawu ɔ ngɛ; i heɔ nihi kulaa nɛ a ngma ngɛ Mlaa a kɛ gbali ɔmɛ a mi ɔ yeɔ. 15I ngɛ Mawu nɔ hɛ kɛ nɔ fɔmi kaa ni gbogboehi a si temi maa ba, nɛ dali kɛ nihi nɛ dɛ́ kulaa maa te si, kɔlɔ ɔ nɔuu blɔ ni nɛ ɔmɛ hu ngɛ hyɛe. 16Enɛ ɔ he nɛ i kɛ ye he fɔɛ si ɔ nɛ, benɛ pee nɛ ma na he nile nɛ yobu be he ngɛ Mawu kɛ nimli a hɛ mi ngɛ nihi kulaa mi.
17“Nɛ jehahi fuu a se ɔ, i ba nɛ i kɛ nike ni ba ha ye ma a nɛ ma sã bɔ hulɔ. 18Enɛ ɔ mi nɛ a na mi kaa i ngɛ ye he tsukɔe ngɛ sɔlemi we ɔ, se a nɛ́ mi kɛ asafo ko ɔ, a n nɛ́ mi kɛ hoopeemi ko hulɔ. 19Se Yudafohi komɛ nɛ je Asia a ngɛ lejɛ ɔ, jinɛ mɛ nɛ sa kaa a ba o hɛ mi, nɛ ke a ngɛ ye he sane ko ɔ nɛ a ba jaje. 20Aloo ni nɛ ɔmɛ nitsɛmɛ po, ke a na nɔ́ ko nɛ dɛ ngɛ ye he benɛ i daa si ngɛ gua ngua a hɛ mi ɔ, a de; 21kaa ja kikɛmɛ a munyu kake nɛ benɛ i da a kpɛti nɛ i wo ye gbi nɔ de ke: Ni gbogboehi a sitemi he je nyɛ ngɛ mi kojoe mwɔnɛ ligbi nɛ ɔ’ ɔ he kɛkɛ.”
22Se akɛnɛ Felike le kikɛmɛ a tsɔɔmi nɛ ɔ he sane pɛpɛɛpe he je ɔ, e tsɛ̃ mɛ ngɔ to, nɛ e ke: “Ke asafoatsɛ nɔkɔtɔma Lisia ba a, ma hyɛ nyɛ sane ɔ ma ye.” 23Nɛ e fa asafoatsɛ ɔ ke e ngɔ Paulo ngɔ to, nɛ e ha e na hejɔmi, nɛ ke e he nimli ma lɛ sɔmɔmi loo slaami ɔ e ko tsi mɛ blɔ.
Paulo ngɛ Felike kɛ Drusila hɛ mi
24Se be saii se ɔ, Felike kɛ e yo Drusila nɛ ji Yudayo ɔ ba, nɛ e ha a ya tsɛ Paulo kɛ ba, konɛ e bu Kristo nɔ hemi kɛ yemi he sane ɔ tue. 25Se benɛ e ngɛ dami kɛ he nɔ yemi kɛ kojomi nɛ maa ba a he munyu tue ɔ, Felike ye gbeye wawɛɛ, nɛ e de lɛ ke: “Yaa lolo; se ke i na ye he deka hu ɔ, ma tsɛ mo ekohu.” 26Se jamɛ a be ɔ mi nɔuu ɔ, e hɛ ngɛ nɔ kaa Paulo ma ha lɛ sika konɛ e ngmɛɛ e he, kɔlɔ ɔ he nɛ e tsɛɛ lɛ kpitikpiti nɛ e kɛ lɛ ba sɛɛ ni ɔ nɛ.
27Se jeha enyɔ se ɔ, Porkio Festo ba ye Felike nane mi; nɛ akɛnɛ Felike suɔ kaa e pee nɔ́ nɛ sa Yudafo ɔmɛ a hɛ mi he je ɔ, e si Paulo ngɛ tsu ɔ mi.",https://www.bible.com/bible/2322/ACT.24.DAN77
BƆFO 25,"Paulo ngɔ e sane ɔ ngɔ ha Kaisare yemi
1Festo ba ye amlaalo, ligbi etɛ se pɛ kɛkɛ nɛ e je Kaisarea kɛ ho Yerusalem ya. 2Kɛkɛ nɛ osɔfo nikɔtɔma amɛ kɛ Yudafo ɔmɛ a nikɔtɔma amɛ ba po Paulo nya ha lɛ, nɛ a kpa lɛ pɛɛ, 3nɛ a bi ke e hyɛ a hɛ mi nɛ e tsɔ nɛ a ya ngɔ Paulo kɛ ba Yerusalem; ejakaa a wo e he ka konɛ a gbe lɛ ngɛ blɔ ɔ nɔ. 4Se Festo he nɔ ke, Paulo nɛ hi tsu ɔ mi ngɛ Kaisarea, se lɛ nitsɛ hu e be kɛe nɛ e maa ya lejɛ ɔ, 5he je ɔ e ke: “Nyɛ ha nyɛ nya dali ɔmɛ nɛ a kɛ mi nɛ ya lejɛ ɔ, nɛ ke sane yaya ko ngɛ nyumu ɔ he ɔ nɛ a de.”
6Nɛ benɛ e ye maa pee ligbi kpaanyɔ loo nyɔngma ngɛ a ngɔ ɔ, e pue nɔ kɛ ho Kaisarea ya, nɛ e nɔ je na a e ya hi kojomi sɛ ɔ nɔ, nɛ e fa ke a kɛ Paulo nɛ ba. 7Se benɛ e ba lejɛ ɔ, Yudafohi nɛ je Yerusalem ba a ba bɔle lɛ kɛ kpe nɛ a kɛ nya pomi sanehi fuu nɛ nya wa ba pue Paulo nɔ, se a nyɛ we nya nɛ a tsɔɔ. 8Paulo je e nya de ke: “I tɔ́ we Yudafohi a mlaa ko ɔ, jeha nɛ ɔ hu, i tɔ́ we sɔlemi we ɔ loo Kaisare nɔ.” 9Se akɛnɛ Festo suɔ kaa e pee nɔ́ nɛ sa Yudafo ɔmɛ a hɛ mi he je ɔ, e bi Paulo ke: “O suɔ kaa o ya Yerusalem nɛ ma ya kojo mo ngɛ lejɛ ɔ ngɛ kikɛmɛ a sane nɛ ɔmɛ a he lo?” 10Se Paulo ke: “Kaisare kojomi sɛ ɔ hɛ mi i daa si ngɛ nɛ ɔ nɛ, he nɛ sa kaa a kojoɔ mi ngɛ ɔ. Yudafo ɔmɛ ɔ, i tɔ́ we a ɔ, kaa bɔ nɛ o le saminya a. 11Lɔ ɔ he ɔ ke i ye sane yaya ko nɛ i pee nɔ́ ko nɛ sa gbenɔ ɔ, i kua we gbenɔ. Se ke sanehi nɛ ni nɛ ɔmɛ ngɛ ye nya poe ngɛ he nɛ ɔ eko eko be mi ɔ, nɔ ko be nyɛe maa ngɔ mi ngɔ wo a dɛ mi. I ngɔ ye sane ɔ ngɔ ha Kaisare yemi.” 12Kɛkɛ nɛ Festo kɛ e ga woli ɔmɛ hla mi, nɛ e ke: “Nɛ o kɛ o sane ɔ ha Kaisare yemi nɛ ɔ ɔ, Kaisare ngɔ nɔuu o maa ya.”
Paulo ngɛ Agripa kɛ Bernike hɛ mi
13Be ko se ɔ, matsɛ Agripa kɛ Bernike ba Kaisarea nɛ a ba nga Festo. 14Nɛ benɛ a ye be saii ngɛ lejɛ ɔ, Festo jaje Paulo sane ɔ ngɔ tsɔɔ matsɛ ɔ nɛ e ke: “Nyumu ko ngɛ hiɛ ɔ nɛ Felike si lɛ ngɛ tsu mi; 15benɛ i ya Yerusalem ɔ osɔfo nikɔtɔma amɛ kɛ Yudafo ɔmɛ a nikɔtɔma amɛ ba ye ngɔ kɛ e nya pomi, nɛ a kpa mi pɛɛ ke ma bu lɛ fɔ. 16I ha mɛ heto ke, e be Romabi a mlaa mi kaa a gbaa nɔ ko nɔ ngɔ haa gbenɔ, ja nɔ nɛ a po e nya a kɛ e nya poli ɔmɛ kpe hɛ mi kɛ hɛ mi nɛ nɔ ɔ na he blɔ je e nya ngɛ sane nɛ a ngɔ fɔ e nɔ ɔ he lolo. 17Lɔ ɔ he ɔ, benɛ a nya ba bua ngɛ hiɛ ɔ ɔ, i tui tslee, se je na nɔ ɔ, i ya hi kojomi sɛ ɔ nɔ, nɛ i fa ke a ngɔ nyumu ɔ kɛ ba. 18Se benɛ e nya poli ɔmɛ ba da si ɔ, a kɛ sanehi nɛ i susu ɔmɛ a kpɛti ngu kake bɛ́ ba pui e nya, 19se mohu mɛ nitsɛmɛ a Mawu jami he nguane jemi sanehi komɛ kɛ Yesu ko nɛ e gbo nɛ Paulo ma nɔ mi ke e hɛ ngɛ ɔ he sanehi a hɛɛ kɛ ba. 20Se akɛnɛ i li bɔ nɛ ma pee kɛ hla kikɛmɛ a sane nɛ ɔmɛ a mi he je ɔ, i bi lɛ ke e maa suɔ kaa e ya Yerusalem nɛ a ya ye kikɛmɛ a sane nɛ ɔ ngɛ lejɛ ɔ lo? 21Se akɛnɛ Paulo dai e sane ɔ ngɔ ha Kaisare nitsɛ yemi he je ɔ, i fa ke a ngɔ lɛ ngɔ to kɛ ya su be nɛ ma ha a ngɔ lɛ kɛ ya Kaisare ngɔ.” 22Kɛkɛ nɛ Agripa de Festo ke: “Jinɛ imi hu ma suɔ kaa ma bu nɔmlɔ ɔ tue.” Nɛ e ke: “Hwɔɔ ɔ o maa bu lɛ tue.”
23Lɔ ɔ he ɔ, e nɔ je na a, benɛ Agripa kɛ Bernike mia gbegbelii kɛ ba nɛ a kɛ asafoatsɛmɛ nikɔtɔmahi kɛ ma a mi nimli ngua amɛ ba sɛ sane tue bumi he ɔ, Festo fa, nɛ a kɛ Paulo ba. 24Nɛ Festo ke: “Matsɛ Agripa, kɛ nyɛ nihi tsuo nɛ nyɛɛ kɛ wɔ ngɛ hiɛ ɔ, nyɛ ngɛ kikɛmɛ a nyumu nɛ ɔ nɛ Yudafohi asafo mluku ɔ kulaa ba kpa mi pɛɛ ngɛ Yerusalem kɛ hiɛ ɔ tsuo nɛ a kpa ngmlaa wo mi ke e sɛ́ kaa e hii je mi hu ɔ hyɛe. 25Se imi lɛɛ i na kaa e pee we nɔ́ ko nɛ sa gbenɔ, nɛ akɛnɛ lɛ nitsɛ e tu e sane ɔ ngɔ wo Kaisare dɛ mi he je ɔ, i ma nya si kaa a kɛ lɛ ya ha lɛ. 26Se i be sane tutuutu ko nɛ jinɛ ma ngma ya ha nyɔmtsɛ ɔ, lɔ ɔ he hulɔ nɛ i kɛ lɛ ba nyɛ hɛ mi, benɛ pee nɛ ke a hla sane ɔ mi ɔ, nɛ ma na nɔ́ ko ma ngma. 27Se e peɔ mi kaa e dɛ́ kaa a ngɔɔ pamino ko ngɔ maneɔ nɛ a tsɔɔ we nɔ́ nɛ a ke e pee.”",https://www.bible.com/bible/2322/ACT.25.DAN77
BƆFO 26,"Paulo je e nya ngɛ Agripa hɛ mi
1Kɛkɛ nɛ Agripa de Paulo ke: “A ngmɛ mo blɔ kaa o ja o gbi.” Kɛkɛ nɛ Paulo fɔ e nine nɛ e je e nya ke:
2“Matsɛ Agripa, e ngɔ ye nya kaa ma je ye nya mwɔnɛ ngɛ o hɛ mi, ngɛ nihi tsuo nɛ Yudafo ɔmɛ kɛ ngɛ ye nya poe ɔ he. 3O le Yudafo ɔmɛ a blɔ nya ni ɔmɛ kɛ nguane jemi sane ɔmɛ kulaa mi pɛpɛɛpɛ; lɔ ɔ he ɔ i kpa mo pɛɛ nɛ o to tsui nɛ o bu mi tue.
4“Yudafo ɔmɛ tsuo le bɔ nɛ i hi si ha kɛ je ye nihe mi, bɔ nɛ i hi ye ma a mi kɛ Yerusalem ha kekle ɔ. 5Ke a suɔ kaa a maa ye he odase ɔ, a le mi sa kɛ je sisije ɔ, kaa i ba ye je mi ngɛ wa jami ɔ mi kuu nɛ ngɛ veveeve pe kulaa nya, kaa Farisifono. 6Nɛ jeha nɛ ɔ, si nɛ Mawu wo wa tsɛmɛ ɔmɛ hɛ kɛ nɔ fɔmi ɔ he nɛ i daa si ngɛ hiɛ ɔ, nɛ a ngɛ mi kojoe nɔ nɛ. 7Kɔlɔ ɔ nɔ wa wetso nyɔngma kɛ enyɔ ɔ hɛ ngɛ he je nɛ a hɛɛ nyɔ kɛ pia jami nɛ nya wa a mi, benɛ pee nɛ a nine nɛ su nɔ. Matsɛ Agripa, kikɛmɛ a hɛ kɛ nɔ fɔmi nɛ ɔ he je nɛ Yudafo ɔmɛ ngɛ ye nya poe nɛ ɔ nɛ. 8Mɛni he je mɔ nɛ nyɛ Yudafo ɔmɛ nyɛ buu kaa e be mi kaa Mawu tleɔ ni gbogboehi a si ɔ?
9“Imi nitsɛ hu e pee mi kaa e sa kaa ma pee nihi fuu nɛ ma kɛ te si ngɔ si Yesu, Nazareno ɔ biɛ ɔ. 10I na pee ja hulɔ ngɛ Yerusalem, nɛ akɛnɛ i na he blɔ kɛ je osɔfo nikɔtɔma amɛ a ngɔ he je ɔ, i wo ni klɔuklɔu ɔmɛ a kpɛti nihi fuu tsu mi, nɛ ke a maa gbe mɛ ɔ, ye nya ngɛ mi eko. 11Nɛ i pɔɔ mɛ yi mi wami ngɛ kpe he ɔmɛ kulaa, nɛ i waa mɛ yi mi kaa a tu musu bɔmi munyuhi, nɛ i nuu a he godo wawɛɛ nitsɛ, nɛ i waa mɛ yi mi kɛ yaa ma se mahi a mi tete.
Paul sɛɛ e tsakemi ɔ
12“Enɛ ɔ nɔ nɔuu i nyɛɛ nɛ i hia blɔ kɛ yaa Damasko ngɛ osɔfo nikɔtɔma amɛ a he wami blɔ ngmɛmi nya. 13Nɛ piani katakata, benɛ i nyɛɛ blɔ ɔ nɔ ɔ, matsɛ, i na la ko nɛ ngɛ kpɛe pe pu je hiɔwe ba bɔle mi kɛ nihi nɛ kɛ mi nyɛɛ ɔ. 14Nɛ benɛ wɔ tsuo wa ya nɔ si ɔ, i nu gbi ko nɛ kɛ mi tu munyu ngɛ Hebri gbi mi ke: ‘Saul, Saul, Mɛni he je o ngɛ mi yi mi wae? E wa ha mo kaa o maa hia nazi ngɔ si lohwehi a kpakami tso nya dade ɔ.’ 15Nɛ i ke: ‘Mo mɛnɔ ʼi, Nyɔmtsɛ?’ Nɛ Nyɔmtsɛ ɔ ke: ‘Imi Yesu nɛ o ngɛ lɛ yi mi wae ɔ ʼi. 16Tee si nɛ o da o nane nɔ; enɛ ɔ he nɛ i je ye he kpo tsɔɔ mo nɛ ɔ nɛ, konɛ ma pee mo sɔmɔlɔ kɛ odase yelɔ ngɛ nihi nɛ o na kɛ nihi nɛ ma je ye he kpo ngɔ tsɔɔ mo ngɛ he ɔmɛ a he. 17Ma je mo kɛ maa je ma a kɛ majemajeli nɛ i ngɛ mo a ngɔ tsɔe ɔ a dɛ mi, 18nɛ o ya bli a hɛngmɛ komɛ a kpale kɛ je diblii mi kɛ ba la he, kɛ je abosiami he wami mi kɛ ba Mawu ngɔ, nɛ a na a he yayami pami kɛ gbo si ni ngɛ nihi nɛ a kɛ ye nɔ hemi kɛ yemi pee mɛ klɔuklɔu ɔmɛ a kpɛti.’ ”
Paulo sɛɛ e nitsumi he ni
19“Lɔ ɔ he ɔ, Matsɛ Agripa, i gbo we kikɛmɛ a hiɔwe kpo jemi nɛ ɔ nɔ tue; 20se mohu i jaje ngɔ tsɔɔni hi nɛ ngɛ Damasko ɔ kekle, kɛ nihi nɛ ngɛ Yerusalem kɛ Yudea zugba a nɔ kulaa, kɛ majeli ɔmɛ hulɔ, ke a tsake a tsui nɛ a kpale kɛ ba Mawu ngɔ nɛ a tsu nihi nɛ sa tsui tsakemi. 21Enɛ ɔmɛ a he je nɛ Yudafo ɔmɛ nu mi ngɛ sɔlemi we ɔ, nɛ a ka mi gbemi ɔ nɛ. 22Se Mawu yemi kɛ buami nya i kɛ daa si kɛ ba su mwɔnɛ ligbi nɛ ɔ nɔ, nɛ i ngɛ odase yee kɛ ngɛ nimli tsɔwi kɛ nimli nguahi tsɔɔe nɛ ɔ nɛ. I tu we munyu ko kaa ja nihi nɛ gbali ɔmɛ kɛ Mose hu de ke a maa ba a, 23kaa Kristo ɔ maa na amanehlu, nɛ e ba plɛ kekleekle nɔ ngɛ ni gbogboehi a sitemi ɔ mi, nɛ e ba jaje la a he sane ngɔ tsɔɔ ma a kɛ majeli ɔmɛ.”
24Benɛ Paulo je e nya kikɛ ɔ, Festo de kɛ gbi wawɛɛ ke: “Paulo, godo o ngɛ nue nɛ ɔ! Womi kasemi sɔuu lɛ ha o ngɛ godo nue nɛ ɔ nɛ.” 25Se Paulo ke: “I nui godo, wa nɔmo Festo, se anɔkuale kɛ hɛ si kami munyu i ngɛ tue nɛ ɔ nɛ. 26Matsɛ ɔ nɛ i ngɛ munyu tue kɛ kã kɛ ngɛ lɛ tsɔɔe nɛ ɔ le sane nɛ ɔmɛ a mi. I kpa we si kaa ni nɛ ɔmɛ eko ngɛ nɛ a kɛ laa lɛ; ejakaa tsa pi laami mi nɛ a pee enɛ ɔ ngɛ. 27Tse o heɔ gbali ɔmɛ yeɔ, Matsɛ Agripa? I le kaa o heɔ yeɔ.” 28Agripa de Paulo ke: “Piɛ bɔɔ nɛ o ko ha ye yi mi plɛ nɛ i pee Kristofono.” 29Se Paulo ke: “I na nɛ jinɛ Mawu ha ba mi kaa, e piɛ bɔɔ jio, e piɛ fuu jio, pi mo o nɔ kake kɛkɛ, se mohu nihi kulaa nɛ ngɛ mi tue bue mwɔnɛ nɛ ɔ hu ko plɛ kaa i mi, se pã nɛ ɔmɛ eko kɛkɛ nɛ a ko ka mɛ.”
30Nɛ benɛ e de kikɛ ɔ, matsɛ ɔ kɛ amlaalo ɔ kɛ Bernike kɛ nihi nɛ kɛ mɛ hii si ɔ te si, 31nɛ a ya se, nɛ a ya da, nɛ a ke: “Nyumu nɔ pee we nɔ́ ko nɛ sa gbenɔ loo tsu mi womi.” 32Nɛ Agripa de Festo ke: “Kaa nyumu nɛ ɔ ngɔɛ e sane ɔ ngɔ ha we Kaisare yemi jinɛ, a ma nyɛ e he maa ngmɛɛ.”",https://www.bible.com/bible/2322/ACT.26.DAN77
BƆFO 27,"Paulo Roma yami
1Bɛnɛ a ma nya si kaa wa maa ya Italia a, a ngɔ Paulo kɛ pamitsɛmɛ kpa komɛ hu ngɔ wo asafoatsɛ nɛ a tsɛɛ lɛ Yulio nɛ je Agusto ta asafo ɔ mi ɔ dɛ mi. 2Benɛ wa sɛ Adramitio lɛ ko nɛ maa hia kɛ ya gu Asia wo nya ma amɛ a nɔ ɔ mi ɔ, wa hia, nɛ Aristarko, Makedonia no ko nɛ je Tesalonika a piɛ wa he. 3Nɛ e nɔ je na a, wa ya da Zidon, nɛ akɛnɛ Yulio hɛɛ Paulo dɔdɔɔdɔ he je ɔ, e ngmɛ lɛ blɔ ke e ya jɔɔ e he. 4Nɛ wa hia ngɛ lejɛ ɔ, wa tsɔ Kipro zugba nɛ wo bɔle lɛ ɔ he, ejakaa wa ngɛ kɔɔhiɔ kpee. 5Nɛ benɛ wa po Kilikia kɛ Pamfilia wo ɔ, wa ba da Mira ngɛ Likia. 6Asafoatsɛ ɔ na Aleksandria lɛ ko ngɛ lejɛ ɔ nɛ yaa Italia, nɛ e je wɔ ngɔ wo mi.
7Wa nyɛɛ blɛoo be saii, nɛ beble loko wa su Knido hanɔ, nɛ akɛnɛ kɔɔhiɔ ɔ ngmɛ́ wɔ blɔ he je ɔ, wa tsɔ Kreta he kɛ ba Salmone. 8Nɛ beble loko wa po mi ngɛ lejɛ ɔ kɛ ba he ko nɛ a tsɛɛ Lɛsimuɔmi he kpakpa nɛ kɛ Lasea ma a he kɛ we ɔ. 9Se jeha nɛ ɔ, benɛ wa puɛ be fuu nɛ wo hɛ mi nyɛɛmi ɔ hu pee dengme, ejakaa hwɔhami be ɔ be mo he je ɔ, Paulo wo mɛ ga. 10E ke: “Tsaatsɛmɛ, i na kaa dengme gbomi kɛ nihi a hɛ mi kpatami babauu maa ba blɔ hiami nɛ ɔ mi, pi lɛ mi ni ɔmɛ kɛ lɛ ɔ kɛkɛ, se mohu wa wami nitsɛ hulɔ.” 11Se asafoatsɛ ɔ heɔ kudɔɔtsɛ ɔ kɛ lɛtsɛ ɔ yeɔ pe munyu nɛ Paulo ngɛ tue ɔ. 12Se akɛnɛ lɛ si muɔmi he ɔ hi saminya bɔ nɛ a ma nyɛ maa ye fiɛ be ɔ ngɛ lejɛ ɔ he je ɔ, a ti nihi fuu wo ga ke a hia kɛ je lejɛ ɔ nɛ a hyɛ kaa a ma nyɛ su Foinike nɛ ji Kreta lɛ si muɔmi he nɛ ngɛ leneyi-bonyoku kɛ omleyi-bonyoku kpɛti ɔ lo, konɛ a ya ye fiɛ be ɔ ngɛ lejɛ ɔ.
Wo nɔ kɔɔhiɔ ngua
13Nɛ benɛ leneyi kɔɔhiɔ bɔni fiami blɛoo ɔ, e pee mɛ kaa nɔ́ nɛ a ngɛ hlae ɔ ba mi, nɛ a hia kɛ be ngɛ Kreta he tataata. 14Se e kɛ we kɛkɛ nɛ wo nɔ kɔɔhiɔ ko nɛ a tsɛɛ lɛ omleyi-beleku kɔɔhiɔ ɔ hia kɛ ba kpee mɛ. 15Se benɛ kɔɔhiɔ ɔ sɛ lɛ ɔ mi nɛ e nyɛ we nya dami hu ɔ, wa ngmɛɛ he nɛ e fɔ nɔ. 16Nɛ benɛ wa sa fo kɛ tsɔ zugba kpɔ nyafii ko nɛ wo bɔle lɛ nɛ a tsɛɛ lɛ Klaudia, kɔɔhiɔ ya he ɔ he ɔ, dengme kɛ pɔtɔ loko wa nyɛ boto ɔ nu. 17Nɛ benɛ a wo boto ɔ nɔ ɔ, a kɛ kpahi fi lɛ, nɛ akɛnɛ a ngɛ gbeye yee kaa alinɔ a ma ya nɔ zia mɔsɔ (Sirti) ɔ mi he je ɔ, a gbe abalaa a, nɛ a fɔ́ nɔ kɛkɛ. 18Nɛ akɛnɛ wo nɔ kɔɔhiɔ ɔ ngɛ wɔ fiae basabasa wawɛɛ he je ɔ, je na nɔ ɔ, a je lɛ ɔ mi ni ɔmɛ eko ngɔ pue he. 19Nɛ ligbi nɛ ji ligbi etɛ ɔ waa kɛ wɔ nitsɛmɛ wa ninehi je lɛ ɔ he ni ɔmɛ ngɔ pue he. 20Akɛnɛ wa nɛ́ pu loo dodoehi ligbihi fuu, nɛ jeha nɛ ɔ hu kɔɔhiɔ ɔ nɛ ngɛ fiae ngɛ wɔ kpee ɔ nya wa wawɛɛ he je ɔ, jeha nɛ ɔ wa hɛ̃ bé nɔ kaa wa maa yɛ.
21Se benɛ a yi ni be saii ɔ, Paulo te si da a kpɛti nɛ e ke: “Tsaatsɛmɛ, jinɛ e sa kaa nyɛ buɔ mi tue nɛ a ko hia ngɛ Kreta nɛ a ba na kikɛmɛ a dengme kɛ nihi a hɛ mi kpatami nɛ ɔ. 22Jeha nɛ ɔ hu i ngɛ nyɛ ga woe ke nyɛ na tsui; ejakaa nyɛ ti nɔ ko yi be tae, ja lɛ ɔ kɛkɛ. 23Ejakaa nyɔ nɛ ɔ mi ɔ, Mawu nɔ nɔ́ nɛ i ji kɛ nɔ hu nɛ i sɔmɔɔ ɔ bɔfo ba da ye kasa nya, 24nɛ e ke: ‘Koo ye gbeye, Paulo! Ja a kɛ mo ya da Kaisare hɛ mi kɛ̃. Nɛ oʼɛ, Mawu ngɔ nihi kulaa nɛ kɛ mo nyɛɛ lɛ ɔ mi ɔ ngɔ ke mo.’ 25Lɔ ɔ he ɔ nyɛ na tsui, tsaatsɛmɛ, ejakaa i heɔ Mawu yeɔ kaa bɔ nɛ a ba de mi ɔ, ja nɛ e maa ba mi. 26Se bɔ tsuaa bɔ nɛ pee ɔ, wa ma ya sa si ngɛ zugba kpɔ nɛ wo bɔle lɛ ko nɔ kɛ.”
27Se benɛ nyɔ nɛ ji nyɔngma kɛ eywiɛ ɔ su, nɛ wa ngɛ kpakae kɛ ngɛ yae kɛ ngɛ bae ngɛ Adria wo ɔ nɔ, maa pee nyɔ mi kpɛti ɔ, lɛ mi nitsuli ɔmɛ susu kaa a su zugba ko he. 28A fɔ kalemi kpa, nɛ a na gugue nyingmi enyɔ; nɛ benɛ a ya a hɛ mi bɔɔ ɔ, a f ɔ ekohu, nɛ a na gugue nyɔngma kɛ enuɔ. 29Kɛkɛ nɛ a ye gbeye kaa alinɔ wa ma ya nɔ tɛ sahi a nɔ, nɛ a fɔ osɛkɛhi eywiɛ ngɛ lɛ ɔ se je, a kɛ ngɛ je nami mlɛe. 30Se benɛ lɛ mi nitsuli ɔmɛ ngɛ hlae nɛ a tu fo kɛ je lɛ ɔ mi ɔ, a bua nɛ a si boto ɔ ngɔ ma wo ɔ hɛ kaa nɔ́ nɛ pe a yaa fɔ́ osɛkɛhi ngɛ lɛ ɔ yi je. 31Kɛkɛ nɛ Paulo de asafoatsɛ ɔ kɛ aslaafo ɔmɛ ke: “Ke ni nɛ ɔmɛ je lɛ ɔ mi ɔ, lɔ ɔ lɛɛ nyɛ yi be wami nae.” 32Kɛkɛ nɛ aslaafo ɔmɛ po boto ɔ he kpa amɛ, na a ha e ya nɔ si.
33Kɛ ma je nami mi ɔ, Paulo kpa mɛ tsuo pɛɛ ke a ye nɔ́ ko, nɛ e ke: “Mwɔnɛ ji ligbi nyɔngma kɛ eywiɛ sɔuu nɛ nyɛ yi ni, nɛ nɔ́ ko nɔ́ ko yɛ nyɛ nya mi. 34Lɔ ɔ he ɔ i kpa nyɛ pɛɛ nɛ nyɛɛ ye ni; ejakaa lɔ ɔ lɛ ma ha nyɛ yi ma na wa, ejakaa nyɛ ti nɔ ko nɔ ko yi bwɔmi kake be e yi mi jee ngɔ nɔ si.” 35Nɛ benɛ e de jã a e kɛ̃ loo e wo abolo nɛ e na Mawu si ngɛ mɛ kulaa a hɛ mi, nɛ e ku mi nɛ e bɔni yemi. 36Kɛkɛ nɛ mɛ kulaa a na tsui, nɛ mɛ hu a ye ni. 37Wɔ kula ngɛ lɛ ɔ mi ɔ wa nya suu nimli lafa enyɔ kɛ nyingmi kpaago kɛ ekpa. 38Se benɛ a ye ni nɛ a tɔ ɔ, a sake blɛfo nɛ a wo ɔ ngɔ pue wo ɔ mi, nɛ a ha lɛ ɔ pee huyɛhuyɛ.
Lɛ ɔ butumi
39Nɛ benɛ je na a, a li zugba a, se a na wo nya kɔkɔɔmi he ko kɛ e nya zia, nɛ a to a yi mi kaa, ke a ma nyɛ ɔ, a ma ha lɛ ɔ ya sa si ngɛ lejɛ ɔ. 40Lɔ ɔ he ɔ a po osɛkɛ ɔmɛ ngɔ wo wo ɔ mi, nɛ a pɛne kudɔɔ ɔ he kpa amɛ hulɔ, nɛ a wo kpɛti a balaa a kɛ kpee kɔɔhiɔ nɛ ngɛ fiae ɔ, nɛ a plɛ lɛ ɔ yi ngɔ ha wo nya blɔ. 41Se akɛnɛ a ya nɔ wo enyɔ kpe he he je ɔ, a kɛ lɛ ɔ ya sa si; e yi je ɔ ya hɛ si kpɛii, se e supa a, oslɔke ɔmɛ a nyawami ɔ ywia lɛ. 42Aslaafo ɔmɛ a yi mi tomi ji kaa a maa gbe pamitsɛmɛ ɔmɛ konɛ a ti nɔ ko nɛ ko sle kɛ ho nɛ e ba tu fo. 43Se akɛnɛ asafoatsɛ ɔ ngɛ hlae nɛ e he Paulo yi wami he je ɔ, e tsi a yi mi tomi ɔ nya, nɛ e fa ke ninɛmɛ nɛ le slemi ɔ kekle a tu ngɔ pue wo ɔ mi, nɛ a ya nu kpo; 44se ninɛmɛ nɛ piɛ ɔ a ti ni komɛ a bu gbegbelihi a nɔ. Bɔ nɛ pee nɛ Tnɛ kulaa a nu kpo sɔkee ɔ ji nɛ ɔ nɛ.",https://www.bible.com/bible/2322/ACT.27.DAN77
BƆFO 28,"Paulo ngɛ Melita
1Nɛ benɛ wa je mi sɔkee ɔ loko wa ba le kaa zugba kpɔ nɛ wo bɔle lɛ ɔ biɛ ji Melita. 2Lejɛ ɔ tsɛmɛ pee wɔ kpakpa babauu; ejakaa a slɛ la nɛ a he wɔ tsuo kulaa kɛ hɛmuɔ ngɛ hiɔmi nɛmi babauu kɛ fiɛ ɔ he. 3Se benɛ Paulo bua lɛ tsɔwi nya nɛ e kɛ yaa wo la a mi ɔ, sinɔ ko je la gligli ɔ mi mla e nine he. 4Se benɛ lejɛ ɔ tsɛmɛ ɔmɛ na lohwe ɔ nɛ mla Paulo nine he ɔ, a de a he ke: “Bɔ tsuaa bɔ nɛ pee ɔ, kikɛmɛ a nyumu nɛ ɔ awiyelɔ ji lɛ, nɛ a he e yi wami kɛ je wo ɔ mi lɛɛ, se lueyemi ngmɛ́ lɛ blɔ nɛ e yi nɛ na wa.” 5Se Paulo huanya lohwe ɔ ngɔ wo la a mi, nɛ e yi lɛ awi ko. 6Se a hɛ ngɛ nɔ kaa e maa fuu loo e maa fia si gbo tlukaa. Se benɛ a hyɛ blɔ hluu nɛ a na kaa nɔ́ ko slɔɔto ko pee we lɛ ɔ, a tsake a juɛmi nɛ a ke mawu ko ji lɛ.
7Jeha nɛ ɔ zugba kpɔ nɛ wo bɔle lɛ ɔ nɔ nɔkɔtɔma nɛ a tsɛɛ lɛ Publio ɔ ngɛ a bɔɔ ko ngɛ lejɛ ɔ ni ɔmɛ a mi. Lɛ lɛ e he wɔ kɛ hɛmuɔ nɛ e kɛ tsui mi jɔmi pee wɔ nibwɔ ligbi etɛ sɔuu. 8Se e ba mi kaa asla kɛ muklii mi pa nu Publio tsɛ kɛ fɔɔ si. Paulo ya e ngɔ, nɛ e sɔle nɛ e ngɔ e ninehi ngɔ pue e nɔ nɛ e tsa lɛ. 9Jeha nɛ ɔ benɛ a pee enɛ ɔ ɔ, ni kpa komɛ hu nɛ ngɛ gboe ngɛ zugba kpɔ nɛ wo bɔle lɛ ɔ nɔ ɔ ba, nɛ a tsa mɛ. 10Nɛ mɛ hu a wo wa hɛ mi nyami babauu, nɛ benɛ wa hia kɛ je lejɛ ɔ, a ha wɔ nihi nɛ hia wɔ.
Paulo je Melita kɛ ya Roma
11Hlami etɛ se ɔ wa ya sɛ Aleksandria lɛ ko nɛ e he so ji Dioskurioi (aloo hawi) nɛ ba ye fiɛ be ɔ ngɛ zugba kpɔ nɛ wo bɔle lɛ ɔnɔ ɔ mi, nɛ wa hia kɛ ho. 12Nɛ benɛ wa ya da si ngɛ Sirakusa a, wa hi lejɛ ɔ ligbi etɛ. 13Nɛ wa je lejɛ ɔ, wa lɔgɔ si kɛ ba Regio; nɛ je na nɔ ɔ, benɛ leneyi kɔɔhiɔ ɔ ba fia a, wa pue nɔ, nɛ ligbi nɛ ji enyɔ ɔ wa su Putueli. 14Wa ba na nyɛmimɛ komɛ ngɛ lejɛ ɔ. A kpa wɔ pɛɛ ke waa kɛ mɛ nɛ hi si ligbi kpaago. Kɛkɛ nɛ wa ba su Roma. 15Nɛ benɛ nyɛmimɛ nɛ ngɛ lejɛ ɔ nu wa he ɔ, a ba kpee wɔ ngɛ Apiiforo kɛ Tretaberna. Benɛ Paulo na mɛ ɔ e na Mawu si nɛ e na tsui.
Paulo ngɛ Roma
16Benɛ wa ba su Roma a, asafoatsɛ ɔ je pamitsɛmɛ ɔmɛ ngɔ ha asafoatsɛ nɔkɔtɔma a, se Paulo lɛɛ, a ngmɛ lɛ blɔ kaa e hi he nɛ e suɔ, se aslaafono ko buu e he. 17Nɛ e ba mi kaa ligbi etɛ se ɔ Paulo ha a tsɛ Yudafo ɔmɛ a nikɔtɔmahi nɛ ngɛ ɔ kɛ ba kpe; nɛ benɛ a nya ba bua a, e de mɛ ke: “Tsaatsɛmɛ kɛ mamimɛ, i tɔ̃ we ma a loo wa tsɛmɛ ɔmɛ blɔ nya ni ɔmɛ a nɔ, kɛ̃ ɔ, a ngɔ mi ngɔ wo Romabi ɔmɛ a dɛ mi ngɛ Yerusalem kaa pamino. 18Benɛ a hla ye sane ɔ mi ɔ, a suɔ kaa a ngmɛɛ ye he, ejakaa gbenɔ sane ko be ye he kulaa. 19Se akɛnɛ Yudafo ɔmɛ kplɛɛ we he je ɔ, e fi mi kaa ma ngɔ ye sane ɔ ngɔ ha Kaisare yemi, se pi kaa i ngɛ nɔ́ ko nɛ i kɛ maa po yema a nya. 20Jeha nɛ ɔ kikɛmɛ a sane nɛ ɔ he je nɛ i tsɛ nyɛ kɛ ba, konɛ ma na nyɛ nɛ ma kɛ nyɛ nɛ tu munyu; ejakaa Israel hɛ kɛ nɔ fɔmi ɔ he je nɛ a wo mi kikɛmɛ a kɔsɔkɔsɔ nɛ ɔ nɛ.” 21Nɛ a de lɛ ke: “Wɔɔ lɛɛ wa na we womi komɛ kɛ ji Yudea ngɛ o he, nɛ jeha nɛ ɔ hu nyɛmimɛ ɔmɛ a ti nɔ ko bɛ́ hiɛ ɔ ba sɛɛ we o he sane ko aloo o he munyu yaya ko. 22Se wa suɔ kaa wa maa bu o juɛmi ɔ tue; ejakaa kikɛmɛ a kuu nɛ ɔ wa le kaa a tuɔ e he munyu yaya ngɛ he tsuaa he.”
23Nɛ benɛ a to lɛ ligbi ɔ, a ti nihi fuu ba e ngɔ ngɛ e to he ɔ, nɛ e jaje Mawu matsɛ yemi ɔ he sane ɔ ngɔ tsɔɔ mɛ, nɛ e ye he odase faii, nɛ e je Mose Mlaa a kɛ gbali ɔmɛ a mi hla konɛ a yi mi nɛ plɛ̃ kɛ ba Yesu blɔfami kɛ je mɔtu kɛ ya su gbɔkuɛ. 24Ni komɛ he e munyuhi nɛ e tu ɔmɛ ye, se ni komɛ hu he we yi. 25Nɛ akɛnɛ a nya ya pee we kake he je ɔ, a je benɛ Paulo tu nyagbe munyu kake nɛ ɔ: “Niinɛ nɛ Mumi Klɔuklɔu de ngɛ gbalɔ Yesaia nya tsɔɔ wa tsɛmɛ ɔmɛ ke:
26‘‘Yaa ma nɔ ngɔ nɛ o ya de ke:
Numi ɔ nyɛ maa nu lɛɛ, se nyɛ be sisi nue,
Nɛ nami ɔ nyɛ maa na lɛɛ, se nyɛ be se kɔe.
27Ejakaa ma nɛ ɔ tsui ti,
Nɛ a tue wa kɛ nɔ numi,
Nɛ a mia a hɛngmɛ
Konɛ a ko na kɛ a hɛngmɛ
Nɛ a ko nu kɛ a tue,
Nɛ a tsui hu ko na sisi,
Nɛ a kpale nɛ i tsa mɛ.’
28“Lɔ ɔ he ɔ nyɛ na nyɛɛ le kaa, a tsɔ nɛ a kɛ Mawu Yi wami hemi sane ɔ ya ha majeli ɔmɛ, nɛ mɛɛ lɛɛ a maa bu tue hulɔ.” [ 29Nɛ benɛ Paulo tu munyu nɛ ɔmɛ ɔ Yudafo ɔmɛ je, nɛ a je nɔ babauu ngɛ a kpɛti.]
30Nɛ Paulo hi we nɛ a ba ha lɛ ɔ mi jeha mluku enyɔ, nɛ e heɔ nihi kulaa nɛ baa e ngɔ ɔ, 31nɛ e fiɛɔ Mawu matsɛ yemi ɔ he sane ɔ, nɛ e kɛ kã babauu jajeɔ Mawetsɛ Yesu Kristo he sane ɔmɛ tsɔɔ mɛ, nɛ nɔ ko nɔ ko tsi lɛ blɔ.",https://www.bible.com/bible/2322/ACT.28.DAN77
ROMABI 1,"1Womi nɛ ɔ je Paulo, nɛ ji Yesu Kristo sɔmɔlɔ kɛ bɔfo nɛ a tsɛ lɛ nɛ a je lɛ ngɔ to kɛ ha Sane Kpakpa a fiɛmi ɔ ngɔ. 2Sane Kpakpa nɛ ɔ ɔ, Mawu wo he si ngɔ to momo kɛ gu e gbali ɔmɛ a nɔ ngɛ Ngmami Klɔuklɔu ɔmɛ a mi. 3Sane nɛ ɔ kɔɔ e Bi ɔ, nɔ nɛ a je David nina mi fɔ lɛ ngɛ he lo blɔfami ɔ he, 4nɔ nɛ ngɛ he tsɔmi mumi ɔ nya a, a gu ni gbogboehi a si temi nɔ je lɛ tsɔɔ ngɛ he wami mi kaa Mawu bi, Yesu Kristo, wa Nyɔmtsɛ ɔ. 5E nɔ i gu nɛ i na dloomi kɛ bɔfo ni tsumi ɔ kone ma ha majemaje ɔ kulaa nɛ bu hemi kɛ yemi ɔ tue, ngɛ e biɛ ɔ he: 6nihi a kpɛti nɛ nyɛ hu nyɛ ngɛ, nyɛ nihi nɛ a tsɛ nyɛ nɛ nyɛ ba pee Yesu Kristo nihi ɔ.
7I ngɛ enɛ ɔ ngmae ya ha nihi nɛ Mawu suɔ nɛ ji ni klɔuklɔuhi nɛ a tsɛ mɛ nɛ a ngɛ Roma a kulaa:
Dloomi kɛ hejɔmi nɛ je wa tsɛ Mawu ɔ kɛ Nyɔmtsɛ Yesu dɛ mi ɔ ha nyɛ!
Sina sɔlemi
8Kekleekle ɔ, i ngɛ Yesu Kristo nɔ gue kɛ ngɛ ye Mawu ɔ si nae ngɛ nyɛ kulaa nyɛ he, ejakaa a gbaa nyɛ hemi kɛ yemi ɔ he sane ngɛ je ɔ mi tsuo. 9Ye dase ji Mawu, nɔ nɛ i sɔmɔɔ ngɛ ye mumi mi ngɛ e Bi ɔ Sane Kpakpa a mi ɔ, kaa i jɔɔ we nyɛ kaimi ligbi ko ligbi ko. 10I kpaa pɛɛ daa ngɛ ye sɔlemihi a mi, kaa alinɔ Mawu suɔmi nya a, hwɔɔ se ko ɔ, blɔ ma bli ha mi nɛ ma ba nyɛ ngɔ lo. 11Ejakaa ye hɛ ngɛ jae ngɛ nyɛ he, konɛ ikɛ mumi mi dloomi nike ni ɔ eko ba ha nyɛ, bene pee nɛ a kɛ wo nyɛ he wami. 12Lɔ ɔ ji kaa, konɛ a wo i kɛ nyɛ tsuo he wami ngɛ hemi kɛ yemi nɛ ngɛ i kɛ nyɛ tsuo wa mi ɔ mi.
13Se mamimɛ, i suɔ kaa nyɛɛ le kaa i pɔɔ ye yi mi tomi kaa ma ba nyɛ ngɔ kone ma ba na yiblii komɛ ngɛ nyɛ hu nyɛ kpɛti, kaa bɔ nɛ i na ke je majeli kpa amɛ a kpɛti ɔ, se a tsi ye nya kɛ ba ta piɔ. 14I hɛɛ Helabi kɛ nihi nɛ a pi Helabi, ni leli kɛ nihi nɛ a li ni kulaa hiɔ. 15Lɔ ɔ he ɔ, ke ka ye nɔ kake ye he ɔ, i ko suɔ kaa nyɛ nihi nɛ nyɛ ngɛ Roma a hulɔ ɔ, ma ba fiɛ Sane Kpakpa a ngɔ tsɔɔ nyɛ.
Sane Kpakpa a hewami
16Ejakaa Kristo Sane Kpakpa a he zo pee we mi, mɛni he je ɔ, e ji Mawu he wami nɛ a kɛ heɔ nɔ tsuaa nɔ nɛ heɔ yeɔ ɔ yi wami, Yuda no kekle kɛ Hela no hulɔ. 17Ejakaa kɔlɔ ɔ mi a jeɔ Mawu dami kpo ngɛ, kɛ jee hemi kɛ yemi mi kɛ yaa hemi kɛ yemi mi; kaa bɔ nɛ a ngma ke: “Dalɔ nɛ guu hemi kɛ yemi nɔ ɔ yi ma na wa.”
Adesahi a fɔyemi
18Ejakaa a jeɔ Mawu mi mi fumi kpo kɛ jee hiɔwe kɛ baa nimli nɛ kɛ ni yayamihi kɛ musu bɔmi tsiɔ anɔkuale ɔ blɔ ɔ kulaa nɔ, 19ejakaa Mawu he nihi nɛ a ma nyɛ le ɔ jee kpo paa ngɛ a mi, ejakaa Mawu je tsɔɔ mɛ paa. 20Mɛni he je ɔ, e he nihi nɛ a nɛ́ nɛ ji e neneene hewami kɛ e Mawu nɛ e ji ɔ kulaa a, kɛ je adebɔ sisije lokoo ɔ, a guu e nihi nɛ e pee ɔmɛ a nɔ yɔseɔ nɛ a naa paa, lɔ ɔ he ɔ, a be nya jemi ko. 21A le Mawu lɛɛ, se a wui e hɛ mi nyami kaa Mawu nɛ a nɛ lɛ si hulɔ, se a epe posoposo ngɛ a juɛmihi a mi, nɛ a tsui nɛ kɔ we sane se ɔ mi wo diblii. 22A tsɛɛ a he ni leli, se a plɛ kuasiahi. 23Mawu nɛ puɛ we ɔ hɛ mi nyami ɔ a tsake ngɔ ha nɔmlɔ nɛ puɛɛ ɔ subai henɔ ko kɛ lohwe pɛlitsɛmɛ kɛ lohwe nane eywiɛ eywiɛtsɛmɛ kɛ waami nihi anɔ. 24Akɛnɛ kuasiahi ji mɛ he je ɔ Mawu ngmɛɛ a he ngɛ a kɔnɔhi nɛ ngɛ tai ɔ mi, nɛ a kɛ mɛ nitsɛmɛ a he peɔ zo nihi. 25A ngɔɔ Mawu anɔkuale ɔ kɛ tsakee lakpa, nɛ a jaa nɛ a sɔmɔɔ nɔ nɛ Mawu bɔ ɔ pe Bɔlɔ ɔ, nɔ nɛ a gbaa kɛ yaa neneene ɔ! Amen.
26Enɛ ɔ he je nɛ Mawu ngmɛɛ a he ngɔ ha zo nihi a he hɛdɔmi ɔ nɛ; ejakaa nɔ nɛ a to nɛ a peɔ ɔ, a yi ɔmɛ tsake hɛ mi ngɔ ha nɔ nɛ a pee we. 27Nɛ ja nɔuu a nyumu ɔmɛ hu jɔɔ yo he nɔ nɛ a to nɛ a peɔ ɔ peemi nɛ a hɛ dɔɔ ngɛ a kɔnɔ yayami ɔ mi kɛ nyɛɛ mɛ nitsɛmɛ a se, nɛ nyumuhi kɛ nyumuhi tsuɔ zo ni, nɛ lɔ ɔ he ɔ a na a tɔmi ɔ he hiɔwo nɛ sa ngɛ mɛ nitsɛmɛ a he.
28Nɛ kaa bɔ nɛ a bui kaa e sa kaa a leɔ Mawu ngɛ a ni lemi mi ɔ, Mawu hu ngmɛɛ a he ha juɛmi nɛ sɛ, konɛ a pee nihi nɛ sɛ. 29A hyi tɔ kɛ ni yayamihi, yiwitso, hɛ tsumi, yayami; a hyi tɔ kɛ nyɛmi, awi yemi, pɛ, sisimi, nihi a he munyu tumi; 30sieku yeli, Mawu nyɛli, nɔ buili, he tsɔɔli, fiali, nɔ́ yayami he ga tsɔli, fɔli a nɔ tue gboli, 31nihi nɛ be yi mi, kutupɔtsɛmɛ, nihi nɛ nɛ mɔbɔ; 32nihi nɛ le Mawu mlaa a tutuutu, kaa nihi nɛ tsuɔ lɛ ni nɛ ɔmɛ ɔ, a sa gbenɔ, nɛ kɛ ɔ pi peemi kɛkɛ nɛ a peɔ, se mohu a naa ni nɛ tsuɔ jamɛ a ni nɛ ɔmɛ a he tsui hulɔ.",https://www.bible.com/bible/2322/ROM.1.DAN77
ROMABI 2,"Mawu kojomi
1Lɔ ɔ he ɔ mo, nɔ tsuaa nɔ nɛ o kojoɔ ɔ, o be nya jemi ko; ejakaa nɔ he nɛ o kojoɔ nɔ kpa ngɛ ɔ, o kɛ buu mo nitsɛ o he fɔ; ejakaa mo nɛ o kojoɔ nihi ɔ, jamɛ a ni ɔmɛ nɔuu o tsuɔ. 2Wa le kaa Mawu fɔ bumi ɔ sa nihi nɛ tsuɔ jamɛ a ni ɔmɛ pɛ. 3Se mo nɔmlɔ nɛ o kojoɔ nihi nɛ tsuɔ jamɛ a ni nɛ ɔmɛ nɛ o peɔ ja nɔuu ɔ, anɛ o susuu kaa moo lɛɛ o he maa je Mawu kojomi ɔ mi lo? 4Aloo pe o ngɛ e mi mi himi kɛ e nɔ he tsui nami kɛ e tsui si tomi babauu ɔ he guɛ gbee, se o li kaa Mawu mi mi jɔmi ɔ pe e ngɛ o he piɛe nɛ o pia o he lo? 5Se o kɛ o tsui wami kɛ o he nɛ o pia we ɔ ngɛ mi mi fumi nyɛ buae ngɔ ha mo nitsɛ o he ngɔ to mi mi fumi kɛ Mawu dami kojomi kpo jemi ligbi ɔ. 6Ejakaa e maa wo nɔ tsuaa nɔ hiɔ bɔ nɛ sa e ni tsumi ɔmɛ: 7Nihi nɛ kɛ kpakpa peemi kɛ tsui si tomi hlaa hɛ mi nyami kɛ bu kɛ si himi nɛ puɛ we ɔ, Mawu ma ha mɛ neneene wami. 8Se nihi nɛ suɔ pɛ nɛ a bui anɔkuale ɔ tue, se a buɔ ni yayahi mohu tue ɔ, a nɔ ji mi mi fumi kɛ mi mi la. 9Dengme kɛ he hiami maa ba nɔmlɔ tsuaa nɔmlɔ nɛ tsuɔ ni yaya nɛ ɔmɛ a nɔ, Yuda no nɔ kekle kɛ Hela no hu nɔ. 10Se hɛ mi nyami kɛ bu kɛ he jɔmi maa ba nɔ tsuaa nɔ nɛ tsuɔ ni kpakpahi ɔ nɔ, Yuda no kekle kɛ Hela no hulɔ. 11Ejakaa Mawu hlɛ nimli a mi.
12Ejakaa nihi abɔ nɛ be Mlaa nɛ a pee yayami ɔ, a maa laa hulɔ nɛ a be mlaa; nɛ nihi abɔ nɛ gu mlaa a nɔ pee yayami ɔ, Mlaa a nɔuu a kɛ maa kojo mɛ. 13Ejakaa pi mlaa nuli ɔmɛ ji dali ngɛ Mawu hɛ mi, se mlaa nɔ yeli mohu ji ninɛmɛ nɛ a maa bu kaa dali. 14Ejakaa, ke maje li a bimɛ nɛ be mlaa a kɛ a fɔmi mi su ɔ tsuɔ Mlaa a nya ni ɔ, mɛ nihi nɛ a be mlaa a, a ji mlaa ha mɛ nitsɛmɛ a he; 15kɔlɔ ɔ a kɛ tsɔɔ kaa a ngma Mlaa a ni tsumi ɔ ngɛ a tsui mi, nɛ a he nile hu yeɔ odase, nɛ a susumi ɔmɛ poo a nya aloo a jeɔ a nya 16ngɛ ligbi nɛ Mawu maa gu Yesu Kristo nɔ kɛ kojo nimli a laami mi ni ɔmɛ ngɛ ye Sane Kpakpa a nya a.
Yudafo ɔmɛ kɛ Mlaa a
17Se ke moo lɛɛ a tsɛɛ mo Yuda no, nɛ o hɛ ngɛ Mlaa a nɔ, nɛ o fiaa fɔɔ Mawu nɔ, 18nɛ o le e suɔmi nya ni ɔmɛ, nɛ o le nihi nɛ hi, ejakaa a je Mlaa a mi kɛ tsɔɔ mo, 19nɛ o buu o he kaa o ji hɛ yuyuili a blɔ tsɔɔlɔ kɛ nihi nɛ ngɛ diblii mi ɔmɛ a la, 20kɛ nihi nɛ li ni a tsɔselɔ, kɛ bimwɔwi a tsɔɔlɔ, nɔ nɛ hɛɛ nile kɛ anɔkuale nɛ ngɛ Mlaa a mi ɔ su ɔ, 21jeha nɛ ɔ mo nɛ o tsɔɔ ni kpahi a ni ɔ, o tsɔɔ we mo nitsɛ o he lo? O fiɛɔ ke “a ko ju,” se o ju we lo? 22O deɔ ke “a ko bɔ ajuama,” se o bɔɛ ajuama lo? O nyɛɛ amagahi, se o ju we a sɔlemi we nihi lo? 23Mo nɛ o kɛ Mlaa a fia a, o kɛ Mlaa a nɔ tɔmi ɔ gbee Mawu he guɛ. 24Ejakaa nyɛ he ɔ, a tuɔ Mawu biɛ ɔ he musu bɔmi munyuhi ngɛ majeli ɔmɛ a kpɛti, kaa bɔ nɛ a ngma a.
25Se ke o yeɔ Mlaa a nɔ ɔ, jinɛ nɔ pomi he ngɛ se nami; se ke o pee o he Mlaa a nɔ tɔlɔ ɔ, o pomi ɔ plɛ mɔmlɔtɔ. 26Se ke mɔmlɔtɔsɛ yeɔ Mlaa a blɔnya amɛ a nɔ ɔ, anɛ a be e mɔmlɔtɔ ɔ bue kaa pomi lo? 27Fɔmi mi mɔmlɔtɔsɛ nɛ yeɔ Mlaa a nɔ ɔ maa kojo mo nɛ o gu ngmami okadi kɛ nɔ pomi nɔ kɛ pee o he mlaa nɔ tɔlɔ ɔ. 28Ejakaa pi nɔ nɛ a naa lɛ kaa Yuda no kɛkɛɛkɛ ɔ ji Yuda no, nɛ jeha nɛ ɔ hu pi kpo nɔ nɔ nɛ ngɛ he lo mi ɔ ji pomi; 29se mohu nɔ nɛ ji Yudafo no ngɛ mi mi je ɔ lɛ ji Yuda no; nɛ tsui mi nɔ pomi nɛ ngɛ mumi mi, nɛ pi ngmami okadi mi ɔ, ji nɔ pomi nɛ e yi jemi ɔ ji nimli a ngɔ, se mohu Mawu ngɔ e jee.",https://www.bible.com/bible/2322/ROM.2.DAN77
ROMABI 3,"1Jeha nɛ ɔ mɛni ji Yuda no ni nɛ e na kɛ be nɔ mɔ? Aloo mɛni se nami lɛ ngɛ nɔ pomi mi? 2E hiɛ ngɛ blɔ tsuaa blɔ nɔ. Kekleekle nɔ ji kaa a tu Mawu munyu ɔ ngɔ wo Yudafo ɔmɛ a dɛ. 3Se ke ni komɛ he we yi ɔ, mɛni ʼi? A he nɛ a he we yi ɔ ma ha Mawu anɔkuale yemi ɔ maa pee yaka lo? 4Dɛbi! Mawu ɔ, anɔkualetsɛ ʼi, se snɔmlɔ tsuaa nɔmlɔ ɔ, nya ngɔlɔ ʼi, kaa bɔ nɛ a ngma a ke:
“Bene pee nɛ o ye manye ngɛ o munyu ɔmɛ a mi,
Nɛ o ye nguɔ ngɛ o kojomi ɔ mi.”
5Se ke wa ni yayami ɔmɛ haa Mawu dami ɔ jee kpo ɔ, kɛ wa ma de kɛɛ? Anɛ Mawu tɔ ke e kɛ mimifumi ba wa nɔ ɔ lo? (I ngɛ munyu tue kaa bɔ nɛ nimli tuɔ munyu.) 6Dɛbi! Ejakaa ke ja a, kɛ maa pee kɛɛ nɛ Mawu maa kojo je ɔ?
7Se ke ye nya ngɔmi ɔ haa Mawu anɔkuale hiɛɛ kɛ bee nɔ ha e hɛ mi nyami ɔ, mɛni he je mɔ nɛ a yaa nɔ kojoɔ mi kaa yayami peelɔ? 8Mɛni he je nɛ e sɛ kaa waa pee yayami konɛ nɔ́ kpakpa nɛ ba? Enɛ ɔ ji nɔ́ nɛ ni komɛ poo ngɔ fɔɔ wa nɔ ke wa deɔ. Jamɛ a tsɛmɛ ɔmɛ a fɔ bumi ɔ da pɛ.
Nɔ ko be nɛ da
9Lɛɛ kɛ ji lɛ kɛɛ? Anɛ wɔ Yudafo ɔmɛ wa hi pe ni kpa amɛ lo? Tsa pi ja kulaa; ejakaa wa po Yudafohi kɛ Helabi tsuo a nya momo kaa mɛ tsuo a ngɛ yayami sisi; 10kaa bɔ nɛ wa ngma a ke:
“Dalɔ ko be, nɔ kake ngmelu be;
11Ni lelɔ ko be, nɔ ko nɔ ko be nɛ hlaa Mawu se blɔ.
12Mɛ tsuo kulaa a tla blɔ,
Mɛ tsuo kulaa a puɛ;
Nɔ ko nɔ ko be nɛ peɔ nɔ kpakpa,
Nɔ kake po be.
13Yɔkɔ nɛ a bli nya ji a kuɔ si;
A kɛ a lilɛ sisiɔ nɔ,
Sinɔ duɔ ngɛ a nya mi.
14Gbiɛmi kɛ doomi hyi a nya mi tɔ.
15A he sɔɔ ke muɔ si puemi.
16Hɛ mi kpatami kɛ kɔmɔ yemi ngɛ a blɔhi a nɔ,
17Nɛ he jɔmi blɔ ɔ a li.
18Mawu gbeye yemi ko be a hɛ mi.”
19Jeha nɛ ɔ wa le kaa nihi kulaa nɛ Mlaa a deɔ ɔ, nihi nɛ ngɛ Mlaa a sisi ɔ e ngɛ dee, konɛ nɔ ko nɔ ko ko na nya, nɛ je mluku ɔ tsuo nɛ ye fɔ ngɛ Mawu hɛ mi. 20Lɔ ɔ he ɔ, a be mlaa ni tsumi nɔ gue kɛ wo he lo ko he lo ko nguɔ ngɛ e hɛ mi; ejakaa mlaa a nɔ a guu kɛ leɔ yayami.
Yayamipami nɛ jee Kristo nɔhemikɛyemi mi
21Se jeha nɛ ɔ, a si Mlaa a se nɛ a je Mawu dami ɔ kpo paa, nɛ lɔ ɔ he odase Mlaa a kɛ gbali ɔmɛ yeɔ; 22kɔlɔ ɔ ji Mawu dami nɛ a guu Yesu Kristo nɔ hemi kɛ yemi nɔ a kɛ haa nihi tsuo nɛ heɔ yeɔ ɔ. 23Ejakaa slɔɔto ko be: ejakaa nihi tsuo peɔ yayami, nɛ Mawu hɛ mi nyami ɔ bɔ mɛ, 24nɛ a kɛ e dloomi ɔ woɔ mɛ nguɔ yaka kɛ guu kpɔmi nɛ ngɛ Kristo Yesu mi ɔ nɔ. 25Lɛ ji nɔ nɛ Mawu je ngɔ to kaa kpatami nɔ kɛ gu e muɔ ɔ nɔ hemi kɛ yemi nɔ, konɛ e je e dami ɔ kpo ngɛ e hɛ nɛ e je kɛ je yayamihi nɛ a pee sa a nɔ ngɛ Mawu tsui si tomi ɔ he; 26konɛ e je e dami ɔ ngɔ tsɔɔ ngɛ be nɛ ɔ mi, nɛ e ye nguɔ nɛ e wo nɔ nɛ heɔ Yesu nɔ yeɔ ɔ hu nguɔ.
27Jeha nɛ ɔ jije fiami ɔ ngɛ? A je lɛ kɛ je. Mɛni mlaa nɔ a gu? Ni tsumi hi a nɔ lo? Dɛbi, hemi kɛ yemi mlaa nɔ mohu a gu. 28Lɔ ɔ he ɔ wa ngɔɔ lɛ kaa hemi kɛ yemi nɔ a guu kɛ woɔ nɔmlɔ nguɔ, se pi mlaa ni tsumihi a nɔ. 29Anɛ Mawu ɔ, e ji Yudafohi kɛkɛ a Mawu lo? Anɛ pi majeli ɔmɛ hu a Mawu lo? Ee, majeli ɔmɛ hu a nɔ ʼi. 30Ke e ngɛ mi kaa Mawu ɔ Mawu kake ʼi, nɛ hemi kɛ yemi nya e buu nɔ pomi bemi, nɛ e kpale guu hemi kɛ yemi ɔ nɔ buu mɔmlɔtɔ bemi ɔ, 31lɛɛ wa ngɛ hemi kɛ yemi nɔ gue nɛ wa ha Mlaa a nɛ pee yaka lo? Dɛbi, waa kɛ ngɛ Mlaa a nɔ mi mae mohu.",https://www.bible.com/bible/2322/ROM.3.DAN77
ROMABI 4,"Abraham hemi kɛ yemi
1Lɛɛ mɛni wa ma de ke wa tsɛ Abraham na ngɛ he lo blɔfami mɔ? 2Ejakaa ke ni tsumihi a nɔ a gu kɛ wo Abraham nguɔ ɔ, jinɛ e ngɛ nɔ ko nɛ e maa fia ngɔ fɔ nɔ, se lɛɛ pi ngɛ Mawu hɛ mi. 3Se kɛ ngmami ɔ deɔ kɛɛ?
“Abraham he Mawu ye,
Nɛ a bu kɔlɔ ɔ dami ha lɛ.”
4Nɔ nɛ tsuɔ ni ɔ, a bui e hiɔwo ɔ kaa dloomi nɔ ko, se mohu e blɔ nya ʼi. 5Se nɔ nɛ tsu we ni, se e heɔ nɔ nɛ woɔ yayami peelɔ nguɔ ɔ yeɔ ɔ, a buu e hemi kɛ yemi ɔ kaa dami kɛ haa lɛ. 6Kaa bɔ nɛ David hu deɔ ngɛ nɔmlɔ nɛ Mawu siɔ ni tsumihi a se nɛ e buu dami haa lɛ ɔ he ke:
7“A gbaa nihi nɛ a ngɔ a mlaa tɔmi ɔmɛ ngɔ pa mɛ,
Nɛ a tsi a he yayami ɔmɛ a nɔ ɔ;
8A gbaa nyumu nɛ Nyɔmtsɛ ɔ bui e he yayami
ɔmɛ ngɔ hi lɛ ɔ.”
9Jeha nɛ kikɛmɛ a gbaami nɛ ɔ, ninɛmɛ nɛ a po mɛ ɔ kɛkɛ a kɛ gbaa aloo mɔmlɔtɔtsɛmɛ ɔmɛ hulɔ? Ejakaa wa deɔ ke a bu Abraham hemi kɛ yemi ɔ kaa dami ngɔ ha lɛ. 10Mɛni be mi a pee enɛ ɔ? Be nɛ a po lɛ ɔ, aloo be nɛ a pui lɛ ɔ? Tsa pi be mi nɛ a po lɛ ɔ, se mohu be mi nɛ e ji mɔmlɔtɔtsɛ ɔ. 11Nɛ be mi nɛ a po lɛ ɔ, e nine su nɔ pomi he okadi ɔ nɔ kaa dami nya sɔumi nɔ nɛ a kɛ sɔu he nɛ e he ye be mi nɛ e ji mɔmlɔtɔtsɛ lokoo ɔ nya, konɛ e pee tsɛ kɛ ha nihi kulaa nɛ heɔ yeɔ benɛ a ji mɔmlɔtɔtsɛmɛ ɔ nɛ a bu dami ɔ ngɔ ha mɛ hulɔ, 12nɛ jeha nɛ e pee ninɛmɛ nɛ a po mɛ ɔ a tsɛ hulɔ kɛ ha nihi nɛ a pui mɛ se mohu a ngɔ wa tsɛ Abraham nane ngɛ hemi kɛ yemi nɛ e ngɛ be mi nɛ e ji mɔmlɔtɔtsɛ lokoo ɔ.
Mawu siwomi nɛ je hemi kɛ yemi mi
13Pi mlaa nɔ nɛ Mawu gu kɛ wo Abraham loo e nina si kaa e maa ye je ɔ nɔ ɔ, se mohu hemi kɛ yemi dami nɔ a gu. 14Ejakaa ke mlaa sisibi ɔmɛ ji ni yeli ɔ, lɛɛ hemi kɛ yemi ɔ pee yaka, nɛ si womi ɔ hu be nɔ hu. 15Se Mlaa a tsɛɔ Mawu mi mi fumi kɛ baa, mɛni he je ɔ, he nɛ mlaa be ɔ, mlaa nɔ tɔmi hu be.
16Se enɛ ɔ he je nɛ e je hemi kɛ yemi mi ɔ nɛ, benɛ pee nɛ e pee dloomi sane, konɛ si womi ɔ nɛ ma si kpɛii ngɔ ha e nina tsuo, pi Mlaa sisibi ɔmɛ kɛkɛ, se mohu nihi nɛ je Abraham, nɛ ji wɔ tsuo wa tsɛ ɔ, hemi kɛ yemi ɔ mi ɔ hulɔ, 17kaa bɔ nɛ a ngma a ke: “I ngɔ mo ngɔ pee majeli fuu a tsɛ,” ngɛ Mawu nɔ nɛ e he yeɔ ɔ hɛ mi, nɔ nɛ tsɛɛ ni gbogboehi a hɛ, nɛ e tsɛɔ nihi nɛ be ɔ kaa nihi nɛ ngɛ momo ɔ. 18Nɛ jinɛ he nɛ hɛ kɛ nɔ fɔmi ko be ɔ, Abraham hɛ ngɛ nɔ kɛ̃ nɛ e he ye, konɛ e plɛ majeli fuu a tsɛ, kaa bɔ nɛ a de lɛ ke: “Ja o nina maa hi” ɔ. 19Nɛ e hemi kɛ yemi gbɔjɔɔ we, nɛ e susuu we lɛ nitsɛ e nɔmlɔ tso gbomi nɛ e gbo momo ɔ, akɛnɛ e ye maa pee jeha lafa, kɛ Sara fɔmi nɛ e fɔ we ɔ he. 20E yi mi pee we lɛ enyɔ enyɔ ngɛ Mawu si womi ɔ he kaa nɔ nɛ e he we yi, se mohu e na he wami ngɛ hemi kɛ yemi mi, nɛ e wo Mawu hɛ mi nyami, 21nɛ e ngɛ he wami ngɛ nɔ saminya kaa nɔ nɛ e wo he si ɔ, e ma nyɛ maa pee hulɔ. 22Kɔlɔ ɔ he hu nɛ a bu lɔ ɔ dami ha lɛ ɔ nɛ. 23Se pi lɛ kɛkɛ e he nɛ a ngma ke, “a bu dami ngɔ ha lɛ” ɔ, 24se mohu wɔ nihi nɛ a maa bu ngɔ ha a hu wa he, wɔ ninɛmɛ nɛ wa heɔ nɔ nɛ tle wa Nyɔmtsɛ Yesu si kɛ je gbeje ɔ nɔ yeɔ ɔ. 25A ngɔ lɛ ngɔ ha ngɛ wa tɔmi ɔmɛ a he, nɛ a tle lɛ si ekohu ngɛ wa nguɔ womi ɔ he.",https://www.bible.com/bible/2322/ROM.4.DAN77
ROMABI 5,"Waa kɛ Kristo huɛbɔmi
1Jeha nɛ ɔ akɛnɛ a gu hemi kɛ yemi nɔ wo wɔ nguɔ he je ɔ, waa kɛ Mawu kpɛti ngɛ he jɔmi ngɛ wa Nyɔmtsɛ Yesu Kristo he. 2Lɛ e nɔ wa gu nɛ waa kɛ hemi kɛ yemi ɔ na blɔ kɛ ba dloomi nɛ wa daa si ngɛ mi ɔ mi, nɛ wa fiaa fɔɔ Mawu hɛ mi nyami ɔ nɛ wa hɛ ngɛ nɔ ɔ nɔ. 3Pi enɛ ɔ kɛkɛ, se mohu wa fiaa ngɛ dengme gbomihi a mi hulɔ, ejakaa wa le kaa dengme gbomi ɔ tsɛɛ tsui si tomi kɛ baa, 4nɛ tsui si tomi ɔ hu tsɛɛ nihi a si kpami kɛ baa, nɛ nihi a si kpami ɔ tsɛɛ hɛ kɛ nɔ fɔmi kɛ baa. 5Hɛ kɛ nɔ fɔmi ɔ gbi nɔ zo, ejakaa a gu Mumi Klɔuklɔu nɛ a ngɔ ha wɔ ɔ nɔ plɛ Mawu suɔmi ɔ ngɔ wo wa tsui mi.
6Ejakaa be mi nɛ wa he wɛ ɔ lokoo nɛ Kristo ba gbo ngɛ be nɛ sa mi ha yayami peeli. 7Ejakaa e maa wa loko nɔ ko ma gbo ha dalɔ ko; se nɔ́ kpakpa ko he ɔ, eko ɔ, nɔ ko ma si e gugue kaa e maa gbo. 8Se Mawu jeɔ e suɔmi nɛ e kɛ suɔ wɔ kpo tsɔɔ, kaa be mi nɛ wa ji yayami peeli lokoo nɛ Kristo ba gbo ngɛ wa nane mi. 9Lɔ ɔ he ɔ jeha nɛ ɔ, nɛ a wo wɔ nguɔ ngɛ e muɔ ɔ he he je ɔ, a maa gu e nɔ kɛ he wa yi wami hluu kɛ je mi mi fumi ɔ mi. 10Ejakaa ke be mi nɛ wa ji henyɛli ɔ nɛ a kɛ Mawu bi ɔ gbenɔ ba kpata waa kɛ Mawu kpɛti ɔ, jeha nɛ nɛ a kpata nɛ ɔ, a ma he wa yi wami hluu ngɛ e wami ɔ mi. 11Pi lɔ ɔ kɛkɛ, se mohu wa fiaa fɔɔ Mawu nɔ hulɔ ngɛ wa Nyɔmtsɛ Yesu Kristo he, nɔ nɛ nɔ nɛ wa gu jeha nɛ kɛ na kpatami ɔ.
Adam kɛ Yesu Kristo
12Enɛ ɔ he ɔ, kaa bɔ nɛ nɔmlɔ kake nɔ yayami gu kɛ ba je ɔ mi, nɛ gbenɔ gu yayami nɔ kɛ ba a, lɔ ɔ ha gbenɔ sa nimli tsuo, mɛni he je ɔ, mɛ tsuo a pee yayami. 13Yayami ngɛ je ɔ mi loko a ha Mlaa a; se akɛnɛ Mlaa be he je ɔ a bui yayami ɔ. 14Se kɛ ɔ gbenɔ ye tsɛ kɛ je Adam yi nɔ kɛ ba su Mose yi nɔ ngɛ nihi po nɛ pee we yayami nɛ ngɛ kaa Adam tɔmi ɔ nɔ, nɛ Adam ji nɔ nɛ maa ba a he okadi.
15Se bɔ nɛ si gbeemi ɔ ngɛ ɔ, pi ja nɛ dloomi nɔke nɔ ɔ hu ngɛ. Ejakaa ke nɔ kake si gbeemi he je nɛ nihi fuu gbo ɔ, Mawu dloomi kɛ nɔke nɔ nɛ gu nɔmlɔ kake nɛ ji Yesu Kristo ɔ dloomi nɔ kɛ ba a hiɛ kɛ be nɔ babauu ha nihi fuu. 16Bɔ nɛ si gbeemi ɔ gu nɔ kake nɛ pee yayami ɔ nɔ kɛ ba a, pi ja nɛ dloomi ɔ ngɛ: ejakaa kojomi ɔ je nɔ kake mi nɛ e plɛ fɔ bumi, se dloomi nɔke nɔ ɔ je si gbeemihi fuu a mi nɛ e plɛ nyɔguɛ yemi. 17Ejakaa ke nɔ kake si gbeemi ɔ he je nɛ gbenɔ gu lɛ nɔ kake ɔ nɔ ye tsɛ ɔ, lɛɛ nihi nɛ na dloomi kɛ dami nɔke nɔ nɛ hiɛ kɛ be nɔ ɔ maa gu nɔ kake nɛ ji Yesu Kristo ɔ nɔ maa ye tsɛ ngɛ wami mi.
18Lɔ ɔ he ɔ jeha nɛ, kaa bɔ nɛ a gu nɔ kake si gbeemi nɔ bu nimli tsuo fɔ ɔ, ja nɔuu kɛ a gu nɔ kake dami nɔ wo nimli kulaa wami nguɔ. 19Ejakaa kaa bɔ nɛ a gu nɔmlɔ kake tue gbomi ɔ nɔ ha nihi fuu plɛ yayami peeli ɔ, ja nɔuu kɛ a maa gu nɔ kake ɔ tue bumi ɔ nɔ a ma ha, nihi fuu hu ma plɛ dali. 20Se Mlaa a ba hɔ kpɛ konɛ si gbeemi ɔ nɛ hiɛ kɛ be nɔ. Se he nɛ yayami hiɛ ngɛ ɔ, lejɛ ɔ Mawu dloomi ɔ hiɛ kɛ be nɔ babauu ngɛ; 21konɛ bɔ nɛ yayami ɔ ye tsɛ ngɛ gbenɔ mi ɔ, ja nɔuu dloomi ɔ maa gu dami nɔ kɛ ye tsɛ hulɔ kɛ maa ya neneene wami mi ngɛ Yesu Kristo wa Nyɔmtsɛ ɔ he.",https://www.bible.com/bible/2322/ROM.5.DAN77
ROMABI 6,"Kristo mi wami kɛ yayami mi gbenɔ
1Lɛɛ kɛ wa ma de kɛɛ? Waa hi yayami ɔ mi konɛ Mawu dloomi nɛ hiɛ lo? 2Dɛbi! Wɔ nɛ wa gbo ngɔ ha yayami ɔ, kɛ maa pee kɛɛ nɛ wa hɛ maa tsa nɔ hi ngmengmle ngɛ e mi? 3Aloo nyɛ li kaa wa ti nihi abɔ nɛ a baptisi ngɔ wo Kristo Yesu mi ɔ, e gbenɔ ɔ mi a baptisi wɔ ngɔ wo lo? 4Lɔ ɔ he ɔ, a kɛ baptisimi nɛ a baptisi wɔ ngɔ wo e gbenɔ ɔ mi ɔ pu waa kɛ lɛ tsuo, konɛ kaa bɔ nɛ a tle Yesu si kɛ je gbeje ngɛ Tsɛ ɔ hɛ mi nyɛmi nya a, ja nɔuu kɛ wɔ hu waa nyɛɛ ngɛ wami nɛ plɛ ehe mi.
5Ejakaa ke waa kɛ lɛ pee kake ngɛ e gbenɔ nɛ e gbo ɔ mi ɔ, lɔ ɔ lɛɛ waa kɛ lɛ maa pee kake ngɛ e si temi ɔ mi hulɔ. 6Wa le enɛ ɔ kaa a sɛu wa nɔmlɔ tso momo ɔ ngɔ piɛ e he konɛ yayami nɔmlɔ tso ɔ hɛ mi nɛ kpata nɛ wa ko sɔmɔ yayami hu. 7Ejakaa ke nɔ ko gbo ɔ, e kɛ yayami gba mi. 8Ke waa kɛ Kristo gbo ɔ, wa heɔ yeɔ kaa waa kɛ lɛ ma na wami hulɔ, 9ejakaa wa le kaa nɛ a tle Kristo si kɛ je gbeje nɛ ɔ ɔ, e be gboe hu; gbenɔ be e nɔ nyɔmtsɛ yee hu. 10Ejakaa nɛ e gbo ɔ, yayami e gbo ha si kake pɛ; se nɛ e hɛ ngɛ nɛ ɔ ɔ, Mawu e hɛ ngɛ ha. 11Ja nyɛ hu nyɛɛ bu nyɛ he kaa nihi nɛ a gbo ha yayami nɛ a hɛ ngɛ kɛ ha Mawu ngɛ Yesu Kristo wa Nyɔmtsɛ ɔ mi.
12Lɔ ɔ he ɔ nyɛ ko ha yayami nɛ ye nyɛ nɔmlɔ tso nɛ ma gbo ɔ nɔ tsɛ nɛ nyɛ bu lɛ tue ngɛ e kɔnɔ ɔmɛ a mi. 13Nɛ jeha nɛ ɔ nyɛ ko ngɔ nyɛ he ni ɔmɛ ngɔ ha yayami kaa ni yayami ɔmɛ a tahwumi nihi, se mohu nyɛɛ ngɔ nyɛ he ngɔ ha Mawu kaa ninɛmɛ nɛ a hɛ tsɛ kɛ je gbeje, nɛ nyɛɛ kɛ nyɛ he ni ɔmɛ nɛ pee dami tahwumi nihi ngɔ ha Mawu. 14Ejakaa yayami be nyɛ nɔ he wami nae, ejakaa pi mlaa sisi nɛ nyɛ ngɛ, se mohu dloomi sisi nyɛ ngɛ.
Dami mi nyɔguɛhi
15Lɛɛ kɛ ji lɛ kɛɛ? Waa pee yayami akɛnɛ wa be Mlaa sisi se dloomi mohu sisi wa ngɛ ɔ lo? Dɛbi! 16Anɛ nyɛ li kaa nɔ nɛ nyɛ ngɔɔ nyɛ he ngɔ peɔ nyɔguɛhi haa nɛ nyɛ buɔ lɛ tue ɔ, lɛ nɔuu e nyɔguɛhi ji nyɛ nɛ nyɛ buɔ lɛ tue ɔ lo? — yayami nɛ kɛ nɔ yaa gbenɔ mi ɔ jio, loo tuebumi nɛ kɛ nɔ yaa dami mi ɔ jio. 17Se sina ha Mawu kaa jinɛ sa a yayami nyɔguɛhi ji nyɛ, se jeha nɛ ɔ nyɛ je nyɛ tsui tsuo mi kɛ bu kikɛmɛ a tsɔɔmi nɛ a ngɔ nyɛ ngɔ wo mi nɛ ɔ tue. 18A kpɔ nyɛ kɛ je yayami dɛ mi nɛ nyɛ ye nyɛ he nɛ nyɛ plɛ dami nyɔguɛhi. 19Bɔ nɛ nɔmlɔ tuɔ munyu i ngɛ tue nɛ ɔ nɛ, ngɛ nyɛ he lo gbedemi ɔ he. Ejakaa kaa bɔ nɛ nyɛ ngɔ nyɛ he ni ɔmɛ ngɔ pee hiemi nihi kɛ mlaa tɔmi nyɔguɛhi kɛ sɛ mlaa tɔmi mi ɔ, ja nɔuu kɛ jeha nɛ ɔ nyɛɛ ngɔ nyɛ he ni ɔmɛ ngɔ pee dami nyɔguɛhi kɛ ha klɔuklɔu peemi.
20Be mi nɛ nyɛ ji yayami nyɔguɛhi ɔ, nyɛ ye nyɛ he kɛ je dami ɔ dɛ mi. 21Lɛɛ mɛni yiblii nyɛ wo ngɛ lɛ be ɔ mi? Yiblii nɛ zo gbe nyɛ ngɛ he jeha nɛ; ejakaa kɔlɔ ɔmɛ a nyagbe ji gbenɔ. 22Se jeha nɛ ɔ, nɛ a kpɔ nyɛ kɛ je yayami dɛ mi nɛ nyɛ plɛ Mawu nyɔguɛhi nɛ ɔ, nyɛɛ wo yiblii ha klɔuklɔu peemi nɛ we nyagbe ji neneene wami ɔ. 23Ejakaa yayami dɛ mi hiɔwe ɔ gbenɔ ʼi; se Mawu dloomi nike ni ɔ neneene wami ʼi ngɛ Kristo Yesu wa Nyɔmtsɛ ɔ mi.",https://www.bible.com/bible/2322/ROM.6.DAN77
ROMABI 7,"Gbasihimi nɔhyɛmi nɔ
1Mamimɛ, tse nyɛ nihi nɛ nyɛ le Mlaa a le kaa Mlaa a yeɔ nɔmlɔ nɔ ngɛ e wami be ɔ kulaa mi lo? 2Ejakaa yo nɛ ngɛ huno ɔ, mlaa fi lɛ ngɔ mɛtɛ e huno nɛ hɛ ngɛ ɔ he; se ke e huno ɔ gbo ɔ, e kɛ e huno ɔ mlaa a be sane ko hu. 3Lɔ ɔ he ɔ jeha nɛ, ke e huno ɔ ngɛ je mi nɛ e ya gba nɔ kpa a, a tsɛɛ lɛ yo gba puɛlɔ. Se ke e huno ɔ gbo ɔ, lɛɛ e ye e he kɛ je mlaa a mi, nɛ ke e ya gba nyumu kpa a, e pi yo gba puɛlɔ hu. 4Mamimɛ, ja nɔuu nyɛ hu a kɛ Kristo nɔmlɔ tso ɔ gbe nyɛ ngɔ ha Mlaa a, konɛ nyɛ plɛ nɔ kpa na ji nɔ nɛ a tle lɛ si kɛ je gbeje ɔ nihi, konɛ waa wo yiblii ha Mawu. 5Ejakaa bene wa ngɛ he lo mi ɔ, yayamihi a he hɛdɔ ɔmɛ guu mlaa a nɔ tsuɔ ni ngɛ wa he ni ɔmɛ a mi, nɛ waa kɛ wo yiblii ha gbenɔ. 6Se jeha nɛ waa kɛ Mlaa a be sane ko hu, ejakaa wa gbo ngɔ ha nɔ nɛ hɛɛ wami ɔ, bene pee nɛ wa sɔmɔ ngɛ mumi nɛ plɛ ehe ɔ mi, se pi ngɛ Mlaa momo ɔ nya.
Mlaa kɛ yayami
7Lɛɛ kɛ wa ma de kɛɛ? Anɛ Mlaa a yayami ʼi lo? Dɛbi! Se mohu ke pi Mlaa a he jinɛ i li yayami. Ejakaa jinɛ i li nɔ́ nɛ ji hɛ̃kɔ, ke pi Mlaa a nɛ de ke: “O hɛ ko kɔ nihi a nɔ.” 8Se kita a nɔ yayami gu kɛ na he blɔ nɛ e kɛ tsɛ akɔnɔ nihi tsuo wo ye mi; ejakaa ke Mlaa be ɔ, yayami hu gbo. 9I hi si hyɛ nɛ i be mlaa, se bene kita a ba a, yayami ɔ hɛ tsɛ ekohu. 10Se imi lɛɛ i gbo, nɛ i na kaa kita a nɛ a kɛ ha mi ngɛ wami he ɔ, kɔlɔ ɔ nɔuu lɛ tsɛ gbenɔ ngɔ ha mi. 11Ejakaa yayami gu kita a nɔ na he blɔ nɛ e kɛ sisi mi nɛ e kɛ lɔ ɔ nɔuu gbe mi.
12Lɔ ɔ he ɔ, Mlaa a ngɛ klɔuklɔu, nɛ Kita a hu ngɛ klɔuklɔu nɛ e da nɛ e hi. 13Lɛɛ nɔ́ kpakpa a plɛ gbenɔ ha mi lo? Dɛbi! Se mohu bene pee nɛ yayami ɔ nɛ je si kaa yayami he ɔ, e kɛ nɔ́ kpakpa a nɔuu tsɛ gbenɔ ngɔ ha mi, konɛ yayami ɔ nɛ gu kita a nɔ nɛ e plɛ yayami nɛ be nɔ.
Nɔmlɔ mi suhi enyɔ
14Wa le kaa Mlaa a mumi mi nɔ́ ʼi; se imi lɛɛ he lo nɔmlɔ ji mi, nɛ a jua mi ngɔ ha yayami. 15Nɔ nɛ i tsuɔ ɔ i li; ejakaa nɔ́ nɛ i suɔ ɔ, pi lɔ ɔ nɛ i peɔ, se nɔ́ nɛ i nyɛɛ mohu ɔ, kɔlɔ ɔ i peɔ. 16Se ke nɔ́ nɛ i sume ɔ nɔuu i peɔ ɔ, i kplɛɔ kaa Mlaa a hi. 17Lɛɛ jeha nɛ pi imi nɛ i tsuɔ kɔlɔ ɔ hu, se mohu yayami nɛ hii ye mi ɔ lɛ tsuɔ. 18Ejakaa i le kaa ye mi, lɔ ɔ ji ye he lo ɔ mi ɔ, nɔ́ ko kpakpa ko be lejɛ ɔ; ejakaa suɔmi ɔ i ngɛ eko mohu, se kpakpa peemi lɛ bɔ mi. 19Ejakaa nɔ́ kpakpa nɛ i suɔ ɔ, i pee we, se nɔ́ yayami nɛ i sume ɔ, kɔlɔ ɔ mohu i peɔ. 20Se ke nɔ́ nɛ i sume ɔ kɛ̃ i peɔ ɔ, lɛɛ tsa pi imi nɛ i peɔ kɔlɔ ɔ hu, se mohu yayami nɛ ngɛ ye mi ɔ lɛ peɔ.
21Lɛɛ i naa mlaa nɛ ɔ kaa imi nɛ i suɔ kaa ma pee nɔ́ nɛ hi ɔ, yayami mohu mɛtɛ ye he. 22Ejakaa ye mi blɔ nɔmlɔ ɔ bua jɔɔ ngɛ Mawu Mlaa a he. 23Se i naa mlaa muno ko ngɛ ye nɔmlɔ tso he ni ɔmɛ a mi nɛ kɛ ye juɛmi mlaa a hwuɔ ta, nɛ e ngɔɔ mi nyɔguɛ ngɔ haa yayami mlaa a nɛ ngɛ ye nɔmlɔ tso he ni ɔmɛ a mi ɔ. 24Nɔmlɔ nɛ ni ngɛ mɔbɔ ji mi; mɛnɔ lɛ ma je mi kɛ maa je kikɛmɛ a gbenɔ nɔmlɔ tso nɛ ɔ dɛ mi? 25Sina ha Mawu kɛ gu wa Nyɔmtsɛ Yesu Kristo nɔ. Jeha nɛ imi nɔuu i kɛ ye juɛmi sɔmɔɔ Mawu mlaa a lɛɛ, se i kɛ ye he lo sɔmɔɔ yayami mlaa.",https://www.bible.com/bible/2322/ROM.7.DAN77
ROMABI 8,"Mumi mi wami
1Lɔ ɔ he ɔ jeha nɛ fɔ ko fɔ ko be nɛ a kɛ maa bu nihi nɛ ngɛ Kristo mi ɔ. 2Ejakaa mlaa nɛ ji wami kɛ mumi mlaa a nɛ ngɛ Kristo Yesu mi ɔ kpɔ mi ngɛ yayami kɛ gbenɔ mlaa a dɛ mi. 3Ejakaa nɔ́ nɛ mlaa a nyɛ we nɛ e pee ngɛ gbedemi nɛ he lo ɔ gbede he je ɔ, Mawu tsɔ lɛ nitsɛ e bi ɔ ngɛ su nɛ ngɛ kaa yayami he lo su mi, nɛ ngɛ yayami he hulɔ, konɛ e bu yayami ɔ fɔ ngɛ he lo ɔ mi, 4konɛ a gbe mlaa a dami ɔ nya ngɛ wa mi, wɔ nihi nɛ wa nyɛɛ we ngɛ he lo nya, se mohu mumi nya wa nyɛɛ ngɛ ɔ. 5Ejakaa nihi nɛ hii si ngɛ he lo nya a, he lo nihi a he a susuu, se nihi nɛ hii si ngɛ mumi nya a susuu mumi mi nihi a he. 6Ejakaa he lo juɛmi ɔ lɛɛ gbenɔ ʼi, se mumi juɛmi ɔ, wami kɛ he jɔmi ʼi. 7Ejakaa he lo juɛmi ɔ Mawu nyɛmi ʼi, ejakaa e bɛ e he si ha we Mawu mlaa a, nɛ pohu e be nyɛe tete. 8Nihi nɛ hii si ngɛ he lo mi ɔ be nyɛe nɛ a sa Mawu hɛ mi.
9Se ke e ngɛ mi kaa Mawu Mumi hii nyɛ mi ɔ, lɔ ɔ lɛɛ nyɛ be he lo ɔ sisi, se mohu mumi ɔ sisi nyɛ ngɛ. Ke nɔ ko be Kristo Mumi ɔ, lɛɛ tsa pi Kristo nɔ́ ji lɛ. 10Se ke Kristo ngɛ nyɛ mi ɔ, nɔmlɔ tso ɔ gbo ngɛ yayami he lɛɛ, se mumi ɔ ji wami ngɛ dami he. 11Se ke nɔ nɛ tle Yesu si kɛ je gbeje ɔ Mumi ɔ hii nyɛ mi ɔ, nɔ nɛ tle Kristo si kɛ je gbeje ɔ ma ha nyɛ nɔmlɔ tsohi nɛ ma gbo ɔ hu yi ma na wami ngɛ e Mumi nɛ hii nyɛ mi ɔ he.
12Lɔ ɔ he ɔ, mamimɛ, hiɔtsɛmɛ ji wɔ, se pi he lo hiɔ nɛ wa hɛɛ nɛ wa maa hi si ngɛ he lo nya. 13Ejakaa ke he lo nya nyɛ hii si ngɛ ɔ, nyɛ ma gbo. Se ke nyɛɛ kɛ Mumi ɔ gbee he lo ɔ ni tsumi ɔmɛ ɔ, nyɛ yi ma na wa. 14Ejakaa nihi abɔ nɛ Mawu Mumi ɔ kpakaa mɛ ɔ, mɛ ji Mawu bimɛ. 15Ejakaa pi nyɔguɛ yemi mumi nɛ nyɛ na nɛ nyɛ ma pa ye gbeye, se mohu nyɛ na bimɛ a plɛmi mumi, nɔ́ mi nɛ wa kpaa ngmlaa ngɛ ke: “Abba,” Tsaatsɛ! ɔ. 16Mawu Mumi ɔ nitsɛ kɛ wa mumi ɔ yeɔ odase kaa Mawu bimɛ ji wɔ. 17Nɛ ke bimɛ ji wɔ ɔ, lɛɛ we ni yeli hu ji wɔ, Mawu we ni yeli kɛ Kristo nyɛmimɛ we ni yeli, ke e ngɛ mi kaa waa kɛ lɛ naa amanehlu ɔ, konɛ a wo waa kɛ lɛ hɛ mi nyami hulɔ.
Hwɔɔ se nyami
18Ejakaa i susuu kaa mwɔnɛ mwɔnɛ amanehlu nɛ ɔmɛ kɛ nyami nɛ hwɔɔ se a ma je kpo ha wɔ ɔ sɔɛ. 19Ejakaa adebɔ ni ɔmɛ a blɔ hyemi kpikpimaa a ngɛ Mawu bimɛ ɔmɛ wa kpo jemi ɔ mlɛe. 20Ejakaa a ngɔ adebɔ ni ɔmɛ ngɔ wo yakayaka ni a sisi, pi ngɛ mɛ nitsɛmɛ a suɔmi nya, se mohu ngɛ nɔ nɛ ba mɛ si ɔ he, ngɛ hɛ kɛ nɔ fɔmi mi, 21ejakaa adebɔ ni ɔmɛ hu maa ye a he kɛ maa je puemi nyɔguɛ yemi ɔ mi kɛ maa ya Mawu bimɛ ɔmɛ a nyami he yemi ɔ mi. 22Ejakaa wa le kaa adebɔ ni ɔmɛ tsuo kɛ wɔ ngɛ kɛmɛe nɛ a kɛ wɔ ngɛ kɔɔe kɛ ba su mwɔnɛ mwɔnɛ. 23Nɛ tsa pi mɛ kɛkɛ, se mohu wɔ nitsɛmɛ tete, wɔ ninɛmɛ nɛ wa na Mumi ɔ kekle yiblii ɔmɛ, wɔ nitsɛmɛ hu wa laa zanue ngɛ wa mi, nɛ wa hyɛɛ bimɛ a plɛmi nɛ ji wa nɔmlɔ tso kpɔmi ɔ blɔ. 24Ejakaa hɛ kɛ nɔ fɔmi nya a he wa yi wami ngɛ. Hɛ kɛ nɔ fɔmi nɛ a naa a, e pi hɛ kɛ nɔ fɔmi. Ejakaa mɛnɔ hɛ hii nɔ́ nɛ a naa a nɔ? 25Se ke nɔ́ nɛ wa nɛ́ ɔ nɔ wa hɛ ngɛ ɔ, lɛɛ wa kɛ tsui si tomi hyɛɛ lɛ blɔ.
26Ja nɔuu Mumi ɔ hu yeɔ buaa wa gbedemi ɔ; ejakaa bɔ nɛ sa kaa wa ko sɔle kɛ bi nɔ nɛ da a, wa li; se Mumi ɔ nitsɛ kɛ kɔmɔ yemi nɛ a be nyɛe maa kale daa mi haa wɔ. 27Se Mawu nɛ hlaa tsuihi a mi ɔ le nɔ́ nɛ ji Mumi ɔ juɛmi ɔ, ejakaa e daa mi haa ni klɔuklɔu ɔmɛ bɔ nɛ sa Mawu hɛ mi.
28Se wa le kaa, nihi tsuo mi ɔ, Mawu yeɔ buaa nihi nɛ suɔ lɛ ɔ konɛ e hi ha mɛ, mɛ ninɛmɛ nɛ a tsɛ mɛ ngɛ e yi mi tomi nya a. 29Ejakaa nihi nɛ e le mɛ momo ɔ, mɛ e je ngɔ to konɛ a subai nɛ hi kaa e bi ɔ nɔ ɔ, konɛ Bi ɔ e pee nyɛmimɛ fuu a kpɛti bi nɔkɔtɔma. 30Nihi nɛ e je ngɔ to ɔ, mɛ nɔuu e tsɛ; nɛ nihi nɛ e tsɛ ɔ, mɛ nɔuu nguɔ e wo; nɛ nihi nɛ e wo nguɔ ɔ, mɛ nɔuu a hɛ mi nyami e wo.
Mawu suɔmi ngɛ Kristo Yesu mi
31Lɛɛ kɛ wa ma de kɛɛ ngɛ ni nɛ ɔmɛ a he mɔ? Ke Mawu ngɛ wa se ɔ, mɛnɔ maa te si ngɔ wo wɔ? 32Mawu nɛ kamaa we wɔ elɛ nitsɛ e Bi ɔ, se mohu e ngɔ lɛ ngɔ ha ngɛ wɔ tsuo wa nane mi ɔ, anɛ e be nihi tsuo kulaa ngɔe ngɔ piɛ e he kɛ ke wɔ lo? 33Mɛnɔ maa po nihi nɛ Mawu hla amɛ a nya? Mawu ji nɔ nɛ woɔ nguɔ. 34Mɛnɔ ji nɔ nɛ buu fɔ ɔ? Yesu Kristo nɔ nɛ e gbo, se nɔ́ nɛ pe kɔlɔ ɔ, nɔ nɛ a tle lɛ si hulɔ, nɛ e ngɛ Mawu hiɛ ɔ nɔ, nɛ e pa daa mi haa wɔ. 35Mɛnɔ ma gba waa kɛ Kristo suɔmi ɔ mi? Amanehlu loo tsui pomi loo yi wami loo hwɔ loo he gu nyɛɛmi loo he gbeye womi loo klaate? 36Kaa bɔ nɛ a ngma ke:
“O he ɔ, a gbee wɔ hluu je nami kɛ ya siɔ du bubui,
A buu wɔ kaa tohi nɛ a yaa gbe mɛ.”
37Se kɛ̃ ɔ, enɛ ɔmɛ kulaa mi ɔ, wa guu nɔ nɛ suɔ wɔ ɔ nɔ yeɔ kunimi babauu. 38Ejakaa i ngɛ nɔ mi mami kaa gbenɔ jio, wami jio, hiɔwe bɔfohi jio, nɔ yeli jio, he wamihi jio, nihi nɛ ngɛ nɛ ɔmɛ jio, nihi nɛ maa ba amɛ jio, 39hiɔwe jio, sisi jio, aloo nihi nɛ a bɔ ɔmɛ a mi nɔ́ kpa ko jio, a be nyɛe ma gba waa kɛ Mawu suɔmi nɛ ngɛ Kristo Yesu, wa Nyɔmtsɛ ɔ, mi ɔ mi.",https://www.bible.com/bible/2322/ROM.8.DAN77
ROMABI 9,"Mawu hla Israel
1Anɔkuale i ngɛ dee ngɛ Kristo mi, i yi lakpa, nɛ ye he ni lemi hu yeɔ mi odase ngɛ Mumi Klɔuklɔu ɔ mi, 2kaa i ngɛ kɔmɔ yee babauu, nɛ ye tsui yeɔ daa. 3Ejakaa i na nɛ jinɛ a je mi ngɛ Kristo he kaa musutsɛ ngɛ ye nyɛmimɛ nɛ ji ye wekuli ngɛ he lo blɔfami ɔmɛ a nane mi, 4nihi nɛ ji Israelbi nɛ a nɔ ji bimɛ a plɛmi ɔ kɛ nyami ɔ kɛ somi ɔ, kɛ mlaa hami kɛ jami ɔ kɛ si womi ɔ, 5ninɛmɛ nɛ a nɔ́ nɛ ji tsɛmɛ ɔmɛ, nihi a mi hu nɛ Kristo tete je ngɛ he lo blɔfami ɔ, lɛ nɛ ji Ope ngɛ nihi kulaa nɔ, Mawu nɛ a gbaa kɛ yaa neneene ɔ. Amen.
6Se pi kaa Mawu munyu ɔ pee yaka. Ejakaa tsa pi nihi nɛ je Israel mi ɔ tsuo ji Israel; 7nɛ jeha nɛ hu, pi kaa nɛ Abraham nina ji mɛ ɔ he je ɔ, bimɛ ji mɛ tsuo kulaa, se mohu: “Nihi nɛ je Isak mi ɔ, a ma tsɛ mɛ o nina.” 8Lɔ ɔ ji kaa, tsa pi he lo nya bimɛ ɔmɛ ji Mawu bimɛ, se si womi bimɛ ɔmɛ mohu a buu kaa nina. 9Ejakaa si womi munyu ɔ ji nɛ ɔ nɛ: “Hiɛ ɔ jeha nya kpemi ɔ ma ba, nɛ Sara ma na bi nyumu.”
10Se pi enɛ ɔ kɛkɛ, se mohu wa tsɛ Isak kake ɔ nɔuu nɛ Rebeka kɛ na muklii. 11Se benɛ a na we nɛ a fɔ bimɛ, nɛ jeha nɛ a tsu we nɔ kpakpa loo nɔ yaya ko ɔ, benɛ pee nɛ Mawu yi mi nɛ e to ngɛ e hlami nya a nɛ ma si, 12nɛ e ko je ni tsumihi a mi, se mohu e je nɔ nɛ tsɛɛ nɔ ɔ, Mawu de lɛ ke: “Nɔkɔtɔma a ma sɔmɔ jokuɛ ɔ.” 13Kaa bɔ nɛ a ngma a ke: “Yakob ɔ, i suɔ lɛ, se Esau ɔ, i nyɛ lɛ” ɔ.
14Lɛɛ kɛ wa ma de kɛɛ? Anɛ Mawu yeɔ sane ko nɛ dɛ lo? Dɛbi! 15Ejakaa Mawu de Mose ke: “Nɔ nɛ i naa lɛ mɔbɔ ɔ, lɛ nɔuu mɔbɔ ma na, nɛ nɔ nɛ ye mi mi saa mi haa lɛ ɔ, lɛ nɔuu ye mi mi maa sa mi ha.” 16Lɔ ɔ he ɔ jeha nɛ pi nɔmlɔ suɔmi nya aloo e mɔdebɔmi nya, se mohu Mawu nɛ naa mɔbɔ ɔ sane ʼi. 17Ejakaa ngami ɔ de Farao ke: “Enɛ ɔ nɔuu he je nɛ i tle mo si konɛ ma je ye he wami kpo kɛ gu o nɔ, konɛ a wo ye biɛ ta ngɛ zugba a kulaa nɔ.” 18Lɔ ɔ he je ɔ, nɔ nɛ e suɔ ɔ, e naa lɛ mɔbɔ; nɛ nɔ nɛ e suɔ hu ɔ, e wluaa e tsui.
Mawu mimifumi kɛ e mɔbɔnami
19Se jeha nɛ o ma bi mi ke: “Mɛni he je Mawu piaa nɔ mɔ?” Ejakaa mɛnɔ ma nyɛ e yi mi tomi ɔ nya maa ku? 20Se mɛnɔ ji mo, mo nɔmlɔ, nɛ o kɛ Mawu tsuaa nuku? Anɛ buɛ ɔ ma de nɔ nɛ puɛ lɛ ɔ ke: “Mɛni he je o puɛ mi kikɛ” ɔ lo? 21Aloo buɛpuɛlɔ ɔ be he wami ngɛ zu ɔ nɔ, kaa e kɛ zu kake nɛ a pɔtɔ ɔ nɔuu eko maa puɛ nɔ́ ko nɛ hɛ mi ngɛ nyami, nɛ e kɛ eko hu maa puɛ nɔ́ ko nɛ hɛ mi be nyami lo?
22Se ke Mawu suɔ kaa e je e mi mi fumi kpo ngɔ tsɔɔ nɛ e ha a le e he wami ɔ, se kɛ̃ ɔ, e toɔ e tsui si babauu kɛ hɛɛ mi mi la womi nihi nɛ sa hɛ mi kpatami ɔ, 23nɛ jeha nɛ hu ke e haa a leɔ e hɛ mi nyami hiɛmi ɔ hu ngɛ e mɔbɔ nami nihi nɛ e dla ngɔ to ha hɛ mi nyami ɔ, mɛni o ma de? 24Se jã e tsɛ wɔ hulɔ, pi ninɛmɛ nɛ je Yudafo ɔmɛ a kpɛti ɔ kɛkɛ, se nihi nɛ je majeli ɔmɛ a kpɛti ɔ hulɔ. 25Kaa bɔ nɛ e de ngɛ Hosea womi ɔ mi ke:
“Ma tsɛ ninɛmɛ nɛ pi ye nihi ɔ ke ye nihi,
Nɛ ma nɛ a sume lɛ ɔ ke ma nɛ a suɔ.
26Nɛ e maa ba mi kaa,
He nɛ a de mɛ ngɛ ke:
‘Pi ye ma ji nyɛ’ ɔ,
Lejɛ ɔ nɔuu a ma tsɛ mɛ Mawu hɛkalɔ ɔ
bimɛ ngɛ.”
27Se Yesaia kpa ngmlaa ngɛ Israel he ke: “Ke Israelbi ɔmɛ a yibɔ ngɛ kaa wo nya zia a, nihi nɛ piɛ ɔmɛ kɛkɛ a yi wami a ma he. 28Ejakaa sane kpiti Nyɔmtsɛ ɔ maa ye ngɛ zugba a nɔ.” 29Nɛ kaa bɔ nɛ Yesaia de ngɔ to momo ɔ ke: “E ji e ya pee kaa tahi a Nyɔmtsɛ ɔ piɛ́ nina ko ngɔ hi wɔ jinɛ, wa ngɛ kaa Sodoma, nɛ wa plɛ kaa Gomora pɛ.”
Israel kɛ Sane Kpakpa a
30Lɛɛ kɛ wa ma de kɛɛ? Lɔ ɔ ji majeli a bimɛ nɛ di dami se ɔ na dami nɛ ji dami nɛ je hemi kɛ yemi mi ɔ; 31se Israel mohu nɛ dii dami mlaa a se ɔ, e nine sui dami mlaa a nɔ. 32Mɛni he je? Ejakaa a gui hemi kɛ yemi nɔ kɛ hla we, se mohu kaa nihi nɛ guu ni tsumihi a nɔ kɛ hlaa. 33Ejakaa a tɛ tɛmi tɛ ɔ, kaa bɔ nɛ a ngma a ke:
“Oʼɛ, i kɛ tɛ kɛ nane kpatami tɛ sa ko
Ngɛ si mae ngɛ Zion,
Nɛ nɔ tsuaa nɔ nɛ heɔ e nɔ yeɔ ɔ,
Zo be lɛ gbee.”",https://www.bible.com/bible/2322/ROM.9.DAN77
ROMABI 10,"1Mamimɛ, nɔ́ nɛ ye tsui hlaa kɛ pɛɛ nɛ i kpaa Mawu haa Israel ji kaa a he a yi wami. 2Ejakaa i ngɛ he odase yee kaa a hɛ dɔɔ ngɛ Mawu he mohu, se pi ngɛ ni lemi nya. 3Ejakaa a li Mawu dami ɔ, se mɛ nitsɛmɛ a dami mohu a hlaa nɛ a ngɔ ma si he je ɔ, a bɛ́ a he si hi Mawu dami ɔ. 4Ejakaa Kristo ji Mlaa a nyagbe, nɛ lɛ ji dami kɛ ha nɔ tsuaa nɔ nɛ heɔ yeɔ ɔ.
Yiwamihemi ngɛ kɛ ha nɔ tsuaa nɔ
5Ejakaa Mose ngma ngɛ dami nɛ je Mlaa mi ɔ he ke: “Nɔmlɔ nɛ yeɔ enɛ ɔmɛ a nɔ ɔ yi ma na wa ngɛ mi.” 6Se bɔ nɛ dami nɛ je hemi kɛ yemi mi ɔ deɔ ji nɛ ɔ nɛ: “Ko de ngɛ o tsui mi ke: ‘Mɛnɔ maa kuɔ kɛ ya hiɔwe?’ (lɔ ɔ ji, konɛ e ya ngɔ Kristo kɛ kple si); 7aloo: ‘Mɛnɔ ma kple si kɛ ya sisi muɔ nɛ ɔ mi?’ ” (lɔ ɔ ji, konɛ e ya ngɔ Kristo kɛ je gbeje kɛ ba). 8Se mohu kɛ e deɔ kɛɛ? Mawu munyu ɔ na mo ngɛ o nya mi kɛ o tsui mi tsuo; (kɔlɔ ɔ nɔuu ji hemi kɛ yemi munyu nɛ wa fiɛɛ ɔ nɛ). 9Ke o kɛ o nya jaje ke Yesu ji Nyɔmtsɛ, nɛ o he ye ngɛ o tsui mi kaa Mawu tle lɛ si kɛ je gbeje ɔ, a ma he o yi wami. 10Ejakaa tsui a kɛ heɔ yeɔ kɛ yaa dami mi, nɛ nya a kɛ jajeɔ kɛ yaa yi wami hemi mi. 11Ejakaa ngmami ɔ deɔ ke: “Nɔ tsuaa nɔ nɛ heɔ e nɔ yeɔ ɔ, zo be lɛ gbee.” 12Ejakaa slɔɔto ko be Yuda no kɛ Hela no kpɛti; ejakaa Nyɔmtsɛ kake mɛ kulaa a ngɛ, nɛ niatsɛ hu ji lɛ ha nihi tsuo nɛ kpaa ngmlaa kɛ tsɛɛ lɛ ɔ. 13Ejakaa nɔ tsuaa nɔ nɛ ma kpa ngmlaa kɛ tsɛ Nyɔmtsɛ ɔ biɛ ɔ, a ma he e yi wami.
14Se kɛ maa pee kɛɛ nɛ a ma kpa ngmlaa kɛ tsɛ nɔ nɛ a he we lɛ yi ɔ? Nɛ kɛ maa pee kɛɛ nɛ a ma he nɔ nɛ a nui e he sane ɔ ngɔ ye? Nɛ jeha nɛ hu, kɛ maa pee kɛɛ nɛ a maa nu ke fiɛlɔ ko be ɔ? 15Nɛ kɛ maa pee kɛɛ nɛ a maa fiɛ ke a tsɔ we mɛ ɔ? Kaa bɔ nɛ a ngma a ke: “Hyɛ bɔ nɛ he jɔmi sane kpakpa fiɛli nɛ fiɛɛ ni kpakpa amɛ a nanehi ngɛ fɛu ha!” 16Se kɛ̃ ɔ, pi nihi tsuo nɛ bu sane kpakpa a tue. Ejakaa Yesaia deɔ ke: “Nyɔmtsɛ, mɛnɔ he wa sane ɔ ye?” 17Lɔ ɔ he ɔ hemi kɛ yemi ɔ, sane tue bumi mi e jee, nɛ sane tue bumi hu guu Mawu munyu ɔ nɔ kɛ baa.
18Se i ngɛ bie ke: “Anɛ numi nɛ a nui lo?” Niinɛ kaa a gbi jije kɛ ho zugba mluku ɔ tsuo nɔ ya, nɛ a munyu ɔ su je mi nyagbe he ɔmɛ. 19I ngɛ bie ekohu ke: “Anɛ Israel li lo?” Mose sɛ hlami de ke:
“Ma ha nyɛ maa je ma nɛ pi ma ko he hunga;
Nɛ i kɛ ma ko nɛ li nɔ́ ko maa wo nyɛ mi mi la.”
20Nɛ Yesaia kɛ kã de ke:
“I ha nihi nɛ hla we mi ɔ na mi,
Nɛ i je ye he kpo tsɔɔ nihi nɛ bi we ye si ɔ.”
21Se Israel ɔ, e de mɛ ke:
“Daa je nami i tsɛɛ ye nine mi haa
Ma tue gboli kɛ sane nya jeli.”",https://www.bible.com/bible/2322/ROM.10.DAN77
ROMABI 11,"Mawu mɔbɔnami kɛ ha Israel
1Jeha nɛ i ngɛ bie ke: Anɛ Mawu kua e ma a lo? Dɛbi! Ejakaa imi hu Israel no ji mi, nɛ i je Abraham nina kɛ Benyamin weku ɔ mi. 2Mawu kua we e ma nɛ e le to momo ɔ. Aloo nyɛ li nɔ́ nɛ ngmami ɔ de ngɛ Elia yi nɔ ɔ, benɛ e da Mawu hɛ mi nɛ e po Israel nya ke: 3“Nyɔmtsɛ, o gbali ɔmɛ ɔ, a gbe mɛ, nɛ o bɔ sami latɛ ɔmɛ ɔ, a hule mɛ pue si, nɛ e piɛ ye nɔ kaketoo, nɛ a ngɛ mi hlae nɛ a gbe.” 4Se mɛni heto Mawu ha lɛ? “I si nyumuhi aakpe kpaago ngɔ ha ye he nɛ na we nɛ a kɛ a nakutsohi nɛ kpla si ngɔ ha Baal.” 5Jã kɛ̃ mwɔnɛ mwɔnɛ be nɛ ɔmɛ a mi hu e piɛ ni komɛ nɛ a hla mɛ ngɛ dloomi nya. 6Se ke dloomi nya ʼi ɔ, lɛɛ pi ngɛ ni tsumihi a nya hu; ejakaa lɔ ɔ lɛɛ dloomi ɔ pi dloomi hu.
7Lɛɛ kɛ ji lɛ kɛɛ? Nɔ́ nɛ Israel ngɛ hlae ɔ, e nine sui nɔ; se ninɛmɛ nɛ a hla a, a nine su nɔ; ninɛmɛ nɛ piɛ ɔ, a wlua a tsui, 8kaa bɔ nɛ a ngma a ke: “Mawu ngɔ kɔnuɛ demi mumi ko ngɔ fɔ a nɔ, hɛngmɛhi nɛ a kɛ hyɛ we nɔ, kɛ tuehi nɛ a kɛ nui nɔ kɛ ba su mwɔnɛ ligbi nɛ ɔ nɔ.” 9Nɛ David de ke:
“Ha a ni yemi okplɔɔ ɔ nɛ pee lohwe pɛlitsɛ dumi kpa,
Kɛ klama kɛ temi nɔ́ kɛ tue gblami ha mɛ.
10Ha a hɛ mi nɛ wo diblii, nɛ a ko hyɛ nɔ́,
Nɛ daa nɛ ɔ o ha a dɔ kɔmɔɔ.”
11Jeha nɛ i ngɛ bie ke: “Blɔɔ pe a tɛ si nɛ a nɔ si butuu lo?” Dɛbi! Se mohu a gu a sigbeemi ɔ nɔ kɛ he maje li ɔmɛ a yi wami, konɛ e ha a je hunga. 12Se ke a si gbeemi ɔ plɛ je ɔ ni nami, nɛ a nɔ gbɔmi ɔ hu plɛ majeli ɔmɛ a ni nami ɔ, lɛɛ kɛ a gbaami ɔ maa hiɛ ha kɛɛ, ke Israel tsuo tsake ɔ?
Majeli ɔmɛ a yiwamihemi
13Se nyɛ majeli a bimɛ ɔmɛ ɔ, i ngɛ nyɛ dee ke: Be abɔ nɛ imi ji maje li ɔmɛ a bɔfo nɛ ɔ ɔ, ma wo ye sɔmɔmi ɔ hɛ mi nyami, 14kaa eko ɔ, i kɛ ma ha ye wekuli ɔmɛ maa je hunga, nɛ ma he a ti ni komɛ a yi wami lo. 15Ejakaa ke a kuami ɔ ji je ɔ kɛ Mawu kpɛti kpatami ɔ, lɛɛ a yi wami hemi ɔ anɛ pi si temi kɛ gbeje jemi ʼi lo?
16Ke ma nɛ a sa a ngɛ klɔuklɔu ɔ, lɛɛ jã ma mluku ɔ kulaa hu ngɛ; nɛ ke tso sipoku ɔ ngɛ klɔuklɔu ɔ, lɛɛ jã kɔni ɔmɛ hu ngɛ. 17Ke a po tso kɔni ɔmɛ ekomɛ, nɛ a ngɔ mo nɛ o ji nga mi nu tso ɔ ngɔ ta he, nɛ o na nu tso ɔ poku ɔ kɛ e mi nyu ɔ eko ɔ, 18koo fia ngɛ kɔni ɔmɛ a nɔ; ke o fia ngɛ a nɔ ɔ, oʼɛ, tsa pi mo nɛ o hɛɛ poku ɔ, se poku ɔ mohu lɛ hɛɛ mo.
19Jeha nɛ eko ɔ, o ma de ke: Pe a po kɔni ɔmɛ, benɛ pee nɛ a ngɔ mi ngɔ ta tso ɔ he. 20Saminya; hemi nɛ a he we yi he je nɛ a po mɛ; nɛ moo lɛɛ hemi kɛ yemi o kɛ daa si nɛ ɔ nɛ. O yi ko fu, se mohu yee o he gbeye. 21Ejakaa, ke Mawu baa we tso ɔ nitsɛ kɔni ɔmɛ a yi ɔ, eko ɔ, mo hu e be o yi baae. 22Lɔ ɔ he ɔ, hyɛ Mawu mi mi himi kɛ e sane wami ɔ tsuo. E sane wa ngɛ nihi nɛ gbee si ɔmɛ a nɔ, se moo lɛɛ e mi mi hi ngɛ o nɔ, ke o hi e mi mi himi ɔ mi ɔ; ke pi ja a, a maa po mo ngɔ sake ngɔ fɔ he. 23Nɛ mɛ hu, ke a ngmɛɛ hemi nɛ a he we yi ɔ he ɔ, a maa ngɔ mɛ ngɔ ta he; ejakaa Mawu ma nyɛ maa ngɔ mɛ ngɔ ta he. 24Nɛ ke moo lɛɛ pe a po mo ngɛ tso nɛ ji nga mi nu tso ngɛ bɔ su nya a he, nɛ a ngɔ mo ngɔ ta nu tso kpakpa a he, nɔ́ ko nɛ a pɔɛ peemi ɔ, nihi nɛ a ji tso ɔ nitsɛ kɔni ɔmɛ ɔ, a nɛ a be mɛ ngɔe ngɔ ta mɛ nitsɛmɛ a nu tso ɔ he hluu lo?
Mawu mɔbɔnami kɛ ha nimli
25I sume kaa ma laa nyɛ kikɛmɛ a sane nɛ ɔ nɔ, mamimɛ, konɛ nyɛ ko bu nyɛ he ni leli, ke: Pe a wlua Israel tsui fa kɛ fa kɛ yaa si be nɛ majemajeli ɔmɛ a hiɛmi ɔ maa su, 26nɛ lɔ ɔ loko a ma he Israel tsuo yi wami kaa bɔ nɛ a ngma a ke:
“Jelɔ ɔ maa je Zion kɛ maa ba,
Nɛ e ma ba je Yakob he nɔ yayami peemi ɔ kɛ je lejɛ ɔ,
27Nɛ enɛ ɔ ji i kɛ mɛ wa kpɛti somi ɔ,
Kaa ma je a he yayami ɔmɛ kɛ ho.”
28Ngɛ Sane Kpakpa a blɔfami ɔ, he nyɛli ji mɛ ngɛ nyɛ he. Se ngɛ hlami ɔ blɔfami ɔ, a suɔ mɛ ngɛ tsɛmɛ ɔmɛ a he. 29Ejakaa Mawu pia we e he ngɛ e dloomi ni ɔmɛ kɛ e tsɛmi ɔ he. 30Ejakaa kaa bɔ nɛ sa a nyɛ hu nyɛ bui Mawu tue, se jeha nɛ a na nyɛ mɔbɔ ngɛ a tuegbenɔ ɔ he ɔ, 31ja nɔuu kɛ̃ mɛ hu a tue gbo, konɛ bɔ nɛ a na nyɛ mɔbɔ ɔ mɛ hu a na mɛ mɔbɔ. 32Ejakaa Mawu nga nihi kulaa a yi ngɔ wo tuegbenɔ mi, benɛ pee nɛ e na mɛ kulaa mɔbɔ.
Mawu yijemi
33Oo, bɔ nɛ Mawu Ni hiɛhiɛ kɛ ga kɛ ni lemi mi kuɔ ha ji nɛ ɔ nɛ! E kojomi ɔmɛ ɔ, a nyɛ we sisi nami, nɛ e blɔ ɔmɛ bu, a nyɛ we hiɔmi!
34“Ejakaa mɛnɔ le Nyɔmtsɛ ɔ juɛmi ɔ,
Aloo mɛnɔ wo lɛ ga hyɛ?
35Aloo mɛnɔ sɛ hlami ha lɛ nɔ́ ko,
Nɛ jinɛ a ko to lɛ nane mi?”
36Ejakaa e dɛ mi nihi tsuo je, nɛ e nɔ a gu kɛ ba, nɛ lɛ nɔuu a ngɛ kɛ ha. A ngɔ hɛ mi nyami ngɔ ha lɛ kɛ ya neneene! Amen.",https://www.bible.com/bible/2322/ROM.11.DAN77
ROMABI 12,"Wami ngɛ Mawu sɔmɔmi mi
1Lɔ ɔ he ɔ, mamimɛ, i kɛ Mawu mɔbɔ nami ngɛ nyɛ pɛɛ kpae, kaa nyɛɛ ngɔ nyɛ nɔmlɔ tso ɔmɛ ngɔ da si kaa bɔ klɔuklɔu nɛ hɛ ngɛ nɛ he tsɔ nɛ sa Mawu hɛ mi nɛ nyɛ jami ɔ nɛ pee mumi mi jami. 2Nɛ nyɛ je mi bami ko pee kaa je mi bihi a je mi bami, se mohu nyɛ ha Mawu nɛ tsake nyɛ juɛmi, konɛ nyɛ yɔse nihi nɛ ji Mawu suɔmi nya ni kpakpahi nɛ sa e hɛ mi saminya nɛ hi kɛ pi si ɔ.
3Se i kɛ dloomi nɛ a kɛ dloo mi ɔ ngɛ nyɛ ti nɔ tsuaa nɔ dee ke e ko bu lɛ nitsɛ e he babauu tsɔ pe bɔ nɛ sa kaa e buu e he, se mohu e susu hɛ si kami susumi, nɔ tsuaa nɔ ɔ, kaa bɔ nɛ Mawu kale hemi kɛ yemi kalemi ɔ ngɔ ha lɛ ɔ. 4Ejakaa kaa bɔ nɛ nɔmlɔ tso kake he ɔ wa ngɛ he nihi fuu, se he ni ɔmɛ tsuo tsu we ni tsumi kake ɔ, 5ja nɔuu wɔ fuu nɛ ɔ, nɔmlɔ tso kake ji wɔ ngɛ Kristo mi, nɛ wa ti nɔ tsuaa nɔ ɔ, e nyɛmi he nɔ́ ji lɛ. 6Nɛ ngɛ dloomi nɛ a ngɔ ha wɔ ɔ nya a, wa ti nɔ tsuaa nɔ ngɛ dloomi ke ni slɔɔtohi slɔɔtohi: Ke gbami ʼi ɔ, waa gba ngɛ hemi kɛ yemi kalemi ɔ nya. 7Ke sɔmɔmi ʼi ɔ, waa hɛɛ sɔmɔmi ɔ nɔuu mi; ke ni tsɔɔmi ɔ, wa hɛɛ ni tsɔɔmi ɔ mi; 8nɔ nɛ tuɔ munyu tsɔɔ nihi ɔ, e hɛɛ munyu tumi kɛ tsɔɔmi ɔ mi; nɔ nɛ dlaa ni ngɔ haa nihi ɔ, e pee kɛ tsui jɔjɔɛ. Nɔ nɛ yeɔ nɔkɔtɔma a, e bɔ mɔde. Nɔ nɛ naa mɔbɔ ɔ, e pee kɛ tsui mi jɔmi.
9Suɔmi ɔ, osato ko hi mi. Nyɛɛ nyɛ yayami kulaa; nyɛɛ pɛtɛ nɔ kpakpa he. 10Nyɛɛ kɛ nyɛmimɛ a suɔmi nɛ suɔ nyɛ he; nɔ tsuaa nɔ kɛ bu nɛ ha e nyɛmi kekle. 11Nyɛ mɔde bɔmi ɔ nya ko ba si; nyɛ mumi ɔ he nɛ dɔ la; nyɛ sɔmɔ Nyɔmtsɛ ɔ. 12Nyɛ nya ngɛ hɛ kɛ nɔ fɔmi mi; nyɛ mia nyɛ hɛ mi ngɛ dengme gbomi mi; nyɛɛ hɛɛ sɔlemi mi daa. 13Ni klɔuklɔu ɔmɛ a kɔmɔ ɔ e pee nyɛ kɔmɔ; nyɛɛ bɔ nibwɔ peemi he mɔde.
14Nyɛɛ gbaa nihi nɛ waa nyɛ yi mi ɔ, nyɛɛ gbaa nɛ nyɛ ko gbiɛ. 15Nyɛɛ kɛ nihi nɛ ngɛ nyae ɔ nɛ nya, nɛ nyɛɛ kɛ nihi nɛ ngɛ ya foe ɔ nɛ fo. 16Nyɛ susu nɔ́ kake; nyɛ ko susu ni nguahi, se mohu nyɛɛ kɛ he si bali ɔmɛ nɛ bɔ. Nyɛ ko bu nyɛ he nileli.
17Nyɛ ko ngɔ yayami ngɔ ma nɔ ko nɔ ko yayami nane mi. Nyɛ susu nɔ́ nɛ ngɛ fɛu ngɛ nimli kulaa a hɛ mi ɔ he. 18Ke e maa hi ɔ, nyɛ blɔfami ɔ, nyɛɛ kɛ nimli tsuo nɛ hi si ngɛ he jɔmi mi. 19Suɔli, nyɛ ko ye nyɛ nitsɛmɛ nyɛ he lue, se mohu nyɛɛ ngmɛ mi mi fumi ɔ blɔ; ejakaa a ngma ke:
“Ye nɔ ji lue yemi,
Imi ma to nane mi, Nyɔmtsɛ ɔ lɛ de.”
20Lɔ ɔ he ɔ, ke hwɔ ngɛ o he nyɛlɔ yee ɔ, ha lɛ ni nɛ e ye. Ke kuma ngɛ lɛ tɔe ɔ, ha lɛ nyu nɛ e nu; ejakaa ke o pee ja a, o ma kpane hã kɛ la nya ngɔ pue e yi kpɛti. 21Ko ha yayami nɛ ye o nɔ, se mohu o kɛ kpakpa peemi nɛ ye yayami nɔ.",https://www.bible.com/bible/2322/ROM.12.DAN77
ROMABI 13,"Blɔnyanitsumi ngɛ ma mi
1Nɔ tsuaa nɔ nɛ ba e he si ngɔ ha nɔ yeli nɛ yeɔ nɔ ɔ. Ejakaa he blɔ ko be nɛ e ji Mawu ngɔ; se he blɔhi nɛ ngɛ ɔ Mawu nɛ to. 2Lɔ ɔ he ɔ, nɔ tsuaa nɔ nɛ tee si siɔ he blɔ ɔ, Mawu blɔ nya tomi ɔ e ngɛ si tee kɛ ngɛ woe ɔ nɛ; nɛ nihi nɛ tee si ja a ma na a kojomi. 3Ejakaa nɔ yeli ɔmɛ ɔ tsa pi tsumi kpakpahi a he gbeye nɛ a woɔ, se ni tsumi yayahi mohu. Anɛ o suɔ nɛ o ko ye nɔ yelɔ ɔ gbeye lo? Lɛɛ pee nɔ kpakpa, nɛ o ma na yi jemi kɛ maa je e dɛ mi; 4ejakaa Mawu sɔmɔlɔ ji lɛ ngɛ o he, konɛ e hi ha mo. Se ke o pee nɔ́ nɛ ji nɔ́ yayami ɔ, yee gbeye! Ejakaa tsa pi yaka nɛ e hɛɛ hiɔ ɔ; se e ji Mawu sɔmɔlɔ nɛ kɛ mi mi fumi yeɔ lue ngɛ nɔ nɛ tsuɔ ni yayahi ɔ nɔ. 5Lɔ ɔ he ɔ, e sa kaa a baa he si, pi ngɛ Mawu abofu ɔ kɛkɛ he, se mohu ngɛ he ni lemi he hulɔ.
6Enɛ he je hulɔ nɛ nyɛ tsuɔ onia a nɛ. Ejakaa Mawu tsɔli ji mɛ, nɛ kikɛmɛ a sɔmɔmi nɛ ɔ nɔuu he nɛ a ngɛ ɔ nɛ. 7Lɔ ɔ he ɔ bɔ nɛ ji nɔ tsuaa nɔ blɔ nya a, nyɛɛ pee ha lɛ; onia tsumi jio, ma onia womi jio, gbeye yemi jio, nɔ bumi jio.
Nyɛmimɛ a suɔmi
8Nyɛ ko hɛɛ nɔ ko nɔ ko hiɔ, kaa ja suɔmi nɛ nyɛɛ kɛ maa suɔ nyɛ sibi ɔ. Ejakaa nɔ nɛ suɔ e nyɛmi ɔ, e ye Mlaa a nɔ ta. 9Ejakaa nɔ́ nɛ a de ke: “Koo bɔ ajuama! Koo gbe nɔmlɔ! Koo ju! Koo ye lakpa odase! O hɛ ko kɔ nɔ́ ko nɔ!” ɔ, enɛ ɔmɛ kulaa, kɛ ekpa komɛ hu nɛ ngɛ ɔ, hɔ kikɛmɛ a munyu nɛ ji: “Suɔ o nyɛmi kaa bɔ nɛ o suɔ mo nitsɛ o he” ɔ mi. 10Suɔmi pee we e nyɛmi nɔ yayami ko, lɔ ɔ he je ɔ, suɔmi pɛ ji Mlaa a nɔ yemi.
11Enɛ ɔ se ɔ wa le be ɔ kaa jeha nɛ ngmlɛfia nɛ waa kɛ maa te si kɛ je mahɛ mi ɔ su; ejakaa jeha nɛ wa yi wami hemi ɔ na wɔ pe kekle benɛ wa he ye ɔ. 12Nyɔ ɔ be ta, na je nami na wɔ. Lɔ ɔ he ɔ nyɛ ha nɛ waa ngmɛɛ diblii mi ni tsumi ɔmɛ a he, nɛ waa wo la ta hwumi ni ɔmɛ. 13Nyɛ ha nɛ waa ba wa je mi saminya bɔ nɛ sa piani, pi ngɛ yakayaka fiɛmi kɛ da demi mi; pi ngɛ ajuama bɔmi kɛ ya homi mi; pi ngɛ pɛ kɛ hunga jemi mi; 14se mohu nyɛɛ wo Nyɔmtsɛ Yesu Kristo, nɛ nyɛ ko ha he lo ɔ he susumi ɔ ba plɛ he lo ɔ se dimi.",https://www.bible.com/bible/2322/ROM.13.DAN77
ROMABI 14,"Koo kojo o nyɛmi
1Nɔ nɛ gbɔjɔ ngɛ hemi kɛ yemi mi ɔ, nyɛ he lɛ atuu, se nyɛ ko kojo e susumi ɔmɛ. 2Nɔ ko ngɛ hemi kɛ yemi nɛ e kɛ yeɔ nɔ tsuaa nɔ; se nɔ nɛ gbɔjɔ ɔ, pui kɛkɛ e yeɔ. 3Nɔ nɛ yeɔ ɔ, e ko gbe nɔ nɛ yi ɔ he guɛ; nɛ nɔ nɛ yi ɔ, e ko kojo nɔ nɛ yeɔ ɔ, ejakaa Mawu ngɔ lɛ. 4Moo lɛɛ mɛnɔ ji mo nɛ o kojoɔ nɔ kpa sɔmɔlɔ? Lɛ nitsɛ e nyɔmtsɛ ɔ e daa si aloo e nɔɔ si haa; se a ma ha e maa da si, ejakaa Mawu ngɛ he wami nɛ e ma ha e da si. 5Nɔ ko buu ligbi ko pe eko, nɛ nɔ ko hu buu ligbi tsuaa ligbi pɛpɛɛpɛ. Nɔ tsuaa nɔ nɛ na lɛ nitsɛ e juɛmi ɔ nɔ he wami. 6Nɔ nɛ buu ligbi ɔ, Nyɔmtsɛ ɔ e buu haa; nɛ nɔ nɛ yeɔ ni ɔ, Nyɔmtsɛ ɔ eyeɔ haa, ejakaa e naa Mawu si. Nɛ nɔ nɛ yi ni ɔ, Nyɔmtsɛ ɔ e yi ha, nɛ e naa Mawu si hulɔ. 7Ejakaa wa ti nɔ ko hɛ ka we hi lɛ nitsɛ e he. 8Se ke wa hɛ ngɛ ɔ, Nyɔmtsɛ ɔ wa hɛ ngɛ kɛ ha; nɛ ke wa gbo hu, Nyɔmtsɛ ɔ wa gbo kɛ ha. Lɔ ɔ he ɔ wa hɛ ngɛ jio, wa gbo jio, Nyɔmtsɛ ɔ nihi ji wɔ. 9Ejakaa enɛ ɔ he je nɛ Kristo gbo nɛ e te si nɛ e hɛ ngɛ benɛ pee nɛ e plɛ ni gbogboehi kɛ ninɛmɛ nɛ a hɛ ngɛ kulaa a Nyɔmtsɛ. 10Se moo lɛɛ mɛni he je nɛ o kojoɔ o nyɛmi? Aloo mo hu mɛni he je nɛ o gbee o nyɛmi he guɛ? Ejakaa wɔ tsuo kulaa wa maa da Kristo kojomi sɛ ɔ hɛ mi. 11Ejakaa a ngma ke:
“Nyɔmtsɛ ɔ ke:
Akɛnɛ ye hɛ ngɛ nɛ ɔ ɔ,
Nakutso tsuaa nakutso ma kpla si ha mi;
Nɛ lilɛ tsuaa lilɛ maa jaje Mawu ngɔ tsɔɔ.”
12Lɛɛ lɔ ɔ he ɔ wa ti nɔ tsuaa nɔ maa bu lɛ nitsɛ e he akɔtaa ngɛ ha Mawu.
Ko ha nɛ onyɛmi nɛ gbee si
13Lɔ ɔ he ɔ, nyɛ ko ha nɛ waa kojo wa he hu; se enɛ ɔ mohu nyɛɛ kojo, kaa nɔ ko ko to tɛmi nɔ́ loo kpangmi ko ngɔ ha e nyɛmi. 14I le, nɛ jeha nɛ hu i ngɛ nɔ he wami ngɛ Nyɔmtsɛ Yesu mi, kaa nɔ́ ko nɔ́ ko be nɛl ɛ nitsɛ e ji he blemi nɔ́ ja nɔ nɛ buu nɔ́ ko kaa he blemi nɔ́ ɔ, lɛ nɛ e plɛɛ he blemi nɔ́ kɛ haa. 15Se ke niyeni ko he je nɛ o haa o nyɛmi yeɔ kɔmɔ ɔɔ lɛɛ tsa pi suɔmi nya nɛ o ngɛ o je mi bae ngɛ ɔ hu. O kɛ o niyeni ɔ ko kpata nɔ nɛ Kristo ba gbo ha lɛ ɔ hɛ mi. 16Lɔ ɔ he ɔ, nyɛ ko ha nɛ a tu nyɛ nɔ kpakpa a he munyu yaya. 17Ejakaa Mawu matsɛ yemi ɔ, e pi ni yemi kɛ ni numi, se mohu e ji dami kɛ he jɔmi kɛ Mumi Klɔuklɔu mi bua jɔmi. 18Ejakaa nɔ nɛ sɔmɔɔ Kristo ngɛ enɛ ɔmɛ a mi ɔ, Mawu naa e he tsui, nɛ e saa nimli a hɛ mi hulɔ.
19Lɔ ɔ he ɔ jeha nɛ, nyɛ ha waa di he jɔmi nihi kɛ nihi nɛ waa kɛ ma ha wa nyɛmimɛ a nane maa nu si ɔ mohu a se. 20Ko puɛ Mawu ni tsumi ɔ ngɛ niyeni ko he. Nihi tsuo he tsɔ lɛɛ, se kɛ ɔ, e ji yayami ha nɔ nɛ yeɔ kɛ toɔ kpangmi ɔ. 21E hi kaa o yi lo nɛ jeha nɛ hu o nui wai loo nɔ́ ko nɛ maa to o nyɛmi kpangmi loo nɛ e ma ha e nane ma kpata aloo nɛ e ma ha e kɔni mi maa jɔ. 22Moo lɛɛ o ngɛ hemi kɛ yemi. Kɛ to ha mo nitsɛ o he ngɛ Mawu hɛ mi. A gbaa nɔ nɛ kojo we lɛ nitsɛ e he ngɛ nɔ́ nɛ e buu kaa e hi ɔ mi ɔ. 23Se nɔ nɛ yi mi tɛ̃ lɛ ɔ, ke e ye ɔ, e yeɔ fɔ, mɛni he je ɔ, e ji hemi kɛ yemi mi; nɛ nɔ́ tsuaa nɔ́ nɛ ji hemi kɛ yemi mi ɔ, yayami ʼi.",https://www.bible.com/bible/2322/ROM.14.DAN77
ROMABI 15,"Pee ha ni kpahi
1Wɔ ninɛmɛ nɛ wa ngɛ he wami ɔ, e sa kaa wa kpeɔ ɔ ninɛmɛ nɛ a be he wami ɔ kɛ a gbɔjɔmi ɔmɛ, nɛ wa ko susu wɔ nitsɛmɛ wa he. 2Wa ti nɔ tsuaa nɔ nɛ sa e nyɛmi hɛ mi, konɛ e hi ha lɛ nɛ e nane nɛ nu si. 3Ejakaa Kristo hu susu we lɛ nitsɛ e he; se mohu kaa bɔ nɛ a ngma a: “Ninɛmɛ nɛ bɔ mo ahlua a, a hlua bɔmi ɔ ba nɔ ye nɔ.” 4Ejakaa nihi abɔ nɛ a ngma ngɔ to momo ɔ, wɔ nitsɛmɛ wa he ni tsɔɔmi he a ngma ngɔ to ngɛ ɔ nɛ, konɛ waa kɛ tsui si tomi kɛ ngmami ɔmɛ a mi bua jɔmi ɔ nɛ na hɛ kɛ nɔ fɔmi. 5Se tsui si tomi kɛ bua jɔmi Mawu ɔ, e ha nɛ nyɛ na juɛmi kake ngɛ nyɛ kpɛti kaa Kristo Yesu; 6konɛ nyɛɛ kɛ juɛmi kake kɛ nya kake nɛ wo Mawu kɛ wa Nyɔmtsɛ Yesu Kristo Tsɛ ɔ hɛ mi nyami.
Sane Kpakpa nɛ a kɛ ha majeli ɔmɛ
7Lɔ ɔ he ɔ, nyɛ he nyɛ he kaa nyɛmimɛ, kaa bɔ nɛ Kristo he nyɛ kɛ ba Mawu hɛ mi nyami ɔ mi ɔ. 8Se i ngɛ dee ke Yesu Kristo plɛ sɔmɔlɔ kɛ ha Yudafo ɔmɛ ngɛ Mawu anɔkuale ɔ he, konɛ e kɛ ma si nɛ a wo tsɛmɛ ɔmɛ ɔ a nɔ mi, 9konɛ majeli ɔmɛ a wo Mawu hɛ mi nyami ngɛ mɔbɔ nami he, kaa bɔ nɛ sa ngma a ke:
“Enɛ ɔ he ɔ ma je o yi ngɛ majeli ɔmɛ a kpɛti,
Nɛ ma wo o biɛ ta kɛ la.”
10Nɛ e pa de ke:
“Nyɛ majeli, nyɛɛ kɛ e ma a nɛ nya!”
11Nɛ jeha nɛ ɔ hu:
“Nyɛ je Nyɔmtsɛ ɔ yi, nyɛ majeli kulaa,
Nɛ nyɛ je e yi wawɛɛ, nyɛ mahi kulaa!”
12Nɛ jeha nɛ ɔ Yesaia de ke:
“Isai sipoku ɔ maa ba,
Nɔ nɛ maa te si konɛ e baye majeli ɔmɛ a nɔ ɔ;
Lɛ e nɔ majeli ɔmɛ maa ngɔ a hɛ ngɔ fɔ.”
13Jeha nɛ hɛ kɛ nɔ fɔmi Mawu ɔ nɛ ngɔ bua jɔmi kɛ he jɔmi tsuo ngɔ wo nyɛ tɔtɔɔtɔ ngɛ hemi kɛ yemi mi, konɛ nyɛ na hɛ kɛ nɔ fɔmi nɛ be nɔ ngɛ Mumi Klɔuklɔu he wami mi.
Nɔ he je nɛ Paulo ngma womi kɛ kã
14Se mamimɛ, imi nitsɛ hu i ngɛ he wami ngɛ nɔ ngɛ nyɛ he kaa nyɛ nitsɛmɛ tete nyɛ hyi tɔtɔɔtɔ kɛ mi mi himi, nɛ ni lemi kulaa hyi nyɛ tɔ, nɛ nyɛ nyɛɔ tuɔ munyu tsɔɔ nyɛ he hulɔ. 15Se i kɛ kã fuu ngma munyu nɛ ɔmɛ ekomɛ mane nyɛ, konɛ ma kɛ kai nyɛ ngɛ dloomi nɛ Mawu ngɔ ha mi ɔ he, 16konɛ ma plɛ Yesu Kristo sɔmɔlɔ ha majeli ɔmɛ, nɛ ma tsu Mawu Sane Kpakpa a he osɔfo ni tsumi ɔ, konɛ majeli ɔmɛ nɛ plɛ bɔ nɛ sa Mawu hɛ mi saminya nɛ a tsukɔ he ngɛ Mumi Klɔuklɔu mi. 17Lɔ ɔ he ɔ i ngɛ fiami nihi ngɛ Kristo Yesu mi ngɛ Mawu blɔfami ni ɔmɛ a mi. 18Ejakaa i be kae kaa ma de nɔ́ ko kaa ja nɔ́ nɛ Kristo gu ye nɔ tsu ngɔ ha majeli ɔmɛ a tue bumi, ngɛ munyu kɛ ni peemi nihi a mi, 19ngɛ okadihi kɛ nyakpɛ nihi a he wami mi, ngɛ Mawu Mumi he wami mi; enɛ ɔ he nɛ i je Yerusalem kɛ bɔle si hluu kɛ ya su Ilirikum, nɛ i fiɛ Kristo Sane Kpakpa a kɛ gbe nya a nɛ. 20Nɔ́ nɛ i kɛ ma ye hɛ mi ji kaa, he nɛ a wui Kristo biɛ ta ngɛ ɔ, lejɛ ɔ ma jaje Sane Kpakpa a ngɛ, benɛ pee nɛ ma ko ya fia ngɔ to nɔ kpa sisitomi nɔ. 21Se mohu kaa bɔ nɛ a ngma a ke:
“Nihi nɛ a jaje we e he sane ko ngɔ tsɔɔ we mɛ ɔ,
A maa na,
Nɛ nihi nɛ nui ɔ,
A maa nu sisi.”
Paulo Romayami he blɔnyatomi
22Enɛ ɔ nɔuu lɛ tsi mi blɔ hluu nɛ i bɛ nyɛ ngɔ ɔ nɛ. 23Se jaha nɛ akɛnɛ i be nɔ́ ko peemi ngɛ hiɛ ɔ ni ɔmɛ a mi hu, nɛ jeha nɛ i je jehahi fuu hla kaa ma ba nyɛ ngɔ he ɔ, 24be tsuaa be nɛ ma hia blɔ kɛ maa ya Spania a, ma ba nyɛ ngɔ; ejakaa ye hɛ ngɛ nɔ kaa ke ma gu lejɛ ɔ blɔ ɔ, ma ba na nyɛ hɛ mi konɛ, ke i na bua jɔmi bɔɔ ngɛ nyɛ ngɔ se ɔ, nɛ nyɛ ya je mi blɔ kɛ ya lejɛ ɔ. 25Se jeha nɛ ɔ, i hia blɔ kɛ yaa Yerusalem, nɛ ma ya sɔmɔ klɔuklɔu bi ɔmɛ lolo. 26Ejakaa Makedonia kɛ Akaia tsuo kɛ tsui mi jɔmi tsu onia ko kɛ yaa ha klɔuklɔu bihi nɛ ngɛ Yerusalem ɔ a kpɛti ohiafo ɔmɛ.
27Tsui mi jɔmi nya a pee ngɛ niinɛ mohu, se jeha nɛ a hɛɛ mɛ hiɔ. Ejakaa ke majeli ɔmɛ na a mumi mi ni kpakpa amɛ eko ɔ, lɛɛ e sa kaa mɛ hu a kɛ he lo mi ni kpakpa amɛ eko nɛ sɔmɔ mɛ. 28Lɔ ɔ he ɔ ke i gbe enɛ ɔ nya nɛ i ngɔ nike ni nɛ ɔ kɛ ya ha mɛ ɔ, ma ba gu nyɛ ngɔ kɛ ya Spania. 29I le kaa ke i ba nyɛ ngɔ ɔ, Kristo gbaami hiɛmi ɔ mi ma ba ngɛ.
30Se i kpa nyɛ pɛɛ, mamimɛ, ngɛ wa Nyɔmtsɛ Yesu Kristo he kɛ Mumi ɔ suɔmi he, kaa nyɛɛ piɛ ye he kɛ plee ngɛ nyɛ sɔlemihi nɛ nyɛ sɔlee ngɔ haa mi ngɛ Mawu hɛ ni ɔ mi, 31konɛ a je mi kɛ je tue gboli nɛ ngɛ Yudea amɛ a dɛ mi, konɛ sɔmɔmi nɛ i yaa sɔmɔ ngɛ Yerusalem ɔ, e sa ni klɔuklɔu ɔmɛ a hɛ mi saminya, 32konɛ ngɛ Mawu suɔmi nya a, i kɛ bua jɔmi nɛ ba nyɛ ngɔ, nɛ ma ba wo ye tsui ngɛ nyɛ ngɔ. 33He jɔmi Mawu ɔ kɛ nyɛ tsuo nɛ hi si! Amen.",https://www.bible.com/bible/2322/ROM.15.DAN77
ROMABI 16,"Paulo sɛmanemi munyuhi
1I ngɛ wa nyɛmi yo Foibe nɛ ji Kenkrea asafo ɔ sɔmɔlɔ ɔ yi jee kɛ ngɛ nyɛ hae, 2konɛ nyɛ he lɛ hɛ muɔ ngɛ Nyɔmtsɛ ɔ mi bɔ nɛ sa ni klɔuklɔu ɔmɛ, nɛ nyɛɛ piɛ e he ngɛ ni tsumi tsuaa ni tsumi nɛ nyɛ he maa hia lɛ ngɛ mi ɔ mi; ejakaa lɛ nitsɛ hu, e ji nihi fuu kɛ imi nitsɛ hu ye he piɛlɔ.
3Nyɛ nga Priska kɛ Akwila, nɛ ji ye huɛmɛ ni tsuli ngɛ Kristo Yesu mi ɔ ha mi, 4nihi nɛ kɛ a he wo gbenɔ mi ngɛ ye wami he, nɛ pi imi kɛkɛ nɛ i naa mɛ si, se mohu majeli ɔmɛ a mi asafo ɔmɛ kulaa hu ngɛ mɛ si nae. 5Nyɛ nga asafo nɛ ngɛ a we ɔ hulɔ.
Nyɛ nga ye suɔlɔ Epaineto nɛ ji kekleekle nɔ ngɛ Asia nɛ kɛ e he ha Kristo ɔ. 6Nyɛ nga Maria nɛ gbo wa he dengme fuu ɔ. 7Nyɛ nga Androniko kɛ Yunia, ye wekuli nɛ a wo i kɛ mɛ tsu mi, nɛ a ngɛ biɛ ngɛ bɔfo ɔmɛ akpɛti nɛ a sɛ ye hlami ngɛ Kristo mi ɔ.
8Nyɛ nga Amplia, nɔ nɛ i suɔ ngɛ Nyɔmtsɛ ɔ mi ɔ. 9Nyɛ nga Urbano nɛ ji wa huɛ ni tsulɔ ngɛ Kristo mi ɔ, kɛ ye suɔlɔ Staki. 10Nyɛ nga Apele nɔ nɛ he nu si ngɛ Kristo mi ɔ. Nyɛ nga nihi nɛ je Aristobulo we mi bi ɔmɛ a kpɛti ɔ. 11Nyɛ nga ye wekuno Herodion ɔ. Nyɛ nga nihi nɛ je Marsiko we mi bi ɔmɛ a kpɛti nɛ a ngɛ Nyɔmtsɛ ɔ mi ɔ.
12Nyɛ nga Trifaina kɛ Trifosa nɛ bɔɔ mɔde ngɛ Nyɔmtsɛ ɔ mi ɔ. Nyɛ nga Persi, nɔ nɛ a suɔ nɛ e tsu ni fuu ngɛ Nyɔmtsɛ ɔ mi ɔ. 13Nyɛ nga Rufo, nɔ nɛ a hla ngɛ Nyɔmtsɛ ɔ mi ɔ nɛ e nyɛ pee mi bi hulɔ ɔ. 14Nyɛ nga Asinkrito, Felgon, Herma, Patroba, Herme kɛ nyɛmimɛ nɛ kɛ mɛ ngɛ ɔ. 15Nyɛ nga Filogo kɛ Yulia, Nerea kɛ e nyɛmi yo ɔ, kɛ Olimpa kɛ ni klɔuklɔu ɔmɛ nɛ kɛ mɛ ngɛ ɔ kulaa.
16Nyɛɛ kɛ nya he fiɔmi klɔuu nɛ nga nyɛ he. Kristo asafo ɔ tsuo biɔ nyɛ.
Nyagbe nitsɔɔmi
17Jeha nɛ, mamimɛ, i kpa nyɛ pɛɛ nɛ nyɛ hɛ nɛ hi nihi nɛ jee tsɔɔmi nɛ nyɛ kase ɔ se nɛ a kɛ mi gbamihi kɛ kpangmi tomi nihi baa amɛ a he, nɛ nyɛɛ hɛ nyɛ he kɛ je a he. 18Ejakaa nihi nɛ ngɛ kikɛ ɔ, pi wa Nyɔmtsɛ Yesu Kristo nɛ a sɔmɔɔ, se mohu mɛ nitsɛmɛ a muklii; nɛ a kɛ nya mi dɔkɔɔ kɛ sisimi munyuhi mlɔɔ nihi nɛ li yayami ɔmɛ a tsui. 19Se nyɛɛ lɛɛ, nyɛ tue bumi ɔ nihi tsuo nu he, lɔ ɔ he ɔ i na nyɛ he bua jɔmi. Se i suɔ kaa nyɛɛ pee nyɛ he ni leli ngɛ nɔ kpakpa blɔfami; se nɔ yayami blɔfami ɔ, nihi nɛ a li nɔ́ ko. 20Se e be kɛe nɛ he jɔmi Mawu ɔ maa naa Satan nɔ kulaa ngɛ nyɛ nane si.
Wa Nyɔmtsɛ Yesu Kristo dloomi ɔ kɛ nyɛ nɛ hi si!
21Ye huɛ ni tsulɔ Timoteo kɛ ye wekuli Lukio kɛ Yason kɛ Sosipatre biɔ nyɛ.
22Imi Tortio hu nɛ i ngma kikɛmɛ a womi nɛ ɔ i biɔ nyɛ ngɛ Nyɔmtsɛ ɔ mi.
23Gaio nɛ ji i kɛ asafo ɔ kulaa wetsɛ ɔ biɔ nyɛ. Erasto nɛ ji ma sika tolɔ ɔ, kɛ wa nyɛmi Kwarto biɔ nyɛ.
24[Wa Nyɔmtsɛ Yesu Kristo dloomi ɔ kɛ nyɛ tsuo kulaa nɛ hi si! Amen.]
Nyagbe yijemi sɔlemi
25Se nɔ nɛ ma nyɛ ma ha nɛ nyɛ fi si wawɛɛ ngɛ Sane Kpakpa a kɛ Yesu Kristo fiɛmi ɔ nya, ngɛ laami sane nɛ a ngɔ laa kɛ je neneene lokoo ɔ kpo jemi nya a, 26nɔ́ nɛ jeha nɛ je ngɔ tsɔɔ paa ngɛ neneene Mawu ɔ kita nya a, nɛ a gu gbali ɔmɛ a ngmami ɔmɛ a nɔ wo nɔ ta tsɔɔ majeli ɔmɛ kulaa konɛ a bu hemi kɛ yemi ɔ tue — 27lɛ Mawu nɛ ji ni lelɔ kake too ɔ, a ngɔ nyami ngɔ ha ngɛ Yesu Kristo mi kɛ ya neneene! Amen.",https://www.bible.com/bible/2322/ROM.16.DAN77
1 KORINTOBI 1,"1Paulo, Yesu Kristo bɔfo nɛ a tsɛ ngɛ Mawu suɔmi nya a, kɛ wa nyɛmi Sostene 2ngma ya ha Mawu asafo nɛ ngɛ Korinto ɔ, nihi nɛ a tsukɔ a he ngɛ Kristo Yesu mi nɛ ji ni klɔuklɔuhi nɛ a tsɛ mɛ kɛ nihi kula nɛ tsɛɛ waa kɛ mɛ tsuo Nyɔmtsɛ Yesu Kristo biɛ ngɛ he tsuaa he ɔ:
3Dloomi kɛ hejɔmi nɛ je wa tsɛ Mawu ɔ kɛ Nyɔmtsɛ Yesu Kristo dɛ mi ɔ ha nyɛ.
Gbaami ngɛ Kristo mi
4I naa ye Mawu ɔ si daa nɛ ɔ ngɛ nyɛ nyɛ he, ngɛ Mawu dloomi nɛ a ngɔ ha nyɛ ngɛ Kristo Yesu mi ɔ he, 5kaa nihi kulaa mi ɔ, a ha nyɛ plɔke ngɛ e mi, ngɛ munyu tsuaa munyu kɛ ni lemi tsuaa ni lemi blɔfami. 6Kaa bɔ nɛ a ma Kristo he odase ɔ nɔ mi ngɛ nyɛ mi, 7nɛ e piɛ́ nyɛ dloomi ke nɔ ko, nyɛ nɛ nyɛ hyɛɛ wa Nyɔmtsɛ Yesu Kristo kpojemi ɔ blɔ ɔ, 8lɛ nɔuu e ma wlua nyɛ kɛ maa ya nyagbe konɛ piami ko ko hi nyɛ he ngɛ wa Nyɔmtsɛ Yesu Kristo ligbi ɔ nɔ. 9Anɔkualetsɛ ji Mawu, nɔ nɛ tsɛ nyɛ kɛ ba e bi Yesu Kristo, wa Nyɔmtsɛ ɔ hue bɔmi ɔ mi ɔ.
Migbami ngɛ asafo ɔ mi
10Se, mamimɛ, i kpa nyɛ pɛɛ ngɛ wa Nyɔmtsɛ Yesu Kristo biɛ mi, kaa nyɛ nya nɛ pee kake nɛ mi gbami ko ba nyɛ kpɛti, se mohu nyɛ kulaa nyɛ yi mi kɛ nyɛ juɛmi nɛ pee kake. 11Ejakaa mamimɛ, Kloe we mi bi ɔmɛ ba wo ye tue nɔ ke pɛ ngɛ nyɛ kpɛti. 12Nɔ́ nɛ i ngɛ dee nɛ ɔ ji kaa nyɛ ti nɔ tsuaa nɔ deɔ ke: “Ami lɛɛ, Paulo nɔ ji mi; ami lɛɛ, Apolo nɔ ji mi; ami lɛɛ, Kefa nɔ ji mi, ami lɛɛ Kristo nɔ ji mi.” 13Anɛ a gba Kristo mi lo? Anɛ Paulo a sɛu ha nyɛ ɔ lo? Aloo Paulo biɛ mi a baptisi nyɛ ngɔ wo ɔ lo?
14I naa Mawu si kaa i baptisi we nyɛ ti nɔ ko, kaa ja Krispo kɛ Gaio 15konɛ nɔ ko ko de ke i baptisi nihi ngɔ wo imi nitsɛ ye biɛ mi. 16Nɛ i baptisi Stefana we ɔ se nɛ ɔ ɔ, i li kaa i baptisi nɔ ko piɛ he hu lo. 17Ejakaa Kristo tsɔ we mi baptisimi, se mohu sane kpakpa a fiɛmi, nɛ pi ngɛ ni lemi munyuhi a mi tete, kone Kristo seumi tso ɔ nɛ ko pee yaka.
Kristo ji Mawu hewami kɛ e nilemi
18Ejakaa seumi tso ɔ he sane ɔ ji kuasiahi a sane ha nihi nɛ hɛ mi kpataa a, se wɔ nihi nɛ a heɔ wa yi wami ɔ, e ji Mawu he wami ha wɔ. 19Ejakaa fa ngma ke:
“Ma puɛ ni leli a ni lemi,
Nɛ ga leli a ga a hu ma ha e pee yaka.”
20Jije ni lelɔ ngɛ? Jije womi mi lelɔ ngɛ? Jije je nɛ ɔ mi sanemi hlalɔ ngɛ? Anɛ Mawu ha we nɛ je ɔ mi ni lemi ɔ nɛ plɛ kuasiahi a sane lo?
21Se akɛnɛ je ɔ gui Mawu ni lemi ɔ nɔ nɛ e kɛ e ni lemi ɔ nɛ le Mawu he je ɔ, e sa Mawu hɛ mi kaa e kɛ kuasiahi a sane ɔ nɛ a ngɛ fiɛe ɔ nɛ he nihi nɛ heɔ ye ɔ a yi wami. 22Ejakaa Yudafo ɔmɛ ɔ, okadihi a si a biɔ, nɛ Helabi hu hlaa ni lemi 23se wɔɔ lɛɛ, Kristo nɛ a sɛu ɔ wa fiɛɔ, nɔ nɛ plɛ kpangmi ha Yudafohi kɛ kuasiahi a sane ha majemajeli ɔmɛ; 24se nihi nɛ a tsɛ mɛ ɔ tsuo, Yudafohi jio, Helabihi jio, Kristo nɛ ji Mawu he wami kɛ Mawu ni lemi ɔ wa fiɛɔ ngɔ haa mɛ. 25Ejakaa Mawu kuasiahi a sane ɔ mi ngɛ ni lemi pe nimli a ni lemi, nɛ Mawu gbɔjɔmi ɔ he wa pe nimli a he wami.
26Mamimɛ, nyɛɛ hyɛ kaa nyɛ tsɛmi ɔ, tsa pi he lo blɔfami ni leli fuu nɛ a tsɛ, tsa pi he wali fuu, tsa pi odehehi fuu. 27Se mohu je nɛ ɔ mi kuaisa amɛ Mawu hla, kone e kɛ gbe ni leli ɔmɛ zo. Nɛ je nɛ ɔ mi gbɔjɔmi ni ɔmɛ hu Mawu hla konɛ e kɛ gbe nihi nɛ he wa amɛ zo. 28Nɛ je nɛ ɔ mi nihi nɛ a bui kɛ nihi nɛ a gbe he guɛ ɔ Mawu hla, kɛ nihi nɛ pi nɔ́ ko nɔ́ ko ɔ tete, konɛ e ha nihi nɛ ji nɔ́ ko ɔmɛ nɛ pee yaka; 29benɛ pee nɛ he lo ko he lo ko ko fia ngɛ e hɛ mi. 30Se Mawu lɛ pee nɛ nyɛ ngɛ Kristo Yesu mi, nɔ nɛ plɛ ni lemi nɛ je Mawu ngɔ kɛ dami kɛ he tsukɔmi kɛ kpɔmi ha wɔ ɔ, 31konɛ: “Nɔ nɛ ngɛ fiae ɔ, e fia ngɔ fɔ Nyɔmtsɛ ɔ nɔ,” kaa bɔ nɛ a ngma a.",https://www.bible.com/bible/2322/1CO.1.DAN77
1 KORINTOBI 2,"Kristo ngɛ seumi tso ɔ nɔ he sane
1Imi hu, mamimɛ, benɛ i ba nyɛ ngɔ ɔ, pi nyamitsɔmi loo nilemi fuu nɛ i kɛ ba ba jaje Mawu laami sane ɔ tsɔɔ nyɛ; 2ejakaa i to we imi nitsɛ ye yi mi kaa ma le nɔ ko ngɛ nyɛ kpɛti, kaa ja Yesu Kristo, nɔ nɛ a sɛu ɔ. 3Nɛ i kɛ nyɛ hi si ngɛ gbɔjɔmi kɛ gbeyeyemi kɛ hedomi babauu mi; 4nɛ ye munyu kɛ ye sanefiɛmi ɔ hu ji nimli a nilemi munyuhi nɛ plɛɛ nɔ yi mi mi, se mohu e je mumi kɛ hewami tsɔɔmi mi, 5benɛ pee nɛ nyɛ hemi kɛ yemi ɔ ko da nimli a nilemi nɔ, se mohu e da Mawu hewami nɔ.
Mawu nilemi
6Se kɛ ɔ, wa tuɔ nilemi munyu ngɛ ninɛmɛ nɛ a hi kɛ pi si ɔmɛ a kpɛti, se tsa pi je nɔ mi nilemi aloo je nɔ mi nikɔtɔmahi nɛ bee kɛ yaa amɛ a nɔ ʼi; 7se mohu Mawu nilemi nɛ a kɛ laa ngɛ laami sane mi ɔ wa deɔ, nɔ nɛ Mawu dla to ha wa hɛminyamiwomi loko a bɔ je ɔ, 8nɔ nɛ je nɔ mi nikɔtɔma amɛ a ti nɔ ko nɔ ko li ɔ; ejakaa a le jinɛ a be hɛminyami Nyɔmtsɛ ɔ sɛue. 9Se kaa bɔ nɛ pa ngma a:
“Nihi nɛ hɛngmɛ nɛ, nɛ tue hu nui,
Nɛ e bɛ nɔmlɔ ko tsui mi hyɛ
Ji nihi nɛ Mawu dla ngɔ to nihi nɛ suɔ lɛ ɔ.”
10Se wɔɔ lɛɛ, Mawu gu E mumi ɔ nɔ je kpo ngɔ tsɔɔ wɔ; ejakaa Mumi ɔ hlaa nihi kulaa mi, Mawu nihi nɛ mi kuɔ tete. 11Se nimli a kpɛti mɛnɔ le nihi nɛ ngɛ nɔmlɔ mi, kaa ja nɔmlɔ ɔ mumi nɛ ngɛ e mi ɔ? Ja nɔuu kɛ̃ Mawu mi ni ɔmɛ hu nɔ ko nɔ ko li, kaa ja Mawu mumi ɔ. 12Wɔɔ lɛɛ, pi je nɔ mi mumi ɔ nɛ wa na, se mohu mumi nɛ je Mawu mi ɔ, konɛ waa le nihi nɛ Mawu kɛ dloo wɔ ɔ.
13Kɔlɔɔmɛ hu wa deɔ, pi nimli a nilemi munyuhi nɛ waa kɛ deɔ, se mohu munyuhi nɛ Mumi ɔ tsɔɔ ɔ, nɛ waa kɛ mumi mi nihi toɔ mumi mi nihi a he. 14Se nɔmlɔ su nɛ a kɛ fɔ lɛ ɔ he we Mawu Mumi ɔ ni ɔmɛ; ejakaa e peɔ lɛ kaa kuasiahi a sane ʼi, nɛ e nɛ́ nya, ejaka mumi a kɛ hlaa nya. 15Mumi mi nɔmlɔ ɔ kojoɔ nihi kulaa, se lɛɛ, nɔ ko nɔ ko kojo we lɛ. 16“Ejakaa mɛnɔ lɛ le Nyɔmtsɛ ɔ juɛmi, nɛ e maa tsɔɔ lɛ ni?” Se wɔɔ lɛɛ wa hɛɛ Kristo juɛmi.",https://www.bible.com/bible/2322/1CO.2.DAN77
1 KORINTOBI 3,"Mawu sɔmɔli
1Mamimɛ, i be nyɛe nɛ i kɛ nyɛ maa tu munyu kaa mumi mi nimli, se mohu kaa he lo mi nimli, kaa bimwɔwi ngɛ Kristo mi. 2Nyɔ i ha nyɛ, se tsa pi ngma nɛ jiɔ, ejakaa nyɛ nyɛ́ we. Nɛ jeha nɛ hu tete nyɛ nyɛ́ we kɛ mwɔɔ, 3ejakaa he lo mi nimli ji nyɛ kɛ mwɔɔ. Se be abɔ nɛ hungajemi kɛ pɛ ngɛ nyɛ kpɛti kɛ mwɔɔ nɛ ɔ, anɛ pi he lo mi nimli ji nyɛ nɛ nimli a je mi nyɛ ngɛ bae ɔ lo? 4Ejakaa benɛ nɔ ko ke: “Ami lɛɛ, Paulo nɔ ji mi; nɛ nɔ ko hu ke: Ami lɛɛ, Apolo nɔ ji mi” ɔ, anɛ pi he lo mi nimli ji nyɛ lo?
5Jeha nɛ Apolo ji mɛnɔ? Paulo ji mɛnɔ? Mɛ ji sɔmɔli nɛ nyɛ gu a nɔ he ye, nɛ nɔ tsuaa nɔ ɔ, bɔ nɛ Nyɔmtsɛ ɔ kɛ ha lɛ ɔ.
6Imi lɛɛ i ma; Apolo pue nɔ nyu; se Mawu ha e wa. 7Blɔɔ jeha nɛ tsa pi nɔ nɛ ma a ji nɔ ko, nɛ pi nɔ nɛ pue nɔ nyu ɔ hulɔ, se mohu nɔ nɛ ha e wa nɛ ji Mawu ɔ. 8Se nɔ nɛ ma kɛ nɔ nɛ pue nɔ nyu ɔ tsuo ɔ kake ʼi; nɔ tsuaa nɔ ma na lɛ nitsɛ e hiɔwo ngɛ lɛ nitsɛ e ni tsumi nya. 9Ejakaa Mawu he piɛli ni tsuli ji wɔ; Mawu cngmɔ, Mawu tsu ji nyɛ.
10Mawu dloomi nɛ e kɛ dloo mi ɔ nya a, i to tsu ɔ sisi kaa tsu fialɔ galɔ ko, se nɔ kpa lɛ fia nɔ. Se nɔ tsuaa nɔ nɛ hyɛ bɔ nɛ e ngɛ nɔ fiae ha a konɛ e hi. 11Ejakaa nɔ ko be sisi kpa ko nɛe maa to pe nɔ́ nɛ a to momo nɛ ji Yesu Kristo ɔ. 12Ke nɔ ko kɛ sika tsu, sika hiɔ, tɛ nɛ he jua wa, tsohi, nga loo go ma sisi tomi nɛ ɔ nɔ ɔ, 13a maa na nɔ tsuaa nɔ ni tsumi ɔ paa, ejakaa ligbi ɔ ma je lɛ kpo, ejakaa la mi e maa je kpo ngɛ, nɛ bɔ tsuaa bɔ nɛ nɔ ni tsumi ngɛ ɔ, la a nɔuu ma je lɛ si. 14Ke nɔ ko ni tsumi nɛ e fia ngɔ ma nɔ ɔ maa da si ɔ, e ma na hiɔwo; 15se ke nɔ ko ni tsumi maa sã a, e nine maa nyɛ si; se lɛ nitsɛ lɛɛ, a ma he e yi wami, se kɛ ɔ kaa nɔ ko nɛ gu la mi.
16Anɛ nyɛ li kaa Mawu sɔlemi tsu ji nyɛ nɛ Mawu Mumi ɔ hii nyɛ mi lo? 17Ke nɔ ko puɛ Mawu sɔlemi tsu ɔ, Mawu ma puɛ lɛ. Ejakaa Mawu sɔlemi tsu ɔ ngɛ klɔuklɔu, lɔ ɔ ji nyɛ.
18Nyɛ ti nɔ ko nɔ ko ko mlɔɔ lɛ nitsɛ e he. Ke nɔ ko susu kaa ni lelɔ ji lɛ ngɛ nyɛ kpɛti ngɛ je nɛ ɔ mi ɔ, e pee e he kuasia, konɛ e plɛ ni lelɔ. 19Ejakaa je nɛ ɔ mi ni lemi ɔ ji kuasiahi a sane ngɛ Mawu hɛ mi. Ejakaa a ngma ke: “Enuu ni leli ɔmɛ ngɛ mɛ nitsɛmɛ a hɛ mi temi ɔ mi.” 20Kɛ jeha nɛ hu: “Nyɔmtsɛ ɔ le ni leli a juɛmi ɔmɛ kaa yaka nihi.” 21Lɔ ɔ he ɔ nɔ ko nɔ ko ko fia ngɔ fɔ nimli a nɔ: se nihi kulaa a nyɛ nɔ ʼi, 22Paulo jio, Apolo jio, Kefa jio, je ɔ jio, wami jio, gbenɔ jio, nihi nɛ ngɛ nɛ ɔmɛ jio, nihi nɛ maa ba amɛ jio, kulaa a nyɛ nɔ ʼi; 23se nyɛɛ lɛɛ, Kristo nihi ji nyɛ, nɛ Kristo ɔ, Mawu nɔ ʼi.”",https://www.bible.com/bible/2322/1CO.3.DAN77
1 KORINTOBI 4,"Kristo sɔmɔli
1Bɔ pɛ nɛ sa nɛ nimli nɛ bu wɔ ji nɛ ɔ nɛ, kaa Kristo sɔmɔli kɛ Mawu laami sane ɔmɛ a nɔ sɔmɔli nikɔtɔmahi. 2Nɔ nɛ piɛ nɛ a hlaa ngɛ sɔmɔli nikɔtɔma amɛ a dɛ ji kaa, a na a ti nɔ tsuaa nɔ kaa anɔkualetsɛ. 3Se imi lɛɛ i bui lɛ sane slɔɔto ko kaa nyɛ kojoɔ mi aloo kaa a kɛ nimli a kojomi maa kojo mi; se imi nitsɛ ɔ, i kojo we ye he. 4Ejakaa i li nɔ ko yaya ko ngɛ imi nitsɛ ye he mohu, se kɛ ɔ pi lɔ ɔ he nɛ a maa wo mi nguɔ ngɛ; nɔ nɛ kojoɔ mi ji Nyɔmtsɛ ɔ. 5Lɔ ɔ he ɔ nyɛ ko kojo nɔ ko loko e su be ɔ, kɛ yaa su be nɛ Nyɔmtsɛ ɔ maa ba, nɔ nɛ kɛ diblii mi nihi nɛ a kɛ laa a tete maa ba la hɛ mi nɛ e ma je tsuihi a mi juɛmi ɔmɛ a si ɔ. Lɔ ɔ mi ɔ, nɔ tsuaa nɔ ma na e yi jemi kɛ maa je Mawu dɛ mi.
6Mamimɛ, nyɛ he nɛ i kɛ kikɛmɛ a ni nɔmɛ ngɛ i kɛ Apolo he toeɔ nɛ, konɛ nyɛɛ kase wɔ nɛ nɔ ko ko susu pe nɔ nɛ a ngma a, konɛ nyɛ ti nɔ ko kɛ he nɔ womi ko bu nɔ ko pe nɔ ko. 7Mɛnɔ ha eslo mo? Nɛ jeha nɛ mɛni o ngɛ nɛ pi nɛ a kɛ ha mo? Se ke pe a kɛ ha mo ɔ, mɛ he je o fiaa kaa nɔ nɛ pi nɛ pe a kɛ ha mo ɔ?
8Nyɛ tɔ mo, nyɛ na ni mo, nyɛ si wɔ se nɛ nyɛ ngɛ matsɛ yee. I na nɛ jinɛ nyɛ ngɛ matsɛ yee niinɛ, konɛ wɔ hu waa kɛ nyɛ nɛ ye! 9Ejakaa e peɔ mi kaa Mawu ngɔ wɔ nihi nɛ wa ji bɔfo ɔmɛ mohu ngɔ pee se kpɛli, kaa nihi nɛ a gbaa a nɔ ngɔ ha gbenɔ ejakaa a kɛ wɔ pee hyɛmi nihi ha je ɔ kɛ hiɔwe bɔfohi kɛ nimli. 10Wɔɔ lɛɛ, kuasiahi ji wɔ ngɛ Kristo he, se nyɛɛ lɛɛ ni leli ji nyɛ ngɛ Kristo mi. Wɔɔ lɛɛ, gbɔjɔli ji wɔ, se nyɛɛ lɛɛ, he wali ji nyɛ; nyɛ lɛ nyɛ hɛ mi ngɛ nyami, se wɔɔ lɛɛ wa hɛ mi be nyami. 11Kɛ ba su be nɛ ɔ tsuo ɔ, hwɔ kɛ kuma yee wɔ, nɛ wa nyɛɛ wa he gu, nɛ a gbaa wɔ mahi, nɛ wa be hi he tutuutu ko, 12nɛ wa gboɔ dengme waa kɛ wa ninehi tsuɔ ni; benɛ a ngɛ wɔ jɛe ɔ, wa ngɛ gbaae; benɛ a ngɛ wɔ yi mi wae ɔ, wa toɔ wa tsui si; 13benɛ a ngɛ wa biɛ puee ɔ, wa ngɛ pɛɛ kpae. Wa plɛ kaa je ɔ kuku nɔ nihi, nihi kulaa a dwɔmi kɛ ba su be nɛ ɔ.
14I ngmɛ́ nyɛ enɛ ɔmɛ nɛ ma kɛ gbe nyɛ zo, se mohu i ngɛ munyu tue kɛ ngɛ nyɛ tsɔɔe kaa ye bimɛ nɛ i suɔ. 15Ejakaa ke nyɛ ngɛ nɔ hyɛli akpe-nyɔngma tete ngɛ Kristo mi ɔ, kɛ ɔ pi tsɛmɛ fuu nɛ nyɛ ngɛ. Ejakaa i gu Sane Kpakpa a nɔ kɛ fɔ nyɛ ngɛ Kristo Yesu mi. 16Lɔ ɔ he ɔ, i kpaa nyɛ pɛɛ nɛ nyɛɛ kase mi. 17Enɛ ɔ he hulɔ nɛ i tsɔ Timoteo nɛ ji ye suɔmi bi kɛ anɔkualetsɛ ngɛ Nyɔmtsɛ ɔ mi ɔ nyɛ ngɔ ɔ nɛ; e ma kae nyɛ bɔ nɛ i baa ye je mi haa ngɛ Kristo mi, kaa bɔ nɛ i tsɔɔ ngɛ asafo tsuaa asafo mi, ngɛ he tsuaa he ɔ.
18Se akɛnɛ nyɛ ti ni komɛ susu kaa i be nyɛ ngɔ bae he je ɔ, a wo a he nɔ. 19Ke Nyɔmtsɛ ɔ suɔ ɔ, e be kɛe nɛ ma ba nyɛ ngɔ nɛ ma ba na ninɛmɛ nɛ woɔ a he nɔ ɔmɛ a he wami, se pi a munyu. 20Ejakaa tsa pi munyu mi nɛ Mawu matsɛ yemi ɔ ngɛ, se mohu he wami mi. 21Kɛ nyɛ ngɛ lɛ hlae kɛɛ? Ma hɛɛ tso kɛ ba nyɛ ngɔ, aloo ma ba ngɛ suɔmi kɛ mi mi jɔmi mumi mi?",https://www.bible.com/bible/2322/1CO.4.DAN77
1 KORINTOBI 5,"Ajuamabɔmi ngɛ asafo ɔ mi
1Angɛ de ngɛ nyɛ he niinɛ kaa ajuama bɔmi ngɛ nyɛ kpɛti, ajuama bɔmi nɛ be majemajeli ɔmɛ a mi tete, kaa nɔ ko maa ngɔ e tsɛ yo. 2Se nyɛɛ lɛɛ, mɛni he je nyɛ woɔ nyɛ he? Sa nɛ nyɛɛ ye kɔmɔ benɛ pee nɛ a je nɔ nɛ tsu kikɛmɛ a ni nɛ ɔmɛ kɛ je nyɛ kpɛti. 3Imi nɛ i be nyɛ ngɔ ngɛ nɔmlɔ tso mi se mohu mumi mi i ngɛ ngɛ ɔ, i kojo nɔ nɛ tsu kikɛmɛ a nɔ́ nɛ ɔ mo, kaa nɔ́ nɛ i ngɛ nyɛ ngɔ, nɛ i ke, 4ke nyɛ kpe ngɛ wa Nyɔmtsɛ Yesu Kristo biɛ mi, nɛ ye mumi ɔ kɛ wa Nyɔmtsɛ Yesu Kristo he wami piɛ nyɛ he ɔ, 5nyɛɛ ngɔ kikɛmɛ a nɔmlɔ nɛ ɔ ngɔ wo Satan dɛ mi, konɛ e he lo ɔ hɛ mi nɛ kpata, nɛ a he e mumi ɔ yi wami ngɛ Nyɔmtsɛ Yesu ligbi ɔ nɔ.
6Nyɛ fiami ɔ be fɛu. Nyɛ li kaa ma sasɛ nyafii saa ma mluku ɔ kulaa lo? 7Lɔ ɔ he ɔ nyɛ je ma sasɛ momo ɔ, konɛ nyɛ plɛ ma he, kaa bɔ nɛ ma akpiti ji nyɛ ɔ; ejaaa a gbe wa Hetsɔmi To Bi nɛ ji Kristo ɔ ha wɔ. 8Lɔ ɔ he ɔ nyɛ ha waa ye Hetsɔmi bua jɔmi ligbi ɔ, pi kɛ ma sasɛ momo, nɛ jehanɛ hu pi kɛ yayami loo nɔ yayami peemi ma sasɛ, se mohu kɛ anɔkuale akpiti ngmingmiingmi.
9Ye womi nɛ i ngma nyɛ ɔ mi ɔ, i ke nyɛɛ kɛ ajuama bɔli ko bɔ. 10Pi je nɛ ɔ mi bimɛ a ti ya holi loo hɛ tsuli loo amim yeli loo wɔ jali a he munyu kulaa nɛ i ngɛ tue nɛ ɔ, ejakaa kaa mɛ jinɛ, ja nyɛ je je ɔ mi. 11Se jehanɛ, i ngma nyɛ ke ke nɔ ko nɛ a tsɛɛ lɛ nyɛmi ɔ ji ajuama bɔlɔ loo hɛ tsulɔ loo wɔ jalɔ loo nɔ jɛlɔ, loo da delɔ loo amim yelɔ ɔ, lɛɛ nyɛɛ kɛ lɛ ko ye ni tete. 12Se ninɛmɛ nɛ ngɛ se ɔ, mɛni a kojomi kɔɔ ngɛ ye he? Anɛ pi ninɛmɛ nɛ ngɛ mi ɔ nɛ nyɛ kojoɔ lo? 13Ninɛmɛ nɛ ngɛ se ɔ, Mawu ji nɔ nɛ kojoɔ mɛ. Nyɛ je nɔ yayami ɔ ke je nyɛ kpɛti.",https://www.bible.com/bible/2322/1CO.5.DAN77
1 KORINTOBI 6,"Munyu nɛ a kɛ nyɛmimɛ yeɔ
1Tse ke nyɛ ti nɔ ko kɛ e nyɛmi na sane ko ɔ, e jee blɔ nɛ e kɛ lɛ ya yeɔ ngɛ nihi nɛ ja we Mawu ɔ a ngɔ, se e kɛ lɛ yɛ ni klɔuklɔu ɔmɛ a ngɔ lo? 2Anɛ nyɛ li kaa ni klɔuklɔu ɔmɛ ji ninɛmɛ nɛ maa kojo je ɔ lo? Nɛ ke nyɛ maa piɛ he nɛ a kojo je ɔ, anɛ nyɛ sɛ́ nihi nɛ kojoɔ munyu tsɔ wi lo? 3Anɛ nyɛ li kaa wa maa kojo hiɔwe bɔfohi tete po hluu nɛ e ba slɔ je nɛ ɔ mi munyuhi? 4Jehanɛ, ke nyɛ ngɛ je nɛ ɔ mi munyuhi komɛ a yemi ɔ, mɛ he je nyɛ haa nihi nɛ a bui mɛ ngɛ asafo ɔ mi yeɔ mɔ? 5Zo gbi nyɛ piɔ? Anɛ ni lelɔ kaketoo po be nyɛ kpɛti, nɔ nɛ ma nyɛ e nyɛmimɛ a kpɛti munyu nɛ e tu lo? 6Se mohu nɔ kɛ e nyɛmi yaa kojomi ngɛ nihi nɛ he we yi ɔmɛ po a ngɔ!
7Enɛ ɔ lɛɛ nyɛ gbee si mo, akɛnɛ nyɛɛ kɛ nyɛ he yeɔ munyu ɔ. Mɛ he je nyɛ ha we nɛ a ye nyɛ amim mohu? Mɛni he je nyɛ ha we nɛ a sisi nyɛ mohu? 8Se nyɛ mohu nyɛ peɔ nihi nɛ dɛ, nɛ nyɛ sisiɔ nihi nɛ ji nyɛ nyɛmimɛ tete. 9Anɛ nyɛ li kaa yayami peeli a nine be Mawu matsɛ yemi ɔ nɔ sue lo? Nyɛ ko ha nɛ a mlɔɔ nyɛ! Ajuama bɔli loo wɔ jali loo gba puɛli loo nyumuhi nɛ kɛ nyumuhi peɔ yakayakani, 10loo juɔhi loo hɛ dooli loo da deli loo nɔ jɛli loo amim yeli a nine be Mawu matsɛ yemi ɔ nɔ sue kulaa. 11Sa a, nyɛ ti ni komɛ ngɛ kikɛ; se jahanɛ a du nyɛ he, nɛ a kpale tsukɔ nyɛ he, nɛ a wo nyɛ nguɔ hulɔ ngɛ Nyɔmtsɛ Yesu Kristo biɛ kɛ wa Mawu ɔ Mumi ɔ mi.
Nyɛɛ ngɔ nyɛ nɔmlɔ tso ɔmɛ kɛ wo Mawu hɛ mi nyami
12I ngɛ nihi kulaa he blɔ mohu, se kɛ ɔ pi nihi kulaa nɛ hi. I ngɛ nihi kulaa he blɔ mohu, se i be hae nɛ nɔ́ ko nɛ ye ye nɔ. 13Ngma ngɛ ha muklii, nɛ muklii hu ngɛ ha ngma, se Mawu ma ha enyɔ ɔ kulaa se maa po. Nɔmlɔ tso ɔ, pi ajuama bɔmi he nɛ e ngɛ ngɛ, se mohu Nyɔmtsɛ ɔ he e ngɛ ngɛ, nɛ Nyɔmtsɛ ɔ hu ngɛ ha nɔmlc tso ɔ. 14Nɛ bɔ nɛ Mawu tle Nyɔmtsɛ ɔ si kɛ je gbeje ɔ, ja e ma tle wɔ hu si ngɛ e he wami nya.
15Anɛ nyɛ li kaa nyɛ nɔmlɔ tso ɔmɛ ɔ Kristo he nihi ji mɛ lo? Lɛɛ ma ngɔ Kristo he ni ɔmɛ ngɔ pee ajuama he nihi lo? Dɛbi! 16Aloo nyɛ li kaa nɔ nɛ kɛ e he ya bɔɔ ajuama he ɔ, e kɛ lɛ plɛ nɔmlɔ tso kɛke lo? Ejakaa ngmami ɔ ke: “Mɛ ni enyɔ ɔ kulaa a ma plɛ he lo kake.” 17Se nɔ nɛ kɛ e he bɔɔ Nyɔmtsɛ ɔ he ɔ, e kɛ lɛ peɔ mumi kake.
18Nyɛɛ tu ajuama bɔmi nya fo! Yayami tsuaa yayami nɛ nɔmlɔ peɔ ɔ, pi e nɔmlɔ tso ɔ mi nɛ e ngɛ; se nɔ nɛ bɔɔ ajuama a, e peɔ yayami siɔ lɛ nitsɛ e nɔmlɔ tso ɔ. 19Anɛ nyɛ li kaa nyɛ nɔmlɔ tso ɔ Mumi Klɔuklɔu nɛ ngɛ nyɛ mi nɛ nyɛ na kɛ je Mawu ngɔ ɔ sɔlemi tsu ʼi, nɛ nyɛ pi nyɛ nitsɛmɛ nyɛ nɔ lo? 20Ejakaa a he nyɛ kɛ jua wawɛ. Lɔ ɔ he ɔ, nyɛɛ kɛ nyɛ nɔmlɔ tso ɔ nɛ wo Mawu hɛ mi nyami.",https://www.bible.com/bible/2322/1CO.6.DAN77
1 KORINTOBI 7,"Gbasihimi he sane
1Jehanɛ, ngɛ nihi nɛ nyɛ ngma ba ha mi ɔmɛ a he ɔ: E hi ha nyumu kaa e ko ta yo he; 2se ajuama bɔmi he ɔ, nyumu tsuaa nyumu nɛ ngɔ lɛ nitsɛ e yo, nɛ yo tsuaa yo nɛ gba lɛ nitsɛ e huno. 3Yotsɛ ɔ nɛ pee e yo ɔ blɔ nya ni ngɔ ha lɛ, nɛ yo ɔ hu nɛ pee ja nɔuu ngɔ ha e huno. 4Yo ɔ be he wami ngɛ lɛ nitsɛ e nɔmlɔ tso nɔ, se mohu e huno ɔ lɛ ngɛ. Ja nɔuu kɛ̃ huno ɔ hu be he wami ngɛ lɛ nitsɛ e nɔmlɔ tso nɔ, se e yo ɔ lɛ ngɛ. 5Nyɛ ko kua nyumu kɛ yo buami ja nyɛ ni enyɔ ɔ tsuo nyɛ kplɛɛ kaa nyɛ maa pee ja, kɛ ya su be ko, konɛ nyɛ na deka nɛ nyɛɛ sɔle; nɛ lɔ ɔ se ɔ nyɛɛ pee kake ekohu, konɛ Satan ko tsɔ nyɛ nya ngɛ nyɛ he nɔ nɛ nyɛ nyɛ we nɛ nyɛɛ ye ɔ he.
6I ngɛ enɛ ɔ dee ngɛ ga womi nya se pi ngɛ kita nya. 7Ke ka ye he ɔ jinɛ nimli kulaa nɛ hi si kaa bɔ nɛ i ngɛ nɛ ɔ; se nɔ tsuaa nɔ ngɛ lɛ nitsɛ e dloomi nike ni kɛ je Mawu dɛ mi, nɔ ko nɔ́ kikɛ, nɛ nɔ ko hu ekpa.
8Nyumukuyo ɔmɛ kɛ yalɔyi ɔmɛ ɔ, i ngɛ mɛ dee ke: E hi ha mɛ ke a hi si kaa bɔ nɛ imi hu i ngɛ nɔ. 9Se ke a nyɛ we a he nɔ nɛ a ye ɔ, a sɛ gba si himi mi; ejakaa gba si himi hi pe nɔ́ nɛ akɔnɔ maa hao mo.
10Ninɛmɛ nɛ sɛ gba si himi mi ɔ, imi, nɛ tsa pi imi tete, se Nyɔmtsɛ ɔ mohu lɛ ngɛ mɛ kita woe ke, yo ko je gba. 11Nɛ ke e je gba tete po ɔ, e hi si ja, nɛ e ko gba, aloo e kɛ e huno ɔ ya dla; nɛ yotsɛ ɔ hu e ko ngmɛɛ e yo he.
12Se ninɛmɛ nɛ piɛ ɔ, pi Nyɔmtsɛ ɔ, se imi i ngɛ mɛ dee ke: ke nyɛmi ko ngɛ yo ko nɛ he we yi, nɛ kɛ̃ ɔ yo ɔ kplɛɛ kaa e kɛ lɛ maa hi si ɔ, e ko ngmɛɛ e he. 13Nɛ ke yo ko hu ngɛ huno ko nɛ he we yi, nɛ kɛ̃ ɔ nyumu ɔ kplɛɛ kaa e kɛ lɛ maa hi si ɔ, e ko kua lɛ gbami. 14Ejakaa a tsukɔɔ nyumu nɛ he we yi ɔ hu he ngɛ yo ɔ mi, nɛ a tsukɔɔ yo nɛ he we yi ɔ hu he ngɛ huno ɔ mi. Ejakaa ke pi ja jinɛ nyɛ bimɛ ɔmɛ hu a he sɛ mu; se jehanɛ ɔ, a he tsɔ. 15Se ke nɔ nɛ he we yi ɔ ngɛ e he si sae kɛ yaa a, e ya; a yi nyɛmi nyumu lo nyɛmi yo nyɔguɛ ngɛ kikɛmɛ a sane nɛ ɔmɛ a mi. He jɔmi mi Mawu tsɛ wɔ ngɛ. 16Yo, mo o ma he o huno ɔ yi wami jio, o le? Aloo nyumu, mo hu lɛ o ma he o yo ɔ yi wami jio, o le?
Hii si bɔ nɛ Mawu tsɛ mo ɔ
17Bɔ nɛ Mawu dla ngɔ ha nɔ tsuaa nɔ kɛ bɔ nɛ Nyɔmtsɛ ɔ tsɛ nɔ tsuaa nɔ ha a, e hi si ja. Ja i to hulɔ ngɛ asafo ɔmɛ kulaa mi. 18Kɛ a po nɔ ko nɛ a tsɛ lɛ ɔ, e ko pee e he mɔmlɔtɔtsɛ; mɔmlɔtɔ mi a tsɛ nɔ ko ngɛ hu, e ko po e he. 19Nɔpomi pi nɔ́ ko, nɛ mɔmlɔtɔ hu pi nɔ́ ko, se Mawu kita amɛ a nɔ yemi mohu ji nɔ́ nɛ he hia. 20Nɔ tsuaa nɔ tsɛmi nɛ a tsɛ lɛ ɔ, kɔlɔ ɔ mi nɔuu e hi. 21Ke nyɔguɛ ji mo nɛ a tsɛ mo jio, ko ha lɔ ɔ nɛ dɔ mo; se ke o ma nyɛ o he kpɔ ɔ, bɔɔ he mɔde. 22Nɔ nɛ a tsɛ lɛ ngɛ Nyɔmtsɛ ɔ mi nɛ e ji nyɔguɛ ɔ, Nyɔmtsɛ ɔ odehe ʼi. Ja nɔuu kɛ̃ nɔ nɛ a tsɛ lɛ nɛ e ji odehe ɔ, Kristo nyɔguɛ ʼi. 23A he nyɛ kɛ jua wawɛ; nyɛ ko pee nyɛ he nimli a nyɔguɛhi. 24Mamimɛ, nɔ tsuaa nɔ ɔ, nɔ́ mi nɛ a tsɛ lɛ ngɛ ɔ, kɔlɔ ɔ mi nɔuu e hi ngɛ Mawu mi.
Yihewi nɛ gba we kɛ yalɔyi a he sane
25Jehanɛ yihewi nɛ gba we ɔ, i be Nyɔmtsɛ ɔ kita ko ha mɛ, se nɔ́ nɛ wi susuu ɔ i ngɛ dee, kaa nɔ ko nɛ Nyɔmtsɛ ɔ na lɛ mɔbɔ konɛ e ye anɔkuale.
26Jehanɛ, nɔ́ nɛ i susuu kaa e hi ji: Amlɔ nɛ ɔ he hiami nɛ ɔ he ɔ, e hi ha nɔmlɔ kaa e hi si bɔ nɛ e ngɛ ɔ. 27Ke a fi mo mɛtɛ yo he jio, ko hia pɛnemi; a pɛne mo kɛ je yo he jio, ko hia yo. 28Se ke o ngɔ yo hu ɔ, o pee we yayami; nɛ ke yiheyo hu gba a, e pee we yayami; se he lo blɔfami dengme ni nɛ ɔmɛ ma na, se imi lɛɛ, nyɛ he ya i ngɛ foe.
29Mamimɛ, nɔ́ nɛ i ngɛ dee ji kaa, be ɔ pi hu; nɔ́ nɛ piɛ ji kaa, yitsɛmɛ tete a pee kaa ninɛmɛ nɛ be eko; 30nɛ ninɛmɛ nɛ ngɛ ya foe ɔ hu a pee kaa ninɛmɛ nɛ fo we ya; nɛ ninɛmɛ nɛ ngɛ nyae ɔ hu a pee kaa ninɛmɛ nɛ nya we; nɛ ninɛmɛ nɛ heɔ hu a pee kaa ninɛmɛ nɛ be nɔ́ ko; 31nɛ ninɛmɛ nɛ tsuɔ je nɛ ɔ he ni ɔ, a pee kaa ninɛmɛ nɛ tsu we he ni; ejakaa je nɛ ɔ, bɔ nɛ wa naa a bee kɛ yaa.
32Se i suɔ kaa nyɛ ko na haomi. Nɔ nɛ ngɔɛ yo ɔ, e kɛ e he tsuo haa Nyɔmtsɛ ɔ ni tsumi ɔ, bɔ nɛ e maa pee nɛ e sane nɛ sa Nyɔmtsɛ ɔ hɛ mi. 33Se nɔ nɛ ngɛ yo ɔ, haoɔ e he ngɛ je nɛ ɔ mi nihi a he, bɔ nɛ e maa pee nɛ e sane nɛ sa e yo ɔ hɛ mi. 34Eslo yogbayo, nɛ jehanɛ hu eslo zangmayo. Nɔ nɛ gba we ɔ kɛ e he tsuo haa Nyɔmtsɛ ɔ ni tsumi ɔ, konɛ e pee klɔuklɔu ngɛ nɔmlɔ tso kɛ mumi tsuo blɔfami. Se nɔ nɛ gba a haoɔ e he ngɛ je nɛ ɔ mi nihi a he, benɛ pee nɛ e sane nɛ sa e huno hɛ mi.
35Enɛ ɔ lɛɛ nyɛ kpakpa he i ngɛ dee ngɛ, pi nyɛ kuɛ kpa nɛ i ngɛ woe, se mohu benɛ pee nɛ e pee fɛu, konɛ nyɛ sɔmɔ Nyɔmtsɛ ɔ, nɛ nɔ́ ko nɔ́ ko nɛ ko doo nyɛ nya.
36Ke nɔ ko susu kaa e bi yo nɛ nɔ zangma a, e ko wa tsɔ loko e gba, nɛ lɔ ɔ he ɔ e sa nɛ a pee he nɔ́ ko ɔ, e pee bɔ nɛ e suɔ; e pee we yayami ko ke e ya gba. 37Se nɔ nɛ daa si kpɛii ngɛ e tsui mi, nɛ nɔ́ ko nɔ́ ko fi we lɛ, se e ngɛ he wami ngɛ lɛ nitsɛ e suɔmi nɔ ɔ, nɛ e ma nya si ngɛ lɛ nitsɛ e tsui mi kaa e maa baa e bi zangmayo ɔ yi ɔ, e pee saminya. 38Lɔ ɔ he ɔ, nɔ nɛ ngɔ lɛ ha gba a e pee saminya, se nɔ nɛ kɛ lɛ ha we gba a pee saminya pe nɔ kaketsɛ ɔ.
39Yo ɔ, be abɔ nɛ e huno hɛ ngɛ nɛ ɔ ɔ, a kɛ mlaa fi lɛ; se ke e huno ɔ gbo ɔ, e ngɛ he blɔ kaa e gbaa nɔ nɛ e suɔ, se ja a pee ngɛ Nyɔmtsɛ ɔ mi. 40Se ke e hi si bɔ nɛ e ngɛ ɔ, ye juɛmi nya a, e ngɛ bua jɔmi babauu; nɛ e peɔ mi kaa imi hu i ngɛ Mawu mumi.",https://www.bible.com/bible/2322/1CO.7.DAN77
1 KORINTOBI 8,"Wɔhi a nya bɔsami niyeni
1Jehanɛ ngɛ wɔhi a nya bɔ sami niyeni ɔmɛ a he ɔ, wa le kaa “wɔ kulaa wa le ni.” Ni lemi haa nɔ woɔ e he nɔ, se suɔmi haa nɔ nane nuu si. 2Ke nɔ ko susu kaa e le nɔ́ ko ɔ, e li nɔ́ ko bɔ nɛ sa kaa e le. 3Se ke nɔ ko suɔ Mawu ɔ, lɛ Mawu le.
4Jehanɛ ngɛ wɔhi a nya bɔ sami niyeni a yemi he ɔ, wa le kaa wɔ ko wɔ ko pi nɔ́ ko ngɛ je nɛ ɔ mi, nɛ jehanɛ mawu ko mawu ko be ja Mawu kake kɛkɛ. 5Ejakaa ke ni komɛ ngɛ nɛ a tsɛɛ mɛ “mawuhi” ɔ, hiɔwe a ngɛ jio, zugba a nɔ a ngɛ jio, kaa bɔ nɛ “mawuhi” pɔ he nɛ “nyɔmtsɛmɛ” hu pɔ he ɔ, 6kɛ̃ ɔ wɔɔ lɛɛ, Mawu kaketoo wa ngɛ, Tsɛ ɔ, nɔ mi nɛ nihi kulaa je nɛ wa ngɛ ha lɛ ɔ, kɛ Nyɔmtsɛ kake hu nɛ ji Yesu Kristo ɔ, nɔ nɔ nɛ nihi kulaa gu kɛ ba nɛ wɔ hu wa gu e nɔ ɔ.
7Se kɛ ɔ pi nihi tsuo a mi nɛ kikɛmɛ a ni lemi nɛ ɔ ngɛ. Ni komɛ ngɛ kɛ ba su mwɔnɛ nɛ a kɛ wɔhi a nɔ hemi kɛ yemi yeɔ wɔhi a nya bɔ sami niyeni, nɛ akɛnɛ a he ni lemi gbɔjɔ he je ɔ, a bleɔ lɛ. 8Ngma kɛ wɔ yɛ Mawu hɛ mi; ke wa yeɔ ɔ, e ha we nɛ waa hi pe nine, nɛ jehanɛ ke wa yi hu, wa laa we nɔ ko.
9Nyɛɛ hyɛ nɛ hi konɛ nyɛ he blɔ nɛ ɔ ko ba plɛ kpangmi ha nihi nɛ gbɔjɔ ɔmɛ. 10Ejakaa ke nɔ ko na mo nɛ ji “ni lelɔ” ɔ kaa o hii si ngɛ wɔ piɛ mi ngɛ ni yee ɔ, anɛ pi he wami nɛ o ngɛ nɔ nɛ gbɔjɔ ɔ he ni lemi woe konɛ e ya ye wɔhi a nya bɔ sami niyeni ɔmɛ lo? 11Lɔ ɔ lɛɛ, o “ni lemi” ɔ ma nyɛ ma ha nyɛmi nɛ gbɔjɔ nɛ Kristo ba gbo ngɛ lɛ hu e he ɔ hɛ mi ma kpata. 12Se ke nyɛ peɔ nyɛmimɛ ɔmɛ yayami kikɛ, nɛ nyɛɛ kɛ plaa a he ni lemi nɛ he wɛ ɔ, lɔ ɔ lɛɛ Kristo nyɛ ngɛ yayami ɔ pee kɛ ngɛ sie ɔ nɛ. 13Lɔ ɔ he ɔ, ke ngma ma ha ye nyɛmi nane ma kpata a, lɔɔ lɛɛ i be lo yee gblegbleegblee hu, konɛ ma ko ha ye nyɛmi ɔ nane nɛ kpata.",https://www.bible.com/bible/2322/1CO.8.DAN77
1 KORINTOBI 9,"Bɔfo blɔ nya kɛ e nitsumi
1Anɛ i hɛɛ we ye he lo? Anɛ pi bɔfo ji mi lo? Anɛ i nɛ Yesu Kristo, wa Nyɔmtsɛ ɔ lo? Pi ye nine nya ni tsumi ji nyɛ ngɛ Nyɔmtsɛ ɔ mi lo? 2Ke pi bɔfo ji mi kɛ ha ni kpahi ɔ, nyɛɛ lɛɛ i ji kɛ ha nyɛ; ejakaa ye bɔfo ni tsumi ɔ nya sɔumi nɔ ji nyɛ ngɛ Nyɔmtsɛ ɔ mi.
3Enɛ ɔ ji nɔ́ nɛ i kɛ faa ye he ngɛ nihi nɛ biɔ ye he sane ɔmɛ a hɛ mi. 4Anɛ wa be he blɔ kaa wa yeɔ ni nɛ wa nuu lo? 5Anɛ wa be he blɔ kaa waa kɛ nyɛmi yo nɛ ji wa yo nvɛɛ kaa bɔfo kpa amɛ hu kɛ Nyɔmtsɛ ɔ nyɛmimɛ ɔmɛ kɛ Kefa? 6Aloo i kɛ Barnaba kɛkɛ lɛ be he blɔ kaa wa jɔɔ ni tsumi lo? 7Aslaafono te nɛɛ nɛ bɔ lɛ nitsɛ e he apaa kɛ ya ta hyɛ? Mɛnɔ lɛ peɔ wai ngmɔ nɛ e yi e mi yiblii ɔ eko? Aloo mɛnɔ lɛ lɛɛ lohwehi a kuu nɛ e nui a nyɔ nyu ɔ eko?
8Nɔ nɛ i ngɛ dee nɛ ɔ, anɛ nimli kɛkɛ lɛ peɔ ja? Anɛ mlaa hu de we ja nɔuu lo? 9Ejakaa a ngma ngɛ Mose Mlaa a mi ke: “Koo wo na nɛ gblɛɛ blɛfo ɔ nya kotoku.” Anɛ nahi a he nɛ dɔɔ Mawu he je 10nɛ pi wa he munyu nɛ e ngɛ tue nɛ ɔ lo? Ejakaa wa he nɔuu nɛ a ngma ke, nɔ nɛ huɔ ɔ, e kɛ hɛ kɛ nɔ fɔmi nɛ hu, nɛ nɔ nɛ hluɛɛ blɛfo hu e hɛ nɛ hi nɔ kaa e maa ye eko. 11Ke wɔɔ lɛɛ wa duɔ mumi mi nihi haa nyɛ ɔ, anɛ e ji nɔ ko tsɔ kaa wa ma kpa he lo mi nihi lo? 12Jehanɛ hu ke ni kpahi ngɛ kikɛmɛ a he blɔ ngɛ nyɛ nɔ ɔ, anɛ pi wɔ mohu nɛ wa ngɛ pe mɛ po lo? Se kɛ ɔ, wa pee we kikɛmɛ a he blɔ nɛ ɔ he nɔ ko, se mohu wa to wa tsui si ngɛ nɔ tsuaa nɔ mi, konɛ wa ko tsi Kristo Sane Kpakpa a blɔ? 13Anɛ nyɛ li kaa nihi nɛ tsuɔ ni ngɛ sɔlemi we ɔ, sɔlemi we ni ɔmɛ eko nɔuu a yeɔ lo? Nɛ ninɛmɛ nɛ sɔmɔɔ ngɛ bɔ sami latɛ ɔ he ɔ, bɔ sami latɛ ɔ nɔ ni ɔmɛ eko nɔuu a naa lo? 14Jã nɔuu kɛ Nyɔmtsɛ ɔ to kaa ninɛmɛ nɛ jajeɔ Sane Kpakpa a, a ye sane kpakpa a he ni.
15Se imi lɛɛ, i pee we kikɛmɛ a ni nɛ ɔmɛ kake po he nɔ ko. Nɛ i ngmɛ́ enɛ ɔ konɛ a pee ja ngɔ ha mi, ejakaa ke ka nɔ́ nɛ nɔ ko ma ha ye fiami ɔ nɛ pee yaka a, afani nɛ i gbo mohu. 16Ejakaa ke i jaje sane kpakpa a po hu ɔ, e pee we mi fiami; ejakaa a ngɔ fi ye nɔ kaa ma jaje, ejakaa ke i jaje we sane kpakpa a, kusiɛ ha mi! 17Ejakaa ke imi nitsɛ ye suɔmi nya nɛ i tsu enɛ ɔ ɔ, i ngɛ hiɔwo, se ke pi suɔmi nya tete ɔ, a tu sɔmɔlɔ nɔkɔtɔma yemi ni tsumi ngɔ wo ye dɛ kɛ̃. 18Jehanɛ mɛni ji ye hiɔwo mɔ? Lɔ ɔ ji kaa ke i ngɛ sane kpakpa a jajee ɔ, ma jaje lɛ yaka, nɛ i he we nɔ ko ngɛ Kristo Sane Kpakpa a he, benɛ pee nɛ ma ko pee ye he blɔ nɛ i ngɛ ngɛ Sane Kpakpa a fiɛmi mi ɔ he nɔ ko tsɔ ko.
19Pohu i hɛɛ ye he nɛ i pi nɔ ko nɔ ko nyɔguɛ, kɛ̃ ɔ, i kɛ ye he pee nihi tsuo a sɔmɔlɔ, benɛ pee nɛ ye nine nɛ su nihi babauu a nɔ. 20I plɛ Yudafono ha Yudafo ɔmɛ benɛ pee nɛ ye nine nɛ su Yudafohi a nɔ. Ninɛmɛ nɛ ngɛ mlaa sisi hulɔ ɔ, i pee kaa nɔ ko nɛ ngɛ mlaa sisi ngɔ ha mɛ, pohu imi nitsɛ ɔ, i be mlaa sisi, benɛ pee nɛ ye nine nɛ su ninɛmɛ nɛ ngɛ mlaa sisi ɔmɛ a nɔ. 21I plɛ kaa nɔ ko nɛ be mlaa ngɔ ha ninɛmɛ nɛ be mlaa a, pohu i pi nɔ ko nɛ be Mawu mlaa; se mohu i ngɛ Kristo mlaa sisi, benɛ pee nɛ ye nine nɛ su ninɛmɛ nɛ be mlaa amɛ a nɔ. 22I plɛ kaa nɔ nɛ gbɔjɔ ha gbɔjɔli ɔmɛ benɛ pee nɛ ye nine nɛ su gbɔjɔli ɔmɛ a nɔ. I plɛ ye he nɔ́ tsuaa nɔ́ ngɔ ha nihi kulaa konɛ bɔ tsuaa bɔ nɛ pee ɔ ma kɛ he ni komɛ a yi wami.
23Sane Kpakpa a he nɛ i peɔ enɛ ɔmɛ kulaa ngɛ, benɛ pee nɛ imi hu ma na e mi ni ɔmɛ eko. 24Anɛ nyɛ li kaa ninɛmɛ nɛ tuu fo ɔ, mɛ kulaa a tuu mohu se nɔ kake kɛkɛ nɛ naa ayekoo ni ɔ lo? Nyɛɛ tu fo ɔ ja konɛ nyɛ nine nɛ su nɔ. 25Nɔ tsuaa nɔ hu nɛ kaa e he mi kɛ kunɔ ɔ, e hɛ kaa si ngɛ nihi kulaa mi. Jehanɛ mɛɛ lɛɛ a peɔ ja konɛ a na jlasi nɛ puɛɔ, se wɔɔ lɛɛ konɛ wa na nɔ nɛ puɛ we. 26Lɔ ɔ he ɔ, fo nɛ i ngɛ tue nɛ ɔ, i tui lɛ putuputu; kunɔ nɛ i ngɛ nɔe nɛ ɔ, pi kɔɔhiɔ nɛ i kɛ ngɛ nɔe; 27se mohu i gbaa imi nitsɛ ye nɔmlɔ tso ɔ mahi nɛ i yeɔ lɛ nyɔguɛ, konɛ imi nɛ i fiɛɛ ngɔ tsɔɔ ni kpahi ɔ, imi nitsɛ lɛɛ a ko sake mi ngɔ fɔ he.",https://www.bible.com/bible/2322/1CO.9.DAN77
1 KORINTOBI 10,"Amagahi a he kɔkɔbɔmi
1Se, mamimɛ, i suɔ kaa nyɛ kai kaa wa tsɛmɛ ɔmɛ tsuo hi bɔ ku ɔ sisi, nɛ mɛ tsuo a po wo ɔ, 2nɛ a baptisi mɛ kulaa ngɔ wo Mose mi ngɛ bɔ ku ɔ kɛ wo ɔ mi, 3nɛ mɛ kulaa a, mumi mi niyeni kake ɔ nɔuu a ye, 4nɛ mɛ kulaa a nu mumi mi tɛ sa nɛ kɛ mɛ nyɛɛ ɔ mi nyu, nɛ tɛ sa a ji Kristo? 5Se kɛ̃ ɔ Mawu na we a ti nihi fuu a he tsui, ejakaa a kpata a hɛ mi ngɛ nga a nɔ.
6Se a kɛ enɛ ɔmɛ to wɔ okadi konɛ wa ko ha ni yayahi nɛ pee wɔ akɔnɔ kaa bɔ nɛ e pee mɛ ɔ. 7Jehanɛ hu nyɛ ko plɛ amaga jali kaa a ti ni komɛ pee ɔ, kaa bɔ nɛ a ngma a ke: “Ma a be hi si, nɛ a ye ni, nɛ a nu da, kɛkɛ nɛ a te si nɛ a bɔni fiɛmi.” 8Nɛ jehanɛ hu wa ko bɔ ajuama kaa bɔ nɛ a ti ni komɛ bɔ nɛ ligbi kake nɔ ɔ nihi akpe nyingmi enyɔ kɛ etɛ yi tã a. 9Nɛ jehanɛ hu wa ko ka Nyɔmtsɛ ɔ kaa bɔ nɛ a ti ni komɛ ka lɛ nɛ sinɔhi ba kpata a hɛ mi ɔ. 10Nɛ jehanɛ hu nyɛ ko tu munyu huitihuiti kaa bɔ nɛ a ti ni komɛ tu munyu huitihuiti nɛ nɔ́ puɛlɔ ɔ ba kpata a hɛ mi ɔ.
11A pee mɛ enɛ ɔmɛ kulaa nɛ a kɛ to okadi ha ni kpahi; nɛ a ngma kaa kɔkɔ bɔmi nɔ́ kɛ ha wɔ, wɔ nihi nɛ je ɔ nyagbe ligbi ɔmɛ na wɔ ɔ; 12benɛ pee nɛ nɔ nɛ susuu kaa e daa si ɔ, e hyɛ e he nɛ hi konɛ e ko nɔ si. 13Ka ko bɛ nyɛ nɔ nɛ pi nɔmlɔ he nɔ́; se anɔkualetsɛ ji Mawu, nɔ nɛ be hae nɛ a ka nyɛ pe bɔ nɛ nyɛ ma nyɛ, se mohu e kɛ ka a nɔuu maa je blɔ ha nyɛ nɛ nyɛɛ je mi hulɔ, konɛ nyɛ nyɛ nya nɛ nyɛɛ da.
14Lɔ ɔ he ɔ, mamimɛ, nyɛɛ tu wɔ jami nya fo! 15I kɛ nyɛ ngɛ munyu tue kaa a kɛ ni leli tuɔ munyu; nyɛ nitsɛmɛ nyɛ kɔ nɔ nɛ i ngɛ dee ɔ se. 16Gbaami kplu ɔ nɛ wa gbaa a, anɛ pi waa kɛ Kristo kake peemi ngɛ e muɔ ɔ mi lo? Abolo nɛ wa kuɔ ɔ, anɛ pi waa kɛ Kristo kake peemi ngɛ e nɔmlɔ tso ɔ mi lo? 17Ejakaa abolo kake ʼi, nɛ wɔ fuu ɔ, nɔmlɔ tso kake ji wɔ, ejakaa wɔ kulaa wa yeɔ abolo kake ɔ eko.
18Nyɛɛ hyɛ he lo blɔfami Israel ɔ; anɛ nihi nɛ yeɔ bɔ sami ni ɔmɛ ɔ pi huɛ nɛ a kɛ bɔ sami latɛ ɔ ngɛ bɔe ɔ lo? 19Lɛɛ kɛ i ngɛ tsɔɔe kɛɛ ɔ? Kaa amaga ji nɔ ko, aloo kaa amaga bɔ ji nɔ ko? 20Dɛbi, se mohu i ngɛ dee ke bɔ nɛ wɔ jali ɔmɛ saa a, mumi yayamihi a saa ngɔ haa se pi Mawu; se i sume kaa nyɛɛ kɛ mumi yayamihi bɔɔ huɛ. 21Nyɛ be Nyɔmtsɛ ɔ kplu ɔ kɛ mumi yayamihi a kplu ɔ nyɛe maa nu si kake. Nyɛ be Nyɔmtsɛ ɔ okplɔɔ ɔ nɔ ni kɛ mumi yayamihi a nɔ ɔ nɔ ni nyɛe maa ye si kake. 22Aloo Nyɔmtsɛ ɔ mi mi la wa ngɛ woe? Anɛ wa he wa pe lɛ lo?
23“Wa ngɛ nihi tsuo he blɔ,” se pi nihi tsuo nɛ hi. “Wa ngɛ nihi tsuo he blɔ,” se pi nihi tsuo nɛ haa nɔ nane nuu si. 24Nɔ ko nɔ ko nɛ ko plee ngɔ ha lɛ nitsɛ e he, se mohu nɔ tsuaa nɔ nɛ plee ngɔ ha e nyɛmi.
25Nɔ́ tsuaa nɔ́ nɛ a ngɛ juae ngɛ lo jua nɔ ɔ, nyɛɛ ye; se he ni lemi he ɔ, nyɛ ko bi mi; 26ejakaa “zugba a kɛ e mi ni ɔmɛ kulaa a, Nyɔmtsɛ ɔ nɔ ʼi.”
27Ke nihi nɛ he we yi ɔmɛ a ti nɔ ko kpee nyɛ ni yemi nɛ nyɛ suɔ kaa nyɛ maa ya a, nɔ́ tsuaa nɔ́ nɛ a kɛ maa ma nyɛ hɛ mi ɔ, nyɛɛ ye nɛ nyɛ ko bi mi, ngɛ he ni lemi he. 28Se ke nɔ ko de nyɛ ke: “Enɛ ɔ lɛɛ amaga bɔ sami nihi ʼi” ɔ, nyɛ ko ye ngɛ nɔ nɛ wo nyɛ tue nɔ ɔ kɛ he ni lemi he je. 29Se he ni lemi nɛ i ngɛ dee nɛ ɔ ɔ, pi mo nitsɛ o nɔ ɔ, se mohu nɔ kpa nɔ ɔ. Se mɛ he je nɔ kpa he ni lemi maa kojo ye he yemi ɔ? 30Ke sina i kɛ ye ɔ, mɛ he je a tuɔ ye he munyu yaya ngɛ nihi nɛ i na si ngɛ he ɔmɛ a he?
31Lɔ ɔ he ɔ, ke ni nyɛ ngɛ yee jio, ni nyɛ ngɛ nue jio, aloo nɔ kpa ko nɛ nyɛ ngɛ pee jio, nyɛɛ pee kulaa kɛ wo Mawu hɛ mi nyami. 32Nyɛ ko pee kpangmi ngɔ ha Yudafohi kɛ Helabihi kɛ Mawu asafo ɔ kulaa; 33kaa bɔ nɛ imi hu i suɔ kaa nihi kulaa mi ɔ ma sa nihi kulaa a hɛ mi, nɛ i hla we nɔ́ nɛ hi ha imi nitsɛ ye he, se mohu nɔ́ nɛ hi ha nihi fuu, konɛ a he a yiwami.",https://www.bible.com/bible/2322/1CO.10.DAN77
1 KORINTOBI 11,"Yinɔhami ngɛ sɔlemi
1Nyɛɛ kase mi kaa bɔ nɛ imi hu i kaseɔ Kristo ɔ. 2Se, mamimɛ, i ngɛ nyɛ yi jee kaa nyɛ kaii mi ngɛ nihi tsuo mi, nɛ tsɔɔmihi nɛ i kɛ ha nyɛ ɔ, nyɛ hɛɛ mi bɔ pɛ nɛ i kɛ ha nyɛ ɔ. 3Se i suo kaa nyɛɛ le kaa nyumu tsuaa nyumu yi ji Kristo, nɛ yo tsuaa yo hu yi ji nyumu, nɛ Kristo yi ji Mawu. 4Nyumu nɛ sɔlee aloo e gbaa nɛ e kɛ nɔ́ ko haa e yi ɔ nɔ ɔ, e ngɛ e yi ɔ he guɛ gbee. 5Se yo tsuaa yo nɛ sɔlee aloo e gbaa nɛ e hɛ̃ɛ e yi ɔ nɔ gu ɔ, lɛ hu e ngɛ e yi ɔ he guɛ gbee; ejakaa e ngɛ kaa nɔ́ nɛ e sɛ e yi nɔuu kɛ. 6Ejakaa ke yo hɛ́ e yi ɔ nɔ ɔ, lɛɛ e sã e yi ɔ nɔ mɔ. Se ke e ngɛ lɛ zo pee kaa e ma sã eyi ɔ nɔ loo e maa sɛ e yi ɔ, lɛɛ e ha e yi ɔ nɔ mɔ. 7Se nyumu lɛɛ, e sɛ kaa e haa e yi ɔ nɔ, ejakaa Mawu subai kɛ e hɛ mi nyami ji lɛ; se yo lɛɛ, nyumu hɛ mi nyami ji lɛ. 8Ejakaa nyumu ji yo mi, se yo mohu lɛɛ je nyumu mi. 9Nɛ jehanɛ hu, a bɔɛ nyumu ngɛ yo he se yo mohu a bɔ ngɛ nyumu he. 10Lɔ ɔ he ɔ, ngɛ hiɔwe bɔfo ɔmɛ a he ɔ, e sa nɛ yo nɛ na he wami he okadi ko ngɛ e vi ɔ nɔ. 11Ngɛ Nyɔmtsɛ ɔ mi ɔ, nyumu ko si yo se, nɛ ɔ hu ko si nyumu se. 12Ejakaa kaa bɔ nɛ yo je nyumu mi ɔ, ja nɔuu kɛ nyumu hu gu yo mi kɛ ba; se nihi kulaa je Mawu mi.
13Nyɛ nitsɛmɛ nyɛ hla mi ngɛ nyɛ kpɛti. Anɛ e ngɛ fɛu kaa yo maa sɔle ngɛ Mawu hɛ mi nɛ e hɛ́ e yi nɔ lo? 14Anɛ fɔmi su nitsɛ tsɔɔ we nyɛ kaa, ke nyumu fia e yi kusuu ɔ, e ngɛ zo ha lɛ, 15se yo lɛɛ ke e fia e yi kusuu ɔ, e ji hɛ mi nyami ha lɛ lo? Ejakaa a kɛ yi bwɔmi ɔ ha lɛ kaa he hami nɔ. 16Se ke nɔ ko suɔ kaa e pee e he nya sãlɔ ngɛ enɛ ɔ he ɔ, wɔɔ lɛɛ wa pee we ja, nɛ Mawu asafo ɔmɛ hu pee we ja.
Nyɔmtsɛ Niyeni ɔ
17Kita nɛ i ngɛ nyɛ woe nɛ ɔ, pi nyɛ yi nɛ i kɛ ngɛ jee, ejakaa ke nyɛ kpe ɔ, nɔ́ kpakpa ko ji mi, se mohu nɔ́ yaya lɛ jee mi. 18Se kekleekle ɔ, i nuɔ kaa ke nyɛ ya bua nyɛ he nyɛ ngɛ asafo ɔ mi ɔ, mi gbamihi ngɛ nyɛ kpɛti, nɛ i heɔ yeɔ fã kɛ fã; 19ejakaa e sa kaa migbami nɛ te si ngɛ nyɛ kpɛti konɛ ni kpakpa amɛ a je a he si paa ngɛ nyɛ kpɛti. 20Jehanɛ ke nyɛ nya ba bua ngɛ he kake ɔ, pi Nyɔmtsɛ Niyeni ɔ yemi nɛ nyɛ ba; 21ejakaa kikɛmɛ a nyɛ ni yemi nɛ ɔ mi ɔ, nɔ tsuaa nɔ ngɔɔ lɛ nitsɛ e ni ye ni nɛ e yeɔ, nɛ benɛ hwɔ ngɛ nɔ ko yee ɔ, blɔɔ nɔ ko de da. 22Anɛ nyɛ be wehi nɛ nyɛ maa ye ni nɛ nyɛ maa nu ngɛ lejɛ ɔmɛ lo? Aloo Mawu asafo ɔ he guɛ nyɛ ngɛ gbee, nɛ nyɛ ngɛ nihi nɛ be nɔ́ ko ɔmɛ a hɛ mi si puee ɔ? Kɛ ma de nyɛ kɛɛ? Ma je nyɛ yi lo? Enɛ ɔ lɛɛ i be nyɛ yi jee ngɛ he.
23Ejakaa imi nitsɛ nɔ́ nɛ i na kɛ je Nyɔmtsɛ dɛ mi nɛ i kɛ ha nyɛ ɔ ji nɛ ɔ nɛ, kaa: Nyɔmtsɛ Yesu ɔ, jamɛ a nyɔ ɔ mi nɔuu nɛ a tsɔɔ e se blɔ ɔ, e kɛ̃ abolo, 24nɛ e na si, nɛ e kuɔ mi, nɛ e ke: “Enɛ ɔ ji ye nɔmlɔ tso nɛ a kuɔ ngɛ nyɛ ke. Nyɛɛ pee e nɛ ɔ nɛ nyɛ kɛ kai mi.” 25Ja nɔuu e wo kplu ɔ hu ngɛ niyeni ɔ se, nɛ e ke: “Kikɛmɛ a kplu nɛ ɔ ji somi he ɔ ngɛ ye muɔ ɔ mi. Nyɛɛ pee enɛ ɔ; si abɔ nɛ nyɛ maa nu ɔ nɛ nyɛ kɛ kai mi.” 26Ejakaa si abɔ nɛ nyɛ yeɔ kikɛmɛ a bolo nɛ ɔ, nɛ nyɛ nuu kikɛmɛ a kplu nɛ ɔ hulɔ ɔ, nyɛ ngɛ Nyɔmtsɛ ɔ gbenɔ ɔ jajee kɛ ngɛ tsɔɔe kɛ maa su be nɛ e maa ba.
27Lɔ ɔ he ɔ, nɔ tsuaa nɔ nɛ yeɔ kikɛmɛ a abolo nɛ ɔ nɛ e nuu Nyɔmtsɛ ɔ kplu ɔ bɔ nɛ sɛ́ ɔ, e ngɛ Nyɔmtsɛ ɔ nɔmlɔ tso ɔ kɛ e muɔ ɔ nɔ tɔe. 28Nɔmlɔ nɛ ka lɛ nitsɛ e he loko e ye abolo nɛ ɔ eko nɛ e nu kplu nɛ ɔ eko; 29ejakaa nɔ nɛ yeɔ nɛ e nuu bɔ nɛ sɛ́ ɔ, kojomi mohu e yeɔ nɛ e nuu haa e he ejakaa e bui Nyɔmtsɛ e nɔmlɔ tso ɔ. 30Kɔlɔ ɔ he hu nɛ nyɛ ti nihi fuu ngɛ gboe nɛ a he wɛ mɛ, nɛ nihi babauu hu gbo nɛ ɔ nɛ. 31Se e ji wa kaa wɔ nitsɛmɛ wa he hyɛɛ jinɛ a be wɔ kojoe. 32Se ke a kojo wɔ ɔ, Nyɔmtsɛ ɔ tsɔsemi ʼi, benɛ pee nɛ a ko bu wɔ kɛ je ɔ kulaa fɔ.
33Lɔ ɔ he ɔ, mamimɛ, ke nyɛ nya ba bua nɛ nyɛ maa ye ni ɔ, nyɛɛ mlɛ nyɛ sibi. 34Se ke hwɔ ngɛ nɔ ko yee ɔ, e ye ni ngɛ we mi lolo, benɛ pee nɛ nyɛ he nya buami ɔ ko tsɛ kojomi ha nyɛ. Nihi nɛ piɛ ɔmɛ ɔ, ke i ba a, ma to mɛ blɔ nɔ.",https://www.bible.com/bible/2322/1CO.11.DAN77
1 KORINTOBI 12,"Mumi mi dloomi nike nihi
1Jehanɛ, mamimɛ, i suɔ kaa ma ha nyɛɛ le nɔ́ ko ngɛ mumi mi nihi a he. 2Nyɛ le kaa benɛ nyɛ ji wɔ jali ɔ, amaga mumuihi a ngɔ a kpaka nyɛ kɛ ya, bɔ tsuaa bɔ nɛ a kpaka nyɛ ha a. 3Lɔ ɔ he ɔ, i ngɛ hae nɛ nyɛɛ le kaa, nɔ nɛ tuɔ munyu ngɛ Mawu mumi mi ɔ, de we ke Yesu ɔ musutsɛ ji lɛ, nɛ nɔ ko be nyɛe ma de ke Yesu ji Nyɔmtsɛ hulɔ, kaa ja Mumi Klɔuklɔu ɔ kpaka lɛ.
4Dloomi nike nihi slɔɔtohi ngɛ, se mumi kake ɔ nɔuu lɛ haa. 5Sɔmɔmi ni tsumihi slɔɔtohi hu ngɛ, se Nyɔmtsɛ kake ɔ nɔuu a kɛ sɔmɔɔ; 6nɛ ni tsumihi slɔɔtohi hu ngɛ, se Mawu kake ɔ nɔuu ji nɔ nɛ tsuo kulaa ngɛ nihi kulaa mi. 7Se nɔ tsuaa nɔ ɔ, a haa Mumi ɔ jeɔ e he kpo ngɛ e mi konɛ e hi ha nihi. 8Mumi ɔ haa nɔ ko ni lemi munyu; nɛ nɔ ko hu jamɛ a Mumi ɔ nɔuu haa lɛ nihi a sisi nami he ni lemi. 9Lɛ Mumi ɔ nɔuu haa nɔ ko hemi kɛ yemi; nɛ nɔ kpa hu tsami dloomi nike nihi, 10Nɔ ko ɔ, he wami nihi a tsumi; nɔ ko ɔ gbami; nɔ ko hu mumihi a si kpami; nɔ ko hu gbi slɔɔtohi a tumi; nɛ nɔ kpa hu munyuhi a sisi tsɔɔmi. 11Se kikɛmɛ a ni nɛ ɔmɛ kulaa a, Mumi kake ɔ nɔuu lɛ tsuo, nɛ e dlaa ngɔ haa nɔ tsuaa nɔ kakaaka, bɔ nɛ e suɔ.
Nɔmlɔ tso kake kɛ e he nihi slɔɔtohi
12Ejakaa kaa bɔ nɛ nɔmlɔ tso ɔ kake ʼi, se e hɛɛ he nihi fuu, nɛ nɔmlɔ tso ɔ he nihi fuu ɔ kulaa ji nɔmlɔ tso kake ɔ, ja nɔuu hu ji Kristo. 13Ejakaa Yudafohi ji wɔ jio, Helabihi ji wɔ jio, nyɔguɛhi jio, he yeli jio, wɔ tsuo ɔ Mumi kake mi a gu a baptisi wɔ ngɔ wo nɔmlɔ tso kake mi; nɛ wɔ tsuo Mumi kake akɛ ha wɔ nɛ waa nu.
14Ejakaa nɔmlɔ tso ɔ hu pi he nɔ kake ʼi, se fuu ʼi. 15Ke nane ma de ke: “Akɛnɛ i pi nine he je ɔ, i pi nɔmlɔ tso ɔ he ni ɔmɛ eko” ɔ, anɛ enɛ ɔ he je ɔ, e pi nɔmlɔ tso ɔ he ni ɔmɛ eko lo? 16Nɛ ke tue hu ma de ke: “Akɛnɛ i pi hɛngmɛ he je ɔ, i pi nɔmlɔ tso ɔ he ni ɔmɛ eko” ɔ, anɛ enɛ ɔ he je ɔ, e pi nɔmlɔ tso ɔ he ni ɔmɛ eko lo? 17Ke nɔmlɔ tso mluku ɔ kulaa ji hɛngmɛ ɔ, jije nɔ numi ngɛ? Ke nɔ numi sɔuu ʼi ɔ, jije nɔ he fu numi ɔ ngɛ? 18Se jehanɛ Mawu kɛ he nɔ́ tsuaa he nɔ́ ma nɔmlɔ tso ɔ he bɔ nɛ e suɔ. 19Se ke mɛ kulaa ji he nɔ́ kake ɔ, jije nɔmlɔ tso ɔ ngɛ? 20Se jehanɛ he nihi fuu ʼi mohu, se nɔmlɔ tso kake ʼi.
21Hɛngmɛ be nyɛe ma de nine ke: “I be o he ni tsumi;” nɛ jehanɛ hu yi be nyɛe ma de nanehi ke: “I be nyɛ he ni tsumi.” 22Nɔmlɔ tso ɔ he nihi nɛ peɔ wɔ kaa a he wɛ́ kulaa a, mɛ mohu a he hiaa wɔ titli, 23nɛ nihi nɛ e peɔ wɔ kaa a ji nɔmlɔ tso he nihi nɛ hɛ mi be nyami kulaa a, kɔlɔ ɔmɛ titli a hɛ mi nyami wa woɔ, nɛ wa he nihi nɛ be fɛu ɔ mohu naa he fɛu; 24se wa he nihi nɛ ngɛ fɛu momo ɔ, a hia we hɛ mi nyami womi. Se Mawu tsla nɔmlɔ tso ɔ ngɛ blɔ nɔ nɛ nɔ́ nɛ piɛ lɛ nɔ́ ko ɔ, kɔlɔ ɔ titli e kɛ bu haa; 25konɛ mi gbami nɛ ko ba nɔmlɔ tso ɔ mi, se mohu he ni ɔmɛ nɛ baa a sibi a yi pɛpɛɛpɛ. 26Nɛ ke he nɔ kake ngɛ nɔ nae ɔ, he ni ɔmɛ kulaa kɛ lɛ naa nɔ. Nɛ ke he nɔ kake hɛ mi ba nyami hu, he ni ɔmɛ kulaa kɛ lɛ naa bua jɔmi.
27Jehanɛ nyɛ tsuo ɔ, Kristo nɔmlɔ tso ji nyɛ, nɛ kakaaka a, e he nihi. 28Nɛ kekleekle ɔ, Mawu wo ni komɛ bɔfohi ngɛ asafo ɔ mi, nɔ́ nɛ ji enyɔ ɔ, gbali, nɔ́ nɛ ji etɛ ɔ, tsɔɔli; kɔlɔ ɔ se ɔ he wami ni tsuli, kɔlɔ ɔ se ɔ, hiɔhi a tsami dloomi nike nihi, yemi kɛ buami, nɔyemihi, gbi slɔɔtohi a tumi. 29Anɛ nihi tsuo ji bɔfohi lo? Anɛ nihi tsuo ji gbali lo? Anɛ nihi tsuo ji tsɔɔli lo? Anɛ nihi tsuo ji he wami ni tsuli lo? 30Anɛ nihi tsuo lɛ ngɛ hiɔhi a tsami dloomi nike nihi lo? Anɛ nihi tsuo lɛ tuɔ munyu slɔɔtohi lo? Anɛ nihi tsuo lɛ tsɔɔ munyuhi a sisi lo? 31Nyɛ hɛ nɛ dɔ ngɛ dloomi nike nihi nɛ hi saminya amɛ a he. Nɛ ma kpale tsɔɔ nyɛ blɔ nɛ hi pe kulaa.",https://www.bible.com/bible/2322/1CO.12.DAN77
1 KORINTOBI 13,"Suɔmi
1Ke i kɛ nimli kɛ hiɔwe bɔfohi a lilɛ tuɔ munyu se be suɔmi ɔ, lɛɛ i ngɛ kaa ayawa nɛ jijeɔ loo ngmlɛ nɛ pɛɛ. 2Nɛ ke i ngɛ gbami, nɛ i naa laami mi nihi kulaa nya, nɛ i le nihi kulaa, nɛ ke i ngɛ hemi kɛ yemi kulaa hulɔ, bɔ nɛ ma nyɛ yokuhi ma hia, se i be suɔmi ɔ, lɛɛ i pi nɔ́ ko? 3Nɛ ke i ngɔ ye nihi kulaa ngɔ ke nihi, nɛ ke i ngɔ ye nɔmlɔ tso ngɔ ha nɛ a sa mi, se i be suɔmi ɔ, i na we se ko.
4Suɔmi toɔ e tsui si, e mi mi hi; suɔmi ji hunga; suɔmi fiɛ̃, e pee we pupuupu, 5e pee we nihi nɛ sɛ, e plee we lɛ nitsɛ e nɔ he, e mi mi wui la, e kɛ nɔ tɔmi wui e mi. 6E nya we nɔ yayami he, se mohu e nyaa anɔkuale he? 7Suɔmi maa e nya ngɛ nihi kulaa mi, e heɔ nihi kulaa yeɔ, e ngɛ hɛ kɛ nɔ fɔmi, e miaa e hɛ mi ngɛ nihi kulaa mi.
8Suɔmi se pui gblegbleegblee. Se ke gbamihi ʼi ɔ, a se maa po; ke munyuhi slɔɔtohi a tumi ʼi ɔ, a maa jɔɔ; ke ni lemi ʼi ɔ, e se maa po. 9Ejakaa wa ni nɛ wa le ɔ, fã kɛ fã ʼi, nɛ wa gbami hu fa kɛ fa ʼi. 10Se ke nɔ́ nɛ hi kɛ pi si ɔ ba a, lɔ ɔ lɛɛ nɔ́ nɛ ji fa kɛ fa a se maa po.
11Benɛ i ji bimwɔyo ɔ, i tuɔ munyu kaa bimwɔyo, i juɛɛ ni a he kaa bimwɔyo, i susuu kaa bimwɔyo; se benɛ i ba plɛ nyumu nɔkɔtɔma a, i sake bimwɔwi a ni ɔmɛ ngɔ pue se. 12Ejakaa mwɔnɛ mwɔnɛ ɔ, ahuhuɛ mi wa guu kɛ hyɛɛ nɔ tsuu, se jamɛ a be ɔ mi ɔ, hɛ mi kɛ hɛ mi. Mwɔnɛ mwɔnɛ ɔ, i le ni fã kɛ fã, sɛ jamɛ a bɛ ɔ ɔ mi ɔ, ma lɛ ni kɛ pi si kaa bɔ nɛ a le mi kɛ pi si ɔ.
13Se jehanɛ hemi kɛ yemi, hɛ kɛ nɔ tɔmi, suɔmi, kikɛmɛ a nihi etɛ nɛ ɔmɛ hii si; se suɔmi ji a kpɛti nɔ nɛ pe kulaa.",https://www.bible.com/bible/2322/1CO.13.DAN77
1 KORINTOBI 14,"Mumi mi dloomi nike nihi
1Nyɛɛ di suɔmi se. Nyɛ hɛ nɛ dɔ ngɛ mumi mi nihi a he, se titli ɔ, gbami. 2Ejakaa nɔ nɛ tuɔ munyu kɛ lilɛ slɔɔto ko ɔ, pi nimli nɛ e kɛ ngɛ tue, se Mawu mohu, ejakaa nɔ ko nɔ ko nui, se mumi mi e ngɛ laami munyu ɔmɛ tue ngɛ. 3Nɔ nɛ gbaa a, nimli e gbaa ngɔ tsɔɔ konɛ e kɛ ha a nane nɛ nu si nɛ e bɔ mɛ kɔkɔ nɛ e jɔɔ a bua. 4Nɔ nɛ tuɔ munyu kɛ lilɛ slɔɔto ko ɔ, yeɔ buaa lɛ nitsɛ e he, se nɔ nɛ gbaa a, e yeɔ buaa asafo ɔ.
5Se i ko suɔ nɛ nyɛ tsuo nyɛ ko tu munyu kɛ lilɛ slɔɔtohi Se nɔ́ nɛ i ko suɔ titli ji kaa nyɛɛ gba, ejakaa nɔ nɛ gbaa a, e pe nɔ nɛ tuɔ munyu kɛ lilɛ slɔɔtohi, ja e tsɔɔ sisi hulɔ konɛ e ye bua asafo ɔ kulaa. 6Jehanɛ, mamimɛ, ke i ba nyɛ ngɔ ba tu munyu kɛ lilɛ slɔɔtohi nɛ pi kpo jemi loo ni lemi loo gbami loo ni tsɔɔmi ko ɔ, mɛni se i haa nyɛ naa?
7Kaa bɔ nɛ nihi nɛ wami be mi ɔ pɛɛ ɔ, bɛ jio, saku jio, ke e pɛmi ɔ mi tsɔ we ɔ, kɛ maa pee kɛɛ nɛ a maa le nɔ nɛ a ngɛ kpae aloo nɔ nɛ a ngɛ fiae ɔ nɛɛ? 8Ejakaa ke titimati pɛ́ pɛmi nɛ ngɛ faii ɔ, mɛnɔ ma dla e he ngɔ to ta? 9Ja nɔuu kɛ nyɛ hu, ngɛ munyu tumi blɔfami ɔ, ke nyɛ tu we munyu nɛ sisi ngɛ faii ɔ, kɛ maa pee kɛɛ nɛ a maa le nɔ nɛ nyɛ ngɛ dee ɔ? Ejakaa kɔlɔ ɔ lɛɛ nyɛ ngɛ kaa nihi nɛ ngɛ munyu tue woɔ kɔhiɔ mi. 10Gbi slɔɔtohi fuu ngɛ je ɔ mi mohu, se eko eko be nɛ be sisi. 11Se jehanɛ ke i nui munyu ɔ sisi ɔ, lɛɛ ma plɛ maje no ngɛ nɔ nɛ ngɛ munyu ɔ tue ɔ hɛ mi, nɛ nɔ nɛ ngɛ munyu ɔ tue ɔ hu ma plɛ maje no ngɛ ye hɛ mi. 12Be abɔ nɛ nyɛ hɛ dɔɔ ngɛ mumi mi nihi a he ɔ, ja nɔuu hu nyɛɛ bɔ mɔde konɛ nyɛɛ be nɔ ngɛ nihi nɛ ma ha asafo ɔ maa wa a mi.
13Lɔ ɔ he ɔ, nɔ nɛ tuɔ munyu kɛ lilɛ slɔɔto ko ɔ, e sɔle konɛ e nyɛ sisi hu nɛ e tsɔɔ. 14Ejakaa ke i sɔlee kɛ lilɛ slɔɔto ɔ, ye mumi ɔ sɔlee lɛɛ, se ye juɛmi ɔ piɛ we he. 15Jeha nɛ kɛ ma pee kɛɛ? I kɛ mumi maa sɔle, nɛ i kɛ juɛmi hu maa sɔle. Ma fia kɛ mumi, nɛ ma la kɛ juɛmi hulɔ. 16Ejakaa ke o kɛ mumi ngɛ Mawu yi jee ɔ, kɛ maa pee kɛɛ nɛ nɔ nɛ hii si ngɛ ninɛmɛ nɛ li mi eko ɔmɛ a blɔ he ɔ ma de Amen ngɔ si o sina a nɔ, akɛnɛ e li nɔ nɛ o ngɛ dee ɔ? 17Moo lɛɛ, o ngɛ si nae saminya mohu, se kɛ ɔ, o yi bua we nɔ kpa a kulaa.
18I naa ye Mawu ɔ si kaa i pe nyɛ tsuo ngɛ gbi slɔɔtohi a tumi mi. 19Se ke ɔ, ngɛ asafo ɔ mi ɔ, i suɔ kaa i kɛ ye juɛmi nɛ tu munyu kakaaka enuɔ, konɛ ma kɛ tsɔɔ ni kpahi a ni mohu, pe nɔ nɛ ma tu munyu kakaaka akpe nyɔngma ngɛ gbi slɔɔtohi a mi.
20Mamimɛ, nyɛ ko pee nyɛ he jokuɛwi ngɛ juɛmi blɔfami, se yayami blɔfami ɔ, nyɛɛ pee nyɛ he bimwɔwi, se juɛmi blɔfami ɔ, nyɛɛ pee nyɛ he nihi nɛ a wa. 21A ngma ngɛ Mlaa a mi ke: “Nyɔmtsɛ ɔ ke:
Gbi slɔɔtohi a mi kɛ nya slɔɔtohi a nɔ
Ma gu nɛ i kɛ kikɛmɛ a ma nɛ ɔ maa tu munyu,
Se lɔ ɔ hu tete a be mi tue bue.”
22Lɔ ɔ he ɔ gbi slɔɔtohi ɔmɛ ɔ a pi okadi ha ninɛmɛ nɛ heɔ yeɔ, se mohu a ji okadi ha ninɛmɛ nɛ he we yi. Gbami ɔ, e pi ninɛmɛ nɛ he we yi ɔmɛ a nɔ, se mohu ninɛmɛ nɛ heɔ ye ɔmɛ a nɔ.
23Lɔ ɔ he ɔ jehanɛ, ke asafo mluku ɔ tsuo nya ba bua ngɛ he kake, nɛ ni ɔmɛ tsuo kɛ gbi slɔɔtohi ngɛ munyu tue, nɛ ninɛmɛ nɛ li mi eko aloo ninɛmɛ nɛ he we yi ɔmɛ a ti ni komɛ hu ba lejɛ ɔ, anɛ a be dee ke nyɛ ngɛ godo nue lo? 24Se ke ni ɔmɛ kulaa ngɛ gbae, nɛ nɔ ko nɛ he we yi aloo e li mi eko ba lejɛ ɔ, ni ɔmɛ tsuo ma kã lɛ, ni ɔmɛ tsuo maa kojo lɛ, 25a ma je e tsui mi laami nihi a kpo paa nɛ lɔ ɔ ma ha e kɛ e hɛ mi ma bu si nɛ e ja Mawu, nɛ e maa jaje ke Mawu ngɛ nyɛ kpɛti niinɛ.
Blɔnyatomi ngɛ asafo ɔ mi
26Lɛɛ mɛni mɔ, mamimɛ? Ke nyɛ nya ba bua, nɛ nyɛ ti nɔ ko ngɛ la ko, nɔ ko hu ngɛ tsɔɔmi ko, nɔ ko ngɛ gbi slɔɔto ko, nɔ ko ngɛ kpo jemi ko, nɔ ko ngɛ sisi tsɔɔmi ko ɔ, a pee kulaa bɔ nɛ e maa ye bua nihi. 27Ke a ngɛ gbi slɔɔto tue ɔ, nyɛ ha ni enyɔ loo ke e hiɛ hluu ɔ, ni etɛ pɛ nɛ tu, kakaaka, nɛ nɔ kake hu nɛ tsɔɔ sisi. 28Ke sisi tsɔɔlɔ ko be ɔ, e ma e nya ngɛ asafo ɔ mi, se e tu munyu ha lɛ nitsɛ e he kɛ Mawu. 29Se gbali ɔmɛ ɔ, ni enyɔ loo ni etɛ nɛ tu munyu, nɛ nihi nɛ piɛ ɔ a susu he. 30Se ke a je nɔ ko kpo tsɔɔ nɔ ko nɛ hii si ɔ, nɔ nɛ ngɛ munyu ɔ tue ɔ e jɔɔ tumi. 31Ejakaa nyɛ tsuo nyɛ maa gba, kakaaka, konɛ nɔ tsuaa nɔ nɛ kase nɔ ko nɛ a tu munyu ngɔ tsɔɔ nihi kulaa kɛ wo mɛ he wami. 32Gbali a mumi baa a he si haa gbali ɔmɛ, 33ejakaa Mawu ɔ, e pi basabasa peemi Mawu, se mohu he jɔmi Mawu, kaa bɔ nɛ e ngɛ ngɛ he tsɔli asafo ɔmɛ kulaa mi ɔ.
34Nyɛ ha yi ɔmɛ nɛ pee kɔ ngɛ asafo kpehi a mi, ejakaa a ngmɛ mɛ blɔ nɛ a tu munyu, se mohu a ba a he si kaa bɔ nɛ Mlaa a hu deɔ ɔ. 35Ke a suɔ kaa a kase nɔ ko ɔ, a bi mɛ nitsɛmɛ a hunomɛ ngɛ we mi. Ejakaa e ngɛ zo ha yihi kaa a maa tu munyu ngɛ asafo kpehi a mi.
36Anɛ nyɛ ngɔ Mawu munyu ɔ je? Aloo nyɛ kɛkɛ nyɛ ngɔ e ba? 37Ke e peɔ nɔ ko kaa gbalɔ loo mumi mi nɔmlɔ ji lɛ ɔ, e sa nɛ e le kaa nɔ nɛ i ngma nyɛ nɛ ɔ, Nyɔmtsɛ ɔ kita ʼi; 38se ke nɔ ko li enɛ ɔ ɔ, nyɛ ko le lɛ. 39Lɔ ɔ he ɔ, mamimɛ, nyɛ hɛ nɛ dɔ ngɛ gbami he, nɛ gbi slɔɔtohi a tumi hu nyɛ ko tsi nya. 40A pee nɔ tsuaa nɔ bɔ nɛ ngɛ fɛu ngɛ blɔ nya blɔ nya.",https://www.bible.com/bible/2322/1CO.14.DAN77
1 KORINTOBI 15,"Kristo sitemi
1Jehanɛ, mamimɛ, i ngɛ nyɛ kaie kaa Sane Kpakpa a nɛ i jaje tsɔɔ nyɛ nɛ nyɛ pɛtɛ he hulɔ nɛ nyɛ hɛɛ mi ɔ, 2kɔlɔ ɔ a kɛ heɔ nyɛ yi wami hulɔ, ke nyɛ pɛtɛ he bɔ nɛ i jaje tsɔɔ nyɛ ɔ, ke pi ja a lɛɛ nyɛ he ye yaka gu.
3Ejakaa sanehi nɛ he hia pe kulaa nɛ a kɛ ha mi nɛ imi hu i kɛ ha nyɛ ɔ ji kaa, Kristo gbo ngɛ wa he yayami ɔmɛ a he ngɛ ngmami ɔmɛ a nya, 4kaa a pu lɛ, nɛ a tle lɛ si ekohu ngɛ ligbi nɛ ji ligbi etɛ ɔ nɔ ngɛ ngmami ɔmɛ a nya; 5nɛ kaa e je e he kpo ngɔ tsɔɔ Kefa, lɔ ɔ se ɔ, ni nyɔngma kɛ enyɔ ɔ. 6Lɔ ɔ se ɔ, e je e he kpo ngɔ tsɔɔ nyɛmimɛ pe lafa enuɔ si kake, nihi nɛ a ti nihi fuu ngɛ kɛ ba su mwɔnɛ, se ni komɛ hu gbo. 7Lɔ ɔ se ɔ, e je e he kpo ngɔ tsɔɔ Yakobo, lɔ ɔ se ɔ bɔfo ɔmɛ tsuo kulaa.
8Se mɛ kulaa a se ɔ, e je e he kpo ngɔ tsɔɔ imi hulɔ nɛ i ngɛ kaa nɔ ko nɛ a kpatu fɔ lɛ ɔ. 9Ejakaa imi lɛɛ, i ji enɔ wayo kulaa ngɛ bɔfo ɔmɛ a kpɛti, nɛ i sɛ́ tete kaa a tsɛɛ mi bɔfo po, ejakaa i wa Mawu asafo ɔ yi mi. 10Se Mawu dloomi nya i kɛ ji nɔ nɛ i ji nɛ ɔ nɛ, nɛ e dloomi nɛ e kɛ dloomi ɔ pee we yaka; se mohu, i tsu ni wawɛɛ pe mɛ tsuo pɛpɛɛpɛ, se pi imi tete, se mohu Mawu dloomi nɛ kɛ mi ngɛ ɔ. 11Lɔ ɔ he ɔ jehanɛ, imi jio, mɛ jio, enɛ ɔ ji wa fiɛmi, nɛ enɛ ɔ hu ji nɔ́ nɛ nyɛ he ye.
Wa sitemi
12Jehanɛ ke a fiɛ ngɛ Kristo he kaa a tle lɛ si kɛ je gbeje ɔ, mɛni he je nɛ nyɛ ti ni komɛ deɔ ke ni gbogboehi a si temi ko be ɔ? 13Se ke ni gbogboehi a si temi ko be ɔ, lɛɛ Kristo hu a tle we lɛ si. 14Nɛ ke a tle we Kristo si ɔ, lɛɛ wa fiɛmi ɔ pee yaka, nɛ nyɛ hemi kɛ yemi ɔ hu pee yaka gu. 15Jeha nɛ a kpa wɔ si kaa Mawu he lakpa odase yeli ji wɔ, ejakaa wa ye Mawu he odase kaa e tle Kristo si, nɔ nɛ, ke e ngɛ mi kaa ni gbogboehi ti si ɔ, lɛɛ e tle we lɛ si? 16Ejakaa ke a tle we ni gbogboehi a si ɔ, lɛɛ Kristo hu a tle we lɛ si. 17Nɛ jehanɛ ke a tle we Kristo si ɔ, lɔ ɔ lɛɛ nyɛ hemi kɛ yemi ɔ pee yaka nɛ nyɛ fɔɔ si ngɛ nyɛ he yayami ɔmɛ a mi kɛ mwɔɔ; 18lɔ ɔ lɛɛ nihi nɛ gbo ngɛ Kristo mi ɔ hu laa. 19Ke wami nɛ ɔ mi kɛkɛ wa hɛ ngɛ Kristo nɔ ngɛ ɔ, wa ni ngɛ mɔbɔ pe nimli kulaa.
20Se anɔkuale ɔ ji kaa, a tle Kristo si kɛ je gbeje, e pee kekleekle nɔ ngɛ nihi nɛ gbo ɔmɛ a kpɛti. 21Ejakaa bɔ nɛ gbenɔ gu nɔmlɔ nɔ kɛ ba a, ja nɔuu si temi ɔ hu gu nɔmlɔ nɔ kɛ ba. 22Ejakaa, kaa bɔ nɛ Adam mi nɛ nihi kulaa gboɔ ngɛ ɔ, ja nɔuu kɛ̃ Kristo mi nɛ mɛ kulaa a yi ma na wa ngɛ. 23Nɔ tsuaa nɔ ngɛ lɛ nitsɛ e blɔ he: Kekleekle nɔ ji Kristo, lɔ ɔ se ɔ nihi nɛ ji Kristo ni ɔmɛ ngɛ e bami ɔ mi. 24Lɔ ɔ se loko nyagbe ɔ maa ba, benɛ e maa ngɔ matsɛ yemi ɔ ngɔ ha Mawu nɛ ji Tsɛ ɔ; nɛ e maa po nɔ yemi kulaa kɛ he blɔ kulaa kɛ he wami kulaa se ɔ. 25Ejakaa ja Kristo ye matsɛ kɛ maa su be nɛ Mawu maa ngɔ henyɛli kulaa ngɔ wo e nane si. 26Nyagbe henyɛlɔ nɛ a ma kpata e hɛ mi ji gbenɔ. 27Ejakaa ngmami ɔ ke: “Mawu ngɔ nihi tsuo kulaa ngɔ wo e nane si.” Se ke e de ke a ngɔ nihi kulaa ngɔ wo e sisi ɔ, blɔɔ e ngɛ paa kaa nɔ nɛ ngɔ nihi kulaa ngɔ wo e sisi ɔ be mi. 28Se e benɛ a ngɔ nihi kulaa ngɔ wo Bi ɔ sisi ɔ, lɔ ɔ lɛɛ Bi ɔ nitsɛ hu maa ngɔ e he ngɔ wo nɔ nɛ ngɔ nihi kulaa ngɔ wo e sisi ɔ sisi, konɛ Mawu nɛ pee nihi kulaa yi.
29Ejakaa, kɛ nihi nɛ haa a baptisii mɛ ngɛ ni gbogboehi a nane mi ɔ maa pee kɛɛ? Ke ni gbogboehi be si tee kulaa a, mɛ he je mɔ nɛ a haa a baptisii mɛ ngɛ ni gbogboehi a nane mi ɔ? 30Mɛ he je wɔ hu wa naa amane ngmlɛfia tsuaa ngmlɛfia a? 31I na nyɛ he fiami nɛ i ngɛ ngɛ wa Nyɔmtsɛ Kristo Yesu mi ɔ, kaa i gboɔ daa nɛ ɔ. 32Ke nimli a blɔfami nɛ i kɛ “lohwe dikali” hwu ta ngɛ Efeso ɔ, jinɛ mɛni se i naa? Ke ni gbogboehi ti si ɔ, “Nyɛ ha waa ye ni nɛ waa nu ni, ejakaa hwɔɔ ɔ wa ma gbo!”
33Nyɛ ko ha nɛ a sisi nyɛ. “Huɛ yaya bɔmi puɛɔ je mi bami kpakpa.” 34Nyɛ ha nyɛ hɛ mi nɛ tsɔ nyɛ saminya, nɛ nyɛ ko pee yayami; ejakaa nyɛ ti ni komɛ li nɔ́ ko nɔ́ ko ngɛ Mawu he. I ngɛ enɛ ɔ dee nɛ ma kɛ gbe nyɛ zo.
Nɔmlɔ tso nɛ a kɛ maa te si
35Se eko ɔ nɔ ko ma bi ke: “Kɛ ni gbogboehi maa pee kɛ te si kɛɛ? Nɛ jehanɛ mɛni nɔmlɔ tso a ma kɛ ba?” 36Lohwe! Nɔ́ nɛ mo nitsɛ o du ɔ, ja e gbo lolo loko e yi ma na wa. 37Nɛ jehanɛ hu, nɔ́ nɛ o duɔ ɔ, pi tso nɛ maa puɛ ʼi, se mohu dumi wu ngmelu kɛkɛ, ke ngma jio, nihi nɛ piɛ ɔmɛ eko ʼi jio. 38Mawu haa wu ɔ tso bɔ nɛ e suɔ, nɛ wu tsuaa wu ɔ, e haa lɛ lɛ nitsɛ e tso.
39Pi he lo tsuo ji he lo kake, se mohu eslo nimli a he lo, nɛ e slo lohwehi a he lo, eslo nyu mi lohi a nɔ, nɛ eslo lohwe pɛlitsɛmɛ a nɔ hulɔ.
40Hiɔwe nɔmlɔ tsohi ngɛ, nɛ zugba nɔ nɔmlɔ tsohi hu ngɛ; se kɛ ɔ eslo hiɔwe nihi a hɛ mi nyami, nɛ eslo zugba nɔ ni ɔmɛ hu a nɔ. 41Eslo pu hɛ mi nyami, nɛ eslo hlami hu hɛ mi nyami, nɛ eslo dodoehi a hɛ mi nyami; ejakaa eslo dodoe kake hɛ mi nyami ngɛ dodoe kpa hɛ mi nyami he.
42Jã nɔuu ji ni gbogboehi a sitemi ɔ hulɔ. A duɔ lɛ ngɛ puemi mi, a tleɔ lɛ si ngɛ nɔ́ nɛ puɛ we mi; 43a duɔ lɛ ngɛ nɔ́ nɛ be nyami mi, a tleɔ lɛ si ngɛ nyami mi; a duɔ lɛ ngɛ gbɔlemi mi, a tleɔ lɛ si ngɛ he wami mi. 44A duɔ klaa nɔmlɔ tso, a tleɔ mumi nɔmlɔ tso si. Ke klaa nɔmlɔ tso ngɛ ɔ, mumi nɔmlɔ tso hu ngɛ. 45Jã a ngma hulɔ ke: “Adam nɛ ji kekle nɔmlɔ ɔ plɛ klaa nɛ hɛ ngɛ; nyagbe Adam ɔ plɛ mumi nɛ haa nɔ yi naa wa.” 46Se tsa pi mumi nɔ ɔ ji kekle nɔ, se mohu klaa nɔ ɔ, kɔlɔ ɔ se ɔ mumi nɔ ɔ. 47Kekle nɔmlɔ nɛ je zugba a mi ɔ, zu ʼi, nɔmlɔ nɛ ji enyɔ ɔ je hiɔwe. 48Bɔ nɛ zugba nɛ ɔ nɔ no ɔ ngɛ ɔ, jã zugba nɛ ɔ nɔ bi ɔmɛ hu ngɛ; nɛ bɔ nɛ hiɔwe no ɔ ngɛ ɔ, ja hiɔwe bi ɔmɛ hu ngɛ. 49Nɛ kaa bɔ nɛ wa hɛɛ zugba nɛ ɔ nɔ no ɔ subai ɔ, jã nɔuu wa maa hɛɛ hiɔwe no ɔ hu subai.
50Mamimɛ, nɔ́ nɛ i ngɛ tsɔɔe ji kaa, he lo kɛ muɔ nine be Mawu matsɛ yemi ɔ nɔ sue, nɛ jehanɛ puemi hu nine be nɔ́ nɛ puɛ we ɔ nɔ sue.
51Oʼɛ, laami sane i ngɛ nyɛ dee nɛ ɔ nɛ: Tsa pi wɔ tsuo kulaa nɛ wa ma gbo ɔ, se a ma tsake wɔ tsuo, 52tlukaa ngɛ hɛngmɛfia mi, benɛ a ma kpa nyagbe titimati ɔ; ejakaa a ma kpa titimati, nɛ a ma tle ni gbogboehi a si nɛ a be puɛe hu, nɛ wɔɔ lɛɛ, a ma tsake wɔ. 53Ejakaa ja puɛmi nɔ́ nɛ ɔ wo nɔ́ nɛ puɛ we ɔ, nɛ kikɛmɛ a gbomi nɔ́ nɛ ɔ wo nɔ́ nɛ gbo we ɔ. 54Se benɛ kikɛmɛ a puemi nɔ́ nɛ ɔ wo nɔ́ nɛ puɛ we ɔ, nɛ kikɛmɛ a gbomi nɔ́ nɛ ɔ wo nɔ́ nɛ gbo we ɔ, lɔ ɔ lɛɛ munyu nɛ a ngma a maa ba mi ke:
“A mi gbenɔ ngɛ kunimi yemi mi.
55Mo gbenɔ, jije o kɛ̃ɛ ɔ ngɛ?
Mo gbeje, jije o kunimi yemi ɔ ngɛ?”
56Se gbenɔ kɛ̃ɛ ji yayami, nɛ yayami he wami ji Mlaa a. 57Se sina ha Mawu, nɔ nɛ guu wa Nyɔmtsɛ Yesu Kristo nɔ haa wa yeɔ kunimi ɔ. 58Lɔ ɔ he ɔ, mamimɛ nɛ i suɔ, nyɛ fi si nɛ nyɛ ko gbɔle, nɛ nyɛɛ ya nɔ ngɛ Nyɔmtsɛ ɔ ni tsumi ɔ mi daa nɛ ɔ, ejakaa nyɛ le kaa nyɛ dengme gbomi ɔ be yaka pee ngɛ Nyɔmtsɛ ɔ mi.",https://www.bible.com/bible/2322/1CO.15.DAN77
1 KORINTOBI 16,"Oniatsumi kɛ ha Yerusalem asafo ɔ
1Jehanɛ ngɛ onia nɛ a tsuɔ kɛ haa Mawu webi ɔmɛ a he ɔ, kaa bɔ nɛ i to ha Galatia asafo ɔmɛ ɔ, nyɛ hu nyɛɛ pee ja. 2Daa otsi kekleekle ligbi ɔ nɔ ɔ, nyɛ ti nɔ tsuaa nɔ nɛ je nɔ́ ko ngɔ to, ngɛ bɔ nɛ e naa a nya, konɛ ma ko ba loko a tsu onia a. 3Nɛ ke i ba a, ma tsɔ nihi nɛ nyɛ buu kaa a sa kɛ womi nɛ a hɛɛ nyɛ nike ni ɔmɛ kɛ ya Yerusalem. 4Se ke e sa kaa imi hu ma ya a, i kɛ mɛ maa ya.
Paulo yimitomi
5Se ma ya gu Makedonia loko ma ba nyɛ ngɔ, ejakaa Makedonia ma ya gu. 6Eko ɔ ma hi nyɛ gɔ bɔɔ, nɛ eko ɔ ma ye fiɛ̃ be ɔ hu ngɛ lejɛ ɔ, konɛ he tsuaa he nɛ i yaa a nɛ nyɛ ya je mi blɔ. 7Ejakaa i sume kaa ma na nyɛ ngɛ blɔ kpɛ kɛkɛ, se ye hɛ ngɛ nɔ kaa ke Nyɔmtsɛ ɔ maa ngmɛ mi blɔ ɔ, ma kɛ bɔɔ ngɛ nyɛ ngɔ.
8Se ma hi Efeso kɛ maa su Pentekoste ligbi ɔ nɔ. 9Ejakaa a bli sinya kpetekpleenyɛ nya ha mi, kɛ ha ni tsumi fuu nɛ maa wo yiblii, se ninɛmɛ nɛ kuɔ nya a hu hiɛ.
10Ke Timoteo ba nyɛ ngɔ ɔ, nyɛɛ hyɛ nɛ nyɛ he lɛ hɛmuɔ, ejakaa Nyɔmtsɛ ɔ ni tsumi nɔuu e ngɛ tsue kaa imi. 11Kɔlɔ ɔ he ɔ nɔ ko ko bu lɛ kaa pi nɔ ko ji lɛ; se nyɛ je lɛ blɔ ngɛ he jɔmi mi konɛ e ba ye ngɔ. Ye hɛ ngɛ nɔ kaa e kɛ nyamimɛ ɔmɛ maa ba.
12Wa nyɛmi Apolo ɔ, i kpa lɛ pɛɛ hluu nɛ e kɛ nyɛmimɛ ɔmɛ nɛ ba nyɛ ngɔ, se e kplɛɛ we kulaa kaa e maa ba amlɔ nɛ ɔ, se ke e na e he deka hu e maa ba.
Nyagbe munyuhi
13Nyɛɛ huɔ, nyɛɛ da si kpɛii ngɛ hemi kɛ yemi ɔ mi, nyɛɛ pee nyumu, nɛ nyɛ he nɛ wa! 14Nyɛɛ pee nyɛ nihi kulaa ngɛ suɔmi mi.
15Mamimɛ, nyɛ le Stefana we mi bi ɔmɛ kaa mɛ ji Akaia kekleekle yiblii, nɛ a ngɔ Mawu webi ɔmɛ a sɔmɔmi ɔ ngɔ fɔ a nɔ. 16I kpa nyɛ pɛɛ konɛ nyɛ hu nyɛɛ ba nyɛ he si ha ni nɛ ɔmɛ, kɛ nɔ tsuaa nɔ nɛ kɛ mɛ tsuɔ ni nɛ e bɔɔ mɔde ɔ.
17I na buajɔmi ngɛ Stefana kɛ Fortunato kɛ Akaiko bami ɔ he, ejakaa nɛ nyɛ be ye ngɔ nɛ ɔ, mɛ lɛ a ba ye nyɛ nɛne mi. 18Ejakaa a ba wo ye bua kaa bɔ nɛ a wo nyɛ hu nyɛ bua a. Lɔ ɔ he ɔ, nimli nɛ ngɛ kaa ni nɛ ɔmɛ ɔ nyɛɛ le mɛ saminya.
19Asia asafo ɔmɛ biɔ nyɛ. Akwila kɛ Priskila kɛ asafo nɛ ngɛ a we ɔ mi ɔ biɔ nyɛ saminya ngɛ Nyɔmtsɛ ɔ mi. 20Nyɛmimɛ ɔmɛ kulaa biɔ nyɛ. Nyɛ nga nyɛ he kɛ nya he fiɔmi klɔuklɔu.
21Ami Paulo nitsɛ ye nine nya biɔmi ji nɛ ɔ nɛ.
22Ke nɔ ko sume Nyɔmtsɛ Yesu Kristo sane ɔ, jamɛ a nɔ ɔ e plɛ musutsɛ! Wa Nyɔmtsɛ, ba! (Maran ata.)
23Nyɔmtsɛ Yesu Kristo dloomi ɔ kɛ nyɛ nɛ hi si!
24Ye suɔmi ɔ kɛ nyɛ tsuo nɛ hi si ngɛ Kristo Yesu mi! Amen.",https://www.bible.com/bible/2322/1CO.16.DAN77
2 KORINTOBI 1,"1Imi Paulo, nɛ ji Yesu Kristo bɔfo ngɛ Mawu suɔmi nya a, kɛ wa nyɛmi Timoteo ɔ ngma ya ha Mawu asafo nɛ ngɛ Korinto kɛ he tsɔli kulaa nɛ ngɛ Akaia tsuo ɔ:
2Dloomi kɛ he jɔmi nɛ je wa tsɛ Mawu kɛ Nyɔmtsɛ Yesu Kristo dɛ mi ɔ ha nyɛ.
Paulo naa Mawu si
3A gbaa Mawu kɛ wa Nyɔmtsɛ Yesu Kristo Tsɛ ɔ, nɔ nɛ ji mi mi sali a tsɛ, kɛ ɛbua womi kulaa Mawu ɔ, 4nɔ nɛ jɔɔ wa bua ngɛ wa nɔ nami ɔmɛ kulaa mi, konɛ wɔ hu wa nyɛ nɛ waa kɛ bua womi nɛ Mawu kɛ woɔ wa bua a nɛ wo nihi nɛ naa amanehlu tsuaa amanehlu ɔmɛ a bua. 5Nɛ bɔ nɛ Kristo amanehlu ɔmɛ baa wa nɔ kɛ bee nɔ ɔ, ja nɔuu kɛ Kristo he ɔ, wa bua womi ɔ hu hiɛɛ kɛ bee nɔ. 6Se ke amanehlu wa naa a, nyɛ bua womi kɛ yi wami hemi he ʼi; nɛ ke wa bua a woɔ hu, e ji nyɛ bua womi nɛ haa nyɛ toɔ nyɛ tsui si kpoo kɛ naa amanehlu nɛ wa naa a nɔuu eko. 7Nɛ wa hɛ nɛ ngɛ nyɛ nɔ ɔ gbɔle we, ejakaa wa le kaa bɔ nɛ nyɛ naa amanehlu ɔ eko ɔ, ja nɔuu kɛ nyɛ naa bua womi ɔ hu eko.
8Mamimɛ, wa sume kaa waa ngɔ wa nɔ́ nɛ wa na ngɛ Asia a kɛ laa nyɛ. Wa na nɔ tsɔ, pe bɔ nɛ wa ma nyɛ po, nɛ wa hɛ be je mi himi nɔ tete. 9Wɔ nitsɛmɛ wa na ngɛ wa mi paa kaa wa ma gbo, konɛ wa ko ngɔ wa hɛ ngɔ fɔ wɔ nitsɛmɛ wa he nɔ, se mohu wa ngɔ fɔ Mawu nɛ tleɔ ni gbogboehi a si ɔ nɔ, 10Mawu nɛ je wɔ kɛ je gbenɔ nɛ ngɛ gbeye nɛ ɔ mi, nɛ e ngɛ wɔ jee kɛ mwɔɔ, nɛ wa hɛ ngɛ e nɔ kaa e maa kpale je wɔ kulaa. 11Nyɛ hu nyɛɛ piɛ wa he kɛ kpa pɛɛ konɛ nihi fuu nɛ na si ha wɔ ngɛ dloomi nike nihi nɛ a kɛ ha wɔ ngɛ nihi fuu a pɛɛ kpami ɔ he.
Paulo tsake e yimitomi ɔmɛ
12Se wa fiami ji nɛ ɔ nɛ: wa he ni lemi odase nɛ e yeɔ wɔ, kaa Mawu klɔuklɔu peemi kɛ he tsɔmi mi wa ba wa je mi ngɛ ngɛ je nɛ ɔ mi, titli ɔ, ngɛ nyɛ kpɛti, nɛ pi he lo mi ni lemi nya, se mohu Mawu dloomi nya. 13Ejakaa wa ngmɛ́ ni kpahi ha we nyɛ, pe nihi nɛ nyɛ kaneɔ nɛ jehanɛ hu nyɛ le, nɛ ye hɛ ngɛ nɔ kaa nyɛ maa le kɛ maa ya nyagbe hulɔ ɔ. 14Kaa bɔ nɛ nyɛ na le wɔ hulɔ fa kɛ fa, kaa nyɛ fiami nɔ́ ji wɔ, kaa bɔ nɛ nyɛ hu nyɛ ji wa nɔ́ ngɛ Nyɔmtsɛ Yesu ligbi ɔ nɔ ɔ.
15Kikɛmɛ a hɛ kɛ nɔ fɔmi nɛ ɔ he je nɛ i to ye yi mi kaa ma ba nyɛ ngɔ kekle ɔ nɛ, konɛ nyɛ na dloomi si enyɔ. 16Ma ba gu nyɛ ngɔ kɛ ya Makedonia, nɛ jehanɛ hu ma kpale ye se kɛ je Makedonia kɛ ba nyɛ ngɔ ekohu, konɛ nyɛ ya je mi blɔ kɛ ya Yudea. 17Blɔɔ nɛ i to ye yi mi kikɛ ɔ, yi flɛflɛ i kɛ pee lo? Aloo ye yi mi nɛ i to ɔ, he lo nya i to ngɛ konɛ ma de “Ee,” kɛ “Dɛbi,” ngɛ be kake mi lo? 18Mawu ji wa odase, kaa wa munyu nɛ waa kɛ nyɛ tu ɔ, e pi “Ee” kɛ “Dɛbi” ngɛ be kake mi. 19Ejakaa Mawu bi Yesu Kristo, nɔ nɛ i kɛ Silvano kɛ Timoteo fiɛ e he sane ngɛ nyɛ kpɛti ɔ, e pi “Ee” kɛ “Dɛbi” se mohu e ji “Ee”. 20Ejakaa Mawu si womihi abɔ nɛ ngɛ ɔ, e mi “Ee” ɔ ngɛ, nɛ e mi nɔuu “Amen” ɔ ngɛ, konɛ a gu e nɔ kɛ wo Mawu hɛ mi nyami. 21Se Mawu ji nɔ nɛ haa waa kɛ nyɛ tsuo nane pii si ngɛ Kristo mi, nɛ e pɔ wɔ nu, 22nɛ e sɔu wa nya, nɛ e kɛ Mumi ɔ yi ba pomi nɔ́ ha wɔ ngɛ wa tsui mi hulɔ.
23Se imi lɛɛ i ngɛ Mawu tsɛe nɛ ba ye ye klaa he odase kaa yɛ yi baami he je nɛ i na we ma ba Korinto ɔ nɛ. 24Wa yi nyɛ hemi kɛ yemi nyɔguɛ, ejakaa nyɛ daa si tutuutu ngɛ hemi kɛ yemi ɔ mi, se mohu wa piɛ nyɛ he kɛ ngɛ nyɛ bua jɔmi he ni tsue.",https://www.bible.com/bible/2322/2CO.1.DAN77
2 KORINTOBI 2,"1Lɔ ɔ he ɔ, i pee ye juɛmi kaa i kɛ kɔmɔ yemi be nyɛ ngɔ bae hu. 2Ejakaa ke i ha nyɛ ye kɔmɔ ɔ, mɛnɔ ji nɔ nɛ haa ye bua jɔɔ mɔ, kaa ja nɔ nɛ i ha e ye kɔmɔ ɔ nɔuu? 3Enɛ ɔ he je nɛ i ngma nyɛ enɛ ɔ, konɛ, ke i ba a, ma ko ba ye kɔmɔ ngɛ nihi nɛ jinɛ sa kaa i naa a he bua jɔmi ɔmɛ a he, ejakaa ye hɛ ngɛ nyɛ tsuo nyɛ nɔ kaa ye bua jɔmi ji nyɛ tsuo nyɛ bua jɔmi. 4Se tsui yemi kɛ fimi babauu mi i je kɛ ngma nyɛ, kɛ gu vo nyu babauu hu mi, tsa pi nɛ nyɛɛ ye kɔmɔ he je, se mohu nɛ nyɛɛ na suɔmi babauu nɛ i suɔ nyɛ.
Nɔtɔlɔ he yayamipami
5Se ke nɔ ko ha a ye kɔmɔ ɔ, pi imi nɛ e ha i ye kɔmɔ se (kone ye nya nɛ ko wa tsɔ ɔ) e ha nyɛ kulaa nyɛ ye kɔmɔ ko kɛ. 6Jamɛ a tsɛ ɔ, e hɛ mi nɛ nihi fuu kã a hiɛ ha lɛ, 7lɔ ɔ he ɔ, jehanɛ nyɛ kɛ pa lɛ, nɛ nyɛɛ jɔɔ e bua mohu, konɛ kɔmɔ yemi fuu tsɔ ɔ ko ba ha e nine mi nɛ wo nyu. 8Lɔ ɔ he ɔ, i kpaa nyɛ pɛɛ nɛ nyɛ ha e le kaa nyɛ suɔ lɛ, 9ejakaa enɛ ɔ he hulɔ nɛ i ngma nyɛ womi ɔ nɛ, konɛ ma kɛ ka nyɛ kaa nyɛ buɔ tue ngɛ nihi kulaa mi lo? 10Nɔ nɛ nyɛɛ kɛ nɔ́ ko paa lɛ ɔ, imi hu i kɛ paa lɛ, ejakaa imi hu, ke i kɛ nɔ́ ko pa a, nɔ́ nɛ i kɛ pa a, i kɛ pa ngɛ nyɛ he ngɛ Kristo hɛ mi, 11konɛ Satan nine nɛ ko su wa nɔ, ejakaa e juɛmi ɔmɛ ɔ a kɛ laa wɔ.
Paulo tsuiyemi ngɛ Troa
12Bene i ba Troa ngɛ Kristo sane kpakpa a he nɛ ya bli sinya ha mi ngɛ Nyɔmtsɛ ɔ mi ɔ, 13i hao ngɛ mumi mi, ejakaa i nɛ́ ye nyɛmi Tito; lɔ ɔ he ɔ, i sɛ mɛ nɛ i pue nɔ kɛ ba Makedonia.
Kunimiyemi kɛ gu Kristo nɔ
14Se sina ha Mawu, ejakaa ngɛ waa kɛ Kristo kake peemi mi ɔ, e haa wa yeɔ kunimi daa, nɛ e haa e he nilemi he via a guu wa nɔ jee kpo ngɛ he tsuaa he. 15Ejakaa Kristo he viami kpakpa ji wɔ ha Mawu ngɛ nihi nɛ a heɔ a yi wami kɛ nihi nɛ a hɛ mi kpataa a kulaa mi: 16ni nɛ ɔmɛ ɔ, wa ji gbenɔ via ha mɛ kɛ yaa gbenɔ mi, se ni kpa amɛ ɔ, wa ji wami via ha mɛ kɛ yaa wami mi. Nɛ mɛnɔ lɛ sa ha enɛ ɔmɛ? 17Ejakaa wa be kaa ni komɛ nɛ juaa Mawu munyu ɔ, se mohu wa tuɔ lɛ ngmingmiingmi bɔ nɛ e je Mawu mi ɔ ngɛ Mawu hɛ mi, ngɛ Kristo mi.",https://www.bible.com/bible/2322/2CO.2.DAN77
2 KORINTOBI 3,"Somi He ɔ he sɔmɔli
1Anɛ pe wa kpale ngɛ wa he yi jee? Aloo e hia kaa wa hɛɛ yi jemi womi, kaa bɔ nɛ ni komɛ hɛɛ kɛ ba haa nyɛ loo kɛ jee nyɛ ngɔ ɔ lo? 2Nyɛ nitsɛmɛ ji wa womi nɛ a ngma ngɔ wo wa tsui mi nɛ nihi tsuo le nɛ a kaneɔ. 3A je nyɛ ngɔ tsɔɔ paa kaa nyɛ ji Kristo womi nɛ wa ngma, pi kɛ ni ngmami nyu, se mohu Mawu hɛ kalɔ ɔ mumi ɔ a kɛ ngma, pi ngɛ tɛ sleetihi a nɔ, se mohu tsui nɛ ji he lo sleeti nɔ.
4Kristo he nɛ wa ngɛ kikɛmɛ a hɛ kɛ nɔ fɔmi nɛ ɔ ngɛ Mawu blɔfami: 5pi kaa wɔ nitsɛmɛ ɔ wa sa nɛ wa susu kaa nɔ ko je wɔ nitsɛmɛ wa mi, se wa sami ɔ Mawu mi nɛ e je; 6lɛ nɔuu lɛ e ha wa sa, nɛ wa plɛ Somi He ɔ he sɔmɔli, pi ngmami okadi nɔ́ se mohu mumi nɔ́, ejakaa ngmami okadi ɔ gbee nɔ, se mumi ɔ haa nɔ yi naa wami.
7Se ke gbenɔ sɔmɔmi nɛ a kpɛ ngɛ tɛhi a nɔ ɔ hɛ mi ba nyami bɔ nɛ Israelbi ɔmɛ nyɛ we Mose hɛ mi nɛ a hyɛ po ngɛ nyami nɛ se poo ɔ he ɔ, 8anɛ mumi sɔmɔmi ɔ be nyami pee hluu pe kɔlɔ ɔ lo? 9Ejakaa, ke fɔ bumi sɔmɔmi ɔ hɛ mi ba nyami ɔ, anɛ dami sɔmɔmi ɔ hɛ mi be nyami bae kɛ be nɔ lo? 10Niinɛ, ngɛ enɛ ɔ mi ɔ, nɔ́ nɛ ngɛ hɛ mi nyami sa a, hɛ mi be nyami bae hu ngɛ hɛ mi nyami kpã nɛ pã lɛ ɔ he. 11Ejakaa ke nɔ́ nɛ se poo ɔ ba kɛ hɛ mi nyami ɔ, lɛɛ nɔ nɛ hii si ɔ mohu hɛ mi nyami ɔ hiɛ hluu.
12Jehanɛ, akɛnɛ wa ngɛ kikɛmɛ a hɛ kɛ nɔ fɔmi nɛ ɔ he je ɔ, wa peɔ ka babauu, 13nɛ wa pee we kaa Mose nɛ kɛ hɛ mi hami nɔ ha e hɛ mi, konɛ Israelbi ɔmɛ ko hyɛ nɔ nɛ se poo ɔ nya gbemi ɔ. 14Se mohu a nga a juɛmi nya. Ejakaa kɛ ba su mwɔnɛ ligbi nɛ ɔ nɔ ɔ, jamɛ a hɛ mi hami nɔ́ ɔ nɔuu lɛ ha Somi Momo ɔ kanemi ɔ nɔ; ejakaa Kristo mi pɛ nɛ e se poo ngɛ. 15Se kɛ ba su mwɔnɛ ligbi nɛ ɔ nɔ ɔ, be tsuaa be nɛ a ngɛ Mose Womi ɔ kanee ɔ, hɛ mi hami nɔ́ ha a tsuihi a nɔ; 16se ke a kpale a se kɛ ba Nyɔmtsɛ ɔ ngɔ ɔ, a ma je hɛ mi hami nɔ́ ɔ. 17Jehanɛ, Nyɔmtsɛ ɔ ji Mumi ɔ nɛ; nɛ he nɛ Nyɔmtsɛ ɔ Mumi ɔ ngɛ ɔ, lejɛ ɔ he yemi ngɛ. 18Se wɔ kulaa nɛ waa kɛ hɛ mi kpetekplee hyɛɛ Nyɔmtsɛ ɔ hɛ mi nyami ɔ, kaa a hyɛɛ ahuhuɛ mi ɔ, wa ngɛ tsakee kɛ ngɛ jamɛ a subai ɔ nɔuu plɛe kɛ ngɛ hɛ mi nyami mi jee kɛ yaa hɛ mi nyami mi, ejakaa enɛ ɔ je Nyɔmtsɛ nɛ ji Mumi ɔ ngɔ.",https://www.bible.com/bible/2322/2CO.3.DAN77
2 KORINTOBI 4,"Mumi mi juetli ngɛ zu buɛhi a mi
1Akɛnɛ wa hɛɛ kikɛmɛ a sɔmɔmi nɛ ɔ, kaa bɔ nɛ a na wɔ mɔbɔ ɔ, wa ji fɔ́, 2Wa kua zo nihi nɛ a kɛ laa a, nɛ wa bɛ wa je mi ngɛ kutupɔ mi, nɛ jehanɛ hu wa futuu we Mawu munyu ɔ, se mohu waa kɛ anɔkuale ɔ kpo jemi ɔ jeɔ wa he yi ngɔ tsɔɔ ni mli a he nilemi tsuo ngɛ Mawu hɛ mi. 3Se ke pe a ha wa Sane Kpakpa a nɔ tete po ɔ, nihi nɛ a hɛ mi ngɛ kpatae ɔmɛ a mi kɛkɛ a ha nɔ ngɛ, 4nihi a mi nɛ je nɛ ɔ mi mawu ɔ yu nihi nɛ he we yi ɔmɛ a hɛngmɛ ngɛ, konɛ Kristo, nɛ ji Mawu subai ɔ, hɛ mi nyami ɔ sane kpakpa a la nɛ ngɛ tsoe ɔ nɛ ko kpɛ ha mɛ. 5Ejakaa pi wɔ nitsɛmɛ wa he nɛ wa ngɛ fiee, se mohu Kristo Yesu, kaa lɛ ji Nyɔmtsɛ, se wɔɔ lɛɛ, nyɛ sɔmɔli ji wɔ ngɛ Yesu he. 6Ejakaa Mawu nɛ de ke: “La nɛ je diblii mi nɛ e kpɛ” ɔ, lɛ nɔuu lɛ e kpɛ ngɛ wa tsui mi hulɔ, konɛ Mawu hɛ mi nyami he ni lemi ɔ nɛ kpɛ ngɛ Yesu Kristo hɛ mi.
7Se wa hɛɛ kikɛmɛ a juetli nɛ ɔ ngɛ zu buɛhi a mi, konɛ he wami nɛ hiɛ kɛ be nɔ ɔ nɛ pee Mawu nɔ́, se pi wa nɔ́. 8A haoɔ wɔ ngɛ he tsuaa he, se kɛ̃ ɔ, a yi wa nɔ; wa yi mi peɔ wɔ enyɔ enyɔ, se kɛ̃ ɔ, wa nine mi wui nyu; 9a waa wɔ yi mi, se kɛ̃ ɔ, a kua we wɔ; a fiaa wɔ si, se kɛ̃ ɔ, wa gbo we; 10daa nɛ ɔ wa hɛɛ Nyɔmtsɛ ɔ gbenɔ ɔ ngɛ wa nɔmlɔ tso ɔ mi kɛ nyɛɛ, konɛ Yesu wami ɔ hu nɛ je kpo ngɛ wa nɔmlɔ tso ɔ mi. 11Ejakaa wɔ nɛ wa hɛ ngɛ nɛ ɔ ɔ, daa nɛ ɔ, a tu wɔ ngɔ wo gbenɔ dɛ mi ngɛ Yesu he, konɛ Yesu wami ɔ hu nɛ je kpo ngɛ wa he lo nɛ ma gbo ɔ mi. 12Lɔ ɔ he ɔ jehanɛ, gbenɔ tsuɔ ni ngɛ wa mi, se nyɛɛ lɛɛ, wami tsuɔ ni ngɛ nyɛ mi.
13Se akɛnɛ wa ngɛ jamɛ a hemi kɛ yemi mumi ɔ nɔuu, kaa bɔ nɛ a ngma ke: “I he ye, nɛ lɔ ɔ he ɔ i de” ɔ, wɔ hu wa heɔ yeɔ, nɛ lɔ ɔ he je ɔ wa deɔ hulɔ; 14ejakaa wa le kaa nɔ nɛ tle Nyɔmtsɛ Yesu si ɔ, e ma tle waa kɛ Yesu si, nɛ e kɛ waa kɛ nyɛ tsuo ma ba da e hɛ mi. 15Ejakaa nyɛ he nɛ a ngɛ enɛ ɔ kulaa pee, konɛ dloomi nɛ hiɛ babauu nɛ gu nihi fuu a sina nɔ kɛ be nɔ kɛ ha Mawu hɛ mi nyami womi.
Hemi kɛ yemi nya sihimi
16Lɔ ɔ he nɛ wa tsui pui ɔ nɛ, se ke wa kpo nɔ blɔ nɔmlɔ ɔ puɛɔ kulaa tete po ɔ, kɛ̃ ɔ, wa mi nɔmlɔ ɔ plɛɔ ehe daa ligbi. 17Ejakaa wa nɔ nami nɛ nya wa nɛ se kɛ we nɛ ɔ ngɛ neneene hɛ mi nyami babauu nɛ be nɔ nɛ he jua wa hluu nya buae ha wɔ. 18Wɔ nɛ wa pi nihi nɛ hyɛɛ nihi nɛ a naa a, se mohu nihi nɛ a nɛ ɔ wa hyɛɛ ɔ; ejakaa nihi nɛ a naa a hii si be bɔɔ ko kɛkɛ, se nihi nɛ a nɛ́ ɔ hii si kɛ yaa neneene.",https://www.bible.com/bible/2322/2CO.4.DAN77
2 KORINTOBI 5,"1Ejakaa wa le kaa, ke a ku wa zugba nɛ ɔ nɔ bo tsu nɔ hu, wa ngɛ tsu ko nɛ je Mawu ngɔ, we ko nɛ pi nine nɛ a kɛ pee, nɛ hii si kɛ yaa neneene, ngɛ hiɔwe. 2Ejakaa anɔkuale mi ɔ, wa laa zanue tete ngɛ enɛ ɔ mi, nɛ wa hɛ jaa kaa a ngɔ wa tsu nɛ je hiɔwe ɔ ngɔ wo wɔ, 3nɛ ke a ngɔ wo wɔ kikɛ ɔ, lɔɔ lɛɛ a be wɔ nae kaa nihi nɛ hɛɛ a he gu. 4Ejaka wɔ ninɛmɛ nɛ wa ngɛ bo tsu ɔ mi ɔ hu, akɛnɛ wa he hiaa wɔ he je ɔ, wa laa zanue, ejakaa wa sume kaa a je wa he nihi, se mohu wa suɔ kaa a wo wɔ ni ngɔ pue nɔ, konɛ wami ɔ nɛ mi nɔ nɛ gboɔ ɔ. 5Se nɔ nɛ dla wɔ ha tsakemi nɛ ɔ nɔuu ji Mawu, nɔ nɛ ha wɔ Mumi ɔ kaa se dami nɔ ɔ.
6Lɔ ɔ he ɔ wa naa tsui daa, nɛ wa le kaa be abɔ nɛ wa ngɛ nɔmlɔ tso ɔ mi nɛ ɔ ɔ, wa doma kɛ je Nyɔmtsɛ ɔ ngɔ 7(ejakaa hemi kɛ yemi nya wa nyɛɛ ngɛ, se pi ni nami nya); 8se wa ngɛ tsui, nɛ e sa wa hɛ mi mohu kaa waa doma kɛ je nɔmlɔ tso nɛ ɔ mi, nɛ wa ya hi we ngɛ Nyɔmtsɛ ɔ ngɔ. 9Lɔ ɔ he ɔ oti nɛ wa ngɔ ma wa hɛ mi ji kaa, we wa ngɛ jio, pe wa doma jio, nɛ waa sa e hɛ mi. 10Ejakaa ja wɔ kulaa wa pue paa ngɛ Kristo kojomi sɛ ɔ hɛ mi, konɛ nɔ tsuaa nɔ nɛ na nihi nɛ e pee ngɛ nɔmlɔ tso mi ɔ he hiɔwo, bɔ nɛ e pee ɔ, kpakpa ʼi jio, yaya ʼi jio.
Mawu kɛ huɛbɔmi ngɛ Kristo mi
11Lɔ ɔ he ɔ, akɛnɛ wale Nyɔmtsɛ ɔ he nɛ ngɛ gbeye he je ɔ, wa tuɔ munyu tsɔɔ nimli, se Mawu le bɔ nɛ wa ngɛ, nɛ ye hɛ ngɛ nɔ kaa nyɛ he ni lemi mi hu ɔ nyɛ le wɔ. 12Tsa pi wɔ nitsɛmɛ wa yi nɛ wa ngɛ jee kɛ ngɛ nyɛ hae ekohu, se mohu waa kɛ ngɛ nyɛ blɔ hae konɛ nyɛ kɛ fia ngɔ fɔ wa nɔ, konɛ nyɛ na eko nɛ nyɛ kɛ de ninɛmɛ nɛ fiaa ngɛ hɛ mi se pi tsui mi ɔ. 13Ejakaa ke godo wa ngɛ nue ɔ, Mawu wa ngɛ nue kɛ ngɛ hae, nɛ ke wa ngɛ pɛpɛɛpɛ hu ɔ, e ngɛ ha nyɛ. 14Ejakaa Kristo suɔmi ɔ nyɛɛ wa nɔ nɛ wa ngɔɔ lɛ kaa ke nɔ kake gbo nihi kulaa a yi gbenɔ ɔ, lɛɛ ni ɔmɛ kulaa gbo. 15Nɛ e gbo nihi kulaa a yi gbenɔ, konɛ nihi nɛ a hɛ ngɛ ɔ, a hɛ ko hi ngmengmle ha mɛ nitsɛmɛ a he hu, se mohu a hɛ nɛ hi ngmengmle ha nɔ nɛ gbo nɛ a tle lɛ si ekohu ngɔ ha mɛ ɔ.
16Lɔ ɔ he ɔ, kɛ je mwɔnɛ ligbi nɛ ɔ nɔ kɛ yaa nɛ ɔ, wa kojo we nɔ ko nɔ ko ngɛ he lo nya hu; nɛ ke be nɛ be ɔ mi ɔ wa le Kristo ngɛ he lo nya tete ɔ, kɛ̃ ɔ jehanɛ wa li lɛ ja hu. 17Lɔ ɔ he ɔ, ke nɔ ko ngɛ Kristo mi ɔ, bɔ nɔ́ he ji lɛ; blema ni ɔmɛ be kɛ ho; oʼɛ, nihi kulaa plɛ ehe. 18Ni nɛ ɔmɛ kulaa je Mawu dɛ mi, nɔ nɛ gu Yesu Kristo nɔ dla waa kɛ Tsɛ ɔ kpɛti, nɛ e kɛ kpatami sɔmɔmi ɔ ha wɔ ɔ; 19lɔ ɔ ji kaa Mawu gu Kristo nɔ nɛ e kɛ je ɔ ngɛ huɛ pee, nɛ e bui a nɔ tɔmi ɔmɛ hi mɛ, nɛ e tu huɛ peemi munyu ɔ ngɔ wo wa dɛ.
20Lɔ ɔ he ɔ, wa ji bɔfohi ngɛ Kristo nane mi, kaa nɔ́ nɛ Mawu gu wa nɔ nɛ e kɛ nihi ngɛ munyu tue: Wa daa si ngɛ Kristo nane mi ngɛ nyɛ pɛɛ kpae ke: Nyɛ ha a dla nyɛɛ kɛ Mawu kpɛti! 21Ejakaa nɔ nɛ li yayami ɔ, wa he ɔ Mawu ha e plɛ yayami, konɛ wɔɔ lɛɛ wa plɛ Mawu dami ngɛ e mi.",https://www.bible.com/bible/2322/2CO.5.DAN77
2 KORINTOBI 6,"1Akɛnɛ wa ji Mawu hepiɛli ngɛ e ni tsumi ɔ mi he je ɔ, wa tuɔ munyu tsɔɔ nyɛ konɛ nyɛ ko he Mawu dloomi ɔ yaka; 2ejakaa e ke:
“Be nɛ sa mi i bu mo tue ngɛ,
Nɛ yi wami hemi ligbi nɔ hu i ye bua mo ngɛ.”
Oʼɛ, be nɛ sa saminya ji nɛ ɔ nɛ; oʼɛ, yi wami hemi ligbi ji nɛ ɔ nɛ.
3Jehanɛ hu, wa pi kpangmi ha nɔ ko nɔ ko ngɛ nɔ́ ko nɔ́ ko mi, konɛ a ko gbe sɔmɔmi ɔ he guɛ, 4se mohu nɔ́ tsuaa nɔ́ mi ɔ, waa kɛ wa he nɛ tsɔɔ kaa Mawu sɔmɔli ngɛ tsui si tomi babauu mi, ngɛ nɔ namihi a mi, ngɛ fimihi a mi, ngɛ he hiamihi a mi, 5ngɛ ni fiamihi a mi, ngɛ pamitsɛmɛ a tsuhi a mi, ngɛ hoo peemihi a mi, ngɛ dengme gbomihi a mi, ngɛ nyɔ fɔmihi a mi, ngɛ hwɔ hamihi a mi, 6ngɛ he tsɔmi mi, ngɛ ni lemi mi, ngɛ juɛmi nɛ se kɛɛ mi, ngɛ mi mi himi mi, ngɛ Mumi Klɔuklɔu mi, ngɛ suɔmi klɔuu mi, 7ngɛ anɔkuale munyu tumi mi, ngɛ Mawu he wami mi, kɛ gu dami ta hwumi nihi kɛ ha hiɛ ɔ kɛ muɔ, 8kɛ gu hɛ mi nyami kɛ heguɛ gbemi mi; kɛ gu nɔ he munyu yaya tumi kɛ nɔ he munyu kpakpa tumi mi; kaa nɔ sisili, kɛ̃ ɔ anɔkualetsɛmɛ ji wɔ; 9kaa nihi nɛ a li mɛ, kɛ̃ ɔ nɔ tsuaa nɔ le wɔ; kaa nihi nɛ a gbo, nɛ oʼɛ, wa hɛ ngɛ; kaa nihi nɛ ra gblaa a tue, se kɛ ɔ a gbi wɔ; 10kaa kɔmɔ yeli, se wa bua jɔɔ daa; kaa ohiafohi, se wa tsakee nihi fuu ngɔ peɔ niatsɛmɛ; kaa nihi nɛ be nɔ́ ko, se kɛ̃ ɔ wa ngɛ nihi kulaa.
11Waa kɛ nyɛ tu munyu faii, Korintobi, wa pã wa tsui mi hu ha nyɛ. 12Blɔ ngɛ wa mi ha nyɛ, se nyɛ mohu lɛ nyɛ nga nyɛ tsui nya wo wɔ. 13Nyɛ hu nyɛ ha nyɛ tsui mi nɛ bli ja nɔuu nɛ nyɛ kɛ to wɔ nane mi (i kɛ nyɛ ngɛ munyu tue kaa ye bimɛ.)
Wɔjami he kɔkɔbɔmi
14Nyɛɛ kɛ ninɛmɛ nɛ he we yi ɔ ko pee kake. Ejakaa mɛni bɔmi dami kɛ mlaatɔmi ngɛ? Aloo mɛni bɔmi la kɛ diblii ngɛ? 15Nɛ mɛni gbi kake peemi Kristo kɛ Belial ngɛ? Aloo mɛni ni dlami nɔ nɛ heɔ yeɔ ɔ kɛ nɔ nɛ he we yi ɔ ngɛ? 16Nɛ jehanɛ hu, mɛni kake peemi Mawu sɔlemi we ɔ kɛ amagahi ngɛ? Ejakaa Mawu hɛ kalɔ ɔ sɔlemi tsu ji nyɛ, kaa bɔ nɛ Mawu de ke:
“Ma hi a mi, nɛ ma nyɛɛ a kpɛti,
Nɛ ma pee a Mawu, nɛ mɛ hu a maa pee ye ma.”
17Kɔlɔ ɔ he ɔ Nyɔmtsɛ ɔ ke:
“Nyɛɛ je a kpɛti, nɛ nyɛ tsɔ nyɛ he
Nɛ nyɛ ko ta mu nɔ́ ko he,
Nɛ ma he nyɛ atuu.
18Nɛ ma pee nyɛ tsɛ,
Nɛ nyɛ hu nyɛ maa pee ye bimɛ nyumuhi kɛ ye bimɛ yihi,
Bɔ nɛ Nyɔmtsɛ, ope ɔ, de ha ji nɛ ɔ nɛ.”",https://www.bible.com/bible/2322/2CO.6.DAN77
2 KORINTOBI 7,"1Jehanɛ, mamimɛ nɛ a suɔ, akɛnɛ wa na si womi nɛ ɔmɛ he je ɔ, nyɛ ha wa fɔ wa he kɛ je he lo kɛ mumi mi mu kulaa mi, nɛ waa hi kɛ pi si ngɛ he tsɔmi mi ngɛ Mawu gbeye yemi mi.
Paulo bua jɔmi
2Nyɛ ha wɔ blɔ ngɛ nyɛ tsui mi! Wa pee we nɔ ko nɔ ko yayami ko; wa puɛ we nɔ́ ko, wa yi nɔ ko amimi. 3I de we enɛ ɔ nɛ ma kɛ bu nyɛ fɔ, ejakaa i de momo ke nyɛ ngɛ wa tsui mi, konɛ nyɛɛ kɛ wɔ nɛ gbo nɛ nyɛɛ kɛ wɔ yi nɛ na wami. 4I ngɛ hemi kɛ yemi babauu ngɛ nyɛ mi, nɛ jeha nɛ ɔ, i fiaa fɔɔ nyɛ nɔ babauu. I hyi tɔ kɛ bua jɔmi, i hyi tɔ kɛ be nɔ kɛ bua jɔmi nɛ i ngɛ ngɛ wa nɔ nami ɔmɛ kulaa mi ɔ.
5Ejakaa bene wa ba Makedonia a hu ɔ, wa nɔmlɔ tso na we he jɔmi kulaa, se mohu he tsuaa he ɔ, nɔ́ sɔuu wa na; wa kpo nɔ blɔ ɔ, pɛ; wa mi blɔ ɔ, gbeye yemi. 6Se Mawu, nɔ nɛ jɔɔ nihi nɛ baa a he si ɔmɛ a bua a, e kɛ Tito bami ɔ jɔɔ wa bua. 7Se pi e bami ɔ kɛkɛ, se mohu bua womi nɛ e na kɛ je nyɛ ngɔ ɔ hulɔ, ejakaa e ba bɔ wɔ bɔ nɛ nyɛ ngɛ hlae nɛ nyɛ maa na mi, kɛ nyɛ kɔmɔ yemi ɔ, kɛ ye he mɔde nɛ nyɛ ngɛ bɔe ɔ, enɛ ɔ he ɔ i na bua jɔmi babauu pe keklee ɔ.
8Ke ye womi ɔ ha nɔ́ ko dɔ nyɛ po ɔ, kɛ̃ ɔ i pia we ye he. E dɔ mi kɛ̃, ejakaa jamɛ a womi ɔ dɔ nyɛ mohu, se be kpiti kɛkɛ e dɔ nyɛ. 9Se jehanɛ ɔ, ye bua jɔ, pi ngɛ dɔmi nɛ e dɔ nyɛ ɔ he, se mohu akɛnɛ e dɔ nyɛ nɛ e ha nyɛ pia nyɛ he ɔ he je. Ejakaa e dɔ nyɛ bɔ nɛ sa Mawu hɛ mi konɛ e ko je wɔ nɛ nɔ́ ko laa nyɛ. 10Ejakaa dɔmi nɛ sa Mawu hɛ mi ɔ tsɛɛ he piami nɛ kɛ nɔ yaa yi wami hemi mi kɛ baa, nɔ́ nɛ nɔ ko pia we e he ngɛ he ɔ; se je nɛ ɔ mi dɔmi ɔ tsɛɛ gbenɔ kɛ baa. 11Ejakaa oʼɛ, kikɛmɛ a dɔmi nɛ e dɔ nyɛ bɔ nɛ sa Mawu hɛ mi nɛ ɔ nɔuu ɔ, nyɛɛ hyɛ mɔde bɔmi, nya jemi, tsui la womi, gbeye yemi, hɛja, hɛ dɔmi kɛ lue yemi tete nɛ e tsɛ ngɔ wo nyɛ mi! Nɔ́ tsuaa nɔ́ mi ɔ nyɛɛ kɛ nyɛ he tsɔɔ wɔ kaa nyɛ he tsɔ ngɛ kikɛmɛ a sane nɛ ɔ mi.
12Lɔ ɔ he ɔ, ke i ngma nyɛ tete po ɔ, tsa pi nɔ nɛ tɔ ɔ he je, jehanɛ hu tsa pi nɔ nɛ a tɔ e nɔ ɔ he je, se mohu benɛ pee nɛ wa he mɔde nɛ nyɛ ngɛ bɔe ɔ nɛ je kpo paa ha nyɛ ngɛ Mawu hɛ mi. 13Lɔ ɔ he ɔ wa bua jɔ.
Se wa bua womi ɔ be nɔ babauu kɛ bua jɔmi nɛ wa na ngɛ Tito bua jɔmi ɔ he, ejakaa nyɛ tsuo nyɛ ha e tsui nɔ e mi. 14Ejakaa ke i ngɔ nyɛ kɛ fia ngɔ tsɔɔ lɛ ɔ, nyɛ gbi mi zo. Se kaa bɔ nɛ wa de nihi tsuo ngɛ anɔkuale mi ngɔ tsɔɔ nyɛ ɔ, ja nɔuu kɛ wa fiami hu nɛ wa fia ngɔ tsɔɔ Tito ɔ pee anɔkuale. 15Nɛ e ngɛ nyɛ he tsui babauu pe kekle ɔ, ejakaa e kaii nyɛ kulaa nyɛ tue bumi ɔ, bɔ nɛ nyɛɛ kɛ gbeye yemi kɛ he domi he lɛ hɛmuɔ ɔ. 16I na bua jɔmi kaa ma nyɛ ma ngɔ ye he ngɔ fɔ nyɛ nɔ kulaa ngɛ nɔ́ tsuaa nɔ́ mi.",https://www.bible.com/bible/2322/2CO.7.DAN77
2 KORINTOBI 8,"Kristofohi a nɔhami
1Se, mamimɛ, wa ngɛ hae nɛ nyɛɛ le dloomi nɛ Mawu ngɔ ha ngɛ Makedonia asafo ɔmɛ a mi ɔ, 2kaa nɔ nami ka babauu mi ɔ, a bua jɔmi ɔ be nɔ kɛ̃, nɛ a hia nɛ mi kuɔ ɔ hu be nɔ kɛ je e he kpo ngɛ mi mi himi ni hami mi, 3ejakaa i ngɛ odase yee kaa a ha bɔ nɛ a ma nyɛ, nɛ a ha pe bɔ nɛ a ma nyɛ tete ngɛ mɛ nitsɛmɛ a suɔmi nya, 4nɛ a kɛ hɛdɔ babauu kpa wɔ pɛɛ ke waa kɛ kikɛmɛ a dloomi nɛ ɔ kɛ huɛ bɔmi nɛ ngɛ sɔmɔmi nɛ ɔ mi ɔ ya ha klɔuklɔubi ɔmɛ, 5nɛ pi kaa bɔ nɛ wa hɛ ngɛ nɔ ɔ kɛkɛ, se mohu, ngɛ Mawu suɔmi nya a, a ngɔ mɛ nitsɛmɛ a he ngɔ ha Nyɔmtsɛ ɔ kekle kɛ wɔ hulɔ. 6Enɛ ɔ ha wa kpa Tito pɛɛ, konɛ bɔ nɛ e je sisi momo sa a, ja nɔuu e gbe kikɛmɛ a dloomi nɛ ɔ hu nya ngɛ nyɛ kpɛti. 7Nɛ jehanɛ, kaa bɔ nɛ nyɛ bee nɔ ngɛ nɔ tsuaa nɔ mi: ngɛ hemi kɛ yemi kɛ munyu tumi kɛ ni lemi kɛ mɔde bɔmi kulaa kɛ suɔmi nɛ je nyɛ mi nɛ ngɛ wa mi ɔ mi ɔ, nyɛɛ hyɛ konɛ kikɛmɛ a dloomi nɛ ɔ mi hu ɔ nyɛɛ be nɔ.
8Tsa pi mlaa nɛ i ngɛ nyɛ hae; se mohu ni kpahi a mɔde bɔmi i kɛ ngɛ nyɛ suɔmi ɔ kae ngɛ hyɛe, kaa e ngɛ klɔuu lo. 9Ejaka nyɛ le wa Nyɔmtsɛ Yesu Kristo dloomi ɔ, kaa lɛ nɛ ji niatsɛ ɔ, e plɛ ohiafo ngɛ nyɛ he, konɛ nyɛɛ gu e hia a nɔ kɛ plɛ niatsɛmɛ.
10Ga kɛkɛ i ngɛ nyɛ woe ngɛ enɛ ɔ mi, ejakaa enɛ ɔ hi ha nyɛ kaa nyɛɛ gbe nɔ́ nɛ nyɛ je sisi jeha ji nɛ ɔ nɛ ɔ nya, tsa pi ngɛ peemi mi kɛkɛ, se mohu ngɛ suɔmi mi hulɔ. 11Lɔ ɔ he ɔ, jehanɛ, nyɛɛ gbe ni tsumi ɔ nya; nyɛɛ kɛ hɛdɔ nɛ gbe nya kaa bɔ nɛ nyɛ je sisi ɔ, nɛ nyɛ ha bɔ nɛ nyɛ ma nyɛ. 12Ejakaa ke tsui ngɛ he ɔ, bɔ nɛ mo nɔ o ngɛ ɔ, maa muɔ Mawu hɛ, pi bɔ nɛ o be.
13I de we enɛ ɔ nɛ ma kɛ ha ni komɛ he jɔmi nɛ nyɛɛ lɛɛ nyɛɛ hao, se mohu konɛ lɛ tsuo nɛ pee pɛpɛɛpɛ; 14kikɛmɛ a be nɛ ɔ mi ɔ, nyɛ nɔ́ nɛ be nɔ ɔ ya ye bua ninɛmɛ nɛ e fi mɛ ɔ, konɛ mɛ hu a nɔ́ nɛ be nɔ ɔ ba ye bua nyɛ konɛ lɛ tsuo nɛ sɔ pɛpɛɛpɛ. 15Kaa bɔ nɛ pa ngma a ke:
“Nɔ nɛ buaa fuu nya, a,
E na we eko ngɛ se,
Nɔ nɛ buaa bɔɔ nya hu ɔ,
E piɛ́ eko hi lɛ.”
16Se sina ha Mawu, nɔ nɛ ngɔ nyɛ he mɔde bɔmi nɛ ɔ ngɔ wo Tito tsui mi ɔ. 17E bu wa pɛɛ nɛ wa kpa lɛ ɔ tue mohu se akɛnɛ lɛ nitsɛ ɔ mɔde bɔlɔ ji lɛ he je ɔ, e ba nyɛ ngɔ ngɛ lɛ nitsɛ e suɔmi nya. 18Nyɛmi nɛ wa tsɔ piɛ e he nɛ ɔ, ngɛ yi jemi ngɛ Sane Kpakpa a he ngɛ asafo ɔmɛ kulaa mi. 19Nɛ pi enɛ ɔ kɛkɛ, se asafo ɔmɛ hia lɛ to hulɔ nɛ e kɛ wɔ nɛ nyɛɛ, nɛ e hɛɛ kikɛmɛ a dloomi nɛ wa ngɛ sɔmɔe ngɛ he nɛ ɔ kɛ wo Nyɔmtsɛ ɔ hɛ mi nyami, nɛ a kɛ tsɔɔ ni tsumi ɔ he suɔmi nɛ wa ngɛ; 20ejakaa wa ngɛ hlae nɛ waa tsi enɛ ɔ nya nɛ nɔ ko nɛ ko tu wa he munyu yaya ngɛ kikɛmɛ a nike ni agbo nɛ wa ngɛ sɔmɔe ngɛ he nɛ ɔ he. 21Wa yi mi tomi ji kaa waa pee nɔ́ nɛ da, pi ngɛ Nyɔmtsɛ ɔ hɛ mi kɛkɛ, se mohu ngɛ nimli a hɛ mi hulɔ.
22Lɔ ɔ he ɔ wa tsɔ wa nyɛmi ɔ hu kɛ piɛ a he, nɔ nɛ wa ka lɛ si abɔ ngɛ nihi fuu mi, nɛ wa na kaa e bɔɔ mɔde, se jehanɛ e ngɛ mɔde bɔe pe kekle ɔ ngɛ e hɛ nɛ e kɛ fɔɔ nyɛ nɔ fuu ɔ he, 23Tito ɔ, ye he piɛlɔ kɛ mami ni tsulɔ ji lɛ ha nyɛ, nɛ wa nyɛmimɛ ɔmɛ hu, asafo ɔmɛ a bɔfohi kɛ Kristo hɛ mi nyami ji mɛ. 24Lɔ ɔ he ɔ, nyɛ je nyɛ suɔmi kɛ fiami nɛ wa fiaa fɔɔ nyɛ nɔ ɔ kpo ngɔ tsɔɔ mɛ ngɛ asafo ɔmɛ a hɛ mi.",https://www.bible.com/bible/2322/2CO.8.DAN77
2 KORINTOBI 9,"Nyɛmimɛ a yemi kɛ buami
1E hia we kaa ma ngma nyɛ nɔ́ ko kɛ piɛ sɔmɔmi nɛ a kɛ ya sɔmɔɔ klɔuklɔubi ɔmɛ a he. 2Ejakaa i le bɔ nɛ nyɛ na he tsui ha, nɛ i fia fɔ nyɛ nɔ ngɛ he ngɔ tsɔɔ Makedoniabi ɔmɛ kaa Akaiabi dla a he ngɔ to lingmi jeha a lokoo; nɛ nyɛ mɔde bɔmi ɔ wo nihi fuu kã. 3I ngɛ nyɛmimɛ ɔmɛ tsɔe konɛ wa fiami nɛ wa fia ngɔ fɔ nyɛ nɔ ɔ e ko pee yaka ngɛ enɛ ɔ blɔfami, nɛ nyɛ dla nyɛ he kaa bɔ nɛ wa de ɔ; 4nɛ ke Makedoniabi ɔmɛ ekomɛ kɛ mi ba a, a ko ba na nyɛ kaa nyɛ dla we nyɛ he nɛ wa hɛ mi (wa ko de ke nyɛ hɛ mi) ba pue si ngɛ kikɛmɛ a hɛ kɛ nɔ fɔmi nɛ ɔ mi. 5Lɔ ɔ he ɔ, i susu kaa ma kpa nyɛmimɛ ɔmɛ pɛɛ nɛ a sɛ ye hlami kɛ ba nyɛ ngɔ nɛ a ba dla kikɛmɛ a nike ni nɛ nyɛ wo si momo nɔ ngɔ to, konɛ e pee nɔ́ ko nɛ a dla ngɔ to momo kaa jɔɔmi nɔ́ ko se pi nɔ nyɛmi nɔ́ ko.
6Nyɛ kai enɛ ɔ kaa, nɔ nɛ luɛɛ nihi a he kɛ duɔ ɔ, e kɛ he luɛmi hu ma kpa; nɛ nɔ nɛ duɔ fuu ɔ, fuu nɔuu e ma kpa. 7Nɔ tsuaa nɔ nɛ ha bɔ nɛ e ma nya si momo ngɛ e tsui mi nɛ e ko je kɔmɔ yemi loo fimi mi; ejakaa nɔ nɛ haa ngɛ tsui mi jɔmi nya a Mawu suɔ. 8Se Mawu ngɛ he wami nɛ e ma ha nyɛ ni kpakpahi kulaa kɛ be nɔ, konɛ nyɛ he nɛ kpe nyɛ kulaa ngɛ nɔ́ tsuaa nɔ́ mi daa nɛ ɔ nɛ nyɛɛ be nɔ ngɛ ni tsumi kpakpa tsuaa ni tsumi kpakpa mi, 9kaa bɔ nɛ a ngma a ke:
“E gbɛɛ fiaa ngɔ haa ohiafo ɔmɛ;
E mɔbɔ nami ɔ hii si kɛ yaa neneene.”
10Se, nɔ nɛ kɛ dumi wuhi kee dulɔ nɛ e kɛ abolo hu haa yemi ɔ, e ma ha nyɛ dumi wuhi nɛ hiɛ, nɛ e ma ha dami yiblii ɔmɛ hu maa fu 11nɛ nyɛ plɛ niatsɛmɛ ngɛ nɔ tsuaa nɔ mi nɛ nyɛɛ pee muklii mi hili kɛ pi si, nɛ a gu wa nɔ nɛ a kɛ sina nɛ ha Mawu. 12Ejakaa kikɛmɛ a yemi kɛ buami nɛ ɔ he sɔmɔmi ɔ, tsa pi klɔuklɔubi ɔmɛ a fimi kɛkɛ nɛ e pɛneɔ, se mohu e haa a naa Mawu si babauu kɛ bee nɔ hulɔ. 13Ejakaa kikɛmɛ a sɔmɔmi nɛ ɔ mi yiblii he ɔ, a woɔ Mawu hɛ mi nyami ngɛ tue bumi nɛ nyɛɛ kɛ jajeɔ Kristo sane kpakpa a kɛ huɛ bɔmi klɔuu nɛ nyɛɛ kɛ mɛ kɛ nihi kulaa bɔɔ ɔ he. 14Nɛ mɛ hu a kɛ pɛɛ kpami kɛ nyɛ hami tsɔɔ bɔ nɛ a suɔ nyɛ ngɛ Mawu dloomi nɛ ngɛ nyɛ nɔ kɛ be nɔ ɔ he. 15Se sina ha Mawu ngɛ e nike ni nɛ a be nyɛe he ni maa sɛɛ ɔ he!",https://www.bible.com/bible/2322/2CO.9.DAN77
2 KORINTOBI 10,"Paulo fa e fiɛmi nitsumi ɔ he
1Imi Paulo nitsɛ i kɛ Kristo mi mi jɔmi kɛ kpoo peemi ɔ ngɛ nyɛ pɛɛ kpae, imi nɛ nyɛ hɛ mi ɔ i ji humi ngɛ nyɛ kpɛti, se ke i be nyɛ ngɔ ɔ i hiaa kã woɔ nyɛ ɔ. 2I ngɛ pɛɛ kpae kaa, ke i ba nyɛ ngɔ ɔ, nyɛ ko ha ma hia kã ngɔ wo nyɛ ejakaa i le kaa ma nyɛ kã ma hia ngɔ wo nihi nɛ susuu kaa wa ngɛ kaa nihi nɛ nyɛɛ ngɛ he lo nyɛ a. 3E ngɛ mi kaa he lo mi wa ngɛ mohu, se wa hwui wa ta a ngɛ he lo nya. 4Ejakaa wa tahwumi ni ɔmɛ ɔ, tsa pi he lo mi nihi ʼi, se mohu he wami nihi ngɛ Mawu hɛ mi, nɛ a kɛ kuɔ mɔ nguahi; 5wa kuɔ susumihi kɛ nɔ́ tsuaa nɔ́ nɛ woɔ e he nɔ siɔ Mawu ni lemi ɔ, nɛ wa ngɔɔ juɛmi tsuaa juɛmi nyɔguɛ haa Kristo tue bumi; 6ke nyɛ tue bumi ɔ hyi ɔ, wa dla wa he ngɔ to konɛ waa gbla tuegbenɔ tsuo he tue.
7Nyɛ ngɛ nihi hyɛe kaa bɔ nɛ a ngɛ ngɛ kpo nɔ. Ke nɔ ko ngɔɔ e hɛ fɔɔ lɛ nitsɛ e he nɔ kaa Kristo nɔ ji lɛ ɔ, e susu he ekohu, kaa bɔ nɛ lɛ nitsɛ e ji Kristo nɔ ɔ, ja nɔuu kɛ wɔ hu wa ji Kristo nihi. 8Ejakaa ke fiami po ma fia kɛ be nɔ ngɛ he blɔ nɛ Nyɔmtsɛ ɔ ngɔ ha wɔ nɛ wa kɛ ha nyɛ nane nɛ nu si nɛ pi kaa waa kɛ ma kpata nyɛ hɛ mi po he ɔ, zo be mi gbee,— 9konɛ ma ko pee kaa nɔ ko nɛ woɔ nyɛ he gbeye ngɛ womihi a mi kɛkɛ. 10Ejakaa a deɔ ke: “E womi ɔmɛ a mi munyu ɔmɛ jiɔ, nɛ a mi wa mohu, se ke lɛ nɔmlɔ ɔ nitsɛ e ngɛ hiɛ ɔ ɔ, lɔ ɔ lɛɛ e he wɛ́, nɛ e munyu ɔ he be akɔnɔ ko.” 11Jamɛ a tsɛ ɔ e le kaa, bɔ nɛ wa munyu ngɛ ngɛ womihi a mi ke wa be ɔ, ja nɔuu kɛ, ke wa ngɛ ɔ, wa ni peemi nihi hu ngɛ.
12Wa kɛ́ kaa wa maa bu wa he ngɔ si ni komɛ a nɔ, aloo waa kɛ wa he maa to ni komɛ nɛ jeɔ mɛ nitsɛmɛ a he yi ɔmɛ a he; mɛɛ lɛɛ, akɛnɛ a kɛ mɛ nitsɛmɛ a he kaleɔ mɛ nitsɛmɛ a he, nɛ a kɛ mɛ nitsɛmɛ a he toɔ mɛ nitsɛmɛ a he he je ɔ, a be juɛmi. 13Se wɔɔ lɛɛ, wa be fiae tsɔ, se mohu ngɛ susumi kpa nɛ Mawu susu ngɔ ha wɔ, nɛ wa kɛ su nyɛ hu nyɛ ngɔ ɔ nya. 14Ejakaa wa kpã we wa mi tsɔ kaa nihi nɛ sui nyɛ ngɔ, ejakaa waa kɛ Kristo sane kpakpa a su nyɛ ngɔ hulɔ. 15Wa fiɛ pe nine ngɛ ni kpahi a nitsumihi a he; se wa hɛ ngɛ nɔ kaa, ke nyɛ hemi kɛ yemi ɔ ngɛ wae ɔ, wa ma plɛ nimli nguahi ngɛ wɔ nitsɛmɛ wa ni tsumi nya, nɛ wa maa be nɔ tete, 16konɛ wa ya fiɛ sane kpakpa a ngɛ nyɛ se je ni ɔmɛ a mi nɛ wa ko fia ngɔ fɔ hehi nɛ ni kpahi tsu ni ngɛ momo ɔmɛ a nɔ. 17“Se nɔ nɛ fiaa a, Nyɔmtsɛ ɔ nɔ ɔ e fia ngɔ fɔ!” 18Ejakaa pi nɔ nɛ jeɔ e he yi ɔ ji nɔ nɛ sa, se mohu nɔ nɛ Nyɔmtsɛ ɔ jeɔ e yi ɔ.",https://www.bible.com/bible/2322/2CO.10.DAN77
2 KORINTOBI 11,"Paulo kɛ lakpa bɔfo ɔmɛ
1I na nɛ jinɛ nyɛ ko na ha ye biɛmi ɔ bɔɔ, kɛ̃ ɔ nyɛɛ na ha mi. 2Ejakaa i jee nyɛ he hunga haa Mawu; ejakaa i bi nyɛ si ha Kristo, konɛ ma ngɔ zangmayo nɛ he tsɔ ya ha nyumu kake. 3Se i ngɛ gbeye yee kaa alinɔ, kaa bɔ nɛ sinɔ ɔ kɛ e kutupɔ ɔ mlɔɔ Hawa a, ja nɔuu a ma puɛ nyɛ hu nyɛ juɛmi kɛ je klɔu peemi nɛ nyɛ je tsɔɔ Kristo ɔ mi. 4Ejakaa ke nɔ nɛ ma a ba fiɛɛ yesu kpã nɛ wa fiɛ we, aloo mumi kpa ko nɛ nyɛ na we sa, aloo sane kpakpa kpã ko nɛ nyɛ he we ɔ, nyɛ heɔ lɛ saminya.
5Ejakaa i susuu kaa e piɛ́ mi nɔ́ ko nɔ́ ko loko i kɛ bɔfo ngua amɛ maa sɔ. 6Se ke i ji nɔmlɔ ko nɛ li nɔ ko ngɛ munyu tumi blɔfami tete ɔ, i pi ja ngɛ ni lemi blɔfami; se mohu nɔ́ tsuaa nɔ́ mi ɔ, wa je enɛ ɔ kpo paa ngɔ tsɔɔ ngɛ nihi kulaa mi. 7Aloo blɔɔ, nɛ i ba ye he si konɛ a wo nyɛ nɔ, nɛ i fiɛ Mawu sane kpakpa a ngɔ tsɔɔ nyɛ yaka a, i pee yayami lo? 8Benɛ i ngɛ ni tsue ngɛ nyɛ kpɛti ɔ, asafo kpahi lɛ wo mi hiɔ. E ngɛ kaa nɔ nɛ i ngɛ mɛ jue konɛ ma kɛ ba sɔmɔ nyɛ. 9Nɛ benɛ i kɛ nyɛ ngɛ nɛ e fi mi tete ɔ, i hɛ wi nɔ ko nɔ ko, ejakaa nihi nɛ hia mi ɔ, nyɛmimɛ nɛ je Makedonia ba a ha su ye dɛ. I le ye he nɔ hyemi konɛ ma ko plɛ tlomi ha nyɛ. 10Be abɔ nɛ Kristo anɔkuale ɔ ngɛ ye mi nɛ ɔ, nɔ ko nɔ ko be ye fiami nɛ ɔ nya tsie ngɛ Akaia ni ɔmɛ a mi. 11Mɛni he je? Kaa i sume nyɛ he je loo? Mawu le. 12Nɔ nɛ i ngɛ pee ɔ, ma pee, konɛ ma kɛ tsi nihi nɛ ngɛ ye he sane hlae ɔmɛ a nya, konɛ a ko na he blɔ nɛ a fia kɛ de ke mɛ hu a ngɛ ni nɛ wa ngɛ tsueɔ nɔuu tsue. 13Ejakaa kikɛmɛ a nimli nɛ ɔmɛ ji lakpa bɔfohi ni tsuli sisili nɛ tsakee a he peɔ Kristo bɔfohi. 14Enɛ ɔ be nyakpɛ tete; ejakaa Satan nitsɛ tsakee e he peɔ la bɔfo. 15Lɔ ɔ he ɔ, ke e sɔmɔli ɔmɛ hu tsakee a he peɔ kaa dami sɔmɔli ɔ, e pi nɔ́ ko ngua ko; mɛɛ lɛɛ a nyagbe maa pee bɔ nɛ a ni tsumi ɔmɛ ngɛ ɔ.
Paulo amanehlu nɛ e na kaa bɔfo
16I ngɛ dee ekohu ke: Nɔ ko ko bu mi kuasia, se ke pi ja a, lɛɛ nyɛɛ ngɔ mi kaa kuasia mɔ, konɛ imi hu ma fia bɔɔ ko. 17Nɔ́ nɛ i ngɛ dee nɛ ɔ, i de we kaa Nyɔmtsɛ ɔ nya mi munyu, se mohu kaa kuasia tuɔ munyu, ngɛ kikɛmɛ a fiami hɛ kɛ nɔ fɔmi nɛ ɔ mi. 18Akɛnɛ nihi fuu fiaa ngɛ he lo nya he je ɔ, imi hu ma fia eko. 19Akɛnɛ nyɛ nitsɛmɛ ɔ ni leli ji nyɛ he je ɔ, nyɛ heɔ ninɛmɛ nɛ be yi mi ɔmɛ hɛmuɔ. 20Ejakaa, ke nɔ ko ngɛ nyɛ nyɔguɛ yee, ke nɔ ko ngɛ nyɛ adufude yee, ke neɔ ko ngɛ nyɛ klama tsɔe, ke nɔ ko ngɛ e he nɔ woe ngɛ nyɛ nɔ, ke nɔ ko ngɛ nyɛ hɛ mi ma gbae ɔ, nyɛ kplɛɔ lɛ. 21I kɛ zo ngɛ dee ke, wa pee gbedee tsɔ!
Se nɔ́ mi nɛ nɔ ko peɔ ka ngɛ ɔ — I ngɛ munyu tue kaa kuasia — imi hu i peɔ ka ngɛ mi. 22Hebribi ji mɛ lo? Imi hu eko ji mi. Israelbi ji mɛ lo? Imi hu eko ji mi. Abraham nina ji mɛ lo? Imi hu eko ji mi. 23Kristo sɔmɔli ji mɛ lo? — i ngɛ munyu tue kaa nɔ nɛ yi mi puɛ — i pe mɛ; ngɛ pɔtɔ ni tsumihi nɛ be nɔ mi, ngɛ ni fiamihi nɛ hiɛ tsɔ mi, ngɛ tsu mi womi babauu mi, ngɛ gbenɔ muɔ nya kpitikpiti. 24Yudafohi fia mi kpa, si enuɔ, eko tsuaa eko ɔ, piɛ kake nɛ maa pee nyingmi eywiɛ. 25A fia mi tso si etɛ, a fia mi tɛ si kake, i kɛ lɛ butu si etɛ, i ye je nami kɛ je jɔmi ngɛ wo mi; 26i hia blɔ kpitikpiti, i na nɔ ngɛ pahi a hɛ mi, i na nɔ ngɛ ojo fiali a dɛ mi, i na nɔ ngɛ ye wekubi a dɛ mi, i na nɔ ngɛ majeli a dɛ mi, i na nɔ ngɛ ma mi, i na nɔ ngɛ nga nɔ, i na nɔ ngɛ wo hɛ mi, i na nɔ ngɛ lakpa nyɛmimɛ a kpɛti; 27ngɛ ni tsumi kɛ pɔtɔ mi, ngɛ nyɔ fɔmihi a mi kpitikpiti, ngɛ hwɔ kɛ kuma mi, ngɛ hwɔ hamihi a mi kpitikpiti, ngɛ fiɛ̃ kɛ he gu nyɛɛmi mi? 28e slo nihi nɛ ngɛ se; kɛ jehanɛ hu haomi nɛ i naa daa kɛ asafo ɔmɛ kulaa a he susumi. 29Mɛnɔ gbɔleɔ, nɛ i mi lɛɛ i gbɔle we? Mɛnɔ nane a kpataa, nɛ ye mi mi sɛ̃ mi ha lɛ?
30Ke e hia kaa ma fia kɛ ɔ, ma fia ngɔ fo ye gbɔlemi nihi a nɔ. 31Mawu kɛ wa Nyɔmtsɛ Yesu Tsɛ, nɔ nɛ a gbaa kɛ ya siɔ neneene ɔ, le kaa i yi lakpa. 32Benɛ i ngɛ Damasko ɔ, ganɔ nɛ ngɛ matsɛ Areta sisi ɔ ha a huɔ ngɛ Damaskobi ɔmɛ a ma a mi ngɛ mi hlae nɛ e nu, 33nɛ a kɛ mi gu saflɛ mi ngɛ plɔ mi kɛ kple si ngɛ gli ɔ nɔ, nɛ i tu fo kɛ je e dɛ.",https://www.bible.com/bible/2322/2CO.11.DAN77
2 KORINTOBI 12,"Paulo ni namihi kɛ kpo jemihi
1E hia kaa ma fia, se se nami ko be he; kɛ̃ ɔ ma sɛɛ ni namihi kɛ Nyɔmtsɛ ɔ kpo jemihi a he ni. 2I le nɔmlɔ ko ngɛ Kristo mi; jeha nyɔngma kɛ eywiɛ ji nɛ ɔ ɔ, a sa kikɛmɛ a nɔmlɔ nɛ ɔ kɛ ho hiɔwe nɛ ji etɛ ɔ ya; e ngɛ nɔmlɔ tso mi jio, i li; e be nɔmlɔ tso mi hu jio, i li; Mawu lɛ le. 3I le kikɛmɛ a nɔmlɔ nɛ ɔ — e ngɛ nɔmlɔ tso mi jio, e be nɔmlɔ tso mi jio, i li, Mawu lɛ le — 4kaa a sa lɛ kɛ ho Paradeiso ya nɛ e ya nu munyuhi nɛ a be nyɛe maa tu nɛ nɔmlɔ ko be he blɔ kaa e woɔ ta. 5Nɔmlɔ nɛ ɔ he ma fia ngɛ, se i be fiae ha imi nitsɛ ye he, kaa ja ngɛ ye gbɔlemi ɔmɛ a he. 6Ejakaa ke i ngɛ hlae nɛ ma fia a, i be kuasia ejakaa ma tu anɔkuale; se ye hɛ i ngɛ kue kɛ ngɛ nɔ fɔe, konɛ nɔ ko nɛ ko bu mi pe bɔ nɛ e naa mi ɔ aloo nɔ́ nɛ e ko ɔ e nuɔ ngɛ ye nya a.
7Se benɛ pee nɛ ma ko wo ye he nɔ tsɔ ko ngɛ kpo jemihi nɛ kle saminya nɛ ɔmɛ a he ɔ, a ha mi mio ko ngɛ ye he womi mi, nɛ ji Satan bɔfo, konɛ e gba mi mahi, nɛ ma ko wo ye he nɔ tsɔ. 8Enɛ ɔ he je ɔ, i kpa Nyɔmtsɛ ɔ pɛɛ si etɛ sɔuu konɛ e je ye nɔ; 9nɛ e de mi ke: “Ye dloomi ɔ hiɛ ha mo, ejakaa ye he wami ɔ gbedee peemi mi e pii si ngɛ.” Lɔ ɔ he ɔ, i suɔ saminya kaa ma fia ngɔ fɔ ye gbɔlemi ɔmɛ a nɔ mohu, konɛ Kristo he wami ɔ nɛ bu ye he. 10Lɔ ɔ he ɔ ngɛ Kristo he ɔ, ye bua jɔɔ ngɛ gbedee peemihi a mi, ngɛ hɛdo nihi a nami mi, ngɛ haomihi a mi, ngɛ yi wamihi a mi, ngɛ fimihi a mi; ejakaa ke i pee gbedee ɔ, kɔlɔ ɔ mohu i naa he wami.
Paulo ye Korintobi ɔmɛ a he kɔmɔ
11I ye kuasiahi a sane kɛ fiami nɛ ɔ; nyɛ lɛ nyɛ nyɛ ye nɔ kikɛ nɛ ɔ nɛ. Ejakaa sa nɛ nyɛ mohu lɛ nyɛ jeɔ ye yi; ejakaa e piɛ́ mi nɔ́ ko nɔ́ ko nɛ i kɛ bɔfo ngua amɛ nɛ sɔ, pohu i pi nɔ ko tete. 12Bɔfo peemi he okadi ɔmɛ mohu ɔ, a pee ngɛ nyɛ kpɛti ngɛ tsui si tomi tsuo mi, ngɛ okadihi kɛ nyakpɛ nihi kɛ he wami ni tsumihi a mi. 13Ejakaa mɛni ji nɔ́ nɛ nyɛɛ kɛ kpɛ asafohi nɛ piɛ omɛ a se, kaa ja yemi kɛ buami nɛ i kɛ doo we nyɛ nya kɛkɛ ɔ? Nyɛɛ ngɔ kikɛmɛ yayami nɛ ɔ ngɔ pa mi!
14Oʼɛ enɛ ɔ ji si etɛ nɛ i dla ye he kaa i ma nyɛ ngɔ, se i kɛ ye he ba be nyɛ nɔ fɔe; ejakaa tsa pi nyɛ sika nɛ i ngɛ hlae, se mohu nyɛ nitsɛmɛ. Ejakaa e sɛ́ kaa bimɛ buaa nihi a nya ngɔ toɔ a fɔli, se mohu fɔli lɛ buaa nihi a nya ngɔ toɔ a bimɛ. 15Se i suɔ babauu kaa ma puɛ nihi kulaa nɛ i ngɛ kɛ imi nitsɛ ye he tete ngɛ nyɛ klaa amɛ a he. Ke i suɔ nyɛ babauu kikɛ ɔ, e sɛ́ kaa nyɛ hu nyɛɛ suɔ mi ja lo?
16Se akɛnɛ i kɛ ye he fɔɛ nyɛ nɔ he je ɔ, nyɛ ma de ke i nu nyɛ ngɛ ga mi; ejakaa ye hɛ mi tɛ̃ pe nyɛ. 17Anɛ i gu nihi nɛ i tsɔɔ mɛ nyɛ ngɔ ɔ eko nɔ ye nyɛ amimi lo? 18I kpa Tito pɛɛ nɛ i tsɔ lɛ kɛ wa nyɛmi ɔ; anɛ Tito ba ye nyɛ amimi lo? Anɛ pi lɛ mumi ɔ nɔuu nɛ waa kɛ nyɛɛ? Pi kɔlɔ ɔ nanema he ɔmɛ a mi nɔuu nɛ wa nyɛɛ?
19Nyɛ susuu kaa wa nya sɔuu wa ngɛ jee kɛ ngɛ nyɛ hae nɛ ɔ lo? Pi ja, Mawu hɛ mi wa ngɛ dee ngɛ, ngɛ Kristo mi, se, mamimɛ, ni nɛ ɔmɛ kulaa a, nyɛ nane si numi he je nɛ wa ngɛ dee. 20Ejakaa i ngɛ gbeye yee kaa alinɔ ke i ba a, i ba be nyɛ nae bɔ nɛ i ko suɔ, nɛ nyɛ hu nyɛ be mi nae bɔ nɛ nyɛ ko suɔ; kaa eko ɔ pɛ, hunga jemi, mi mi la, huhui, sieku yemi, munyu huitihuiti tumi, he nɔ womi, basabasa peemi ngɛ nyɛ kpɛti. 21I ngɛ gbeye yee kaa ke i ba a, ye Mawu ɔ maa ba mi si ekohu ngɛ nyɛ he, nɛ ma ye kɔmɔ ha nihi nɛ pee yayami sa nɛ a tsakee we a tsui ɔmɛ a ti nihi fuu, ngɛ a mu nihi kɛ ajuama bɔmi kɛ ya homi ɔ he.",https://www.bible.com/bible/2322/2CO.12.DAN77
2 KORINTOBI 13,"Nyagbe kɔkɔbɔmi kɛ sɛyemi
1Enɛ ɔ ji si etɛ nɛ i ma nyɛ ngɔ. Odase yeli enyɔ loo etɛ nya a, sane tsuaa sane nya nɛ ma si. 2I de to mo, nɛ jehanɛ i ngɛ dee ngɔ to, kaa bɔ nɛ i de benɛ i ba nyɛ ngɔ nɔ́ nɛ ji si enyɔ ɔ, ja nɔuu jehanɛ hu, nɛ i be nyɛ ngɔ nɛ ɔ ɔ, i ngɛ nihi nɛ pee yayami sa a kɛ ninɛmɛ nɛ piɛ ɔ kulaa dee ke, ke i ba ekohu ɔ, i kɛ nyɛ he be nyɛ kee; 3akɛnɛ nyɛ ngɛ okadi ko hlae nɛ nyɛ kɛ na kaa Kristo lɛ ngɛ munyu tue ngɛ ye mi, nɔ nɛ gbɔle we ngɛ nyɛ mi, se mohu e he waa ngɛ nyɛ mi ɔ; 4ejakaa gbedemi he a sɛu lɛ ɔ nɛ, se kɛ̃ ɔ Mawu he wami nya a, e hɛ ngɛ; nɛ wɔ hu wa gbɔleɔ ngɛ e mi; se Mawu he wami nɛ ngɛ ha nyɛ ɔ nya a, waa kɛ lɛ hɛ maa hi ngmengmle.
5Nyɛɛ ka nyɛ nitsɛmɛ nyɛ he hyɛ kaa nyɛ ngɛ hemi kɛ yemi mi lo. Nyɛɛ hyɛ nyɛ nitsɛmɛ nyɛ he nɛ hi. Aloo nyɛ li nyɛ nitsɛmɛ nyɛ he kaa Yesu Kristo ngɛ nyɛ mi lo? Ke pi ja a, lɛɛ nihi nɛ sɛ kulaa ji nyɛ. 6Se ye hɛ ngɛ nɔ kaa nyɛ maa le kaa, wɔɔ lɛɛ wa pi nihi nɛ sɛ́. 7Se i ngɛ Mawu pɛɛ kpae, konɛ nyɛ ko pee yayami ko kulaa, tsa pi kaa konɛ wɔɔ lɛɛ waa pee kaa nihi nɛ sa he je, se mohu konɛ nyɛɛ lɛɛ nyɛɛ pee nɔ́ nɛ da, ke po a maa ngɔ lɛ kaa wɔɔ lɛɛ wa nyɛ we. 8Ejakaa wa be nɔ́ ko nyɛe maa pee ngɔ si anɔkuale ɔ, se mohu ke nɔ́ ko nɛ wa maa pee ɔ, wa maa pee ngɔ ha anɔkuale ɔ. 9Wa naa bua jɔmi ke wa pee gbedee, nɛ nyɛ mohu nyɛ ngɛ he wami ɔ. Enɛ ɔ he pɛɛ hu wa kpaa, kɔlɔ ɔ ji nyɛ himi kɛ si pimi ɔ nɛ. 10Kɔlɔ ɔ he hu nɛ i ngma enɛ ɔ benɛ i be nyɛ ngɔ ɔ nɛ, konɛ ke i ba nyɛ ngɔ ɔ, i kɛ nyɛ ko ye wawɛɛ ngɛ he blɔ nɛ Nyɔmtsɛ ɔ ha mi ngɛ dlami se pi puemi he ɔ nya.
11Nyagbe ɔ, mamimɛ, nyɛ bua nɛ jɔ, nyɛɛ hi kɛ pi si, nyɛɛ wo nyɛ sibi ga, nyɛ juɛmi nɛ pee kake, nyɛɛ hi si ngɛ he jɔmi mi, nɛ suɔmi kɛ he jɔmi Mawu ɔ kɛ nyɛ maa hi si.
12Nyɛ nga nyɛ he kɛ nya he fiɔmi klɔuklɔu. Ni Klɔuklɔu ɔmɛ kulaa ke a biɔ nyɛ.
13Nyɔmtsɛ Yesu Kristo dloomi ɔ, kɛ Mawu suɔmi ɔ, kɛ Mumi Klɔuklɔu huɛ bɔmi ɔ kɛ nyɛ tsuo nɛ hi si! Amen.",https://www.bible.com/bible/2322/2CO.13.DAN77
GALATABI 1,"1Paulo nɛ ji bɔfo nɛ pi nimli nɛ wo lɛ, nɛ pi nɔmlɔ ko nɔ hu nɛ e gu, se mohu, Yesu Kristo kɛ Tsɛ Mawu nɛ tle lɛ si kɛ je gbeje ɔ, nɔ e gu ɔ, 2kɛ nyɛmimɛ ɔmɛ kulaa nɛ kɛ mi ngɛ ɔ, ngma ya ha Galata asafo ɔmɛ:
3Dloomi kɛ he jɔmi nɛ je Tsɛ Mawu ɔ kɛ wa Nyɔmtsɛ Yesu Kristo dɛ mi ɔ ha nyɛ; 4nɔ nɛ ngɔ lɛ nitsɛ e he ngɔ ha ngɛ wa he yayami ɔmɛ a he, konɛ e je wɔ kɛ je je yaya nɛ ngɛ mwɔnɛmwɔnɛ nɛ ɔ mi ngɛ Mawu kɛ wa Tsɛ ɔ suɔmi nya; 5nɔ nɛ nɔ́ nɛ ji hɛ mi nyami ɔ kɛ je neneene kɛ yaa neneene ɔ! Amen.
Sane Kpakpa kake ɔ
6Ye hɛ mi pee mi yaa kaa amlɔ nɛ ɔ nɔuu ɔ nyɛ ngɛ nyɛ he tsɔe kɛ ngɛ nɔ nɛ tsɛ nyɛ ngɛ Kristo dloomi ɔ nya a he jee kɛ yaa sane kpakpa kpa ko he; 7nɛ kɛ ɔ, ekpa ko be, mohu ni komɛ ngɛ nɛ ngɛ nyɛ yi mi puee, nɛ a ngɛ hlae kaa a plɛ Kristo sane kpakpa a hɛ mi ngɔ bu si. 8Se ke wɔ po, loo bɔfo nɛ je hiɔwe tete, ba ba jaje sane kpakpa kpa ko tsɔɔ nyɛ, ngɛ nɔ́ nɛ wa jaje tsɔɔ nyɛ nɛ ɔ se ɔ, jamɛ a tsɛ ɔ e pee musutsɛ! 9Kaa bɔ nɛ wa de momo ɔ, ja nɔuu i ngɛ dee ekohu ke: Ke nɔ ko ba ba jaje sane kpakpa kpa ko tsɔɔ nyɛ ngɛ nɔ́ nɛ nyɛ he nɛ ɔ se ɔ, jamɛ a tsɛ ɔ e pee musutsɛ!
10Blɔɔ jehanɛ nimli a hɛ mi i ngɛ hlɛe nɛ ma sa loo Mawu? Aloo i ngɛ nimli a hɛ mi hlae ma sa? Ejakaa ke i ngɛ nɔ ngɛ nimli a hɛ mi sae kɛ mwɔɔ ɔ, lɛɛ pi Kristo tsɔlɔ ji mi.
Bɔ nɛ pee nɛ Paulo plɛ bɔfo
11Se i ngɛ hae nɛ nyɛɛ le, mamimɛ, kaa sane kpakpa nɛ i jaje ɔ, pi nimli a nya nɛ e je. 12Ejakaa pi nɔmlɔ ko dɛ mi nɛ i na kɛ je, nɛ pi tsɔɔmi hu nɛ a tsɔɔ mi; se mohu Yesu Kristo kpo jemi nya i na ngɛ.
13Ejakaa nyɛ nu ye sa je mi bami he ngɛ Yudafohi a jami ɔ mi, bɔ nɛ i wa Mawu asafo ɔ yi mi babauu nɛ i kpata e hɛ mi, 14nɛ i pã wa juahi fuu ngɛ Yudafohi a jami ɔ mi ngɛ ye wɛli a kpɛti, nɛ ye hɛ dɔ wawɛɛ ngɛ wa tsɛmɛ a blema sanehi nɛ a kɛ ha wɔ ɔmɛ a he.
15Se benɛ e sa Mawu nɛ je mi to kɛ je maa muklii mi lokoo nɛ e kɛ e dloomi ɔ tsɛ mi kɛ ba a hɛ mi, 16kaa e ma je lɛ nitsɛ e bi ɔ kpo ngɛ ye mi, konɛ ma jaje e he sane kpakpa a ngɔ tsɔɔ ngɛ majeli ɔmɛ a kpɛti ɔ, amlɔ ɔ, i kɛ he lo kɛ muɔ yɛ he dami, 17nɛ jehanɛ i yɛ́ Yerusalem hu ngɛ nihi nɛ ji bɔfohi loko ji imi hu i ba plɛ bɔfo ɔmɛ a ngɔ, se mohu i pue nɔ kɛ ho Arabia ya, nɛ lɔ ɔ se ɔ, i kpale ye se kɛ ba Damasko ekohu. 18Kɛkɛ nɛ lɔ ɔ se jeha etɛ ɔ, i ya Yerusalem nɛ i kɛ Petro ya sɛɛ ni, nɛ i hi e ngɔ ligbi nyɔngma kɛ enuɔ. 19I nɛ bɔfo ɔmɛ a ti nɔ kpa ko kaa ja Yakobo, Nyɔmtsɛ ɔ nyɛmi ɔ. 20Nihi nɛ i ngɛ nyɛ ngmae nɛ ɔ, oʼɛ, Mawu hɛ mi i ngɛ dee ngɛ, i yi lakpa.
21Lɔ ɔ se ɔ, i ba Siria kɛ Kilikia ni ɔmɛ a mi. 22Se nɛ i ngɛ nɛ ɔ, a li ye hɛ mi ngɛ Yudea Kristo asafo ɔmɛ a mi; 23se mohu a nuɔ kɛkɛ kaa nɔ nɛ wa wɔ yi mi sa a, jehanɛ e ngɛ hemi kɛ yemi nɛ sa nɛ e kpata hɛ mi ɔ he sane kpakpa a jajee kɛ ngɛ tsɔɔe; 24nɛ a wo Mawu hɛ mi nyami ngɛ ye he.",https://www.bible.com/bible/2322/GAL.1.DAN77
GALATABI 2,"Paulo kɛ bɔfo kpa amɛ
1Kɛkɛ nɛ, lɔ ɔ se jeha nyɔngma kɛ eywiɛ sɔuu ɔ, i kɛ Barnaba kpale kɛ ya Yerusalem, nɛ i ngɔ Tito hu ngɔ piɛ ye he. 2I ya ngɛ kpo jemi ko nya, nɛ i kɛ sane kpakpa nɛ i ngɛ fiɛe ngɛ majeli ɔmɛ a kpɛti ɔ ya fɔ a hɛ mi, se titli ɔ nihi nɛ a buu mɛ ɔ a hɛ mi, benɛ pee nɛ fo nɛ i tuu ɔ aloo i ngɛ tue ɔ nɛ e ko pee yaka. 3Se Tito tete nɛ e kɛ mi ngɛ nɛ e ji Hela no ɔ, a nyɛ́ we enɔ kaa a po lɛ, 4ejakaa lakpa nyɛmimɛ komɛ ju si sɛ asafo ɔ mi kulɔɔ, konɛ a ba huɔ wa he nɛ wa ye ngɛ Kristo Yesu mi ɔ, konɛ a ye wɔ nyɔguɛ; 5se mɛɛ lɛɛ wa kplɛɛ we nɛ waa bu mɛ tue ngmlɛfia kake tete, konɛ sane kpakpa a anɔkuale ɔ nɛ e hi si sɔkee ha nyɛ.
6Se ninɛmɛ nɛ a buu mɛ kaa a ngɛ biɛ ɔ, — bɔ tsuaa bɔ nɛ a ngɛ sa a, pi ye he sane ko, Mawu hyɛ we nimli a hɛ mi, — ejakaa imi lɛɛ, ninɛmɛ nɛ a buu mɛ ɔ tsɔɔ we mi nɔ́ ko ngɔ piɛ we he; 7se mohu, a na kaa a tu mɔmlɔtɔtsɛmɛ a kpɛti sane kpakpa a fiɛmi ngɔ wo ye dɛ, kaa bɔ nɛ a tu nɔ poli ɔmɛ a nɔ ɔ ngɔ wo Petro dɛ ɔ. 8Ejakaa nɔ nɛ tsu ni ngɛ Petro mi nɛ e ha e ye bɔfo ngɛ nɔ poli ɔmɛ a kpɛti ɔ, lɛ nɔuu lɛ e tsu ni ngɛ imi hu ye mi ngɛ majeli ɔmɛ a kpɛti. 9Benɛ a yo dloomi nɛ a kɛ ha mi ɔ, Yakobo kɛ Kefa kɛ Yohane nɛ a buu mɛ kaa titimahi ɔ, kɛ huɛ bɔmi hiɛ ɔ nine sa i kɛ Barnaba dɛ, konɛ wɔɔ lɛɛ waa ya majeli ɔmɛ a ngɔ nɛ mɛɛ lɛɛ a ya nɔ poli ɔmɛ a kpɛti; 10se ohiafohi kɛkɛ a ke wa kai, kɔlɔ ɔ nɔuu he mɔde i bɔ kaa ma pee.
Paulo kã Kefa hɛ mi ngɛ Antiokia
11Se benɛ Kefa ba Antiokia a, i da e hɛ mi nɛ i kã e hɛ mi, ejakaa e nɔ be mi. 12Ejakaa loko ni komɛ maa je Yakobo ngɔ kɛ ba a, e kɛ majeli a bimɛ ɔmɛ yeɔ ni; se benɛ a ba a, e sã e he si, nɛ e tsɔ e he, ejakaa e ngɛ ninɛmɛ nɛ je nɔ poli ɔmɛ a kpɛti ɔ gbeye yee. 13Nɛ Yudafohi nɛ piɛ ɔ hu kɛ lɛ pee jamɛ a osato ɔ, nɛ a gbla Barnaba tete ngɔ wo a sato peemi ɔ mi. 14Se benɛ i na kaa a nyɛɛ we tutuutu ngɛ sane kpakpa a mi anɔkuale ɔ nya a, i de Kefa ngɛ mɛ kulaa a hɛ mi ke: “Ke mo nɛ o ji Yuda no ɔ, o peɔ o nihi kaa maje no se pi kaa Yuda no ɔ, mɛni he je o nyɛɛ majeli ɔmɛ a nɔ kaa a pee a nihi kaa Yudafohi ɔ?”
Hemi kɛ yemi a kɛ he Yudafohi kɛ majeli a yiwami
15A fɔ wɔ Yudafohi, nɛ wa pi yayami peeli nɛ je majeli ɔmɛ a mi. 16Se kɛ̃ ɔ, wa le kaa a wui nɔmlɔ nguɔ kɛ ji mlaa ni tsumihi a mi, kaa ja a gu Yesu Kristo nɔ hemi kɛ yemi ɔ kɛkɛ nɔ; enɛ ɔ he je ɔ, wɔ hu wa he Kristo Yesu nɔ ye, konɛ a wo wɔ nguɔ kɛ je Kristo nɔ hemi kɛ yemi mi, nɛ pi mlaa ni tsumihi a mi; ejakaa a be he lo ko he lo ko nguɔ woe kɛ je mlaa ni tsumihi a mi. 17Jehanɛ, ke wɔ nɛ wa hlaa kaa a wo wɔ nguɔ ngɛ Kristo mi ɔ, a na wɔ kaa wɔ nitsɛmɛ hu yayami peeli ji wɔ ɔ, blɔɔ lɔ ɔ tsɔɔ kaa Kristo fiɔ yayami se lo? Pi ja! 18Ejakaa ke nihi nɛ i kuɔ pueɔ si ɔ i kpaleɔ maa ekohu ɔ, blɔɔ i tsɔɔ ye he kaa nɔ tɔlɔ ji mi. 19Ejakaa imi lɛɛ i gu mlaa a nɔ kɛ gbo ha mlaa a, konɛ ye hɛ nɛ hi ngmengmle ha Mawu. 20A sɛu mi kɛ Kristo; he je ɔ pi imi nɛ ye hɛ ngɛ hu, se Kristo lɛ hɛ ngɛ ngɛ ye mi; se ye hɛ nɛ ngɛ ngɛ he lo mi jehanɛ ɔ, Mawu Bi ɔ nɛ suɔ mi nɛ e ngɔ e he ngɔ ha ngɛ ye he ɔ nɔ hemi kɛ yemi mi ye hɛ ngɛ ngɛ. 21I kua we Mawu dloomi ɔ, ejakaa, ke mlaa nɔ dami guu kɛ baa a, lɛɛ Kristo gbo yaka gu.",https://www.bible.com/bible/2322/GAL.2.DAN77
GALATABI 3,"Mlaa loo hemi kɛ yemi
1Oo, Galatabi nɛ be yi mi! Mɛnɔ gbiɛ nyɛ ke nyɛ ko bu anɔkuale ɔ tue — nihi a hɛ mi nɛ a tɛni Yesu Kristo ngɛ kaa nɔ nɛ a sɛu. 2Nyɛ ha ma bi nyɛ nɔ́ kake: Mlaa ni tsumihi a mi nyɛ na Mumi ɔ kɛ je, aloo hemi kɛ yemi tue bumi mi? 3Anɛ kikɛ nyɛ be yi mi lo? Nɛ nyɛɛ kɛ Mumi je sisi ɔ, jehanɛ he lo nyɛɛ kɛ maa gbe nya lo? 4Nɔ babauu nɛ nyɛ na nɛ ɔ, yaka gu nyɛ na lo? Ke yaka gu hu po ʼi ɔ, 5blɔɔ Mawu nɛ kɛ Mumi ɔ kee nyɛ nɛ e tsuɔ he wami nihi ngɛ nyɛ mi ɔ, mlaa ni tsumihi a mi e tsuɔ ngɛ aloo hemi kɛ yemi tue bumi mi?
6A ngma ke: “Abraham he Mawu ye, nɛ a bu enɛ ɔ dami ngɔ ha lɛ.” 7Lɔ ɔ he ɔ, nyɛ na nyɛɛ le kaa nihi nɛ je hemi kɛ yemi ɔ mi ɔ, mɛ nɔuu ji Abraham bimɛ. 8Se akɛnɛ ngmami ɔ na momo kaa hemi kɛ yemi mi Mawu maa wo majeli ɔmɛ nguɔ ngɛ he je ɔ, e jaje sane kpakpa a ngɔ tsɔɔ Abraham ngɔ to kaa: “O mi a maa gbaa majemaje li ɔmɛ kulaa ngɛ.” 9Lɛɛ ninɛmɛ nɛ je hemi kɛ yemi mi ɔ, a gbaa mɛ kɛ Abraham nɛ he ye ɔ.
10Ejakaa nihi abɔ nɛ je mlaa ni tsumihi a mi ɔ, gbiɛmi ngɛ a nɔ; ejakaa a ngma ke: “A gbiɛ nɔ tsuaa nɔ nɛ hi si ngɛ nihi tsuo nɛ a ngma ngɛ Mlaa Womi ɔ mi ɔ nɛ e ye nɔ ɔ.” 11Jehanɛ e ngɛ paa kaa mlaa a mi ɔ, a be nɔ ko nɔ ko nguɔ woe ngɛ Mawu hɛ mi, ejakaa dalɔ ɔ, hemi kɛ yemi mi e yi ma na wami ngɛ. 12Se mlaa a, pi hemi kɛ yemi mi nɛ e je, se mohu nɔ nɛ yeɔ nɔ ɔ yi ma na wami ngɛ mi.
13Kristo kpɔ wɔ kɛ je mlaa a gbiɛmi ɔ mi, akɛnɛ e plɛ gbiɛmi ngɔ ha wɔ ɔ, ejakaa a ngma ke: “A gbiɛ nɔ tsuaa nɔ nɛ kplaa si ngɛ tso nɔ” ɔ; 14konɛ Abraham gbaami ɔ nɛ ba maje li ɔmɛ a nɔ ngɛ Kristo Yesu mi, nɛ waa kɛ hemi kɛ yemi ɔ nɛ na Mumi ɔ si womi ɔ.
Mlaa a kɛ si womi ɔ
15Mamimɛ, nyɛ ha ma ngɔ nimli a si himi mi nɔ ko kɛ tsɔɔ nyɛ nya. Nɔmlɔ si womi tete ɔ, ke a ma nɔ mi ɔ, nɔ ko kua we, nɛ jehanɛ hu nɔ ko piɛ we he nɔ ko. 16Jehanɛ Abraham ɔ, a tu si womi munyu ɔmɛ ngɔ ha lɛ kɛ e nina a. E de we ke: “Kɛ e nina amɛ,” kaa nɔ nɛ nihi fuu a nɔ ʼi, se mohu kaa nɔ kake nɔ, ke: “Kɛ o nina a,” nɔ nɛ ji Kristo ɔ. 17Se nɔ́ nɛ i ngɛ tsɔɔe nɛ ɔ ji: Mlaa nɛ a wo jeha lafa eywiɛ kɛ nyingmi etɛ se ɔ, e gui somi nɛ Mawu dla ngɔ to Kristo ɔ nɛ e ha si womi ɔ nɛ pee yaka. 18Se ke gbo si ni ɔ je mlaa a mi ɔ, lɔ ɔ lɛɛ tsa pi si womi ɔ mi nɛ e je mɔ; se Mawu kɛ ke Abraham kɛ gu si womi nɔ.
19Jehanɛ mɛni ji mlaa a mɔ? Nɔ tɔmihi a he nɛ a kɛ piɛ he, kɛ maa su be nɛ Abraham nina nɛ a wo si ngɔ ha a maa ba; Hiɔwe bɔfohi a nɔ a gu kɛ wo si kɛ gu mi dalɔ nɔ. 20Se mi dalɔ he hia we ha nɔ kake, nɛ Mawu ɔ nɔ kake ʼi.
Nɔ́ nɛ mlaa tsuɔ
21Anɛ mlaa a kuɔ Mawu si womi ɔmɛ a nya lo? Dɛbi! Ejakaa e ji a wo mlaa ko nɛ ma nyɛ wami ma ha jinɛ e ngɛ mi niinɛ kaa mlaa mi dami ɔ je. 22Se mohu ngmami ɔ ngɔ je ɔ kulaa ngɔ wo yayami sisi, konɛ a gu Yesu Kristo nɔ hemi kɛ yemi nɔ nɛ a kɛ si womi ɔ nɛ ha nihi nɛ he yeɔ ɔ.
23Se loko hemi kɛ yemi ɔ ba a, a kɛ wɔ wo mlaa sisi, nɛ a nga wa yi ngɔ to hemi kɛ yemi nɛ a ma je kpo ɔ. 24Lɔ ɔ he ɔ mlaa a plɛ wa tsɔselɔ kɛ yaa Kristo ngɔ, konɛ a wo wɔ nguɔ ngɛ hemi kɛ yemi mi. 25Se nɛ hemi kɛ yemi ɔ ba nɛ ɔ, wa be tsɔselɔ ɔ sisi hu.
26Ejakaa nyɛ tsuo ɔ Mawu bimɛ ji nyɛ ngɛ Kristo Yesu mi kɛ gu hemi kɛ yemi ɔ nɔ; 27ejakaa nyɛ nihi abɔ nɛ a baptisi nyɛ ngɔ wo Kristo mi ɔ, nyɛ wo Kristo. 28Yudano be ɔ, Helano hu bé hu; nyɔguɛ bé ɔ, odehe hu bé hu; nyumu be ɔ, yo hu be hu; ejakaa nyɛ tuso ɔ, nɔ kake ji nyɛ ngɛ Kristo Yesu mi. 29Se ke Kristo nihi ji nyɛ ɔ, lɛɛ Abraham nina ji nyɛ, kɛ gbo si ni yeli hulɔ ngɛ si womi ɔ nya.",https://www.bible.com/bible/2322/GAL.3.DAN77
GALATABI 4,"1Nɔ́ nɛ i ngɛ tsɔɔe ɔ ji, be abɔ nɛ gbo si ni yelɔ ɔ ji bimwɔyo ɔ slɔɔto ko be e kɛ sɔmɔlɔ kpɛti, kpahu lɛ ji ni ɔmɛ tsuo a tsɛ; 2se e ngɛ nɔ hyɛli kɛ sɔmɔli nikɔtɔmahi a sisi kɛ yaa su be nɛ Tsɛ ɔ to ɔ. 3Ja nɔuu kɛ̃ wɔ hu, benɛ wa ji bimwɔwi ɔ, a kɛ wɔ wo je nɛ ɔ mi adebɔ mumihi a nyɔguɛ yemi ɔ sisi. 4Se benɛ be nɛ a to ɔ su ɔ, Mawu tsɔ lɛ nitsɛ e bi ɔ kɛ ba, yo ko ba fɔ lɛ, e ba mlaa sisi, 5konɛ e ba kpɔ nihi nɛ ngɛ mlaa sisi ɔ, nɛ wa na bi peemi he blɔ.
6Se akɛnɛ bimɛ ji nyɛ he je ɔ, Mawu tsɔ e bi ɔ Mumi ɔ kɛ ba nyɛ tsui mi, nɔ nɛ kpaa ngmlaa ke: “Abba, Tsaatsɛ!” 7Lɔ ɔ he ɔ, o pi sɔmɔlɔ hu, se mohu bi ji mo. Nɛ ke bi ji mo ɔ, lɛɛ Mawu ni yelɔ hu ji mo ngɛ Kristo he.
Paulo ye Galatabi ɔmɛ a he kɔmɔ
8Se be nɛ be ɔ mi ɔ, nyɛ li Mawu, nyɛɛ kɛ nyɛ he pee nyɔguɛhi ngɔ ha nihi nɛ pi mawu ji mɛ ngɛ a bɔmi su nya a; 9se jehanɛ, nɛ nyɛ le Mawu, aloo mohu, nɛ Mawu le nyɛ nɛ ɔ, kɛ peɔ kɛɛ nɛ nyɛ pa kpaleɔ nyɛ se kɛ yaa sisi jemi nihi nɛ nyɛ we nɔ́ ko nɛ a pee nɛ a ye ohia amɛ a ngɔ, nɛ nyɛ pa hlaa kaa nyɛɛ kpale sɔmɔ mɛ ekohu ɔ nɛɛ? 10Nyɛ buu ligbihi kɛ hlamihi kɛ behi kɛ jehahi a he akɔɔtaa fitso-fitso. 11I ngɛ gbeye yee, kaa nyɛ ma ha ma gbo nyɛ he yaka dengme.
12I ngɛ nyɛ pɛɛ kpae, mamimɛ, nyɛɛ pee kaa imi, ejakaa imi hu i ngɛ kaa nyɛ. Nyɛ pee we mi yayami ko; 13se nyɛ le kaa he lo gbedemi mi i je kɛ jaje sane kpakpa a ngɛ ngɔ ha nyɛ kekle ɔ, 14nɛ nɔ́ nɛ ji nya tsɔmi nɔ́ ha nyɛ ngɛ he lo mi ɔ, nyɛ gbi he guɛ, nɛ jehanɛ hu nyɛ nyangee we mi; se mohu nyɛ he mi kaa Mawu bɔfo, kaa Kristo Yesu nitsɛ. 15Jehanɛ jije nyɛ bua jɔmi ɔ ngɛ? Ejakaa i ngɛ nyɛ he odase yee kaa, e maa hi jinɛ, nyɛ ko hia nyɛ hɛngmɛhi tete ha mi. 16Nɛ i tuɔ anɔkuale tsɔɔ nyɛ he je ɔ, blɔɔ i plɛ nyɛ henyɛlɔ lo?
17Pi nyɛ he dengme kpakpa ko nɛ ni kpa amɛ ngɛ gboe nɛ ɔ; se mohu a ngɛ hlae nɛ a tsi nyɛ wa ngɔ blɔ, konɛ nyɛ gbo mɛ mohu a he dengme. 18E sa kaa nyɛ gbo dengme ngɛ nɔ́ nɛ ngɛ fɛu he daa; nɛ pi benɛ i kɛ nyɛ ngɛ ɔ kɛkɛ. 19Ye bimɛ kpakpahi, i nu kɔɔmi ngɛ nyɛ fɔmi he ekohu kɛ maa su be nɛ a maa bɔ Kristo subai ɔ ngɛ nyɛ mi. 20I na nɛ jinɛ i ngɛ nyɛ kasa nya amlɔ nɛ ɔ nɛ ma tsake blɔ nɔ nɛ i kɛ nyɛ tuɔ munyu ngɛ, ejakaa i ngɛ haoe ngɛ nyɛ he!
Hagar kɛ Sara kaa nɔhyɛmi nɔ
21Nyɛ ninɛmɛ nɛ nyɛ hlaa kaa nyɛɛ hi mlaa sisi ɔ, nyɛ de mi, anɛ nyɛ nui nɔ nɛ mlaa a de ɔ lo? 22A ngma ke Abraham ngɛ bimɛ enyɔ, nɔ kake ɔ, e kɛ sɔmɔlɔyo ɔ lɛ fɔ; nɔ kake hu e kɛ odehe ɔ lɛ fɔ. 23Se jehanɛ ɔ, nɔ nɛ e kɛ sɔmɔlɔyo ɔ fɔ ɔ, a fɔ lɛ ngɛ he lo nya; se nɔ nɛ e kɛ odehe ɔ fɔ ɔ, a fɔ lɛ ngɛ si womi ɔ nya. 24Kikɛmɛ a nɔ́ nɛ ɔ, a kɛ buu abɛ. Yi nɛ ɔmɛ ji somi enyɔ ɔ nɛ; kake ɔ je Sinai yoku ɔ nɔ, nɛ nyɔguɛ yemi mi e fɔɔ woɔ; lɛ ji Hagar. 25Hagar ji Sinai yoku ɔ ngɛ Arabia; se e kɛ mwɔnɔmwɔnɔ Yerusalem ɔ tsa we nɔ, ejakaa e kɛ e bimɛ ɔmɛ ji nyɔguɛhi. 26Se hiɔwe Yerusalem ɔ ji odehe ɔ nɛ, nɔ nɛ ji wɔ kulaa wa nyɛ ɔ. 27Ejakaa sa ngma ke:
“La nyami la, mo yosa nɛ o fɔ we;
Nɛ o hwɔ lele kɛ bua jɔmi, mo nɛ o kɔɔ we;
Ejakaa nɔ nɛ a kua lɛ ɔ mohu bimɛ maa hiɛ pe nɔ nɛ ngɛ huno ɔ po!”
28Jehanɛ, mamimɛ, wɔɔ lɛɛ Si womi ɔ bimɛ ji wɔ kaa Isak. 29Se kaa bɔ nɛ lɛ be ɔ mi hu, nɔ nɛ a fɔ lɛ ngɛ he lo nya a waa nɔ nɛ a fɔ lɛ ngɛ mumi nya a yi mi ɔ, jã nɔuu kɛ̃ e ngɛ mwɔnɔmwɔnɔ hu. 30Se kɛ ngmami ɔ de kɛɛ? “Fie sɔmɔlɔyo ɔ kɛ e bi ɔ, ejakaa e sɛ́ kaa nyɔguɛyo ɔ bi ɔ kɛ odehe ɔ bi ɔ nɛ ye gbo si ni ɔ.” 31Lɔ ɔ he ɔ, mamimɛ, wa pi sɔmɔlɔyo ɔ bimɛ, se mohu odehe ɔ bimɛ ji wɔ.",https://www.bible.com/bible/2322/GAL.4.DAN77
GALATABI 5,"Nyɛ ko ngmɛɛ nyɛ heyemi ɔ he
1Kristo pee wɔ odehehi, nɛ e ha wa ye wa he, lɔ ɔ he ɔ nyɛɛ da si kpitikplii nɛ nyɛ ko ha a bɔ nyɛ nyɔguɛ yemi pã a hu. 2Oʼɛ, imi Paulo, i ngɛ nyɛ dee ke, ke nyɛ ha a po nyɛ ɔ Kristo he be se nami ko ha nyɛ. 3Se i pa ngɛ odase yee kɛ ngɛ nɔmlɔ tsuaa nɔmlɔ nɛ a po lɛ ɔ tsɔɔe kaa e hɛɛ hiɔ kaa é ye mlaa mluku ɔ kulaa nɔ. 4Nyɛ ninɛmɛ nɛ nyɛ hlaa kaa a wo nyɛ nguɔ ngɛ mlaa mi ɔ, nyɛɛ kɛ Kristo be sane ko; nyɛ gbee si kɛ je dloomi ɔ mi. 5Ejakaa wɔɔ lɛɛ, Mumi ɔ nɔ wa guu waa kɛ hemi kɛ yemi mlɛɛ dami hɛ kɛ nɔ fɔmi ɔ. 6Ejakaa Kristo Yesu mi ɔ, pi nɔ pomi nɛ nyɛɔ nɔ́ ko peɔ, nɛ pi mɔmlɔtɔ hulɔ, se mohu hemi kɛ yemi nɛ guu suɔmi nɔ tsuɔ ni ɔ ʼi.
7Nyɛ ngɛ mɔde bɔe saminya; mɛnɔ po lɛ tsi nyɛ blɔ kaa nyɛ ko bu anɔkuale ɔ tue? 8Juɛmi tsakemi nɛ ɔ ɔ, tsa pi Mawu nɛ tsɛ nyɛ ɔ mi nɛ e je. 9Ma sasɛ nyafii saa ma mluku ɔ tsuo. 10Imi lɛɛ i ngɔ ye hɛ ngɔ fɔ nyɛ nɔ ngɛ Nyɔmtsɛ ɔ mi, kaa nyɛ be juɛmi kpa ko juɛe, se nɔ nɛ ngɛ nyɛ puee ɔ, nɔ tsuaa nɔ nɛ e ji ɔ, e musu maa tloo lɛ.
11Imi lɛɛ, mamimɛ, ke nɔ pomi i ngɛ fiee kɛ mwɔɔ ɔ, mɛni he je mɔ nɛ a ngɛ mi yi mi wae kɛ mwɔɔ? Ke ja a, lɛɛ seumi tso ɔ he sane ɔ, e pi nya tsɔmi nɔ́ hu. 12Oo, i na jinɛ nihi nɛ woɔ nyɛ yi mi ɔ puɛ̃ loo ta mɛ nitsɛmɛ a he.
13Ejakaa he yemi mi a tsɛ nyɛ kɛ ba ngɛ, mamimɛ; se nyɛ he yemi ɔ kɛkɛ nɛ nyɛ ko ha e plɛ he blɔ ha he lo ɔ, se mohu nyɛɛ gu suɔmi mi kɛ sɔmɔ nyɛ he. 14Ejakaa mlaa mluku ɔ kulaa nɔ yemi ngɛ munyu kake nɛ ɔ mi ke: “Suɔ o nyɛmi kaa bɔ nɛ o suɔ mo nitsɛ o he.” 15Se ke nyɛ kɔɔ nyɛ he nɛ nyɛ plaa nyɛ he ɔ, nyɛɛ hyɛ nɛ nyɛ ko puɛ nyɛ he!
Mumi ɔ kɛ nɔmlɔ su
16Se i ke: Ke nyɛ nyɛɛ ngɛ mumi nya a, nyɛ be he lo akɔnɔ ɔmɛ a nya ni pee. 17Ejakaa nihi nɛ he lo ɔ dii se ɔ kɛ mumi ɔ yi, nɛ nihi nɛ mumi ɔ hu dii se ɔ kɛ he lo ɔ yi. Ni nɛ ɔmɛ kɛ a he yi, konɛ nyɛ ko pee nihi nɛ nyɛ suɔ. 18Se ke mumi ɔ lɛ kpakpaa nyɛ ɔ, nyɛ be mlaa sisi.
19Se he lo ɔ ni tsumi ɔmɛ jee kpo paa, kɔlɔ ɔmɛ ji gba puemi, ajuama bɔmi, mu ni tsumi, ya homi 20wɔ jami, nyuami, nyɛmi, pɛ, hunga jemi, mi mi la womi, ngmlaa kpami, atua tsɔmi, mi gbami, hɛ tsumi, 21da demi, fiɛmi yaya kɛ nihi nɛ ngɛkaa enɛ ɔmɛ, nihi nɛ i de nyɛ ngɔ to, kaa bɔ nɛ i de nyɛ momoɔ, ke: nihi nɛ peɔ kikɛmɛ a ni nɛ ɔmɛ ɔ, a nine be Mawu matsɛ yemi ɔ nɔ sue.
22Se Mumi ɔ yiblii ji suɔmi, bua jɔmi, he jɔmi, tsui si tomi, mi mi himi, kpakpa peemi, hemi kɛ yemi, 23he si bami, hɛ si kami; enɛ ɔmɛ ɔ mlaa ko gui. 24Se nihi nɛ ji Kristo Yesu nihi ɔ, a sɛu he lo ɔ kɛ e he numi nihi kɛ e kɔnɔ ɔmɛ kulaa. 25Ke wa hɛ ngɛ ngmengmle ngɛ Mumi ɔ mi ɔ, nya ha waa nyɛɛ ngɛ Mumi ɔ nya hulɔ. 26Wa hɛ ko kɔ yakayaka hɛ mi nyami nɔ, nɛ wa ko wo wa sibi a muklii mi la nɛ wa he ba tsɛ̃ wa sibi.",https://www.bible.com/bible/2322/GAL.5.DAN77
GALATABI 6,"Nyɛɛ kpee nyɛ he kɛ tloo nyɛ tlomihi
1Mamimɛ, ke tlukaa nɛ nɔ ko tɔ ɔ, nyɛ nihi nɛ nyɛ ji mumi mi nimli ɔmɛ ɔ, nyɛ dla jamɛ a nɔ ɔ ekohu ngɛ mi mi jɔmi mumi mi; nɛ o le o he nɔ hyemi konɛ mo hu a ko ka mo. 2Nyɛ tlomi ɔmɛ ɔ, nyɛɛ kpee nyɛ he kɛ tloo, nɛ lɔ ɔ loko nyɛ maa ye Kristo mlaa a nɔ. 3Ejakaa ke e peɔ nɔ ko kaa nɔ ko ji lɛ nɛ e pi nɔ ko ɔ, lɛ nitsɛ e he e ngɛ sisie. 4Nɔ tsuaa nɔ nɛ ka lɛ nitsɛ e ni tsumi nɛ e hyɛ, nɛ lɔ ɔ loko e maa na nɔ́ ko ngɛ lɛ nitsɛ e mi nɛ e fia ngɔ fɔ nɔ, se pi nɔ kpa nɔ́ ɔ nɔ. 5Ejakaa nɔ tsuaa nɔ maa tloo lɛ nitsɛ e tlomi.
6Nɔ nɛ a ngɛ lɛ Mawu munyu ɔ tsɔɔe ɔ, e kɛ nɔ nɛ ngɛ lɛ tsɔɔe ɔ nɛ dla ni kpakpahi nɛ e ngɛ ɔ. 7Nyɛ ko mlɔɔ nyɛ he: Mawu ɔ, a yi e he fɛu yaka. Ejakaa nɔ́ nɛ nɔmlɔ duɔ ɔ, kɔlɔ ɔ nɔuu e ma kpa hulɔ. 8Ejakaa nɔ nɛ duɔ ni ngɛ lɛ nitsɛ e he lo mi ɔ, e he lo ɔ mi e ma kpa puemi kɛ je. Se nɔ nɛ duɔ ni ngɛ Mumi mi ɔ, Mumi ɔ mi nɔuu e ma kpa neneene wami kɛ je. 9Nyɛ ko ha nɛ pɔ nɛ tɔ nyɛ kɛ kpakpa peemi, ejakaa ke wa nine mi wui nyu ɔ, wa ma kpa hulɔ ngɛ be nɛ sa mi. 10Lɔ ɔ he ɔ, akɛnɛ wa ngɛ deka he je ɔ, nyɛ ha waa pee nihi tsuo kpakpa, se titli ɔ, ninɛme nɛ ji hemi kɛ yemi ɔ mi bi ɔmɛ.
Nyagbe kɔkɔbɔmi kɛ sɛyemi
11Nyɛɛ hyɛ womi sɔuu nɛ i kɛ imi nitsɛ ye nine ngma nyɛ ngɛ ningma nguahi a mi. 12Nihi nɛ hlaa kaa a hɛ mi nɛ ba nyami ngɛ he lo mi ɔ, mɛ lɛ a nyɛɛ nyɛ nɔ kaa a po nyɛ, benɛ pee nɛ a ko wa mɛ yi mi ngɛ Kristo sɛumi tso ɔ he. 13Nihi nɛ a po mɛ ɔ nitsɛmɛ tete yi mlaa a nɔ; se mohu a ngɛ hlae nɛ a po nyɛ, konɛ a fia ngɔ fɔ nyɛ he lo ɔ nɔ. 14Se imi lɛɛ e ya je ngɛ se lokoo kaa ma fia ngɔ fɔ nɔ́ ko nɔ kaa ja wa Nyɔmtsɛ Yesu Kristo sɛumi tso ɔ nɔ, kɔlɔ ɔ nɔuu nɔ a gu kɛ sɛu je ɔ ha mi, nɛ imi hu a sɛu mi ha je ɔ. 15Ejakaa Kristo mi ɔ, nɔ pomi pi nɔ́ ko, nɛ mɔmlɔtɔ hu pi nɔ́ ko, se mohu bɔmi he kɛkɛ ji nɔ́ ko. 16Nɛ nihi abɔ nɛ maa nyɛɛ ngɛ kikɛmɛ a mlaa nɛ ɔ nya a, he jɔmi kɛ mɔbɔnami nɛ ba mɛ kɛ Mawu webi kulaa a nɔ!
17Jehanɛ, nɔ ko ko doo ye nya hu; ejakaa i hɛɛ Nyɔmtsɛ Yesu plaami okadi ɔmɛ ngɛ ye nɔmlɔ tso ɔ he.
18Wa Nyɔmtsɛ Yesu Kristo dloomi ɔ kɛ nyɛ mumi ɔ nɛ hi si, mamimɛ! Amen.",https://www.bible.com/bible/2322/GAL.6.DAN77
EFESOBI 1,"1Paulo, nɛ ji Yesu Kristo bɔfo ngɛ Mawu suɔmi nya a, ngma ya ha ni klɔuklɔuhi nɛ ngɛ Efeso ɔ kɛ ninɛmɛ nɛ heɔ Kristo Yesu nɔ yeɔ ɔ:
2Dloomi kɛ he jɔmi nɛ je wa Tsɛ Mawu ɔ kɛ Nyɔmtsɛ Yesu Kristo dɛ mi ɔ ha nyɛ!
Mumi mi gbaami ngɛ Kristo mi
3A gbaa Mawu, wa Nyɔmtsɛ Yesu Kristo Tsɛ ɔ, nɔ nɛ kɛ mumi mi gbaami tsuaa mumi mi gbaami gbaa wɔ ngɛ hiɔwe nihi a mi ngɛ Kristo mi ɔ. 4E hla wɔ ngɛ Kristo mi loko a to je ɔ sisi, konɛ waa pee klɔuklɔu nɛ piami ko ko hi wa he ngɛ e hɛ mi. 5E je wɔ ngɛ suɔmi mi ngɔ to ha e he nɛ waa pee e bimɛ ngɛ Yesu Kristo he, kaa bɔ nɛ sa e hɛ mi ngɛ e suɔmi nya a, 6konɛ a kɛ je e dloomi hɛ mi nyami ɔ yi, nɔ́ nɛ e kɛ dloo wɔ ngɛ nɔ nɛ a suɔ lɛ ɔ mi ɔ. 7Ejakaa Kristo mi nɔuu wa na kpɔmi ɔ ngɛ nɛ ji yayamihi a pami ɔ, ngɛ e muɔ ɔ he ngɛ e dloomi hiɛmi ɔ nyɛ, 8nɔ́ nɛ e ha kɛ be nɔ ha wɔ ngɛ ni lemi kɛ nɔ sisi numi kulaa mi. 9E ha wa le e yi mi tomi ɔ mi laami sane nɛ e to kaa e maa gbe nya ngɛ Kristo mi, 10ha be ɔmɛ a yinɔ ɔ blɔ nya tomi, konɛ e ngɔ nihi kulaa ngɔ to yi kake sisi ngɛ Kristo mi, nihi nɛ ngɛ hiɔwe ke nihi nɛ ngɛ zugba a nɔ kulaa.
11Lɛ e mi nɔuu wa na gbo si ni ɔmɛ hu ngɛ, wɔ nihi nɛ a je ngɔ to ngɛ nɔ nɛ tsuɔ nihi kulaa a yi mi tomi nya, bɔ nɛ sa lɛ nitsɛ e suɔmi ga womi ɔ hɛ mi ɔ, 12benɛ pee nɛ wɔ nihi nɛ wa sɛ hlami ngɔ wa hɛ ngɔ fɔ Kristo nɔ ɔ, wa plɛ e he mi nyami ɔ yi jemi.
13Kristo ɔ nɔuu nɔ nyɛ hu nyɛ ngɔ nyɛ hɛ ngɔ fɔ, benɛ nyɛ nu anɔkuale munyu ɔ nɛ ji nyɛ yi wami hemi ɔ he sane kpakpa a; lɛ nɔuu e mi a kɛ Mumi Klɔuklɔu ɔ nɛ a wo he si ɔ sɔu nyɛ nya ngɛ benɛ nyɛ he ye ɔ, 14nɔ nɛ ji wa gbo si ni ɔmɛ a yi ba pomi nɔ ɔ, konɛ a kɛ kpɔ e nihi nɛ ji lɛ nitsɛ e ni ɔmɛ, nɛ a kɛ je e hɛ mi nyami ɔ yi.
Paulo pɛɛ kpami
15Enɛ ɔ he je ɔ, imi hu, benɛ i nu nyɛ hemi kɛ yemi nɛ nyɛ ngɛ ngɛ Nyɔmtsɛ Yesu Kristo mi, kɛ nyɛ suɔmi nɛ nyɛɛ kɛ suɔ ni klɔuklɔu ɔmɛ kulaa he ɔ, 16i jɔɔ we si nami ngɛ nyɛ he, se i kaii nyɛ ngɛ ye pɛɛ kpamihi a mi. 17I kpaa pɛɛ konɛ wa Nyɔmtsɛ Yesu Kristo Mawu nɛ ji hɛ mi nyami Tsɛ ɔ nɛ ha nyɛ ni lemi kɛ nɔ kpo jemi mumi ngɛ lemi nɛ nyɛ maa le lɛ saminya a mi, 18nɛ nyɛ mi hɛngmɛ ɔ nɛ bli, konɛ nyɛɛ le nɔ nɛ ji e tsɛmi ɔ hɛ kɛ nɔ fɔmi ɔ, kɛ e weye ni ɔ hiɛmi ngɛ ni klɔuklɔu ɔmɛ a mi, 19kɛ nɔ́ nɛ ji e he wami ɔ klemi nɛ be nɔ babauu ha wɔ ninɛmɛ nɛ wa heɔ yeɔ ngɛ e nyɛmi ɔ he wami ni tsumi ɔ nya, 20nɔ́ nɛ e tsu ngɛ Kristo mi benɛ e tle lɛ si kɛ je gbeje nɛ e kɛ lɛ hi e hiɛ ɔ nɔ ngɛ hiɔwe nihi a mi, 21ngɛ nɔkɔtɔma yemi kɛ he blɔ kɛ he wami kɛ nɔ yemi tsuo kɛ biɛ tsuaa biɛ nɛ a wo, pi ngɛ be nɛ ɔ mi kɛkɛ, se be nɛ maa ba a mi hulɔ ɔ; 22Mawu ngɔ nihi kulaa ngɔ to Kristo nane si, nɛ e ngɔ lɛ ngɔ to nihi kulaa yi ngɔ ha asafo ɔ. 23Asafo ɔ ji Kristo nɔmlɔ tso kɛ nɔ nɛ woɔ nihi tsuo tɔtɔɔtɔ ngɛ nihi kulaa mi ɔ.",https://www.bible.com/bible/2322/EPH.1.DAN77
EFESOBI 2,"Kɛ je gbenɔ mi kɛ ba wami mi
1Sa a, nyɛ ji ni gbogboehi ngɛ tue gbomi kɛ yayamihi a mi. 2Jamɛ a be ɔ mi ɔ, nyɛ nyɛɛ ngɛ je nɛ ɔ mi kɔɔhiɔ mi he wami ɔ nɔ yelɔ, nɛ ji mumi nɛ tsuɔ ni mwɔnɛmwɔnɛ ngɛ tuegbenɔ bihi a mi ɔ su ɔ nya; 3kɔlɔ ɔmɛ a mi wɔ tsuo hu wa ba wa je mi ngɛ sa ngɛ wa he lo akɔnɔ ɔmɛ a mi, nɛ wa tsu nihi nɛ he lo kɛ juɛmi suɔ ɔ, nɛ wa ji Mawu muklii mi fumi bimɛ ngɛ wa fɔmi su ɔ nya kaa nihi nɛ piɛ ɔmɛ nɔuu.
4Se Mawu nɛ e mɔbɔ nami hiɛ babauu ɔ, gu lɛ nitsɛ e suɔmi babauu nɛ e kɛ suɔ wɔ ɔ nɔ, 5nɛ wɔ nɛ wa ji ni gbogboehi ngɛ tuegbenɔ mi ɔ, e tsɛ̃ɛ waa kɛ Kristo tsuo hɛ; dloomi a kɛ he nyɛ yi wami! 6E tle waa kɛ lɛ si, nɛ e ngɔ waa kɛ lɛ tsuo ngɔ hi hiɔwe nihi a mi ngɛ Kristo Yesu mi, 7konɛ be nɛ maa ba a mi ɔ, e je lɛ nitsɛ e dloomi ɔ hiɛmi nɛ be nɔ ɔ kpo, kɛ e mi mi himi nɛ e ngɛ ha wɔ ngɛ Kristo Yesu mi ɔ. 8Ejakaa dloomi a kɛ he nyɛ yi wami kɛ gu hemi kɛ yemi nɔ, nɛ enɛ ɔ lɛɛ, pi nyɛ mi nɛ e je, Mawu nɔke nɔ ʼi, 9pi ni tsumihi a mi nɛ e je, konɛ nɔ ko nɛ ko fia. 10Mawu nine nya ni tsumi nihi ji wɔ, a bɔ wɔ ngɛ Kristo Yesu mi kɛ ha ni tsumi kpakpahi nɛ Mawu dla ngɔ to konɛ waa nyɛɛ ngɛ mi ɔ.
Kakepeemi ngɛ Kristo mi
11Lɔ ɔ he ɔ, nyɛ kai kaa nyɛ nɛ sa nɛ nyɛ ji wɔ jali ngɛ he lo blɔfami nɛ nihi nɛ a po mɛ ngɛ he lo mi ɔ tsɛɛ nyɛ mɔmlɔtɔtsɛmɛ ɔ, 12jamɛ a be ɔ mi ɔ nyɛ be Kristo, nɛ nyɛ ji ni kpahi ngɛ Israel kɛ nibwɔhi ngɛ si womi somi ɔmɛ a blɔfami hulɔ; nyɛ be hɛ kɛ nɔ fɔmi ko, nɛ nyɛ be Mawu tete ngɛ je nɛ ɔ mi. 13Se jehanɛ, Kristo Yesu mi ɔ, nyɛ nɛ sa nɛ nyɛ ngɛ lokoo ɔ, nyɛ gu Kristo muɔ ɔ nɔ hɛ kɛ ba. 14Ejakaa lɛ ji wa he jɔmi, nɔ nɛ ngɔ wɔ majeli kɛ Yudafo ɔmɛ kulaa ngɔ pee kake, nɛ e ku gli piɛ nɛ ngɛ kpɛti nɛ ji ninye ɔ, 15nɛ e kɛ lɛ nitsɛ e he lo gu Mlaa a nɛ ngɛ kita amɛ a mi ɔ, konɛ e kɛ ni enyɔ ɔmɛ kulaa nɛ bɔ nɔmlɔ he kake ngɛ lɛ nitsɛ e mi nɛ e ha he jɔmi nɛ ba, 16nɛ e gu sɛumi tso ɔ nɔ kɛ dla mɛ ni enyɔ ɔmɛ kulaa a kɛ Mawu kpɛti ngɛ nɔmlɔ tso kake mi, nɛ e gbe ninye ɔ ngɛ lɛ nitsɛ e mi. 17E ba ba jaje he jɔmi sane kpakpa a ngɔ tsɔɔ nyɛ nɛ nyɛ ngɛ lokoo ɔ kɛ nihi nɛ hɛ mɛ kɛ ba a hulɔ; 18ejakaa e nɔ wɔ ni enyɔ ɔmɛ kulaa guu kɛ naa blɔ ngɛ mumi kake mi kɛ yaa Tsɛ ɔ ngɔ.
19Lɔ ɔ he ɔ jehanɛ, nyɛ pi nibwɔhi kɛ ni kpahi hu, se mohu nyɛ ji ni klɔuklɔu ɔmɛ a huɛmɛ ma mi bi kɛ Mawu we bi 20nɛ a fia nyɛ ngɔ ma bɔfo ɔmɛ kɛ gbali ɔmɛ a sisi tomi ɔ nɛ e kɔ nya tɛ ji Kristo Yesu ɔ nɔ, 21nɔ nɛ nɔ nɛ a gu kɛ tsɛ̃ tsu mluku ɔ tsuo ngɔ wo mi pee kake, nɛ e ngɛ klee ngɛ sɔlemi tsu klɔuklɔu pee ngɛ Nyɔmtsɛ ɔ mi, 22nɔ nɛ mi nɛ a fia nyɛ hu ngɔ wo ngɔ pee Mawu sihi he ngɛ Mumi ɔ mi ɔ.",https://www.bible.com/bible/2322/EPH.2.DAN77
EFESOBI 3,"Paulo nitsumi ha majeli
1Lɔ ɔ he ɔ, imi Paulo, nɛ ji Kristo Yesu pa mi no ha nyɛ maje li a bimɛ ɔmɛ ɔ, 2eko ɔ nyɛ maa nu Mawu dloomi nɛ a ngɔ ha mi ngɛ nyɛ he ɔ blɔ nya tomi ɔ he, 3kaa kpo jemi nɔ Mawu gu kɛ ha i kɛ le laami sane ɔ, kaa bɔ nɛ i ngma nyɛ bɔɔ ko momo ɔ, 4nɔ́ nɛ ke nyɛ kane ɔ, nyɛ ma nyɛ nyɛ kɛ na bɔ nɛ i nu Kristo laami sane ɔ sisi ha. 5Laami sane nɛ ɔ, yinɔhi nɛ be ɔmɛ a mi ɔ, a ha we nimli a bimɛ nɛ a le, kaa bɔ nɛ jehanɛ ɔ a je kpo ngɔ tsɔɔ e bɔfohi kɛ gbali klɔuklɔu ɔmɛ ngɛ Mumi mi, 6kaa maje li a bimɛ ɔmɛ hu ji ni yeli ɔmɛ ekomɛ, kɛ nɔmlɔ tso ɔ he ni ɔmɛ ekomɛ, kɛ nihi nɛ a wo mɛ si ngɛ Kristo Yesu mi ɔ hu ekomɛ ngɛ sane kpakpa a he.
7Sane kpakpa nɛ ɔ he sɔmɔlɔ ji mi ngɛ Mawu dloomi nike nihi nɛ a gu e he wami ni tsumi nɔ ngɔ ha mi ɔ nya. 8Imi nɛ i ji nɔ wayo pe he tsɔli ɔmɛ kulaa a, a ngɔ kikɛmɛ a dloomi nɛ ɔ ngɔ ha mi, kaa ma jaje Kristo nihiɛmi nɛ a be sisi nyɛe maa na kɛ gbe nya a he sane kpakpa a ngɔ tsɔɔ maje li ɔmɛ, 9nɛ ma ha nihi kulaa a hɛ mi nɛ tsɔ mɛ nɛ a le nɔ́ nɛ ji laami sane nɛ a ngɔ laa ngɛ Mawu nɔ nɛ bɔ nihi kulaa a blɔ nya tomi ɔ mi, 10konɛ jehanɛ a gu asafo ɔ nɔ nɛ a ha nikɔtɔmahi kɛ nihi nɛ ngɛ he blɔ ngɛ hiɔwe nihi a mi ɔ nɛ a le Mawu ni lemi nɛ hiɛ babauu ɔ, 11ngɛ neneene yi mi nɛ e to ngɛ Kristo Yesu, wa Nyɔmtsɛ ɔ, mi ɔ nya, 12nɔ nɛ nɔ hemi kɛ yemi mi wa gu kɛ na kã kɛ he blɔ ngɛ hɛ kɛ nɔ fɔmi mi ɔ. 13Lɔ ɔ he ɔ, i ngɛ pɛɛ kpae, konɛ nyɛ tsui ko po ngɛ ye nɔ́ nɛ i ngɛ nae ngɛ nyɛ he ɔ he, ejakaa nyɛ hɛ mi nyami ʼi.
Kristo suɔmi
14Enɛ ɔ he je ɔ, i kplaa si haa Tsɛ ɔ, 15nɔ mi nɛ nɔ tsuaa nɔ nɛ ngɛ hiɔwe kɛ zugba a nɔ ɔ naa e biɛ nitsɛ ɔ, 16konɛ ngɛ e hɛ mi nyɛmi hiɛmi ɔ nya a, e ha nyɛɛ gu e Mumi ɔ nɔ nɛ nyɛ he nɛ wa kpitikplii ngɛ nyɛ mi nɔmlɔ ɔ blɔfami, 17nɛ a gu hemi kɛ yemi nɔ nɛ Kristo nɛ hi si ngɛ nyɛ tsui mi nɛ nyɛ sipoku nɛ pi si nɛ nyɛɛ ma si gbugbuugbu ngɛ suɔmi mi, 18konɛ nyɛ na he wami, nɛ nyɛɛ kɛ ni klɔuklɔu ɔmɛ kulaa nɛ yɔse nɔ́ nɛ ji blimi kɛ kami kɛ mi kuɔmi kɛ hiɔwe yami ɔ, 19nɛ nyɛɛ le Kristo suɔmi nɛ pa ni lemi tsuo ɔ, konɛ Mawu himi kɛ si pimi ɔ nɛ hyi nyɛ tsuo tɔtɔɔtɔ.
20Se nɔ nɛ nyɛɔ peɔ kɛ bee nɔ babauu pe nihi kulaa nɛ wa kpaa he pɛɛ loo wa susuu, ngɛ e he wami nɛ tsuɔ ni ngɛ wa mi ɔ nya a, 21lɛ a ngɔ hɛ mi nyami ngɔ ha ngɛ asafo nɛ ngɛ Kristo Yesu mi ngɛ yi nɔhi kulaa mi kɛ ya neneene kɛ neneene! Amen.",https://www.bible.com/bible/2322/EPH.3.DAN77
EFESOBI 4,"Nɔmlɔ tso ɔ kake ʼi
1Imi nɛ i ji pa mi no ngɛ Nyɔmtsɛ ɔ mi ɔ, i ngɛ nyɛ pɛɛ kpae kaa nyɛɛ nyɛɛ bɔ nɛ sa tsɛmi nɛ a kɛ tsɛ nyɛ ɔ, 2ngɛ he si bami kɛ humi peemi tsuo mi, nɛ nyɛɛ kɛ tsui si tomi nɛ suɔ nyɛ he, 3nɛ nyɛɛ bɔ mɔde nɛ nyɛɛ to mumi kake peemi ɔ ngɛ he jɔmi kpa nɛ fi nyɛ ɔ mi, 4kaa nɔmlɔ tso kake kɛ mumi kake, kaa bɔ nɔuu nɛ a tsɛ nyɛ hulɔ ngɛ nyɛ tsɛmi hɛ kɛ nɔ fɔmi kake ɔ mi ɔ: 5Nyɔmtsɛ kake, hemi kɛ yemi kake, baptisimi kake, 6Mawu kɛ nihi kulaa a Tsɛ kake nɛ ngɛ nihi kulaa nɔ, nɛ e guu nihi tsuo mi nɛ e ngɛ nihi tsuo mi ɔ.
7Se wa ti nɔ tsuaa nɔ ɔ, a ngɔ dloomi ɔ ngɔ ha lɛ ngɛ Kristo nike ni ɔmɛ a kalemi ɔ nyɛ. 8Lɔ ɔ he ɔ Ngmami ɔ ke:
“E kuɔ kɛ ho hiɔwe ya
Nɛ e ngɔ nyɔguɛhi fuu ngɔ piɛ e he,
Nɛ e kɛ nike nihi ha nimli.”
9Se nɛ a ke “E kuɔ” ɔ, kɛ ji e sisi kɛɛ? E sisi ji e kple si kɛ ya zugba a sisi ni ɔmɛ a mi kekle. 10Nɔ nɛ kple si ɔ, lɛ nɔuu hu ji nɔ nɛ kuɔ kɛ ya hiɔwehi kulaa a yi mi, konɛ e hyi je ɔ kulaa tɔtɔɔtɔ. 11Nɛ lɛ nɔuu lɛ e ha ni komɛ plɛ bɔfohi, ni komɛ gbali, ni komɛ hu sane kpakpa fiɛli, nɛ ni komɛhu nɔ hyɛli kɛ tsɔɔli, 12konɛ a kɛ gla he tsɔli ɔmɛ ngɔ ha sɔmɔmi ni tsumi ɔ, kɛ Kristo nɔmlɔ tso ɔ fiami, 13kɛ maa su be nɛ wɔ kulaa wa maa su Mawu Bi ɔ nɔ hemi kɛ yemi kɛ e he ni lemi kake peemi ɔ he nɛ waa pee nyumu nɛ su kɛ pi si ngɛ Kristo klemi muzaamu ɔ susumi nya; 14konɛ wa ko ya nɔ nɛ waa pee bimwɔwi nɛ tsɔɔmi kɔɔhiɔ tsuaa tsɔɔmi kɔɔhiɔ mimiɛɛ mɛ, nɛ a kpakaa mɛ kɛ yaa kɛ baa ngɛ nimli a ga yaya tomi mi, ngɛ sisimi ga kɛ kutupɔ nya. 15Se mohu waa pee anɔkualetsɛmɛ ngɛ suɔmi mi, nɛ waa wa ngɛ nihi kulaa blɔfami, ngɛ lɛ Kristo ɔ nɔuu nɛ ji yi ɔ he; 16lɛ e mi nɛ nɔmlɔ tso mluku ɔ tsuo nuu e he siɔ nɔ, nɛ kpɔ nya tsuaa kpɔ nya tsuɔ ni kaa bɔ nɛ a to ha lɛ ɔ, nɛ e haa nɔmlɔ tso ɔ waa nɛ e heɔ si ngɛ suɔmi mi.
Wami he ngɛ Kristo mi
17Lɔ ɔ he ɔ, i ngɛ dee, nɛ i ngɛ nɔ mi mae ngɛ Nyɔmtsɛ ɔ mi, kaa nyɛ ko nyɛɛ kaa bɔ nɛ majeli a bimɛ kpa amɛ hu nyɛɛ ngɛ a yaka juɛmi ɔ mi ɔ hu; 18ejakaa a juɛmi ɔ mi wo diblii, nɛ nibwɔhi ji mɛ ngɛ wami nɛ Mawu haa a blɔfami, akɛnɛ nɔ lemi bɔ́ mɛ nɛ a tsui hu ti ɔ. 19Nɔ́ ko nɔ́ ko pee we mɛ zo hu he je ɔ, a ngɔ a he ngɔ ha ya homi, nɛ a kɛ hɛ tsumi tsuɔ tai nihi tsuo kulaa.
20Se nyɛɛ lɛɛ pi ja nɛ nyɛ kase ngɛ Kristo he ɔ, 21ke e ngɛ mi kaa nyɛ nu e he, nɛ a tsɔɔ nyɛ ngɛ e mi hulɔ, bɔ nɛ ji anɔkuale ngɛ Yesu mi ɔ, 22nyɛ sake nyɛ sa je mi bami ɔ nya nɔmlɔ momo nɛ puɛ ngɛ sisimi se dimi ɔmɛ a nya a ngɔ fɔ he, 23nɛ nyɛ plɛ nimli hehi ngɛ nyɛ juɛmi kɛ mumi mi, 24nɛ nyɛɛ wo nɔmlɔ he nɛ a bɔ ngɛ Mawu subai nɔ ngɛ anɔkuale dami kɛ he tsɔmi mi ɔ.
25Lɔ ɔ he ɔ, nyɛ sake lakpa ngɔ fɔ he nɛ nyɛ ti nɔ tsuaa nɔ kɛ e nyɛmi nɛ tu anɔkuale, ejakaa nɔmlɔ tso kake he nihi ji wɔ. 26Nyɛ muklii mi nɛ fu, se nyɛ ko pee yayami; pu ko nɔ si ngɛ nyɛ mi mi fumi ɔ nɔ, 27nɛ jehanɛ hu, nyɛɛ kɛ nyɛ he ko fɔ si ha Abosiami. 28Juɔ ɔ, e ko ju hu, se mohu e bɔ mɔde nɛ e kɛ e ninehi nɛ tsu ni tsumi kpakpa, konɛ e na nɔ́ ko nɛ e kɛ ha nɔ nɛ e fi lɛ ɔ. 29Munyu yaya ko nɛ ko je nyɛ nya kulaa; se mohu munyu nɛ hi nɛ e hia, konɛ e ha nɔ nane nɛ pi si, konɛ a kɛ dloo nihi nɛ nuɔ ɔ. 30Nɛ nyɛ ko pee Mawu Mumi Klɔuklɔu ɔ nɔdɔ nɔ́, nɔ mi nɛ pa sɔu nyɛ nya ngɛ ngɔ to kpɔmi ligbi ɔ. 31Nyɛ ha mi mi doomi kɛ mi mi la kɛ muklii mi fumi kɛ huhui kɛ musu bɔmi kulaa se nɛ po ngɛ nyɛ kpɛti, kɛ yayami tsuaa yayami. 32Nyɛ mi mi nɛ jɔ ha nyɛ sibi, nyɛ muklii mi nɛ sa nyɛ ha nyɛ sibi, nyɛ ngɔ pa nyɛ sibi, kaa bɔ nɛ Mawu ngɔ pa nyɛ ngɛ Kristo mi ɔ.",https://www.bible.com/bible/2322/EPH.4.DAN77
EFESOBI 5,"Nyɛɛ nyɛɛ kaa la bimɛ
1Lɔ ɔ he ɔ, nyɛɛ pee Mawu kaseli kaa bimɛ nɛ e suɔ, 2nɛ nyɛɛ nyɛɛ ngɛ suɔmi mi kaa bɔ nɛ Kristo hu suɔ wɔ nɛ e ngɔ lɛ nitsɛ e he ngɔ ha ngɛ wa he kaa nɔ́ke nɔ́ kɛ bɔ nɛ he via nɛ a kɛ ha Mawu.
3Se ajuama bɔmi kɛ mu ni tsumi tsuo loo he tsemi ɔ, a ko wo ta tete ngɛ nyɛ kpɛti, kaa bɔ nɛ sa ni klɔuklɔuhi, 4kɛ zo ni tsumi kɛ yakayaka munyu kɛ fɛu yemi hu nɛ sɛ́ ɔ; se mohu sina. 5Ejakaa nyɛ le enɛ ɔ momo kaa, ajuama bɔlɔ ko ajuama bɔlɔ ko loo mu ni tsulɔ ko loo hɛ tsulɔ ko nɛ ji wɔ jalɔ be blɔ nya ngɛ Kristo kɛ Mawu matsɛ yemi ɔ mi.
6Nyɛ ko ha nɛ nɔ ko kɛ munyu gu nɛ mlɔɔ nyɛ; ejakaa jamɛ a ni nɛ ɔmɛ a he nɛ Mawu muklii mi fumi baa tuegbenɔ bi ɔmɛ a nɔ ɔ nɛ. 7Lɔ ɔ he je ɔ, nyɛɛ kɛ nyɛ he ko bɔ a he. 8Ejakaa sa a diblii ji nyɛ, se jahanɛ ɔ nyɛ plɛ la ngɛ Nyɔmtsɛ ɔ mi. Lɛɛ nyɛɛ nyɛɛ kaa la bimɛ mɔ. 9Ejakaa la a yiblii ji mi mi himi kɛ dami kɛ anɔkuale tsuo. 10Nyɛɛ ka nɔ́ tsuaa nɔ́ hyɛ kaa e sa Nyɔmtsɛ ɔ hɛ mi lo. 11Nyɛɛ kɛ diblii ni tsumi ɔmɛ nɛ wui yiblii ɔ ko bɔ, se mohu nyɛ je mɛ si. 12Ejakaa nihi nɛ a juɔ si peɔ ɔ ngɛ zo kaa a maa wo ta tete. 13Se nihi tsuo nɛ a jeɔ si ɔ, la a a kɛ jeɔ mɛ si paa; ejakaa nɔ́ tsuaa nɔ́ nɛ kpɛɛ ɔ la ʼi. 14Lɔ ɔ he nɛ a de ke:
“O hɛ nɛ tsɛ, mo nɔ nɛ o ngɛ mahɛ hwɔe ɔ,
Nɛ o te si kɛ je gbeje,
Nɛ Kristo maa tso ha mo” ɔ, nɛ!
15Lɔ ɔ he ɔ nyɛɛ hyɛ bɔ nɛ nyɛ maa hi si ha, pi kaa nihi nɛ li nɔ́, se mohu kaa ni leli, 16nihi nɛ tsuɔ a deka he ni, ejakaa yi nɔ nɛ ɔ, yi nɔ yaya ʼi. 17Lɔ ɔ he ɔ, nyɛ ko pee nyɛ he nihi nɛ be yi mi, se mohu nyɛ yo nihi nɛ ji Nyɔmtsɛ ɔ suɔmi nya ni ɔmɛ.
18Nyɛ ko de da, nɔ́ mi nɛ sakasaka peemi ngɛ ɔ, se mohu nyɛ hyi tɔ kɛ Mumi ɔ. 19Nyɛɛ kɛ nyɛ he nɛ tu munyu ngɛ saku fiami kɛ yi jemi lahi kɛ mumi mi lahi a mi; nyɛ la nɛ nyɛɛ fia saku ngɛ nyɛ tsui mi ha Nyɔmtsɛ ɔ. 20Nyɛɛ na Mawu kɛ Tsɛ ɔ si daa ngɛ nihi kulaa he ngɛ wa Nyɔmtsɛ Yesu Kristo biɛ mi.
Yigbayi kɛ a hunomɛ
21Nyɛɛ ba nyɛ he si ngɔ ha nyɛ he ngɛ Kristo gbeye yemi mi? 22Nyɛ yigbayi ɔmɛ, nyɛɛ ba nyɛ he si ha nyɛ nitsɛmɛ nyɛ hunomɛ, kaa bɔ nɛ nyɛ peɔ ngɔ haa Nyɔmtsɛ ɔ. 23Ejakaa huno ɔ ji yo ɔ yi, kaa bɔ nɛ Kristo hu ji asafo ɔ yi, nɛ lɛ nɔuu ji nɔmlɔ tso ɔ yi wami helɔ ɔ. 24Se kaa bɔ nɛ asafo ɔ baa e he si ngɔ haa Kristo ɔ, ja nɔuu yi ɔmɛ hu a pee ha mɛ nitsɛmɛ a hunomɛ ngɛ nɔ́ tsuaa nɔ́ mi.
25Nyɛ, hunomɛ ɔmɛ ɔ, nyɛɛ suɔ nyɛ nitsɛmɛ nyɛ yihi, kaa bɔ nɛ Kristo hu suɔ asafo ɔ nɛ e ngɔ lɛ nitsɛ e he ngɔ ha ngɛ e he ɔ, 26konɛ e kɛ nyu he dumi ɔ nɛ tsukɔ e he ngɛ munyu mi nɛ e ha e pee klɔuklɔu, 27konɛ e ngɔ lɛ ngɔ da si ha lɛ nitsɛ e he kaa hɛ mi nyami asafo nɛ he be piami ko loo hɛ mi kuami ko loo jamɛ a nɔ́ ko, se mohu e pee klɔuklɔu nɛ piami ko ko hi e he. 28Jã sa kaa hunomɛ hu nɛ suɔ a yihi kaa bɔ nɛ a suɔ mɛ nitsɛ a nɔmlɔ tsohi. Nɔ nɛ suɔ e yo ɔ, lɛ nitsɛ e he e suɔ. 29Ejakaa nɔ ko nyɛ́ lɛ nitsɛ e he lo hyɛ, se mohu e lɛɛ lɛ, nɛ e hɛɛ lɛ dɔdɔɔdɔ, kaa bɔ nɛ Nyɔmtsɛ ɔ hɛɛ asafo ɔ; 30ejakaa e nɔmlɔ tso he nihi nɛ je e he lo kɛ e wuhi a mi ji wɔ. 31Enɛ ɔ he nɛ nyumu ma si e tsɛ kɛ e nyɛ, nɛ e maa mɛtɛ e yo he, nɛ mɛ ni enyɔ ɔmɛ kulaa a ma plɛ he lo kake. 32Kikɛmɛ a laami sane nɛ ɔ mi jiɔ, se imi lɛɛ i ngɛ enɛ ɔ dee kɛ ngɛ Kristo kɛ asafo ɔ he toe. 33E sa kaa nyɛ hu nyɛ ti nɔ tsuaa nɔ nɛ suɔ e yo ja, kaa lɛ nitsɛ e he, konɛ yo ɔ hu nɛ bu e huno ɔ.",https://www.bible.com/bible/2322/EPH.5.DAN77
EFESOBI 6,"Bimɛ kɛ a fɔli
1Bimɛ, nyɛɛ bu nyɛ fɔli ɔmɛ tue ngɛ Nyɔmtsɛ ɔ mi; ejakaa enɛ ɔ da. 2“Buu o tsɛ kɛ o nyɛ,” kɔlɔ ɔ ji kekleekle kita nɛ hɛɛ si womi ke: 3“Konɛ e hi ha mo, nɛ o se nɛ kɛ ngɛ zugba a nɔ.”
4Nyɛ tsɛmɛ ɔmɛ ɔ, nyɛ ko wo nyɛ bimɛ ɔmɛ a mi mi la, se mohu nyɛɛ lɛ mɛ ngɛ Nyɔmtsɛ ɔ tsɔsemi kɛ ga womi mi.
Sɔmɔli kɛ a nyɔmtsɛmɛ
5Nyɛ sɔmɔli ɔmɛ ɔ, nyɛɛ bu nyɛ he lo blɔfami nyɔmtsɛmɛ ɔmɛ tue kɛ gbeye yemi kɛ he domi ngɛ tsui klɔu peemi mi, kaa bɔ nɛ nyɛ peɔ ngɔ haa Kristo ɔ; 6pi kɛ hɛ mi hɛ mi sɔmɔmi kaa nihi nɛ hlaa nimli a hɛ mi nyami, se mohu kaa Kristo tsɔli nɛ jee a tsui mi peɔ Mawu suɔmi nya ni, 7nɛ a kɛ bua jɔmi sɔmɔɔ kaa Nyɔmtsɛ ɔ ʼi, se tsa pi nimli, 8nɛ nyɛ kai kaa nɔ́ ko kpakpa nɛ mo nɔ o peɔ ɔ, kɔlɔ ɔ nɔuu he hiɔ Nyɔmtsɛ ɔ maa wo mo, sɔmɔlɔ jio, odehe jio.
9Nɛ nyɛ nyɔmtsɛmɛ ɔmɛ ɔ, nyɛɛ pee mɛ ja nɔuu, nɛ nyɛɛ jɔɔ mɛ haihai hɛɛmi, nɛ nyɛɛ le kaa nyɛɛ kɛ mɛ kulaa ngɛ nyɔmtsɛ ngɛ hiɔwe, nɛ e hyɛ we nimli a hɛ mi.
Mawu ta hwumi ni ɔmɛ kulaa
10Nyagbe ɔ, mamimɛ, nyɛ he nɛ wa ngɛ Nyɔmtsɛ ɔ kɛ e he wami nyɛmi ɔ mi. 11Nyɛɛ wo Mawu ta hwumi ni ɔmɛ kulaa, konɛ nyɛ nyɛ Abosiami ga tsɔmi ɔmɛ a nya nɛ nyɛɛ da. 12Ejakaa tsa pi he lo kɛ muɔ nɛ waa kɛ ngɛ ta hwue ɔ, se mohu waa kɛ nɔkɔtɔma yemihi kɛ he blɔhi kɛ je nɛ ɔ mi nɔ yemihi nɛ ngɛ mwɔnɔmwɔnɔ diblii ɔ mi ɔ, kɛ mumi yayami asafo nɛ ngɛ hiɔwe nihi a mi ɔ. 13Lɔ ɔ he ɔ, nyɛɛ hɛɛ Mawu ta hwumi ni ɔmɛ kulaa mi konɛ nyɛ nyɛ ligbi yaya a nya nɛ nyɛɛ da, nɛ benɛ nyɛ gbe kulaa nya a nɛ nyɛ nyɛ si nɛ nyɛɛ da.
14Lɔ ɔ he ɔ, nyɛɛ da si, nɛ nyɛɛ kɛ anɔkuale nɛ fi nyɛ mlɛ mi, nɛ nyɛɛ wo dami dama a, 15nɛ nyɛɛ kɛ he jɔmi sane kpakpa a fiɛmi he nyami nɛ wo nyɛ nane. 16Lɛ tsuo se ɔ, nyɛɛ hɛɛ hemi kɛ yemi tsɛi ɔ mi, nɔ nɛ nyɛ ma kɛ nyɛ nɔ yayami kɛɛ mi bihi nɛ tsoo ɔ kulaa gbe ɔ. 17Nɛ yi wami hemi dade pɛɛ ɔ hu nyɛ bu kɛ mumi mi klaate nɛ ji Mawu munyu ɔ; 18nɛ nyɛɛ kɛ sɔlemi kɛ pɛɛ kpami tsuo sɔle daa ha klɔuklɔubi ɔmɛ kulaa 19kɛ imi hulɔ, konɛ, ke i bli ye nya a, a ha mi munyu nɛ ma kɛ ka nɛ fiɛ sane kpakpa a mi laami sane ɔ, 20nɔ he nɛ i ngɛ bɔfo yee ngɛ kɔsɔkɔsɔ mi nɛ ɔ, konɛ ma tu munyu kɛ ka ngɛ mi, bɔ nɛ sa kaa ma tu ɔ.
Nyagbe sɛyemi
21Se benɛ pee nɛ nyɛ hu nyɛɛ le bɔ nɛ i ngɛ kɛ nihi nɛ i ngɛ tsue ɔ, wa suɔmi nyɛmi Tihiko, nɛ ji sɔmɔlɔ anɔkualetsɛ ngɛ Nyɔmtsɛ ɔ mi ɔ, maa bɔ nyɛ kulaa; 22ejakaa enɛ ɔ nɔuu he nɛ i tsɔ lɛ nyɛ ngɔ ɔ nɛ, benɛ pee nɛ nyɛɛ le bɔ nɛ wa ngɛ ha, nɛ e wo nyɛ bua.
23Hejɔmi, kɛ suɔmi kɛ hemi kɛ yemi nɛ je Tsɛ Mawu ɔ kɛ Mawetsɛ Yesu Kristo dɛ mi ɔ ha nyɛmimɛ ɔmɛ!
24Dloomi nɛ je wa Mawetsɛ Yesu Kristo dɛ mi ɔ kɛ nihi kulaa nɛ suɔ le kɛ pii si ɔ nɛ hi si! Amen.",https://www.bible.com/bible/2322/EPH.6.DAN77
FILIPIBI 1,"1Paulo kɛ Timoteo, Yesu Kristo sɔmɔli ɔmɛ, ngma ya ha ni klɔuklɔuhi nɛ ngɛ Yesu Kristo mi ngɛ Filipi kɛ a nɔ hyɛli kɛ a sɔmɔli ɔmɛ kulaa:
2Dloomi kɛ he jɔmi nɛ je wa Tsɛ Mawu kɛ Mawetsɛ Yesu Kristo dɛ mi ɔ ha nyɛ!
Paulo pɛɛ kpami kɛ ha e womi ɔ kaneli
3I naa ye Mawu ɔ si be tsuaa be nɛ e kaii nyɛ, 4ngɛ ye daa pɛɛ kpamihi tsuo nɛ i kpaa ngɔ haa nyɛ kulaa a mi, nɛ i kɛ bua jɔmi kpaa pɛɛ 5ngɛ wa he nɛ nyɛ piɛɔ ngɛ sane kpakpa a fiɛmi mi kɛ je kekleekle ligbi ɔ nɔ kɛ ba su amlɔ nɛ ɔ he; 6i ngɔ ye hɛ ngɔ fɔ enɛ ɔ nɔuu nɔ, kaa nɔ nɛ bɔni ni tsumi kpakpa ngɛ nyɛ mi ɔ, lɛ nɔuu e ma tsa nɔ kɛ maa su e maa gbe nya ngɛ Yesu Kristo ligbi ɔ nɔ. 7E sa kaa ma susu enɛ ɔ ngɛ nyɛ kulaa nyɛ he, ejakaa i suɔ nyɛ, ejakaa benɛ a wo mi tsu mi ngɛ sane kpakpa a he ɔ, i kɛ nyɛ tsuo na Mawu dloomi ɔ eko. 8Mawu ji ye dase kaa ye hɛ jaa ngɛ nyɛ kulaa nyɛ he ngɛ Yesu Kristo mi mi sami ɔ nya.
9Enɛ ɔ he pɛɛ i kpaa kaa, nyɛ suɔmi ɔ nɛ hiɛ kɛ ya nɔ, nɛ e be nɔ pe kekle ɔ ngɛ ni lemi kɛ nɔ se kɔmi tsuo blɔfami, nɛ nyɛ yo nihi nɛ hi nitsɛ, 10konɛ nyɛɛ hi klɔuu nɛ piami ko ko hi nyɛ blɔfami kɛ yaa su Kristo ligbi ɔ nɔ, 11nɛ dami yiblii nɛ a woɔ ngɛ Yesu Kristo mi ɔ nɛ hyi nyɛ tɔtɔɔtɔ kɛ ha Mawu hɛ mi nyami womi kɛ yi jemi.
Kristo ji wami
12Se, mamimɛ, i suɔ kaa nyɛɛ le kaa sanehi nɛ ba ye nɔ ɔ ha sane kpakpa a ya nɔ mohu, 13nɛ e ha ye tsu mi womi ngɛ Pretorio (Kaisare aslaafohi a mɔ) ɔ mi ngɛ Kristo he ɔ pee nɔ́ nɛ nihi kulaa le. 14Nyɛmimɛ nɛ ngɛ Nyɔmtsɛ ɔ mi ɔ a ti nihi fuu gu ye tsu mi womi ɔ nɔ na kã babauu pe kekle ɔ kɛ ngɛ Mawu munyu ɔ jajee nɛ a yi gbeye.
15Ni komɛ lɛɛ ninye kɛ hluɛnu he a fiɛɔ Kristo ɔ nɛ; se ni komɛ hu kɛ juɛmi kpakpa fiɛɔ. 16Ni nɛ ɔmɛ jee suɔmi mi kɛ fiɛɔ, ejakaa a le kaa sane kpakpa a he fami he je nɛ i fɔɔ si ngɛ hiɛ ɔ nɛ; 17se ni kpa komɛ ɔ, hluɛnu mi a jee kɛ fiɛɔ Kristo, nɛ pi fiɛmi nitsɛ ʼi, se mohu a juɛmi ji kaa a kɛ dengme maa piɛ ye tsu mi womi ɔ he.
18Lɔ ɔ he ɔ mɛni? Bɔ tsuaa bɔ nɛ pee ɔ, lakpa tomi nya jio, anɔkuale nya jio, Kristo kɛ̃ a ngɛ fiɛe ɔ nɛ; nɛ enɛ ɔ he je ɔ, i ngɛ bua jɔmi. Nɛ jehanɛ hu ma na bua jɔmi. 19Ejakaa i le kaa enɛ ɔ ma plɛ ye yi wami hemi ngɛ nyɛ pɛɛ kpami kɛ Yesu Kristo Mumi ɔ yemi kɛ buami nya, 20ngɛ ye blɔ hyemi kɛ hɛ kɛ nɔ fɔmi ɔ nya, kaa zo be mi gbee ngɛ nɔ́ ko nɔ́ ko mi, se mohu, bɔ nɛ a peɔ daa a, jã jehanɛ hu a kɛ kã tsuo maa wo Kristo hɛ mi nyami ngɛ ye nɔmlɔ tso mi, ngɛ wami mi jio, gbenɔ mi jio. 21Ejakaa imi lɛɛ Kristo ji ye wami, nɛ gbenɔ ɔ ye se nami ʼi. 22Se ke he lo mi wami nɛ ɔ nɔuu haa ye ni tsumi woɔ yiblii ɔ, lɛɛ i li e mi nɔ́ nɛ ma ngɔ; 23i ngɛ haoe ngɛ ni enyɔ nɛ ɔmɛ a he: I ngɛ hlae nɛ ma je je nɛ ɔ mi nɛ i kɛ Kristo ya hi si, ejakaa kɔlɔ ɔ hi hluu. 24Se nyɛ he ɔ, he lo mi si himi nɛ ɔ he hia pe kɔlɔ ɔ. 25I ngɛ enɛ ɔ nɔ mi mami kaa i kɛ nyɛ maa hi si nɛ ma piɛ nyɛ he nɛ nyɛɛ ya hɛ mi, konɛ nyɛ hemi kɛ yemi ɔ nɛ fu, nɛ nyɛ na bua jɔmi ngɛ mi, 26konɛ nyɛ mimifliimi ɔ nɛ hiɛ kɛ be nɔ ngɛ Kristo Yesu mi, ngɛ ye he, ngɛ kpe nɛ i kɛ nyɛ maa kpe ekohu ɔ he.
27Jehanɛ ngɛ nyɛ ma sane blɔfami ɔ, nyɛɛ ba nyɛ je mi sbɔ nɛ sa Kristo sane kpakpa a kɛkɛ, konɛ, ke i ba ba na nyɛ jio, i kɛ nyɛ be jio, ma nu nyɛ he kaa nyɛ daa si ngɛ mumi kake mi, nɛ nyɛɛ kɛ juɛmi kake ngɛ sane kpakpa a hemi kɛ yemi ɔ he plee. 28Nɛ nyɛ ko ha nɛ henyɛli ɔmɛ nɛ wo nyɛ he gbeye ngɛ nɔ́ ko nɔ́ ko mi, kɔlɔ ɔ nɔuu ji hɛ mi kpatami okadi ha mɛ, se nyɛɛ lɛɛ, e ji yi wami hemi okadi ha nyɛ, nɛ enɛ ɔ je Mawu dɛ mi. 29Ejakaa nyɛɛ lɛɛ a dloo nyɛ ngɛ Kristo he, pi ngɛ e nɔ hemi kɛ yemi mi kɛkɛ, se mohu kaa nyɛ na nɔ ngɛ e he hulɔ, 30nɛ jamɛ a pleemi kake ɔ nɔuu nɛ nyɛ na ngɛ ye he nɛ jehanɛ hu nyɛ nuɔ ngɛ ye he ɔ mi i ngɛ nɛ ɔ nɛ.",https://www.bible.com/bible/2322/PHP.1.DAN77
FILIPIBI 2,"Kristo hesibami kɛ e gbojemi
1Lɔ ɔ he ɔ, ke Kristo mi munyu tumi kɛ tsɔɔmi ko ngɛ ke suɔmi bua womi ko ngɛ, ke mumi mi huɛ bɔmi ko ngɛ, ke muklii mi sami kɛ mɔbɔ nami ko ngɛ ɔ, 2nyɛ ha ye bua jɔmi ɔ nɛ hyi tɔ, kaa nyɛ hɛɛ susumi kake, nyɛ hɛɛ suɔmi kake, klaa kake, juɛmi kake. 3Nyɛ ko ngmɛ mi gbami loo yaka hɛ mi nyami hlami blɔ, se mohu nyɛɛ kɛ he si bami juɛmi nɛ bu nyɛ sibi pe nyɛ nitsɛmɛ nyɛ he; 4nyɛ ti nɔ tsuaa nɔ nɛ ko fo e nɔ mi, se e fo e nyɛmi nɔ mi. 5Juɛmi nɛ ngɛ Kristo Yesu mi ɔ, kɔlɔ ɔ nɔuu nɛ pee nyɛ hu nyɛ juɛmi, 6nɔ nɛ Mawu su ɔ mi e ngɛ mohu, se e bui sɔmi nɛ e kɛ Mawu sɔ ɔ kaa nɔ́ ko nɛ sa kaa e pɛtɛ he wawɛɛ; 7se mohu e kpa ngɛ e he ngɔ fɔ si, e ngɔ sɔmɔlɔ su ngɔ fɔ e nɔ, e plɛ kaa nɔmlɔ, nɛ e si himi blɔfami hu a na lɛ kaa nɔmlɔ. 8E ba e he si nɛ e bu tue kɛ ya gbenɔ mi, kɛ ya sɛumi tso nɔ gbenɔ mi tete. 9Enɛ ɔ he hulɔ nɛ Mawu wo e nɔ gojoo nɛ e dloo lɛ biɛ nɛ pa biɛ tsuaa biɛ, 10konɛ ninɛmɛ nɛ ngɛ hiɔwe kɛ ninɛmɛ nɛ ngɛ zugba a nɔ kɛ ninɛmɛ nɛ ngɛ zugba a sisi ɔ a ti nɔ tsuaa nɔ nakutso nɛ kpla si ha Yesu biɛ ɔ, 11nɛ lilɛ tsuaa lilɛ nɛ jaje paa ke Yesu Kristo ji Nyɔmtsɛ kɛ wo Tsɛ Mawu ɔ hɛ mi nyami.
Lakpɛmi ngɛ je ɔ mi
12Lɔ ɔ he ɔ, mamimɛ, kaa bɔ nɛ nyɛ buɔ tue daa nɛ ɔ, pi benɛ i kɛ nyɛ ngɛ ɔ kɛkɛ, se mohu titli ɔ, jehanɛ nɛ i be nyɛ ngɔ nɛ ɔ hu ɔ, nyɛɛ kɛ gbeye yemi kɛ he domi nɛ tsu nyɛ nitsɛmɛ nyɛ yi wami hemi ɔ he ni, 13ejakaa suɔmi nɛ a maa suɔ jio, peemi nɛ a maa pee jio, Mawu ji nɔ nɛ tsuɔ lɛ tsuo ngɛ nyɛ mi ngɛ e suɔmi nya.
14Nyɛɛ pee nyɛ nihi kulaa nɛ munyu huitihuiti kɛ nɔ jemi ko ba mi; 15konɛ nyɛ he ko hi piami, nɛ nyɛɛ pee he tsɔli, Mawu bimɛ nɛ a he be piami ko ngɛ yi nɔ kpɛkpɛɛ nɛ be e jebo nɔ nɛ ɔ mi, nihi a kpɛti nɛ nyɛ tsoo kaa kane ngɛ je nɛ ɔ mi, 16nɛ nyɛɛ hɛɛ wami munyu ɔ mi, konɛ e plɛ fiami nɔ ha mi ngɛ Kristo ligbi ɔ nɔ, kaa ye fotumi ɔ pee we yaka, nɛ ye dengme gbomi ɔ hu pee we gu.
17Se ke a plɛ ye muɔ ngɔ pue nyɛ hemi kɛ yemi bɔ kɛ jami ɔ nɔ po ɔ, i ngɛ he tsui nɛ i kɛ nyɛ tsuo ma na bua jɔmi; 18ja nɔuu kɛ nyɛ hu nyɛ bua nɛ jɔ nɛ nyɛɛ kɛ mi nɛ na bua jɔmi.
Timoteo kɛ Epafrodito
19Ye hɛ ngɛ nɔ ngɛ Mawetsɛ Yesu mi kaa e be kɛe nɛ ma tsɔ Timoteo kɛ ba nyɛ ngɔ, konɛ ke i nu bɔ nɛ nyɛ ngɛ ɔ, nɛ imi hu ma na tsui. 20Ejakaa i be nɔ ko nɛ e juɛmi kɛ ye juɛmi sɔ nɛ nyɛ he sane dɔɔ lɛ nitsɛnitsɛ kaa lɛ; 21ejakaa ni ɔmɛ kulaa a, mɛ nitsɛmɛ a nihi a he a pleɔ, se pi Kristo Yesu nihi. 22Se nyɛ le e ni tsumi, kaa e kɛ mi sɔmɔɔ ngɛ sane kpakpa a he kaa bi kɛ e tsɛ. 23Lɔ ɔ he ɔ ye hɛ ngɛ nɔ kaa ke i na ye sane ɔ nya pɛ ɔ, ma tsɔ lɛ kɛ ba nyɛ ngɔ. 24Se ye hɛ ngɛ Nyɔmtsɛ ɔ nɔ, kaa imi nitsɛ hu, e be kɛe nɛ ma ba.
25Se kɛ ɔ, i susu kaa e hia kaa ma tsɔ wa nyɛmi Epafrodito, nɛ ji ye huɛ ni tsulɔ kɛ ta bulɔ kɛ nyɛ tsɔlɔ kɛ ye hia a he sɔmɔlɔ ɔ kɛ ba nyɛ ngɔ, 26ejakaa e hɛ ngɛ jae ngɛ nyɛ tsuo nyɛ he, nɛ akɛnɛ nyɛ nu kaa e be he wami he je ɔ, e ngɛ haoe. 27E ngɛ mi kaa e nu hiɔ wawɛɛ, nɛ piɛ bɔɔ nɛ e ko gbo, se kɛ ɔ Mawu na lɛ mɔbɔ, nɛ pi lɛ kɛkɛ, se mohu imi hu, konɛ ma ko ye kɔmɔ ngɔ to kɔmɔ nɔ. 28Lɔ ɔ he titli nɛ i bɔ mɔde tsɔ lɛ ɔ nɛ, konɛ ke nyɛ na lɛ ekohu ɔ, nɛ nyɛ na bua jɔmi nɛ imi hu ma ko ye kɔmɔ tsɔ. 29Lɔ ɔ he ɔ nyɛ he lɛ hɛmuɔ ngɛ Nyɔmtsɛ ɔ mi, kɛ bua jɔmi babauu, nɛ nyɛɛ bu kikɛmɛ a nimli nɛ ɔmɛ kaa nihi nɛ sa bumi; 30ejakaa Kristo ni tsumi ɔ he ɔ, e su gbenɔ he tataata, nɛ e sake e wami ngɔ fɔ he, konɛ e kɛ gbe nɔ́ nɛ piɛ ha nyɛ ngɛ sɔmɔmi nɛ nyɛɛ kɛ ma sɔmɔ mi ɔ nya.",https://www.bible.com/bible/2322/PHP.2.DAN77
FILIPIBI 3,"Anɔkuale dami
1Nɛ nyagbe ɔ, mamimɛ, nyɛ bua nɛ jɔ ngɛ Nyɔmtsɛ ɔ mi! Pɔ tɔɛ ye he kaa ma ngma nyɛ ni nɛ ɔmɛ ekohu, ejakaa nyɛɛ lɛɛ e haa nyɛ fiɔɔ si. 2Nyɛɛ hyɛ saminya ngɛ gbe ɔmɛ a he. Nyɛɛ hyɛ saminya ngɛ ni tsuli yaya amɛ a he, nyɛɛ hyɛ saminya ngɛ nɔ pomi he! 3Ejakaa wɔ ninɛmɛ nɛ wa jaa Mawu ngɛ mumi nya, nɛ waa kɛ wa hɛ fɔɛ he lo nɔ, se Kristo Yesu nɔ mohu wa fiaa ngɔ fɔɔ ɔ, wɔ mohu ji ninɛmɛ nɛ a po mɛ ɔ nɛ. 4Pohu imi hu i ngɛ nɔ ko ngɛ he lo blɔfami nɛ jinɛ i kɛ ye hɛ maa fɔ nɔ. Ke e peɔ nɔ ko kaa e ngɛ nɔ́ ko nɛ e ngɔɔ e hɛ ngɔ fɔɔ nɔ ngɛ he lo blɔfami ɔ, ye nɔ ɔ pe. 5Ligbi nɛ ji ligbi kpaanyɔ ɔ nɔ a po mi, Israel fɔfɔɛ kɛ Benyamin wetso ɔ mi no ji mi, Hebri no mi Hebri no, nɛ Mlaa a nya a Farisifo no hulɔ, 6mɔde bɔmi blɔfami ɔ, asafo ɔ yi mi walɔ ji mi, nɛ dami ngɛ Mlaa a nya a, piami ko be ye he. 7Se kɛ ɔ, nihi nɛ ji senami ha mi sa a, i bu kɔlɔ ɔmɛ kaa nihi nɛ laa ngɛ Kristo he. 8Niinɛ kaa i buu lɛ tsuo kaa nihi nɛ laa ngɛ Kristo Yesu, ye Nyɔmtsɛ ɔ, he ni lemi nɛ pe kulaa a he, lɛ e he nɛ nihi kulaa bɔ mi, nɛ i buu mɛ kaa kuku nɔ nihi, konɛ Kristo mohu nɛ pee ye nɔ, 9nɛ a na mi ngɛ e mi kaa i be imi nitsɛ ye dami nɛ je Mlaa mi, se mohu nɔ́ nɛ gu Kristo nɔ hemi kɛ yemi nɔ nɛ ji dami nɛ je Mawu dɛ mi ngɛ hemi kɛ yemi nya a i ngɛ, 10nɛ ma le lɛ kɛ e si temi ɔ he wami ɔ kɛ e manehlu ɔmɛ a mi huɛ bɔmi ɔ, nɛ ma pee kaa lɛ ngɛ e gbenɔ ɔ blɔfami, 11kaa alinɔ, ye nine maa su ni gbogboehi a si temi ɔ nɔ lo.
Paulo kunimi yemi
12Pi kaa ye nine su nɔ momo aloo i hi kɛ pi si mo, se mohu i ngɛ fo tue konɛ ye nine nɛ su nɔ, ligbi abɔ nɛ Kristo Yesu nine su imi hu ye nɔ ɔ. 13Mamimɛ, i bui ye he kaa ye nine su nɔ, se nɔ́ nɛ ma de ji: nihi nɛ ngɛ se blɔ ɔ, i ngɛ ye hɛ jee ngɛ nɔ, se nihi nɛ ngɛ hɛ kpɛ ɔ a he mohu i ngɛ plee, 14nɛ i ngɛ fo tue kɛ yaa hɛ kpɛ kɛ maa su Mawu tsɛmi nɛ je hiɔwe ngɛ Kristo Yesu mi ɔ jlasi ɔ he.
15Lɔ ɔ he ɔ, wa kpɛti nihi abɔ nɛ hi kɛ pi si ɔ, nyɛ ha waa hɛɛ kikɛmɛ a juɛmi nɛ ɔ; nɛ ke nɔ ko ngɛ nɛ susuu lɛ ekpa a, Mawu ma je kɔlɔ ɔ hu kpo ngɔ tsɔɔ nyɛ. 16E he hia kaa waa ya wa hɛ mi ngɛ nɔ́ nɛ wa nine su nɔ mo ɔ mi nɛ waa nyɛɛ ngɛ jamɛ a susumi kpa a nɔuu nya nɛ wa susu nɔ kake.
17Mamimɛ, nyɛɛ kase mi, nɛ nihi nɛ nyɛɛ bɔ nɛ wa toɔ nyɛ okadi ɔ, nyɛɛ hyɛ mɛ. 18I de nyɛ enɛ ɔ si abɔ, nɛ jeha nɛ ɔ hu i kɛ vo nyu ngɛ dee, ke Kristo sɛumi tso ɔ henyɛli ji mɛ. 19Mɛɛ lɛɛ a nyagbe ji hɛ mi kpatami, nɛ a muklii ji a mawu, nɛ a zo nihi a mi a hɛ mi nyami ngɛ, nɛ je mi nihi a he kɛkɛ a susuu. 20Se wɔɔ lɛɛ wa ma a hiɔwe e ngɛ, he nɛ wa hyɛɛ yi wami helɔ nɛ ji Mawetsɛ Yesu Kristo ɔ blɔ kɛ jee ɔ, 21nɔ nɛ ma tsake wa nɔmlɔ tso nɛ hɛ mi be nyami ɔ, konɛ e pee kaa e numinyami nɔmlɔ tso ɔ su, ngɛ e he wami ni tsumi nɛ ekɛ nyɛɛ ngɔɔ nihi kulaa ngɔ toɔ e sisi hu ɔ nya a.",https://www.bible.com/bible/2322/PHP.3.DAN77
FILIPIBI 4,"Nyagbe gawomi
1Lɔ ɔ he ɔ, mamimɛ nɛ i suɔ nɛ ye hɛ jaa ngɛ nyɛ he, ye bua jɔmi kɛ ye jlasi, nyɛɛ da si ja ngɛ Nyɔmtsɛ ɔ mi, nyɛ nihi nɛ i suɔ.
2I ngɛ Evodia ga woe, nɛ i ngɛ Sintika hu ga woe kaa a juɛmi nɛ pee kake ngɛ Nyɔmtsɛ ɔ mi. 3Nɛ mo hu, i kpa mo pɛɛ, ye huɛ sɔmɔlɔ kpakpa, kaa o ye bua yi nɛ ɔmɛ nɛ kɛ mi tsu sane kpakpa a he ni ɔ, kɛ Klemente hu kɛ ye huɛmɛ ni tsuli kpahi nɛ a biɛ ngɛ wami womi ɔ mi ɔ.
4Nyɛ bua nɛ jɔ ngɛ Nyɔmtsɛ ɔ mi daa! Nɛ ma de ekohu ke: Nyɛ bua nɛ jɔ! 5Nyɛ mi mi jɔmi ɔ nyɛ ha nimli kulaa nɛ le! Nyɔmtsɛ ɔ su si ta. 6Nyɛ ko hao ngɛ nɔ́ ko nɔ́ ko he, se mohu nɔ tsuaa nɔ mi ɔ, nyɛɛ kɛ sɔlemi kɛ pɛɛ kpami kɛ sina nɛ wo nyɛ hiami ni ɔmɛ a ta ngɛ Mawu hɛ mi; 7nɛ Mawu he jɔmi nɛ pe juɛmi kulaa a maa bu nyɛ tsuihi kɛ nyɛ juɛmi ɔmɛ a he ngɛ Kristo Yesu mi!
8Nyagbe ɔ, mamimɛ, nihi nɛ da, nihi nɛ sa bu, nihi nɛ hi, nihi nɛ he tsɔ, nihi nɛ a suɔ, nihi nɛ ngɛ biɛ kpakpa amɛ kulaa, ke je mi bami kpakpa ko ngɛ, ke yi jemi ko hu ngɛ ɔ, enɛ ɔmɛ a he nyɛ susu! 9Nihi hu nɛ nyɛ kase nɛ nyɛ pɛtɛ he nɛ nyɛ nu nɛ nyɛ na ngɛ ye he ɔ, kɔlɔ ɔmɛ nɔuu nyɛɛ pee, nɛ he jɔmi Mawu ɔ kɛ nyɛ maa hi si.
Nike ni he sina
10I na bua jɔmi babauu ngɛ Nyɔmtsɛ ɔ mi kaa jehanɛ nyɛ ya nɔ ekohu ngɛ ye he susumi mi; nyɛ susu ye he lɛɛ, se he blɔ nɛ nyɛ ya na we. 11Pi kaa fimi nya nɛ i ngɛ munyu tue nɛ ɔ, ejakaa imi lɛɛ i kase kaa si himi tsuaa si himi nɛ i ngɛ mi ɔ ye bua nɛ jɔ ye he. 12I le ohia mi si himi, nɛ i le ni kpɔtɔɔ mi si himi hulɔ; i gblee nɔ́ tsuaa nɔ́ kɛ nihi kulaa mi, tɔ jio, huɔ jio, ni nami jio, ohia jio, 13I nyɛɔ nihi kulaa peɔ ngɛ kristo, nɔ nɛ woɔ ni he wami ɔ mi. 14Se kɛ̃ ɔ nyɛ pee saminya kaa nyɛ ba ye bua mi ngɛ ye nɔ nami ɔ mi. 15Jehanɛ nyɛ Filipibi ɔmɛ nitsɛmɛ hu ɔ, nyɛ le kaa sane kpakpa a sisi jemi mi, benɛ i pue nɔ kɛ je Makedonia a, asafo ko be nɛ kɛ mi bɔɔ huɛ ngɛ nɔ́ hami kɛ hemi blɔfami kaa ja nyɛ kɛkɛ; 16ejakaa benɛ i ngɛ Tesalonika a hu ɔ, nyɛ mane mi nihi nɛ hiaa mi ɔmɛ si kake kɛ si enyɔ kulaa. 17Pi kaa nike ni i ngɛ hlae, se mohu i ngɛ se nami nɛ ma ha nyɛ kɔtaa a maa su kɛ be nɔ ha nyɛ ɔ hlae. 18I na nihi kulaa kɛ be nɔ, i tɔ kɛ nihi nɛ nyɛɛ kɛ mane Epafrodito kɛ ba ha mi ɔ nɛ ji via jemi kpakpa kɛ bɔ nɛ sa Mawu hɛ mi ɔ. 19Ye Mawu ɔ ma ha nyɛ nihi kulaa nɛ hiaa nyɛ ɔ ngɛ e hɛ mi nyami hiɛmi ɔ nya, ngɛ Kristo Yesu mi. 20Anuminyami ha wa Tsɛ Mawu ɔ kɛ yaa neneene kɛ neene. Amen.
Nyagbe sɛyemi
21Nyɛ nga he tsɔlɔ tsuaa he tsɔlɔ ngɛ Kristo Yesu mi. Nyɛmimɛ nɛ kɛ mi ngɛ ɔ ke a biɔ nyɛ. 22He tsɔli ɔmɛ kulaa, se titli ɔ, ninɛmɛ nɛ je Kaisare we ɔ, ke a biɔ nyɛ.
23Wa Nyɔmtsɛ Yesu Kristo dloomi ɔ kɛ nyɛ mumi ɔ nɛ hi si! Amen.",https://www.bible.com/bible/2322/PHP.4.DAN77
KOLOSEBI 1,"1Paulo nɛ ji Yesu Kristo bɔfo ngɛ Mawu suɔmi nya, kɛ wa nyɛmi Timoteo ɔ, 2ngma ya ha he tsɔli nɛ ngɛ Kolose ɔ kɛ nyɛmimɛ nɛ he ye nɛ ngɛ Kristo mi ɔ:
Dloomi kɛ hejɔmi nɛ je wa Tsɛ Mawu ɔ kɛ Mawetsɛ Yesu Kristo dɛ mi ɔ ha nyɛ.
Sina sɔlemi
3Wa naa Mawu, wa Nyɔmtsɛ Yesu Kristo Tsɛ ɔ, si daa nɛ ngɛ nyɛ he ngɛ wa sɔlemihi a mi, 4ejakaa wa nu nyɛ Kristo Yesu nɔ hemi kɛyemi kɛ nyɛ suɔmi nɛ nyɛɛ kɛ suɔ he tsɔli ɔmɛ kulaa a he, 5ngɛ hɛ kɛ nɔ fɔmi nɛ a ngɔ to ha nyɛ ngɛ hiɔwe ɔ he. Nyɛ nu momo ngɛ sane kpakpa a anɔkuale munyu ɔ mi, 6nɔ́ nɛ su nyɛ ngɔ kaa bɔ nɛ e ngɛ ngɛ je mluku ɔ kulaa mi, nɛ e woɔ yiblii nɛ e kekee kaa bɔ nɛ e peɔ ngɛ nyɛ hu nyɛ kpɛti kɛ je ligbi nɛ nyɛ nu nɛ nyɛ na le Mawu dloomi ɔ ngɛ anɔkuale mi ɔ: 7kaa bɔ nɛ nyɛ kase hulɔ ngɛ Epafra, nɔ nɛ ji wa huɛ sɔmɔlɔ nɛ wa suɔ, nɛ ji Kristo anɔkuale sɔmɔlɔ ha nyɛ ɔ nya a, 8lɛ nɔuu e ba bɔ wɔ nyɛ Mumi ɔ mi suɔmi he sane. 9Enɛ ɔ he je ɔ wɔ hu, kɛ je ligbi nɛ wa nu ɔ, wa jɔɔ we sɔlemi kɛ pɛɛ kpami kɛ nyɛ hami, konɛ nyɛ hyi tɔtɔɔtɔ kɛ e suɔmi nya nihi a lemi ngɛ mumi mi ni lemi kɛ sisinami tsuo mi; 10konɛ nyɛɛ nyɛɛ bɔ nɛ sa Nyɔmtsɛ ɔ nɛ e sa e hɛ mi saminya, nɛ nyɛɛ wo yiblii ngɛ ni tsumi kpakpa tsuaa ni tsumi kpakpa mi; 11nɛ nyɛɛ ya nɔ ngɛ Mawu he ni lemi mi, nɛ a kɛ he wami tsuo nɛ wo nyɛ he wami ngɛ e hɛ mi nyami nyɛmi ɔ nya ngɛ tsui si tomi nɛ se kɛɛ ɔ kulaa mi. 12Nyɛɛ kɛ bua jɔmi nɛ na Tsɛ ɔ si, nɔ nɛ ha wa sa nihi nɛ yeɔ klɔuklɔu bimɛ a gbo si ni ɔ eko ngɛ la mi, 13nɛ e je wɔ kɛ je diblii he wami ɔ mi, nɛ e kɛ wɔ ba to e suɔmi bi ɔ matsɛ yemi ɔ mi ɔ, 14lɛ nɔuu e mi wa na kpɔmi ɔ nɛ ji wa he yayami pami ɔ ngɛ, ngɛ e muɔ ɔ he.
Kristo kɛ e nitsumi
15Kristo ji Mawu nɛ a nɛ́ ɔ subai, bɔ nihi kulaa a kpɛti tete ɔ; 16ejakaa e mi a bɔ nihi tsuo kulaa ngɛ, nihi nɛ ngɛ hiɔwe kɛ nihi nɛ ngɛ zugba a nɔ, nihi nɛ a naa kɛ nihi nɛ a nɛ́, matsɛ sɛhi jio, nɔ yemihi jio, nɔkɔtɔma yemihi jio, he blɔhi jio, ni ɔmɛ kulaa a, e nɔ a gu nɛ a bɔ, nɛ lɛ nɔuu a bɔ ha. 17Lɛ nɔuu lɛ ngɛ loko nihi tsuo kulaa ngɛ, nɛ nihi tsuo kulaa a, e mi a ngɛ. 18Lɛ nɔuu ji nɔmlɔ tso ɔ nɛ ji asafo ɔ yi, nɔ nɛ ji sisije ɔ, ni gbogboehi a kpɛti tete ɔ, konɛ lɛ e pee kekleekle nɔ ngɛ nihi tsuo kulaa mi. 19Ejakaa e sa Mawu hɛ mi kaa fuu hyimi kulaa nɛ hi e mi; 20nɛ e gu lɛ nɔuu e nɔ kɛ dla e kɛ nihi tsuo kulaa a kpɛti, nihi nɛ ngɛ zugba a nɔ kɛ nihi nɛ ngɛ hiɔwe ɔ, akɛnɛ lɛ nitsɛ e gu e sɛumi tso nɔ gbenɔ ɔ nɔ ha he jɔmi ba a.
21Nyɛ nɛ sa nɛ nyɛ jir ni kpahi kɛ shenyɛli ngɛ nyɛ juɛmi kɛ ni tsumi yaya amɛ a mi ɔ, 22jehanɛ, e kɛ e he lo nɔmlɔ tso ɔ gu gbenɔ mi kɛ kpata ha nyɛ, konɛ e kɛ nyɛ nɛ da si kaa ni klɔuklɔuhi nɛ he be piami ko loo nya pomi ko ngɛ e hɛ mi. 23Nyɛɛ hɛɛ hemi kɛ yemi ɔ mi nɛ nyɛɛ da si kpitikplii, nɛ nyɛ ko sã nyɛ he kɛ je sane kpakpa a nɛ nyɛ nu nɛ a fiɛ tsɔɔ bɔ nihi kulaa nɛ ngɛ hiɔwe sisi, nɛ imi Paulo hu i sɔmɔɔ ngɛ he ɔ hɛ kɛ nɔ fɔmi ɔ he.
Paulo sɔmɔmi ngɛ asafo ɔ mi
24Jehanɛ ye bua jɔɔ ngɛ ye nɔ namihi nɛ i naa ngɛ nyɛ he ɔmɛ a mi, nɛ i haa nihi nɛ piɛ ngɛ Kristo amanehulu ɔmɛ a mi ɔ hyiɔ tɔ ngɛ ye he lo ɔ mi ha e nɔmlɔ tso nɛ ji asafo ɔ. 25A pee mi sɔmɔlɔ ngɛ Mawu blɔ nya tomi nɛ a tu ngɔ wo ye dɛ mi ngɛ nyɛ blɔfami ɔ nya, kaa ma ha Mawu munyu ɔ nɛ ba mi, 26nɔ́ nɛ ji laami sane nɛ a ngɔ laa kɛ je blema lokoo kɛ yi nɔ ɔmɛ a nɔ, se jehanɛ a je kpo ngɔ tsɔɔ e ni klɔuklɔu ɔmɛ, 27nihi nɛ Mawu suɔ kaa a ha a le nɔ́ nɛ ji kikɛmɛ a laami sane nɛ ɔ hɛ mi nyami hiɛmi ɔ ngɛ ma jeli ɔmɛ a kpɛti, nɛ ji Kristo ngɛ nyɛ mi, nɛ ji hɛ mi nyami hɛ kɛ nɔ fɔmi ɔ. 28Lɛ e he sane wa fiɛɔ, nɛ wa woɔ nɔmlɔ tsuaa nɔmlɔ ga, nɛ wa tsɔɔ nɔmlɔ ni ngɛ ni lemi tsuaa ni lemi mi, konɛ waa kɛ nɔmlɔ tsuaa nɔmlɔ nɛ da si kaa nɔ́ nɛ hi kɛ pi si ngɛ Kristo Yesu mi. 29Kɔlɔ ɔ he dengme i ngɛ gboe nɛ i ngɛ plee ngɛ ni tsumi nɛ a kɛ he wami tsuɔ ngɛ ye mi ɔ nya.",https://www.bible.com/bible/2322/COL.1.DAN77
KOLOSEBI 2,"1I suɔ kaa ma ha nyɛɛ le nyɛ he dengme babauu nɛ i ngɛ gboe ngɛ nyɛɛ kɛ ninɛmɛ nɛ ngɛ Laodikea kɛ nihi abɔ nɛ nɛ́ ye hɛ mi ngɛ he lo mi ɔmɛ a he, 2konɛ a na tsui, nɛ a pee kake ngɛ suɔmi mi kɛ pɛtɛ sisi numi nɛ mi kuɔ nɛ a ngɛ he wami ngɛ nɔ ɔ kulaa mi, nɛ a le Mawu kɛ Kristo laami sane ɔ, 3nɔ́ mi nɛ a ngɔ ga kɛ ni lemi juetli ɔ kulaa ngɔ laa ngɛ ɔ.
4I ngɛ enɛ ɔ dee konɛ nɔ ko kɛ nya mi ngɔngɔɛ munyu ko ko sisi nyɛ. 5Ejakaa ke i kɛ nyɛ be ngɛ he lo blɔfami hu, mumi blɔfami ɔ, i kɛ nyɛ ngɛ, nɛ ye bua jɔɔ, nɛ i naa nyɛ blɔ nya tomi kɛ si fimi nɛ nyɛɛ kɛ daa si ngɛ Kristo nɔ hemi kɛ yemi mi ɔ.
Kristo mi wami hiɛmi
6Akɛnɛ nyɛ he Kristo Yesu, Nyɔmtsɛ ɔ, atuu nɛ ɔ, nyɛɛ nyɛɛ ngɛ e mi, nɛ nyɛ sipoku nɛ pi si, 7nɛ a ma nyɛ ngɛ e nɔ, nɛ nyɛɛ du si ngɛ hemi kɛ yemi ɔ mi, kaa bɔ nɔuu nɛ a tsɔɔ nyɛ ɔ, nɛ nyɛ tsui nɛ hyi tɔ kɛ sina.
8Nyɛɛ hyɛ nɛ hi, konɛ nɔ ko kɛ je mi ni lemi kɛ yaka sisimi ko ngɔ nyɛ nyɔgue, ngɛ nimli a blema sanehi kɛ je nɛ ɔ mi mumihi nɛ ji Kristo mi ɔ nya. 9Ejakaa e mi Mawu fuu hyimi ɔ kulaa hii ngɛ nɔmlɔ tso su mi; 10nɛ nyɛ hyi tɔtɔɔtɔ ngɛ e mi, lɛ nɔ nɛ ji nɔkɔtɔma yemi kɛ he blɔ tsuo yi ɔ, 11nɔ mi nɛ a po nyɛ hu ngɛ, kɛ nɔ pomi nɛ pi he lo mi pomi, se mohu Kristo pomi nɛ jeɔ wɔ kɛ jee he lo nɔmlɔ tso yayami mi ɔ; 12ejakaa a pu nyɛ ngɔ piɛ e he ngɛ baptisimi ɔ mi, nɔ mi hu nɛ a tle nyɛ si ngɛ, ngɛ Mawu nɛ tle lɛ si kɛ je gbeje ɔ he wami ni tsumi ɔ nɔ hemi kɛ yemi nya a. 13Nɛ nyɛ nɛ nyɛ ji ni gbogboehi ngɛ nyɛ nɔ tɔmi ɔmɛ kɛ nyɛ he lo mɔmlɔtɔ ɔ mi ɔ, e ha nyɛɛ kɛ lɛ tsuo wami, nɛ e kɛ nyɛ nɔ tɔmi ɔmɛ kulaa pa nyɛ; 14nɛ e gba wa he womi nɛ a ngma, nɛ ngɛ Mlaa amɛ a mi nɛ da si si wɔ ɔ, nɛ kɔlɔ ɔ nɔuu e je ngɛ kpɛti kɛ ho, nɛ e ka ngɔ mɛtɛ sɛumi tso ɔ he. 15E kplɔ nɔkɔtɔma yemihi kɛ he blɔ ɔmɛ a he nihi, nɛ e bɔ mɛ ahlua pãa, nɛ e sã mɛ kɛ nyɛɛ e se ngɛ e kunimi yemi ɔ mi.
16Lɔ ɔ he ɔ nyɛ ko ha nɛ nɔ ko nɛ kojo nyɛ ngɛ ni yeni, loo ni numi, loo nyami ligbi, loo hluami he, loo Hejɔɔmi Ligbihi a blɔfami, 17ejakaa nihi nɛ maa ba amɛ a he nini kɛkɛ ʼi, se nɔmlɔ tso ɔ ji Kristo nɔ ɔ nɛ. 18Nyɛ ko ha nɛ nɔ ko nɛ buu e he kaa e pe nihi kulaa ngɛ ni nami ko he ɔ nɛ bu nyɛ fɔ nɛ e fi nɔ ngɛ lɛ nitsɛ e hlami nya kaa a kɛ he si bami juɛmi nɛ ja hiɔwe bɔfohi; e he lo juɛmi ɔ hãa e woɔ e he nɔ yakatsuaa; 19kikɛmɛ a nɔmlɔ ɔ, e hɛɛ we Kristo nɛ ji yi ɔ mi, nɔ mi nɛ nɔmlɔ tso ɔ kulaa naa nihi nɛ hiaa lɛ, kɛ guu kpɔjihi kɛ panihi a nɔ kɛ waa bɔ nɛ Mawu to ɔ.
Gbomi kɛ wami ngɛ Kristo mi
20Lɔ ɔ he ɔ ke nyɛɛ kɛ Kristo gbo kɛ ha je nɛ ɔ mi sisije ni ɔmɛ ɔ, mɛni he je mɔ nɛ nyɛ ngɛ kaa nihi nɛ a hɛ ngɛ ngɛ je ɔ mi, nɛ nyɛ haa a woɔ nyɛ mlaa kɛ mwɔɔ ke: 21“Koo pɛtɛ he, nɛ koo sa o nya, nɛ koo ta he tete” ɔ? 22Jamɛ a ni ɔmɛ kulaa a, a he ni tsumi mi nɔuu a hɛ mi kpataa ngɛ, ni nɛ ɔmɛ ji nimli a kitahi kɛ tsɔɔmihi, 23nɛ a ji nihi nɛ hɛɛ ni lemi munyu ngɛ mɛ nitsɛmɛ a suɔmi nya jami kɛ he si bami juɛmi kɛ nɔmlɔ tso yi mi wami mi mohu, se a pi nihi nɛ he ngɛ se nami nɛ kuɔ he lo ɔ he numi nihi a nya.",https://www.bible.com/bible/2322/COL.2.DAN77
KOLOSEBI 3,"1Lɔ ɔ he ɔ, ke a tle nyɛɛ kɛ Kristo tsuo si ɔ, nyɛ hla nihi nɛ ngɛ hiɔwe, he nɛ Kristo ngɛ nɛ e hii si ngɛ Mawu hiɛ ɔ nɔ ɔ. 2Nihi nɛ ngɛ hiɔwe ɔmɛ a he nyɛ susu, pi nihi nɛ ngɛ zugba a nɔ ɔ. 3Ejakaa nyɛ gbo nɛ a ngɔ nyɛ wami ɔ kɛ Kristo tsuo ngɔ laa ngɛ Mawu mi. 4Benɛ Kristo, nɔ nɛ ji wa wami ɔ ma pue ɔ, lɔ ɔ lɛɛ nyɛ hu nyɛɛ kɛ lɛ ma pue ngɛ anuminyami mi.
Wami momo kɛ ehe ɔ
5Lɔ ɔ he ɔ nyɛɛ gbe nyɛ he nihi nɛ ngɛ zugba a nɔ ɔ: ajuama bɔmi, mu ni tsumi, mi mi la, akɔnɔ yaya, kɛ hɛ tsumi nɛ ji wɔ jami ɔ, 6nihi a he nɛ Mawu muklii mi fumi baa tuegbenɔ bi ɔmɛ a nɔ ɔ, 7nihi a mi nɛ nyɛ hu nyɛ nyɛɛ sa, benɛ nyɛ ngɛ nihi nɛ peɔ ja amɛ a kpɛti ɔ.
8Se jehanɛ ɔ nyɛ hu nyɛ sake kikɛmɛ a ni nɛ ɔmɛ kulaa ngɔ pue he, nihi nɛ ji muklii mi fumi, mi mi la, hetsɛ, musu bɔmi munyu, zo munyu ɔmɛ kɛ je nyɛ nya mi. 9Nyɛ ko ye nyɛ sibi lakpa, ejakaa nyɛ je nɔmlɔ momo ɔ kɛ e ni tsumi ɔmɛ ngɔ pue he; 10nyɛɛ wo nɔmlɔ he nɛ plɛɔ ehe ekohu kɛ yaa ni lemi mi ngɛ nɔ nɛ bɔ lɛ ɔ subai ɔ nya; 11he nɛ Hela no kɛ Yuda no, nɔ nɛ a po lɛ kɛ mɔmlɔtɔtsɛ, jekɔno kɛ Skite no, nyɔguɛ kɛ odehe ko be hu, se mohu Kristo ji nihi kulaa ngɛ nihi kulaa mi ɔ.
12Lɔ ɔ he ɔ, akɛnɛ bimɛ nɛ Mawu hia, ni klɔuklɔuhi kɛ suɔli ji nyɛ he je ɔ, nyɛɛ wo mi mi jɔmi, mɔbɔ nami, he si bami, kpoo peemi, tsui si tomi kaa tade, 13nɛ ke nɔ ko kɛ nɔ ko na sane ko ɔ, nyɛɛ na ha nyɛ sibi nɛ nyɛ kɛ pa nyɛ he, kaa bɔ nɛ Kristo hu kɛ pa nyɛ ɔ, ja nyɛ hu nyɛɛ pee. 14Se enɛ ɔmɛ tsuo se ɔ, nyɛɛ wo suɔmi nɛ ji kpa nɛ fiɔ nihi kulaa peɔ kake ɔ kaa tade. 15Nɛ nyɛ ha Mawu he jɔmi ɔ nɛ ye tsɛ ngɛ nyɛ tsui mi, nɔ́ nɛ he nɛ a tsɛ nyɛ kɛ ba ngɛ nɔmlɔ tso kake mi ɔ, nɛ nyɛɛ le si nami. 16Nyɛ ha Kristo munyu ɔ nɛ hi nyɛ mi babauu ngɛ ni lemi tsuaa ni lemi mi; nɛ nyɛɛ tsɔɔ nyɛ he ni nɛ nyɛɛ tu munyu ngɔ tsɔɔ nyɛ he ngɛ saku fiamihi kɛ yi jemi lahi kɛ mumi mi lahi a mi, nɛ nyɛɛ kɛ sina nɛ la ngɛ nyɛ tsui mi ha Mawu. 17Nɛ nɔ́ tsuaa nɔ́ nɛ nyɛ ngɛ pee ngɛ munyu tumi loo ni tsumi blɔfami ɔ, nyɛɛ pee kulaa ngɛ Yesu Kristo biɛ mi, nɛ nyɛɛ gu e nɔ kɛ na Mawu kɛ Tsɛ ɔ si.
Wami he ɔ mi sihimi
18Yigbayi, nyɛɛ ba nyɛ he si ngɔ ha nyɛ hunomɛ, kaa bɔ nɛ sa ngɛ Nyɔmtsɛ ɔ mi. 19Hunomɛ, nyɛɛ suɔ nyɛ yihi, nɛ nyɛ yi mi ko wa ngɛ a nɔ.
20Bimɛ, nyɛɛ bu nyɛ fɔli a tue ngɛ nɔ tsuaa nɔ blɔfami, ejakaa kɔlɔ ɔ lɛ sa Nyɔmtsɛ ɔ hɛ mi saminya.
21Tsɛmɛ, nyɛ ko wo nyɛ bihi a muklii mi la, konɛ a nine mi nɛ ko wo nyu.
22Sɔmɔli, nyɛɛ bu nyɛ he lo blɔfami nyɔmtsɛmɛ ɔmɛ a tue ngɛ nihi kulaa mi, pi kɛ hɛ mi sɔmɔmi, kaa nihi nɛ hlaa nimli a hɛ mi nyami, se mohu ngɛ tsui kpakpa mi kaa nihi nɛ yee Mawu gbeye. 23Nɛ nɔ́ tsuaa nɔ́ nɛ nyɛ ngɛ pee ɔ, nyɛɛ je nyɛ tsui mi kɛ pee, kaa Nyɔmtsɛ ɔ nyɛ ngɛ pee kɛ ngɛ hae se pi nimli, 24nɛ nyɛɛ le kaa Nyɔmtsɛ ɔ dɛ mi nyɛ nine maa su gbo si ni ɔmɛ a nɔ ngɛ kaa nyɛ hiɔwo, ejakaa Nyɔmtsɛ Kristo nyɛ ngɛ sɔmɔe. 25Nɔ nɛ peɔ nihi nɛ dɛ́ blɔ ɔ ma na nihi nɛ dɛ́ blɔ ɔ he hiɔwo, nɛ hɛ mi hyemi ko be mi.",https://www.bible.com/bible/2322/COL.3.DAN77
KOLOSEBI 4,"1Nyɔmtsɛmɛ, nyɛɛ ngɔ nɔ́ nɛ da kɛ nɔ́ nɛ sa pɛ ngɔ ha nyɛ sɔmɔli ɔmɛ, nɛ nyɛɛ le kaa nyɛ hu nyɛ ngɛ nyɔmtsɛ ngɛ hiɔwe.
Nyagbe gawomi
2Nyɛɛ sɔle daa, nyɛɛ fɔ nyɔ ngɛ mi kɛ sina; 3nɛ jehanɛ snyɛɛ sɔle ha wɔ hulɔ, konɛ Mawu nɛ bli munyu ɔ sinya a ha wɔ nɛ wa kɛ fiɛ Kristo laami sane ɔ, nɔ́ he nɛ i fɔɔ si ngɛ kpa mi nɛ ɔ, 4konɛ ma je kɔlɔ ɔ si paa bɔ nɛ da kaa ma de ɔ.
5Nyɛɛ nyɛɛ ngɛ ni lemi nya, ngɛ nihi nɛ ngɛ se ɔmɛ a hɛ mi, nɛ nyɛ tsu nyɛ deka a he ni. 6Nyɛ ha nyɛ munyu he nɛ tsɔ daa, nɛ ngo nɛ hi mi, nɛ nyɛɛ le bɔ nɛ sa kaa nyɛ ha nɔ tsuaa nɔ heto.
Nyagbe sɛyemi
7Tihiko, nɛ ji suɔmi nyɛmi kɛ anɔkuale sɔmɔlɔ kɛ huɛ tsɔlɔ ngɛ Nyɔmtsɛ ɔ mi ɔ, maa bɔ nyɛ ye he sane ɔmɛ tsuo. 8Enɛ ɔ he nɔuu nɛ i tsɔ lɛ nyɛ ngɔ, konɛ ma nu nyɛ he, nɛ e wo nyɛ bua, 9nɛ i ngɔ Onesimo nɛ ji anɔkualetsɛ kɛ nyɛmi nɛ a suɔ nɛ je nyɛ kpɛti ɔ ngɔ piɛ e he; a ma ba bɔ nyɛ hiɛ ɔ sanehi kulaa.
10Aristarko, ye huɛ pa mi no ɔ, kɛ Marko nɛ ji Barnaba nyɛmi bi ɔ, (nɔ nɛ he nɛ nyɛ na womi ɔmɛ ɔ, ke e ba nyɛ ngɔ ɔ, nyɛ he lɛ hɛmuɔ), 11kɛ Yesu nɛ a tsɛɛ lɛ Yusto ɔ, nihi nɛ je ninɛmɛ nɛ a po mɛ ɔmɛ a kpɛti ɔ, ke a biɔ nyɛ. Ni nɛ ɔmɛ pɛ ji ye huɛmɛ ni tsuli ngɛ Mawu matsɛ yemi ɔ he; a ji bua womi kɛ ha mi.
12Epafra nɛ je nyɛ kpɛti nɛ ji Kristo sɔmɔlɔ nɛ daa nɛ ɔ e kaii nyɛ ngɛ e sɔlemihi a mi, konɛ nyɛɛ da si nɛ nyɛɛ hi kɛ pi si nɛ nyɛ hyi tɔtɔɔtɔ ngɛ Mawu suɔmi nya nihi kulaa mi ɔ, ke e biɔ nyɛ. 13I ngɛ e he odase yee kaa e gboɔ dengme wawɛɛ ngɛ nyɛɛ kɛ nihi nɛ ngɛ Laodikea kɛ nihi nɛ ngɛ Hierapoli ɔmɛ a he. 14Luka, tsopatsɛ nɛ a suɔ ɔ, kɛ Dema ke a biɔ nyɛ.
15Wa biɔ nyɛmimɛ nɛ ngɛ Laodikea a, kɛ Nimfa kɛ asafo nɛ ngɛ e we ɔ. 16Nɛ ke a kane womi nɛ ɔ ngɛ nyɛ ngɔ ɔ, nyɛ ha a kane ngɛ Laodikea asafo ɔ mi hulɔ, nɛ a ha nyɛ hu nyɛɛ kane Laodikea nɔ ɔ. 17Nɛ nyɛ de Arkipo ke: “Hyɛ nɛ o tsu sɔmɔmi ni tsumi nɛ a tu ngɔ wo o dɛ ngɛ Nyɔmtsɛ ɔ mi ɔ, nɛ o gbe nya kɛ pi si!”
18Imi Paulo nitsɛ ye nine nya womi nɛ i ngma ji nɛ ɔ nɛ. Nyɛ kai ye kɔsɔkɔsɔ ɔmɛ! Dloomi ɔ kɛ nyɛ nɛ hi si! Amen.",https://www.bible.com/bible/2322/COL.4.DAN77
1 TESALONIKABI 1,"1Paulo kɛ Silvano kɛ Timoteo ngma ya ha Tesalonika asafo nɛ ngɛ Mawu, Tsɛ ɔ, kɛ Nyɔmtsɛ Yesu Kristo mi ɔ: Dloomi kɛ he jɔmi nɛ je wa Tsɛ Mawu ɔ kɛ Mawetsɛ Yesu Kristo dɛ mi ɔ ha nyɛ!
Tesalonikabi ɔmɛ a sihihii kɛ a hemi kɛ yemi
2Wa naa Mawu si daa ngɛ nyɛ tsuo nyɛ he, nɛ wa woɔ nyɛ ta ngɛ wa pɛɛ kpamihi a mi, nɛ wa jɔɔ we. 3Wa kaii nyɛ hemi kɛ yemi ni tsumi ɔmɛ kɛ nyɛ suɔmi mɔde bɔmi ɔ kɛ wa Nyɔmtsɛ Yesu Kristo he hɛ kɛ nɔ fɔmi mi tsui si tomi ɔ ngɛ Mawu kɛ wa Tsɛ ɔ hɛ mi. 4Ejakaa mamimɛ nɛ Mawu suɔ, wa le hlami nɛ a hla nyɛ ɔ, 5kaa wa sane kpakpa a bɛ́ nyɛ ngɔ ngɛ munyu tumi mi kɛkɛ, se mohu ngɛ Mumi Klɔuklɔu ɔ he wami kɛ nɔ mi mami babauu mi, kaa bɔ nɛ nyɛ le, bɔ nɛ wa plɛ ba wa je mi ngɛ nyɛ kpɛti ngɛ nyɛ he ɔ. 6Nɛ nyɛɛ lɛɛ, nyɛ plɛ waa kɛ Nyɔmtsɛ ɔ kaseli, akɛnɛ nyɛɛ kɛ Mumi Klɔuklɔu mi bua jɔmi he munyu ɔ ngɛ dengme babauu mi ɔ, 7nɛ e ha nyɛ plɛ okadi ha nihi kulaa nɛ he ye ngɛ Makedonia kɛ Akaia a. 8Ejakaa nyɛ ngɔ Nyɔmtsɛ munyu ɔ je nɛ e gbɛ fia, pi ngɛ Makedonia kɛ Akaia kɛkɛ, se mohu nyɛ hemi nɛ nyɛ heɔ Mawu nɔ yeɔ ɔ jije kɛ ho he tsuaa he ya, nɛ e hia we wɔ nɔ́ ko demi tete. 9Ejakaa mɛ nitsɛmɛ a gbɛ wa slaami ɔ he munyu ɔ fia kɛ bɔ nɛ nyɛ kpale kɛ je amagahi a he kɛ ba Mawu ngɔ nɛ nyɛ ba sɔmɔ Mawu hɛ kalɔ ɔ, 10nɛ nyɛ ngɛ e bi ɔ nɛ e tle lɛ si kɛ je gbeje ɔ blɔ hyɛe kɛ je hiɔwe, Yesu ne je wɔ kɛ je mi mi fumi nɛ maa ba a mi ɔ.",https://www.bible.com/bible/2322/1TH.1.DAN77
1 TESALONIKABI 2,"Paulo nitsumi ngɛ Tesalonika
1Mamimɛ, nyɛ nitsɛmɛ nyɛ le kaa slaami nɛ wa ba slaa nyɛ ɔ pee we yaka, 2se mohu wa na ka ngɛ wa Mawu ɔ mi, nɛ waa kɛ fiɛ Mawu sane kpakpa a tsɔɔ nyɛ ngɛ nya tsimi babauu mi; pohu wa na nɔ kɛ be, nɛ a wa wɔ yi mi hulɔ ngɛ Filipi, kaa bɔ nɛ nyɛ le ɔ. 3Ejakaa wa munyu tumi kɛ tsɔɔmi ɔ, pi sisimi loo mu ni tsumi loo lakpa mi nɛ e je; 4se mohu kaa bɔ nɛ Mawu bu wɔ nihi nɛ sa kaa a tu sane kpakpa a ngɔ wo wa dɛ mi ɔ, ja wa deɔ, pi bɔ nɛ sa nimli a hɛ mi, se mohu bɔ nɛ sa Mawu nɛ kaa tsuihi hyɛ ɔ hɛ mi. 5Ejakaa wa tu we nya mi ngɔngɔɛ munyu ko hyɛ, kaa bɔ nɛ nyɛ le ɔ, nɛ wa to we hɛ tsumi he lakpa ko hulɔ, Mawu ji odase; 6jehanɛ wa hla we nimli a hɛ mi nyami ngɛ nyɛ ngɔ aloo ni kpa komɛ a ngɔ, 7pohu wa ngɛ he blɔ kaa waa kɛ wa he fɔɔ nyɛ nɔ, akɛnɛ Kristo bɔfohi ji wɔ ɔ. Se mohu wa mi mi jɔɔ ngɛ nyɛ kpɛti, kaa bɔ nɛ bimɛ a nyɛ hɛɛ lɛ nitsɛ e bimɛ dɔdɔɔdɔ ɔ. 8Akɛnɛ wa suɔ nyɛ saminya he je ɔ, wa ngɛ he tsui kaa pi Mawu sane kpakpa a kɛkɛ nɛ waa kɛ ma ha nyɛ, se mohu wɔ nitsɛmɛ wa wami tete, ejakaa wa suɔ nyɛ wawɛɛ.
9Mamimɛ, nyɛ hɛ ngɛ wa pɔtɔ kɛ wa dengme gbomi ɔ nɔ, kaa benɛ pee nɛ wa ko pee tlomi ngɔ ha nyɛ ti nɔ ko he je ɔ, nyɔ kɛ pia tsuo wa ngɛ ni tsue, nɛ wa pa ngɛ Mawu sane kpakpa a jajee kɛ ngɛ nyɛ tsɔɔe. 10Nyɛ nitsɛmɛ kɛ Mawu ji odase yeli kaa wa je mi nɛ wa ba ngɛ nyɛ nihi nɛ nyɛ he yeɔ ɔmɛ a kpɛti ɔ ngɛ klɔuu, e da, nɛ piami ko be he. 11Nyɛ le bɔ nɛ wa hɛɛ nyɛ ti nɔ tsuaa nɔ, kaa bɔ nɛ tsɛ ko hɛɛ e bimɛ. 12Wa wo nyɛ he wami, wa wo nyɛ bua, nɛ wa su nyɛ kaa nyɛɛ nyɛɛ bɔ nɛ sa Mawu nɛ tsɛ nyɛ kɛ ba lɛ nitsɛ e matsɛ yemi kɛ e hɛ mi nyami ɔ mi ɔ hɛ mi.
13Enɛ ɔ he je nɛ wɔ hu wa naa Mawu si nɛ wa jɔɔ we ɔ nɛ, ejakaa benɛ nyɛ nine su Mawu munyu nɛ nyɛ nu ngɛ wa nya a nɔ ɔ, nyɛ pɛtɛ he kaa Mawu munyu, kaa bɔ nɛ e ngɛ hu niinɛ ɔ, se pi kaa nimli a munyu ko ʼi; se mohu e ji Mawu munyu nɛ tsuɔ he wami nihi ngɛ nyɛ nɛ nyɛ heɔ yeɔ ɔmɛ a kpɛti. 14Ejakaa nyɛɛ lɛɛ, mamimɛ, nyɛ plɛ Mawu asafo nɛ ngɛ Yudea a kaseli ngɛ Kristo Yesu mi, ejakaa dengme nɛ nyɛ na ngɛ nyɛ nitsɛmɛ nyɛ ma mi bi ɔmɛ a dɛ mi ɔ, lɔ ɔ nɔuu mɛ hu a na ngɛ Yudafo ɔmɛ a dɛ mi, 15nihi nɛ gbe Nyɔmtsɛ Yesu kɛ mɛ nitsɛmɛ a gbali ɔmɛ hulɔ, nɛ a waa wɔ hu yi mi, nɛ a sɛ́ Mawu hɛ mi, nɛ a kɛ nimli tsuo yi, 16nihi nɛ tsiɔ wɔ blɔ hulɔ kaa wa ko tu munyu ngɔ tsɔɔ maje li ɔmɛ konɛ a he a yi wami. Enɛ ɔ a kɛ woɔ a he yayami ɔmɛ fuu tɔ daa nɔ; se jehanɛ Mawu mi mi fumi na mɛ.
Paulo suɔ nɛ e ya slaa Tesalonikabi ɔmɛ ekohu
17Se wɔɔ lɛɛ, mamimɛ, akɛnɛ waa kɛ nyɛ mi gba be kpiti ko ngɛ he lo mi se pi tsui mi he je ɔ, waa kɛ hɛja babauu bɔ mɔde nitsɛ konɛ waa na nyɛ hɛ mi ekohu. 18Lɔ ɔ he ɔ wa hla kaa waa ba nyɛ ngɔ — imi, Paulo ɔ, i hla si kake kɛ si enyɔ sɔuu — se Satan tsi wɔ blɔ. 19Ejakaa mɛni ji wa hɛ kɛ nɔ fɔmi loo wa bua jɔmi loo wa fiami jlasi ngɛ wa Mawetsɛ Yesu Kristo hɛ mi ngɛ e bami be ɔ mi ɔ? Anɛ pi nyɛ nɔuu lo? 20Ejakaa nyɛ nyɛ ji wa hɛ mi nyami kɛ wa bua jɔmi.",https://www.bible.com/bible/2322/1TH.2.DAN77
1 TESALONIKABI 3,"1Lɔ ɔ he ɔ, benɛ wa nyɛ we hu ɔ, wa kplɛɛ kaa a je wa he kɛkɛ ngɛ Ateene, 2nɛ wa tsɔ wa nyɛmi Timoteo, nɛ ji Mawu sɔmɔlɔ kɛ wa huɛ ni tsulɔ ngɛ Kristo sane kpakpa a mi ɔ, konɛ e ba wo nyɛ he wami nɛ e ha nyɛ fi si ngɛ nyɛ hemi kɛ yemi ɔ mi, 3konɛ kikɛmɛ a nɔ nami nɛ ɔmɛ nɛ ko ha nɛ nɔ ko nɔ ko nane nɛ kpata. Ejakaa nyɛ nitsɛmɛ nyɛ le kaa nɔ́ nɛ fɔɔ si ha wɔ nɔuu ji kɔlɔ ɔ nɛ. 4Benɛ waa kɛ nyɛ ngɛ ɔ, wa de nyɛ ngɔ to ke wa maa na nɔ kaa bɔ nɛ e ba mi nɛ nyɛ le ɔ. 5Enɛ ɔ he je nɛ imi hu, benɛ i nyɛ we hu ɔ, i tsɔ konɛ ma kɛ le nyɛ hemi kɛ yemi ɔ, kaa alinɔ nɔ kalɔ ɔ ba ka nyɛ nɛ e ha wa dengme nɛ wa gbo ɔ pee yaka lo?
6Se jehanɛ nɛ Timoteo je nyɛ ngɔ ba wa ngɔ nɛ e ba bɔ wɔ nyɛ hemi kɛ yemi ɔ kɛ nyɛ suɔmi kɛ kaimi kpakpa nɛ nyɛɛ kɛ kaii wɔ daa a, kɛ nyɛ hɛ̃ nɛ ngɛ jae kaa nyɛ ma na wɔ kaa bɔ nɛ wɔ hu wa hɛ̃ jaa ngɛ nyɛ he ɔ, 7e nɛ ɔ he je ɔ, mamimɛ, wa nɔ nami kɛ wa haomi ɔmɛ kulaa mi ɔ, nyɛ hemi kɛ yemi ɔ ha wa bua jɔ ngɛ nyɛ he. 8Jehanɛ wa na he wami he, akɛnɛ nyɛ daa si ngɛ Nyɔmtsɛ ɔ mi ɔ. 9Kɛ wa maa na Mawu si ngɛ nyɛ he ngɛ bua jɔmi tsuo nɛ wa na ngɛ wa Mawu ɔ hɛ mi ɔ he kɛɛ? 10Nyɔ kɛ pia kulaa wa kpaa pɛɛ babauu, konɛ waa na nyɛ hɛ mi nɛ wa ha nyɛ nɔ nɛ piɛ ngɛ nyɛ hemi kɛ yemi ɔ mi ɔ.
11Jehanɛ, Mawu kɛ wa Tsɛ ɔ nitsɛ kɛ wa Mawetsɛ Yesu Kristo nɛ ha wa blɔ ɔ nɛ da kɛ ba nyɛ ngɔ. 12Nyɔmtsɛ ɔ nɛ wo nyɛ tɔtɔɔtɔ, nɛ e ha nyɛɛ be nɔ kɛ suɔmi nɛ nyɛɛ kɛ suɔ nyɛ he kɛ nihi kulaa a, kaa bɔ nɛ wɔ hu wa suɔ nyɛ ɔ; 13benɛ pee nɛ e ha nyɛ tsui nɛ pi si ngɛ klɔuklɔu peemi mi nɛ piami ko ko hi nyɛ he, ngɛ Mawu kɛ wa Tsɛ ɔ hɛ mi, ngɛ wa Nyɔmtsɛ Yesu Kristo kɛ e ni klɔuklɔu ɔmɛ kulaa a bami be ɔ mi.",https://www.bible.com/bible/2322/1TH.3.DAN77
1 TESALONIKABI 4,"Sihimi nɛ sa Mawu hɛ mi
1Nyagbe ɔ, mamimɛ, wa kpa nyɛ pɛɛ, nɛ wa ngɛ nyɛ ga woe ngɛ Mawetsɛ Yesu mi, kaa bɔ nɛ nyɛ kase kɛ je wa ngɔ ɔ, bɔ nɛ sa kaa nyɛɛ ba nyɛ je mi ha ngɛ Mawu hɛ mi kaa bɔ nɛ nyɛ ngɛ pee hulɔ ɔ, nyɛɛ ya nɔ ja. 2Ejakaa nyɛ le kita nɛ wa wo nyɛ ngɛ Mawetsɛ Yesu biɛ mi ɔ. 3Enɛ ɔ ji Mawu suɔmi nya ni kaa nyɛ he nɛ tsɔ, lɔ ɔ ji kaa nyɛɛ tsi nyɛ he nya kɛ je ajuama bɔmi he, 4nɛ nyɛ ti nɔ tsuaa nɔ nɛ le lɛ nitsɛ e nɔ ɔ hɛɛmi ngɛ he tsɔmi kɛ bu mi, 5pi ngɛ akɔnɔ hɛ dɔmi mi, kaa bɔ nɛ maje li a bimɛ nɛ li Mawu ɔ peɔ ɔ; 6konɛ nɔ ko ko ye e nyɛmi amimi nɛ e sisi lɛ ngɛ sane ko mi ejakaa enɛ ɔmɛ tsuo a he tue gblalɔ ji Mawetsɛ ɔ, kaa bɔ nɛ wa de nyɛ ngɔ to nɛ wa ye he odase ɔ. 7Ejakaa Mawu tsɛ we wɔ ngɔ hi mu ni tsumi, se mohu he tsɔmi. 8Lɔ ɔ he ɔ jehanɛ, nɔ nɛ bui tsɔɔmi nɛ ɔ ɔ, pi nɔmlɔ ko nɛ e bui ɔ, se mohu Mawu nɔ nɛ ngɔ e Mumi Klɔuklɔu ɔ ngɔ wo nyɛ mi ɔ ʼi.
9E hia we kaa ma ngma nyɛ ngɛ nyɛmimɛ a suɔmi he, ejakaa nyɛ nitsɛmɛ ɔ, Mawu tsɔɔ nyɛ kaa nyɛɛ suɔ nyɛ he; 10ejakaa nyɛ peɔ ja hulɔ haa nyɛmimɛ nɛ ngɛ Makedonia tsuo kulaa a. Se wa kpa nyɛ pɛɛ, mamimɛ, kaa nyɛɛ ya nɔ pe kekle ɔ, 11nɛ nyɛɛ bɔ mɔde nɛ nyɛɛ hi si kpoo nɛ nyɛɛ kɛ nyɛ he ko wo ni kpahi a sane mi, nɛ nyɛɛ kɛ nyɛ nine nɛ tsu ni, kaa bɔ nɛ wa de nyɛ ɔ, 12konɛ nyɛɛ ba nyɛ je mi bɔ nɛ ngɛ fɛu ngɛ ninɛmɛ nɛ ngɛ se ɔmɛ a hɛ mi, nɛ nɔ́ ko nɔ́ ko ko hia nyɛ.
Nyɔmtsɛ ɔ bami
13Se, mamimɛ, wa suɔ kaa nyɛɛ le ninɛmɛ nɛ a gbo ɔmɛ a he sane, konɛ nyɛ ko ye kɔmɔ kaa ninɛmɛ nɛ piɛ ɔmɛ, nihi nɛ be hɛ kɛ nɔ fɔmi ko ɔ. 14Ejakaa ke wa heɔ yeɔ kaa Yesu gbo nɛ e te si ɔ, ja nɔuu Mawu maa gu Yesu nɔ, nɛ e ngɔ ninɛmɛ nɛ gbo ɔmɛ hu ngɔ piɛ e he kɛ ba.
15Wa ngɛ nyɛ enɛ ɔ dee ngɛ Nyɔmtsɛ ɔ munyu ko nya, kaa wɔ ninɛmɛ nɛ wa hɛ maa hi ngmengmle nɛ maa piɛ ngɛ Nyɔmtsɛ ɔ bami be ɔ mi ɔ, be ninɛmɛ nɛ a gbo ɔmɛ a hlami sɛe. 16Ejakaa lɛ Nyɔmtsɛ ɔ nitsɛ kɛ ose hemi kɛ hiɔwe bɔfo nɔkɔtɔma gbi kɛ Mawu titimati maa je hiɔwe kɛ kple si, nɛ ni gbogboehi nɛ ngɛ Kristo mi ɔ kekle maa te si, 17lɔ ɔ se ɔ, wɔ ninɛmɛ nɛ wa hɛ ngɛ nɛ piɛ ɔ, a ma sa waa kɛ mɛ kulaa ngɛ bɔkuhi a mi kɛ maa ya Nyɔmtsɛ ɔ kpeemi ngɛ kɔɔhiɔ mi, nɛ jã waa kɛ Nyɔmtsɛ ɔ maa hi si daa. 18Lɔ ɔ he ɔ nyɛɛ kɛ kikɛmɛ a munyu nɛ ɔmɛ nɛ wo nyɛ bua.",https://www.bible.com/bible/2322/1TH.4.DAN77
1 TESALONIKABI 5,"Nyɛ dla nyɛ he ngɔ to Nyɔmtsɛ ɔ bami ɔ
1Se be kɛ yi nɔ ɔmɛ a he ɔ, mamimɛ, e hia we kaa waa ngma nyɛ. 2Ejakaa nyɛ nitsɛmɛ nyɛ le tutuutu kaa Nyɔmtsɛ ɔ ligbi ɔ maa ba kaa juɔ baa nyɔ mi ɔ. 3Ejakaa be mi nɛ a ma de ke: “He jɔmi ngɛ, nɛ wa ngɛ sɔkee!” ɔ, lɛ be ɔ mi nɔuu hɛ mi kpatami ma ba tua mɛ si kake too, kaa kɔɔmi tuaa yo nɛ muklii wa a, nɛ a be mi jee gblegbleegblee. 4Se, mamimɛ, nyɛɛ lɛɛ nyɛ be diblii mi nɛ ligbi ɔ ma ba ti nyɛ si kaa juɔ. 5Ejakaa nyɛ tsuo ɔ la bimɛ ji nyɛ kɛ piani bimɛ hulɔ; wa pi nyɔ loo diblii bimɛ. 6Lɛɛ, lɔ ɔ he ɔ, nyɛ ko ha waa hwɔ mahɛ kaa ninɛmɛ nɛ piɛ ɔmɛ, se mohu nyɛ ha waa fɔ nyɔ nɛ wa hɛ nɛ ka si. 7Ejakaa ninɛmɛ nɛ hwɔɔ mahɛ ɔ, nyɔ mi a hwɔɔ, nɛ nihi nɛ deɔ da a, nyɔ mi a deɔ. 8Se wɔɔ lɛɛ akɛnɛ piani bimɛ ji wɔ he je ɔ, nyɛ ha wa hɛ nɛ ka si, nɛ waa wo hemi kɛ yemi kɛ suɔmi dama a, nɛ wa bu dade pɛɛ nɛ ji yi wami hemi hɛ kɛ nɔfɔmi ɔ. 9Ejakaa Mawu to we wɔ ha mi mi fumi, se mohu e to wɔ nɛ wa na yi wami hemi ngɛ wa Mawetsɛ Yesu Kristo mi, 10nɔ nɛ gbo wa yi gbenɔ konɛ wa hɛ ngɛ jio, wa gbo jio, waa kɛ lɛ nɛ hi si. 11Lɔ ɔ he ɔ nyɛɛ wo nyɛ sibi he wami, nɛ nyɛɛ ye bua mɛ kaa bɔ nɛ nyɛ ngɛ pee ɔ.
Nyagbe gawomi kɛ sɛyemi
12Se, mamimɛ, wa kpa nyɛ pɛɛ kaa znyɛɛ le nihi nɛ tsuɔ ni ngɛ nyɛ kpɛti nɛ a ji nyɛ hɛ mi nyɛɛli ngɛ Nyɔmtsɛ ɔ mi nɛ a tuɔ munyu tsɔɔ nyɛ ɔ, 13nɛ nyɛɛ bu mɛ saminya ngɛ suɔmi mi ngɛ a ni tsumi ɔ he. Nyɛɛ hi si ngɛ he jɔmi mi.
14Wa kpa nyɛ pɛɛ, mamimɛ, nyɛɛ tu munyu ngɔ tsɔɔ he jɔli ɔmɛ; nyɛɛ wo ninɛmɛ nɛ fɔɔ ɔmɛ he wami; nyɛɛ ye bua ninɛmɛ nɛ gbɔjɔ ɔmɛ; nyɛɛ to nyɛ tsui si ha nihi kulaa. 15Nyɛɛ hyɛ nɛ hi konɛ nɔ ko ko ngɔ yayami ngɔ to yayami nane mi, se mohu daa nɛ ɔ nyɛɛ di kpakpa peemi se ngɔ ha nyɛ he kɛ nihi kulaa.
16Nyɛ bua nɛ jɔ daa; 17nyɛɛ sɔle be tsuaa be; 18nyɛɛ na si ngɛ nɔ fɛɛ nɔ mi; ejakaa lɔ ɔ ji Mawu suɔmi nya ni ngɛ Kristo Yesu mi ngɛ nyɛ blɔfami.
19Nyɛ ko gbe Mumi ɔ; 20nyɛ ko bu gbali ɔmɛ a munyu ɔmɛ kaa pi nɔ́ ko nɛ sa bumi. 21Nyɛɛ ka nihi kulaa hyɛ, nɛ nɔ́ nɛ hi ɔ, nyɛɛ pɛtɛ he. 22Nyɛɛ sa nyɛ he kɛ je nɔ́ fɛɛ nɔ́ nɛ hɛɛ yayami su ɔ he.
23He jɔmi Mawu ɔ nitsɛ nɛ tsukɔ nyɛ he kulaa kɛ pi si, nɛ e hyɛ nyɛ mumi kɛ nyɛ klaa kɛ nyɛ nɔmlɔ tso ɔ kulaa nɔ nɛ piami ko ko hi he ngɛ wa Nyɔmtsɛ Yesu Kristo bami be ɔ mi. 24Anɔkualetsɛ ji Mawu nɛ tsɛɔ nyɛ ɔ nɛ, nɛ lɛ nɔuu e maa pee hulɔ.
25Mamimɛ, nyɛ kpa pɛɛ ha wɔ.
26Nyɛ nga nyɛmimɛ ɔmɛ tsuo kɛ nya he fiɔmi klɔuklɔu.
27I ngɛ nyɛ kita kae ngɛ Nyɔmtsɛ ɔ biɛ mi kaa nyɛ ha a kane kikɛmɛ a womi nɛ ɔ ngɔ ha nyɛmimɛ klɔuklɔu ɔmɛ kulaa!
28Wa Nyɔmtsɛ Yesu Kristo dloomi ɔ kɛ nyɛ nɛ hi si! Amen.",https://www.bible.com/bible/2322/1TH.5.DAN77
2 TESALONIKABI 1,"1Paulo kɛ Silvano kɛ Timoteo ngma ya ha Tesalonika asafo nɛ ngɛ wa Tsɛ Mawu kɛ Mawetsɛ Yesu Kristo mi ɔ:
2Dloomi kɛ hejɔmi nɛ je wa Tsɛ Mawu ɔ kɛ Mawetsɛ Yesu Kristo dɛ mi ɔ ha nyɛ!
Kojomi ngɛ Kristo bami be ɔ mi
3E sa kaa wa naa Mawu si daa ngɛ nyɛ he bɔ nɛ sa, mamimɛ, ejakaa nyɛ hemi kɛ yemi ɔ ngɛ klee wawɛɛ nitsɛ, nɛ nyɛ tsuo nyɛ ti nɔ tsuaa nɔ suɔmi nɛ e kɛ suɔ e nyɛmimɛ ɔ ngɛ hiɛe kɛ ngɛ nɔ yae hulɔ, 4lɔ ɔ he ɔ, wɔ nitsɛmɛ tete wa fiaa ngɔ fɔɔ nyɛ nɔ ngɛ Mawu asafo ɔmɛ a mi, ngɛ nyɛ tsui si tomi kɛ nyɛ hemi kɛ yemi nɛ nyɛ hɛɛ ngɛ nyɛ yi mi nɛ a waa kɛ nyɛ nɔ namihi nɛ nyɛ miaa nyɛ hɛ mi ngɛ mi ɔmɛ a he.
5Enɛ ɔ ji Mawu kojomi nɛ da a he okadi nɛ a naa paa, konɛ a bu nyɛ kaa nyɛ sa Mawu matsɛ yemi nɛ nyɛ ngɛ nɔ nae ngɛ he ɔ. 6E da ngɛ Mawu hɛ mi kaa ninɛmɛ nɛ ngɛ nyɛ haoe ɔ, e maa hao mɛ ngɔ to nane mi; 7nɛ nyɛ ninɛmɛ nɛ a ngɛ nyɛ haoe ɔ, e ma ha waa kɛ nyɛ tsuo he jɔɔmi, benɛ a ma je Mawetsɛ Yesu kpo kɛ maa je hiɔwe kɛ e he wami bɔfo ɔmɛ ɔ, 8nɔ nɛ kɛ la nɛ ngɛ tsoe maa gbla nihi nɛ li Mawu kɛ nihi nɛ bui wa Mawetsɛ Yesu Kristo sane kpakpa a tue ɔmɛ a tue. 9A ma na hiɔwo nɛ ji neneene hɛ mi kpatami kɛ maa je Nyɔmtsɛ ɔ hɛ mi kɛ e he wami ɔ hɛ mi nyami ɔ he, 10benɛ e maa ba nɛ a maa wo e hɛ mi nyami ngɛ e ni klɔuklɔu ɔmɛ a mi, nɛ a maa na e nyakpɛ nihi ngɛ ninɛmɛ nɛ he e nɔ ye ɔ kulaa mi ngɛ jamɛ a ligbi ɔ nɔ ɔ, ejakaa a he wa dase nɛ wa ye ngɔ tsɔɔ nyɛ ɔ ye.
11Enɛ ɔ he je hu nɛ wa kpaa pɛɛ daa haa nyɛ ɔ nɛ, konɛ wa Mawu ɔ nɛ ha nyɛɛ sa tsɛmi ɔ, nɛ ngɛ e he wami nya a, e ha nyɛɛ hi kɛ pi si ngɛ nɔ́ kpakpa tsuaa nɔ́ kpakpa kɛ hemi kɛ yemi mi, 12benɛ pee nɛ a wo wa Mawetsɛ Yesu Kristo biɛ ɔ hɛ mi nyami ngɛ nyɛ mi, nɛ nyɛ hu nyɛ hɛ mi nɛ ba nyami ngɛ e mi, ngɛ wa Mawu ɔ kɛ Mawetsɛ Yesu Kristo dloomi ɔ nya.",https://www.bible.com/bible/2322/2TH.1.DAN77
2 TESALONIKABI 2,"Dikalɔ ɔ
1Ngɛ wa Mawetsɛ Yesu Kristo bami ɔ kɛ wa nya nɛ a ma bua ngɛ e ngɔ ɔ he ɔ, wa kpa nyɛ pɛɛ, mamimɛ, 2kaa nyɛ ko ha nɛ a kɛ mumi ko loo munyu ko loo womi ko nɛ a ma de ke e je wa ngɔ ɔ nɛ puɛ nyɛ juɛmi kaa Nyɔmtsɛ ɔ Ligbi ɔ ba momo. 3Nyɛ ko ha nɔ ko nɛ e sisi nyɛ ngɛ blɔ ko blɔ ko nɔ, ejakaa ja Mawu jami kuami ɔ ba lolo, nɛ a je dikalɔ nɛ ji hɛ mi kpatami bi ɔ kpo, 4nɔ nɛ maa wo e he nɔ nɛ e maa te si ngɔ si nɔ́ tsuaa nɔ́ nɛ a tsɛɛ mawu loo mawu jami ɔ, nɛ lɛ nitsɛ e ma ya hi Mawu we ɔ kaa mawu ko nɛ e ma tsɛ e he kaa lɛ ji Mawu ɔ.
5Nyɛ kai we kaa, benɛ i kɛ nyɛ̃ ngɛ ɔ, i de nyɛ kikɛmɛ a ni nɛ ɔmɛ lo? 6Nɛ jehanɛ ɔ, nyɛ le nɔ́ nɛ ngɛ e kpo jemi ɔ blɔ tsie ɔ. 7Ejakaa mlaa kuami laami sane ɔ ngɛ ni tsue momo; se ja a je nɔ́ nɛ ngɛ nɔ ngɛ blɔ tsie ɔ kɛ je blɔ mi lolo. 8Nɛ lɔ ɔ loko a ma je dikalɔ ɔ kpo paa, nɛ Mawetsɛ Yesu kɛ e nya mi mumi ɔ maa gbe lɛ, nɛ e kɛ e bami ɔ kpɛmi ɔ ma kpata e hɛ mi. 9Dikalɔ ɔ maa be kɛ Satan ni tsumi nɛ mi wa ngɛ lakpa he wami kɛ okadihi kɛ nyakpɛ nihi tsuo mi, 10kɛ nihi nɛ dɛ blɔ kulaa nɛ a kɛ mlɔɔ nihi nɛ laa amɛ, ejakaa a pɛtɛ we anɔkuale suɔmi ɔ he konɛ a kɛ he a yi wami. 11Lɔ ɔ he ɔ Mawu maa tsɔ sisimi nɛ nya wa kɛ maa ba a ngɔ konɛ a he lakpa a nɛ a ye, 12konɛ a kojo nihi kulaa nɛ he we anɔkuale ɔ yi, se a naa nihi nɛ dɛ blɔ ɔmɛ mohu a he tsui ɔ.
A hla nyɛ ha yi wami hemi
13Se wɔɔ lɛɛ, e sa kaa wa naa Mawu si daa ngɛ nyɛ he, mamimɛ nɛ Nyɔmtsɛ ɔ suɔ, ejakaa Mawu hla nyɛ kɛ je sisije ngɔ ha yi wami hemi ngɛ mumi ɔ klɔuklɔu peemi kɛ anɔkuale ɔ hemi kɛ yemi mi, 14enɛ ɔ he nɛ e gu wa sane kpakpa a nɔ tsɛ nyɛ kɛ ba, konɛ nyɛ na wa Mawetsɛ Yesu Kristo hɛ mi nyami ɔ. 15Lɔ ɔ he ɔ, mamimɛ, nyɛɛ da si, nɛ nyɛɛ hɛɛ nihi nɛ wa tsɔɔ nyɛ ngɛ munyu mi loo womi mi ɔmɛ a mi.
16Se lɛ wa Mawetsɛ Yesu Kristo ɔ nitsɛ, kɛ wa Tsɛ Mawu nɛ suɔ wɔ nɛ e kɛ neneene bua womi kɛ hɛ kɛ nɔ fɔmi kpakpa ha wɔ ngɛ dloomi nya a, 17lɛ nɔuu e maa wo nyɛ bua, nɛ e maa wo nyɛ he wami ngɛ munyu kpakpa kɛ ni tsumi kpakpa tsuo mi.",https://www.bible.com/bible/2322/2TH.2.DAN77
2 TESALONIKABI 3,"Nyɛ kpa pɛɛ ha wɔ
1Nyagbe ɔ, mamimɛ, nyɛ kpa pɛɛ ha wɔ, konɛ Nyɔmtsɛ ɔ munyu ɔ nɛ gbɛ fia kɛ fo kɛ ya nɔ, nɛ a wo e hɛ mi nyami, kaa bɔ nɛ e ngɛ ngɛ nyɛ ngɔ hulɔ ɔ; 2nyɛ kpa pɛɛ nɛ a je wɔ kɛ je yi mi wali kɛ nimli yayamihi a dɛ mi, ejakaa pi nimli tsuo nɛ ngɛ hemi kɛ yemi.
3Se anɔkualetsɛ ji Nyɔmtsɛ ɔ, nɔ nɛ maa wo nyɛ he wami, nɛ e maa bu nyɛ he kɛ maa je dikalɔ ɔ dɛ mi ɔ. 4Se wa hɛ ngɛ nyɛ nɔ ngɛ Nyɔmtsɛ ɔ mi kaa, nihi nɛ wa wo nyɛ he kita a, nyɛ ngɛ pee nɛ nyɛ maa pee hulɔ.
5Nyɔmtsɛ ɔ nɛ plɛ nyɛ tsui kɛ ya Mawu suɔmi kɛ Kristo tsui si tomi ɔ he.
Bɔ nɛ e hia kaa a tsu ni
6Se, mamimɛ, wa ngɛ nyɛ fae ngɛ wa Mawetsɛ Yesu Kristo biɛ mi kaa nyɛɛ kɛ nyɛmi tsuaa nyɛmi nɛ tsu we ni nɛ nyɛɛ we ngɛ nihi nɛ wa tu ngɔ wo nyɛ dɛ mi ɔ nya a ko bɔ. 7Ejakaa nyɛ nitsɛmɛ nyɛ le kaa e sa kaa nyɛ kaseɔ wɔ; ejakaa wa pee we hejɔ benɛ waa kɛ nyɛ ngɛ ɔ, 8nɛ jehanɛ hu wa yi nɔ ko ku yaka, se mohu waa kɛ mɔde bɔmi kɛ pɔtɔ tsuɔ ni nyɔ kɛ pia, benɛ pee nɛ wa ko pee tlomi ngɔ ha nyɛ ti nɔ ko. 9Tsa pi kaa wa be jamɛ a he blɔ, se mohu, konɛ waa ngɔ wa he ngɔ pee nɔ hyemi nɔ ha nyɛ. 10Ejakaa benɛ waa kɛ nyɛ ngɛ hu ɔ, wa wo nyɛ kita ke, ke nɔ ko sume kaa e tsuɔ ni ɔ, lɛɛ e ko ye ni hu mɔ.
11Ejakaa wa nuɔ kaa ni komɛ ngɛ nyɛ kpɛti nɛ peɔ hejɔ nɛ a tsu we ni se mohu a ngɔɔ a nya ngɔ woɔ nihi a sanehi a mi. 12Kikɛmɛ a nimli nɛ ɔmɛ ɔ, wa ngɛ mɛ fae nɛ wa ngɛ mɛ ga woe ngɛ wa Mawetsɛ Yesu Kristo mi kaa a tsu ni kpoo nɛ a ye mɛ nitsɛmɛ a dɛ mi ngma.
13Mamimɛ, nyɛ ko ha pɔ nɛ tɔ nyɛ kɛ kpakpa peemi. 14Se ke nɔ ko bui wa munyu nɛ ngɛ womi nɛ ɔ mi ɔ tue ɔ, nyɛ kadi lɛ, nɛ nyɛɛ kɛ lɛ ko bɔ, konɛ zo nɛ gbe lɛ. 15Nyɛ ko bu lɛ kaa henyɛlɔ, se mohu nyɛɛ tu munyu ngɔ tsɔɔ lɛ kaa nyɛmi.
Nyagbe sɛyemi
16Lɛ he jɔmi Nyɔmtsɛ ɔ nitsɛ nɛ ha nyɛ he jɔmi daa ngɛ nɔ fɛɛ nɔ mi. Nyɔmtsɛ ɔ kɛ nyɛ kulaa nɛ hi si!
17Imi Paulo nitsɛ ye nine nya biɔmi nɛ ji okadi ngɛ ye womi tsuaa womi mi ji nɛ ɔ nɛ: Bɔ nɛ i ngmaa ji nɛ ɔ nɛ.
18Wa Nyɔmtsɛ Yesu Kristo dloomi ɔ kɛ nyɛ kulaa nɛ hi si! Amen.",https://www.bible.com/bible/2322/2TH.3.DAN77
1 TIMOTEO 1,"1Paulo nɛ ji Yesu Kristo bɔfo ngɛ Mawu, wa yi wami helɔ ɔ, kɛ Mawetsɛ Yesu Kristo, wa hɛ kɛ nɔ fɔmi ɔ, kita nya a, 2ngma ya ha Timoteo nɛ ji e bi nitsɛ ngɛ hemi kɛ yemi mi ɔ:
Dloomi, mɔbɔ nami, kɛ he jɔmi nɛ je wa Tsɛ Mawu kɛ Yesu Kristo, wa Nyɔmtsɛ ɔ, dɛ mi ɔ ha mo!
Tsɔɔmi yaya he kɔkɔbɔmi
3Kaa bɔ nɛ benɛ i yaa Makedonia nɛ i kpa mo pɛɛ ke o hi si ngɛ Efeso konɛ o bɔ ni komɛ kɔkɔ ke a ko tsɔɔ tsɔɔmi kpahi, 4nɛ jehanɛ hu a ko di nyaziahi kɛ weku sisi tsɔɔmi tslalaa se, ejakaa enɛ ɔmɛ kɛ nɔ jemi baa mohu pe Mawu blɔ nya tomi nɛ ngɛ hemi kɛ yemi mi ɔ, jamɛ a pɛɛ ɔ i ngɛ mo kpae ekohu. 5Kita a nya gbemi ji suɔmi nɛ je tsui nɛ mi tsɔ kɛ he nile kpakpa kɛ hemi kɛ yemi nɛ lakpa ko be mi ɔ mi, 6nihi nɛ ni komɛ je se, nɛ a kpale kɛ ho yaka munyu he ya. 7A ngɛ hlae nɛ a pee a he mlaa tsɔɔli, pohu a nɛ nihi nɛ a ngɛ dee ɔ loo nihi nɛ a ngɛ nɔ mi mae tutuutu ɔmɛ a sisi.
8Wa le kaa mlaa a hi ha nɔ nɛ tsuɔ he ni bɔ nɛ sa mlaa, 9nɛ e le enɛ ɔ, kaa dalɔ ɔ a wui lɛ mlaa, se mohu mlaa nɔ tɔli kɛ tue gboli, mlaa a woɔ: nihi nɛ ja we Mawu kɛ yayami peeli, nihi nɛ hɛ mi be nyami kɛ he bleli, tsɛ gbeli kɛ nyɛ gbeli, awi yeli, 10ajuama bɔli, nyumuhi nɛ kɛ nyumuhi hwɔɔ si, nɔmlɔ juli, nya ngɔli, kita mi kuli kɛ nɔ́ tsuaa nɔ́ nɛ kɛ tsɔɔmi kpakpa yi ɔ, 11ngɛ Mawu nɛ a gbaa lɛ ɔ nyami sane kpakpa nɛ a tu ngɔ wo ye dɛ mi ɔ nya.
Mawu mɔbɔnami he sina
12I naa wa Nyɔmtsɛ Kristo Yesu nɛ wo mi he wami ɔ si, kaa e bu mi anɔkualetsɛ nɛ e ngɔ mi ngɔ wo sɔmɔmi ɔ mi, 13imi nɛ kekle ɔ i ji musu bɔlɔ kɛ yi mi walɔ kɛ nɔ builɔ; se kɛ ɔ, a na mi mɔbɔ, ejakaa i li nɛ i pee, ngɛ hemi nɛ i he we yi ɔ he. 14Se wa Nyɔmtsɛ ɔ plɛ e dloomi nɛ hiɛ babauu kɛ be nɔ ɔ pue ye nɔ, nɛ e ha i hyi kɛ hemi kɛ yemi kɛ suɔmi nɛ ngɛ Kristo Yesu mi ɔ. 15E ji anɔkuale munyu nɛ sa kaa a pɛtɛ he kulaa, kaa Kristo Yesu ba je nɛ ɔ mi, nɛ e ba he yayami peeli a yi wami, nihi a kpɛti nɛ imi ji titima a; 16se kɛ ɔ, enɛ ɔ he nɛ a na mi mɔbɔ ɔ nɛ, konɛ imi kekle ye mi nɛ Kristo nɛ je e tsui si tomi ɔ kulaa kpo ngɛ, nɛ a kɛ to okadi ha nihi nɛ ma he e nɔ ngɔ ye, nɛ a na neneene wami. 17Neneene Matsɛ ɔ, nɔ nɛ gbo we, nɔ nɛ ji Mawu kake ɔ, a ngɔ bu kɛ hɛ mi nyami ngɔ ha lɛ kɛ ya neneene kɛ neneene! Amen.
18Ye bi Timoteo, i ngɛ mo kita nɛ ɔ woe, ngɛ gbamihi nɛ a gba sa ngɛ o he ɔmɛ a nya, konɛ o kɛ hwu ta kpakpa a, 19nɛ o hɛɛ hemi kɛ yemi kɛ he ni lemi kpakpa, nɔ́ nɛ ni komɛ sake fɔ he nɛ a kɛ hemi kɛ yemi ɔ ya sa si ɔ; 20a ti ni komɛ ji Himeneo kɛ Aleksandro, nihi nɛ i tu ngɔ wo Satan dɛ mi, konɛ a gbla a tue nɛ a ko tu musu bɔmi munyuhi hu ɔ.",https://www.bible.com/bible/2322/1TI.1.DAN77
1 TIMOTEO 2,"Asafo mi jami
1Kekleekle ɔ, nɔ nɛ i ngɛ he ga woe ji kaa a hɛɛ spɛɛ kpamihi, sɔlemihi, mi damihi, sinamihi a mi ha nimli kulaa, 2ngɔ ha matsɛmɛ kɛ nihi kulaa nɛ hɛɛ blɔ nya, konɛ waa hi si kpoo ngɛ he jɔmi mi, ngɛ Mawu jami kɛ je mi bami kpakpa nɛ sa mi. 3Ejakaa enɛ ɔ hi nɛ e ngɔɔ Mawu nɛ ji wa yi wami helɔ ɔ nya, 4nɔ nɛ suɔ kaa e he nimli tsuo a yi wami, konɛ a le anɔkuale ɔ. 5Ejakaa Mawu kake lɛ ngɛ, kɛ Mawu kɛ nimli a mi dalɔ kake hu nɛ ji nɔmlɔ Kristo Yesu ɔ, 6nɔ nɛ ngɔ e he ngɔ ha kaa kpɔmi nɔ ha nimli tsuo, nɛ ji odase nɛ a yeɔ ngɛ be nɛ sa mi ɔ; 7enɛ ɔ he nɛ a wo mi fiɛlɔ kɛ bɔfo (anɔkuale i ngɛ tue ngɛ Kristo mi, i yi lakpa!), maje li a tsɔɔlɔ ngɛ hemi kɛ yemi kɛ anɔkuale mi ɔ nɛ.
8Lɔ ɔ he ɔ, i ngɛ hlae kaa nyumuhi nɛ a sɔle ngɛ he tsuaa he, nɛ a wo a ninehi nɛ he tsɔ nɔ nɛ mi mi fumi loo nya sami ko hi mi. 9Ja nɔuu yihi hu, a kɛ tade nɛ sa kɛ humipeemi kɛ juɛmi nɛ mi tsɔ nɛ dla a he, pi kɛ yi hɔɔmi slɔɔto ko loo sika loo adiagba loo tade nɛ he jua wa 10se mohu kɛ ni tsumi kpakpahi nɛ sa yihi nɛ tsɔɔ a he kaa Mawu jali ji mɛ ɔ. 11Yo nɛ pee kpoo nɛ e kase ni ngɛ tue bumi tsuo mi. 12I ngmɛ́ yo blɔ kaa e tsɔɔ ni aloo e ye nyumu nɔ, se mohu e pee kpoo. 13Ejakaa Adam kekle a bɔ, lɔ ɔ se ɔ Hawa. 14Nɛ pi Adam nɛ a sisi ɔ, se yo ɔ a sisi, nɛ e sɛ tɔmi mi. 15Se a ma he e yi wami kɛ maa gu bimɛ a fɔmi mi, ke a hi si ngɛ hemi kɛ yemi kɛ suɔmi kɛ he tsɔmi kɛ juɛmi hu nɛ sa mi ɔ.",https://www.bible.com/bible/2322/1TI.2.DAN77
1 TIMOTEO 3,"Asafo nɔ hyɛli
1Anɔkuale munyu ji nɛ ɔ nɛ: “Ke nɔ ko ngɛ nɔ hyɛmi ni tsumi hlae ɔ, e ngɛ ni tsumi kpakpa hlae.” 2Se e sa kaa nɔ hyɛlɔ ɔ nɛ hi si bɔ nɛ a be e he sane ko nae, nɔ nɛ ngɛ yo kake, hɛ si kalɔ, nɔ nɛ juɛmi mi tsɔ, nɔ nɛ baa e je mi saminya, nibwɔ peelɔ, nɔ nɛ le ni tsɔɔmi; 3pi da delɔ, pi nine kpokpookpo tsɛ, se mohu nɔ nɛ he jɔ, nɔ nɛ pɛ́, nɔ nɛ hɛ kɔɛ sika nɔ; 4nɔ nɛ yeɔ lɛ nitsɛ e we nɔ saminya, nɛ e bimɛ buɔ lɛ tue nɛ a buu lɛ. 5Se ke nɔ ko li lɛ nitsɛ e we nɔ hyɛmi ɔ, kɛ e maa pee kɛ hyɛ Mawu asafo ɔ nɔ kɛɛ? 6Jehanɛ pi nɔ nɛ sɛ Mawu jami mi kɛ we, konɛ e ko wo e he nɔ nɛ e nɔ abosiami kojomi mi. 7E sa kaa ninɛmɛ nɛ ngɛ se ɔ hu a ye e he odase kpakpa, konɛ e ko na biɛ yaya nɛ e sɛ abosiami klama mi.
Asafo mi sɔmɔli a hepiɛli
8Asafo mi sɔmɔli ɔmɛ hu, e sa kaa a pee nimli nɛ a hɛ mi jiɔ, pi nya enyɔenyɔtsɛmɛ, pi da deli, pi hɛ tsuli, 9se nihi nɛ hɛɛ hemi kɛ yemi ɔ laami sane ɔ ngɛ he nile nɛ he tsɔ mi. 10Se ni nɛ ɔmɛ hu a ka mɛ nɛ a hyɛ lolo; lɔ ɔ se ke sane ko be a he ɔ, a sɔmɔ. 11Yi ɔmɛ hu ja nɔuu; a pee nihi nɛ a hɛ mi jiɔ, pi sieku yeli, se a hɛ nɛ ka si, a ye anɔkuale ngɛ́ nihi kulaa mi. 12Asafo mi sɔmɔli ɔmɛ nɛ pee yo kakaakatsɛmɛ, nihi nɛ yeɔ a bimɛ kɛ mɛ nitsɛmɛ a nihi a nɔ saminya. 13Ejakaa ninɛmɛ nɛ sɔmɔɔ saminya a, a naa bu, kɛ kã babauu ngɛ hemi kɛ yemi nɛ ngɛ Kristo Yesu mi ɔ mi.
Laami sane ngua a
14I ngɛ mo enɛ ɔmɛ ngmae, nɛ ye hɛ ngɛ nɔ kaa e be kɛe nɛ ma ba o ngɔ. 15Se ke ye se ya kɛ ɔ nɛ o le bɔ nɛ sa nɛ nihi nɛ a ba je mi ha ngɛ Mawu we, nɛ ji Mawu hɛ kalɔ ɔ asafo ɔ anɔkuale ɔ titima kɛ e sepimi nɔ́ ɔ mi. 16Nɔ jemi be he kaa Mawu jami laami sane ɔ, e mi kuɔ.
Mawu je e he si paa ngɛ he lo mi,
E ye nguɔ ngɛ mumi mi,
E je e he kpo ngɔ tsɔɔ bɔfohi,
A fiɛ lɛ ngɛ majeli a kpɛti,
A he e nɔ ye ngɛ je mi,
A ngɔ lɛ kɛ ho hiɔwe ya ngɛ nyami mi.",https://www.bible.com/bible/2322/1TI.3.DAN77
1 TIMOTEO 4,"Lakpa tsɔɔli
1Mumi ɔ deɔ paa ke, nyagbe ligbi ɔmɛ a mi ɔ, ni komɛ ma kua hemi kɛ yemi ɔ, nɛ a ma ya nyɛɛ sisimi mumihi kɛ mumi yayamihi a tsɔɔmihi a se, 2ngɛ nya ngɔli a sato peemi mi, nihi nɛ a he nile gbo kaa nɔ nɛ a sã kɛ dade kɛ la, 3nɛ a tsiɔ yo ngɔmi blɔ, nɛ a deɔ ke a nyɛ ngma nɛ Mawu bɔ kaa nihi nɛ heɔ yeɔ nɛ le anɔkuale ɔ kɛ sina nɛ ye ɔ. 4Ejakaa nɔ́ tsuaa nɔ́ nɛ Mawu bɔ ɔ e hi, nɛ a nyɛ́ nɔ́ ko nɔ́ ko nɛ a kɛ sina yeɔ ɔ, 5ejakaa a kɛ Mawu munyu kɛ sɔlemi tsukɔɔ he.
Kristo Yesu sɔmɔlɔ kpakpa
6Ke o tsɔɔ nyɛmimɛ ɔmɛ enɛ ɔmɛ ɔ, o maa pee o he Yesu Kristo sɔmɔlɔ kpakpa, nɔ nɛ lɛɛ e he kɛ hemi kɛ yemi kɛ tsɔɔmi kpakpa nɛ o nyɛɛ se ɔ. 7Se yimowi a yakayaka nyazia amɛ ɔ guu. Bɔɔ Mawu jami mohu he mɔde. 8Ejakaa nɔmlɔ tso he mɔde bɔmi he se nami pi, se Mawu jami he ngɛ se nami ngɛ nihi tsuo kulaa mi, nɛ e ngɛ wami nɛ ngɛ amlɔ nɛ ɔ kɛ nɔ nɛ maa ba a he si womi. 9Enɛ ɔ ji anɔkuale munyu nɛ sa kaa a pɛtɛ he saminya. 10Enɛ ɔ he je nɛ wa gboɔ dengme nɛ wa haa a jɛɛ wɔ ɔ nɛ, ejakaa wa ngɔ wa hɛ ngɔ fɔ Mawu hɛ kalɔ ɔ nɔ, nɔ nɛ ji nimli kulaa a yi wami helɔ, titli ɔ, ninɛmɛ nɛ heɔ yeɔ ɔ.
11Wo ni nɛ ɔmɛ a he kita nɛ o tsɔɔ. 12Ko ha nɔ ko nɛ gbe o he guɛ ngɛ niheyo nɛ o ji ɔ he, se mohu o kɛ o he nɛ pee nɔ hyemi nɔ ngɔ ha ninɛmɛ nɛ heɔ yeɔ ɔ, ngɛ munyu tutui mi, ngɛ jemi bami mi, ngɛ suɔmi mi, ngɛ mumi, mi ngɛ hemi kɛ yemi mi, ngɛ he tsɔmi mi. 13Hii womi kanee kɛ ga womi kɛ ni tsɔɔmi kɛ ya su be nɛ ma ba. 14Koo ngmɛɛ o dloomi ke nɔ nɛ a ngɔ ha mo kɛ gu gbami kɛ nikɔtɔma amɛ a ninehi nɛ a kɛ pue o nɔ ɔ he. 15Mo gbo ni nɛ ɔmɛ a he dengme, o kɛ ohe nɛ wo mi kulaa, konɛ nihi tsuo nɛ na o nɔ yami paa. 16O hɛ nɛ hi o he nɔ kɛ o tsɔɔmi ɔ, hii si ngɛ ni nɛ ɔmɛ a mi; ejakaa ke o pee enɛ ɔ ɔ, o ma he mo nitsɛ kɛ nihi nɛ buɔ mo tue ɔ kulaa yi wami.",https://www.bible.com/bible/2322/1TI.4.DAN77
1 TIMOTEO 5,"Asafo nɔhyɛmi
1Koo tu nɔkɔtɔma ko hɛ mi munyu wawɛɛ, se mohu o tu munyu ngɔ tsɔɔ lɛ kaa o tsɛ; nihewi hu kaa nyɛmimɛ; 2yi nikɔtɔma amɛ kaa nyɛmɛ; yihewi ɔmɛ hu kaa nyɛmimɛ yihi ngɛ he tsɔmi tsuo mi.
3Yalɔyi nitsɛnitsɛmɛ ɔmɛ ɔ, buu mɛ. 4Ke yalɔyo ko ngɛ bimɛ loo bibimɛ ɔ, a kase Mawu gbeye yemi ngɛ mɛ nitsɛmɛ a we mi kekle, nɛ a to a fɔli ɔmɛ nane mi pɛpɛɛpɛ, ejakaa enɛ ɔ ngɛ fɛu nɛ e sa Mawu hɛ mi. 5Nɔ nɛ ji yalɔyo niinɛ nɛ e piɛ e nɔ kake too ɔ, ngɔɔ e hɛ ngɔ fɔɔ Mawu nɔ, nɛ e hɛɛ pɛɛ kpami kɛ sɔlemi mi nyɔ kɛ pia. 6Se yo nɛ fiɛɛ nyumu fiɛmi ɔ, e hɛ ngɛ mohu se e gbo. 7Wo mɛ mlaa ngɛ enɛ ɔmɛ a he konɛ a ko na a he munyu ko nɛ a tu. 8Ke nɔ ko hyɛ we lɛ nitsɛ e nihi, titli ɔ, lɛ nitsɛ e we mi bimɛ ɔ, e kpa ngɛ hemi kɛ yemi ɔ se, nɛ afani nɔ nɛ he we yi ɔ ngɛ e he.
9Koo ngɔ yalɔyo nɛ na we nɛ e ye jeha nyingmi ekpa ngɔ wo sɔmɔmi ɔ mi, ja nɔ nɛ gba nyumu kake, 10nɔ nɛ a tuɔ e he munyu kpakpa kaa e tsu ni kpakpahi, lɔ ɔ ji: ke e lɛ bimɛ, ke e pee nihi nibwɔ, ke e fɔ ni klɔuklɔu ɔmɛ a nane he, ke e ye bua nihi nɛ naa amanehlu ɔ, ke e di ni tsumi kpakpa tsuaa nitsumi kpakpa se ɔ.
11Se yalɔyi nɛ wɛ ɔmɛ ɔ, koo ngɔ mɛ, ejakaa ke nyumu sumi sɛ a hɛ mi ɔ, a jee Kristo se ya hlaa gba; 12nɛ a naa kojomi ejakaa a ngmɛɛ a kekle hemi kɛ yemi ɔ he. 13Nɛ enɛ ɔ se ɔ a kaseɔ hejɔ peemi kɛ si pomi ngɛ wehi a mi, nɛ pi hejɔ kɛkɛ nɛ a peɔ, se a peɔ a he sieku yeli, kɛ si jeli nɛ tuɔ munyu nɛ sɛ. 14Lɔ ɔ he ɔ, i suɔ kaa yalɔyihi nɛ wɛ́ lolo ɔ a gba, nɛ a fɔ bimɛ, nɛ a ye a we nɔ, nɛ a ko ha he nyɛlɔ ɔ nɛ na sane ko nɛ e kɛ jɛ wɔ; 15ejakaa ni komɛ kpale ya nyɛɛ Satan se momo. 16Se ke nyumu lo yo nɛ heɔ yeɔ ngɛ yalɔyihi ɔ, e hyɛ mɛ nɛ e ko pee tlomi kɛ ha asafo ɔ, konɛ asafo ɔ nɛ hyɛ yalɔyihi nitsɛnitsɛmɛ ɔmɛ.
17Nikɔtɔmahi nɛ tsuɔ a ni saminya a, e sa kaa a ngɔ bu totoe enyɔ ngɔ ha mɛ, titli ɔ, ninɛmɛ nɛ bɔɔ munyu tumi kɛ tsɔɔmi he mɔde ɔ. 18Ejakaa ngmami ɔ deɔ ke:
“Koo wo na nɛ gblɛɔ blɛfo ɔ nya kotoku;”
kɛ: “Nitsulɔ ɔ, e hiɔwo sa lɛ.”
19Ke a po nɔkɔtɔma ko nya a, ko he kplɛɛ kaa ja ngɛ odasefohi enyɔ loo etɛ nya lolo. 20Ninɛmɛ nɛ peɔ yayami ɔ, ka mɛ ngɛ nihi kulaa a hɛ mi, konɛ ninɛmɛ nɛ piɛ ɔ hu nɛ ye gbeye.
21I ngɛ mo mlaa woe ngɛ Mawu kɛ Mawetsɛ Yesu Kristo kɛ e bɔfohi nɛ e hia amɛ a hɛ mi, kaa o ye ni nɛ ɔmɛ a nɔ nɛ o ko hyɛ nihi a hɛ mi kɛ kojo, nɛ jehanɛ hu, o ko hia nɔ mi. 22Koo ngɔ po nine ngɔ pue nɔ ko nɔ oya, nɛ jehanɛ hu, koo ngɔ o he ngɔ futu ni kpahi a he yayamihi a mi. To o he nyaii.
23Koo nu nyu sɔuu, se nuu wai bɔɔ ngɛ o muklii kɛ o hiɔhi nɛ nuu mo kpitikpiti ɔmɛ a he.
24Ni komɛ a he yayamihi jee kpo paa mla, nɛ a sɛɛ a hlami kɛ yaa kojomi mi, se ni komɛ a nɔ hu kpɛɛ se. 25Ja nɔuu ni tsumi kpakpahi hu jee kpo paa, nɛ nihi nɛ ji kpo paa a hu a be nyɛe nɛ a kɛ maa laa.",https://www.bible.com/bible/2322/1TI.5.DAN77
1 TIMOTEO 6,"Lakpa tsɔɔmi
1Sɔmɔli tsuo nɛ ngɛ nyɔguɛ yemi mi ɔ, a bu mɛ nitsɛmɛ a nyɔmtsɛmɛ ɔmɛ kaa nihi nɛ bu tsuo sa mɛ, konɛ a ko tu Mawu biɛ ɔ kɛ tsɔɔmi ɔ he musu bɔmi munyu. 2Se nyɔguɛhi nɛ ngɛ nyɔmtsɛmɛ nɛ he ye ɔ, a ko gbe a he guɛ, se mohu a sɔmɔ mɛ saminya akɛnɛ nyɛmimɛ ji mɛ he je ɔ, ejakaa ninɛmɛ nɛ naa ni tsumi ɔ mi nihi ɔ, nihi nɛ he ye kɛ suɔli ʼi. Tsɔɔ mɛ enɛ ɔmɛ nɛ o wo mɛ ga ngɛ he.
Lakpa tsɔɔmi kɛ ninami nitsɛ
3Ke nɔ ko tsɔɔ tsɔɔmi kpa ko, nɛ e ngɔɛ wa Mawetsɛ Yesu Kristo munyuhi nɛ tsaa nɔ ɔ kɛ Mawu jami nya tsɔɔmi ɔ, 4lɔ ɔ lɛɛ e wo e he nɔ, nɛ e li nɔ ko, se mohu e ngɛ gboe kɛ nɔ jemi kɛ nya sami nɛ hɛkɔ, pɛ, musu bɔmi munyuhi, nihi a he susumi yaya jee mi ɔ, 5nɛ ji yakayaka ngmlaa kpami nɛ nimli nɛ a juɛmi puɛ nɛ a kpɔ anɔkuale ɔ ngɛ a dɛ nɛ a susuɔ kaa Mawu jami ji ni nami ɔ.
6Se niinɛ, ni nami agbo ji Mawu jami, ke nɔ ko bua jɔ e nihi a he ɔ. 7Ejakaa waa kɛ nɔ ko nɔ́ ko bɛ je nɛ ɔ mi, lɔ ɔ he ɔ e fɔɔ si paa kaa wa be nyɛe waa kɛ nɔ ko maa ya hulɔ. 8Se ke wa ngɛ ngma kɛ he hami nihi kɛkɛ ɔ, e sa kaa wa bua nɛ jɔ he. 9Nihi nɛ hlaa nɛ a na ni fuu ɔ, nɔɔ ka kɛ klama kɛ kuasiahi akɔnɔhi fuu nɛ puɛɔ nɔ nɛ tsɛɛ nihi ngɔ woɔ hɛ mi kpatami kɛ laami mi ɔ mi. 10Ejakaa ni yayahi kulaa sipoku ji sika suɔmi nɛ ni komɛ di se nɛ a tla blɔ kɛ je hemi kɛ yemi ɔ mi, nɛ a kɛ piimi babauu gbɔ a tsui mi ɔ.
Nitsɔɔmi kɛ ha Timoteo nitsɛ
11Se moo lɛɛ, oo Mawu nɔmlɔ, tuu ni nɛ ɔmɛ a nya fo, nɛ o nyɛɛ dami, Mawu jami, hemi kɛ yemi, suɔmi, tsui sitomi kɛ mi mi jɔmi se. 12Hwu hemi kɛ yemi ta kpakpa a, pɛtɛ neneene wami ɔ he, nɔ́ he hulɔ nɛ a tsɛ mo kɛ ba benɛ o jaje jajemi kpakpa ngɛ odasefohi fuu a hɛ mi, ɔ. 13I ngɛ mo kita woe ngɛ Mawu nɛ haa nihi tsuo kulaa wami ɔ kɛ Kristo Yesu nɛ ye jajemi kpakpa a he odase ngɛ Pontio Pilato yi nɔ ɔ hɛ mi, 14kaa o ye kita a nɔ, nɛ kpa ko loo piami ko ko hi he kɛ yaa su wa Mawetsɛ Yesu Kristo bami ɔ mi. 15Nɔ nɛ hewami nɔyelɔ kake nɛ da gbaa, matsɛmɛ a matsɛ, kɛ nyɔmtsɛmɛ a nyɔmtsɛ ɔ maa je kpo ngɛ lɛ nitsɛ e be mi ɔ; 16nɔ nɛ lɛ e nɔ kake lɛ ngɛ neneene si himi nɛ gbenɔ be mi, nɛ e hii la nɛ a be nyɛemaa su he ɔ mi ɔ, nɔ nɛ nɔmlɔ ko nɔmlɔ ko nɛ́ lɛ hyɛ, nɛ e be lɛ nyɛe maa na hulɔ ɔ, nɔ nɛ nɔ́ nɛ ji neneene bu kɛ he wami ɔ. Amen.
17Niatsɛmɛ nɛ ngɛ je nɛ ɔ mi ɔ, wo mɛ kita konɛ a ko susu ni nguahi, nɛ a ko ngɔ a hɛ ngɔ fɔ ni nami nɛ be sɔkee ɔ nɔ, se mohu Mawu hɛ kalɔ ɔ nɔ, nɔ nɛ ngɔɔ nihi kulaa ngɔ haa wɔ babauu ke waa ye mi ngɔmi ɔ. 18A pee kpakpa, nɛ a plɛ niatsɛmɛ ngɛ kpakpa peemi blɔfami, a suɔ nɔ hami, a ko pee kpɛle, 19a to juetli ngɔ ha a he, nɛ e pee sisi tomi kpakpa ha be nɛ maa ba a, konɛ a pɛtɛ anɔkuale wami ɔ he.
20Oo Timoteo! nihi nɛ a tu ngɔ wo o dɛ mi ɔ baa yi, nɛ o kua yakayaka ni sɛɛmi nɛ bleɔ nɔ kɛ nɔ jemi munyu nɛ je lakpa ni lemi mi ɔ, 21nɔ́ nɛ ni komɛ tsɔɔ kaa a ngɛ nɛ a tla blɔ kɛ je hemi kɛ yemi ɔ he ɔ.
Dloomi ɔ kɛ mo nɛ hi si! Amen.",https://www.bible.com/bible/2322/1TI.6.DAN77
2 TIMOTEO 1,"1Paulo nɛ ji Yesu Kristo bɔfo ngɛ Mawu suɔmi nya kɛ wami nɛ ngɛ Kristo Yesu mi ɔ he si womi nya a, 2ngma ya ha e suɔmi bi Timoteo ɔ: Dloomi, mɔbɔ nami kɛ he jɔmi nɛ je tsɛ Mawu ɔ kɛ wa Nyɔmtsɛ Kristo Yesu dɛ mi ɔ ha mo!
Sinami kɛ he wami womi
3I naa Mawu nɛ i kɛ ye nimeli jaa ngɛ he nile klɔuu mi ɔ si, kaa i jɔɔ we mo kaimi gblee ngɛ ye pɛɛ kpamihi a mi nyɔ kɛ pia, 4nɛ ke i kai o hɛ mi vo nyu ɔ, i hlaa kaa ma na mo, konɛ ye bua nɛ jɔ. 5Ye hɛ ngɛ o hemi kɛ yemi nɛ lakpa be mi ɔ nɔ, nɔ́ nɛ kekle nɛ e ngɛ o na Loise kɛ o nyɛ Eunike mi, nɛ i ngɛ he wami ngɛ nɔ kaa e ngɛ mo hu o mi ɔ. 6Lɔ ɔ he ɔ, i ngɛ mo kaie kaa, Mawu dloomi ke nɔ́ nɛ ngɛ o mi ngɛ ye nine nɛ i kɛ pue o nɔ ɔ nya a, tle lɛ si nɛ e tso, 7ejakaa Mawu hi wɔ gbeye yemi mumi, se mohu he wami kɛ suɔmi kɛ juɛmi nɛ sa mumi ekɛ ha wɔ.
8Lɔ ɔ he ɔ, zo ko pee mo ngɛ wa Nyɔmtsɛ ɔ he odase yemi ɔ he aloo ngɛ imi nɛ i ji e pa mi no ɔ he, se mohu o kɛ mi gbo dengme ngɛ sane kpakpa a he ngɛ Mawu he wami nya. 9Nɔ nɛ he wa yi wami nɛ e kɛ tsɛmi klɔuklɔu tsɛ wɔ, pi ngɛ wa ni tsumihi a nya, se mohu ngɛ lɛ nitsɛ e yi mi tomi kɛ e dloomi nya, nɔ́ nɛ e ngɔ ha wɔ ngɛ Kristo Yesu mi loko a bɔ je ɔ, 10nɛ jehanɛ a gu wa yi wami helɔ Yesu Kristo he kpo jemi ɔ nɔ je lɛ si paa a; nɔ nɛ po gbenɔ se nɛ e je wami kɛ neneene si himi kpo tsɔɔ wɔ ngɛ sane kpakpa a mi, 11nɔ́ he nɛ a wo mi fiɛlɔ kɛ bɔfo kɛ maje li ɔmɛ a tsɔɔlɔ ɔ, 12kɔlɔ ɔ nɔuu he nɛ i ngɛ nɛ ɔ nae nɔ nɛ. Se kɛ ɔ, e pee we mi zo, ejakaa i le nɔ nɛ i he ye ɔ, nɛ i ngɛ he wami ngɛ nɔ kaa e ma nyɛ nihi nɛ e to ha mi ɔmɛ a he maa bu kɛ ya si jamɛ a Ligbi ɔ nɔ. 13Pɛtɛ tsami munyu nɛ o nu kɛ je ye nya a nɔ hyɛmi nɔ́ ɔ he ngɛ hemi kɛ yemi kɛ suɔmi nɛ ngɛ Kristo Yesu mi ɔ mi. 14Ni kpakpahi nɛ a tu wo o dɛ ɔ buu he ngɛ Mumi Klɔuklɔu nɛ hii wa mi ɔ he wami nya!
15O le enɛ kaa nihi nɛ ngɛ Asia a tsuo kpa ngɛ ye se, a ti ni komɛ ji Fegelo kɛ Hermogene. 16Nyɔmtsɛ ɔ nɛ na Onesiforo we ɔ mɔbɔ, ejakaa e baa kpitikpiti, ba haa mi tsui, nɛ zo pee we lɛ ngɛ ye tsu mi womi ɔ he; 17se benɛ e ba Roma a e bɔ mɔde ba hla mi nɛ e na mi. 18Nyɔmtsɛ ɔ nɛ ha e na Nyɔmtsɛ ɔ dɛ mi mɔbɔnami ngɛ jamɛ a Ligbi ɔ nɔ. Nɛ bɔ nɛ e plɛ kɛ sɔmɔ mi ngɛ Efeso ɔ, o le pɛpɛɛpɛ.",https://www.bible.com/bible/2322/2TI.1.DAN77
2 TIMOTEO 2,"Kristo Yesu ta bulɔ anɔkualetsɛ
1Jehanɛ moo lɛɛ, ye bi, o he nɛ wa ngɛ dloomi nɛ ngɛ Kristo Yesu mi ɔ mi. 2Nihi nɛ o nu ngɛ ye nya ngɛ odasefohi fuu a nya a, kɔlɔ ɔ nɔuu o tu ngɔ wo nimli anɔkualetsɛmɛ a dɛ, nihi nɛ ngɛ he wami nɛ a ma kɛ tsɔɔ ni kpahi hulɔ.
3Mia o hɛ mi ngɛ nɔ nami mi, kaa Yesu Kristo ta bulɔ kpakpa ko. 4Nɔ ko nyɛɛ we ta blɔ nɛ e kɛ e he wo we mi munyuhi a mi, ejakaa e suɔ kaa e sa e tatsɛ ɔ hɛ mi. 5Nɛ ke nɔ ko ngɛ nɔ́ ko ngɛ nɔ ko he plee hu ɔ, a be lɛ manye jlasi fie, kaa ja e plee he ngɛ mlaa nya. 6Ngmɔ hulɔ nɛ tsuɔ ni ɔ, lɛ kekle sa kaa e ye ngmɔ ni ɔ eko. Susuu nɔ nɛ i ngɛ mo dee nɛ ɔ he. 7Nyɔmtsɛ ɔ ma ha o na nihi kulaa sisi.
8O hɛ nɛ hi Yesu Kristo nɔ nɛ te si kɛ je gbeje nɛ je David nina mi ɔ nɔ, bɔ nɛ i fiɛ ngɛ ye sane kpakpa a mi ɔ, 9nɔ́ nɛ he amane nɛ i ngɛ nae, kɛ yaa su kpa mi tete, kaa yayami peelɔ ko; se kɛ ɔ, Mawu munyu ɔ, a wui lɛ kpa 10Enɛ ɔ he je ɔ i miaa ye hɛ mi ngɛ sanehi kulaa mi ngɛ nihi nɛ ahla mɛ ɔ a he, konɛ mɛ hu a nine nɛ su yi wami hemi nɛ ngɛ Kristo Yesu mi ɔ kɛ neneene hɛ mi nyami ɔ nɔ. 11Anɔkuale munyu ji nɛ ɔ nɛ:
“Ke waa kɛ lɛ gbo ɔ, waa kɛ lɛ ma na wami hulɔ.
12Ke wa mia wa hɛ mi ngɛ nɔ nami mi ɔ, waa kɛ lɛ maa ye matsɛ hulɔ;
Ke wa kpa ngɛ e se ɔ, lɛ hu e ma kpa ngɛ wa se.
13Ke wa pee we wa he anɔkualetsɛmɛ ɔ, lɛɛ e maa hi si
anɔkualetsɛ, ejakaa e be nyɛe ma je lɛ nitsɛ e he se.”
Nitsulɔ kpakpa
14Kaii mɛ kikɛmɛ a ni nɛ ɔmɛ, nɛ o ma nɔ mi ha mɛ ngɛ Nyɔmtsɛ ɔ hɛ mi, ykonɛ a ko hwu lilɛ ta nɛ se nami ko be he, se e butuu nihi nɛ nuɔ ɔ mohu ɔ. 15Bɔɔ mɔde nɛ o da si ngɛ Mawu hɛ mi kaa znɔ ko nɛ sa, ni tsulɔ nɛ gbo we zo nɛ tsɔɔ anɔkuale munyu ɔ pɛpɛɛpɛ. 16Se yakayaka ni sɛɛmi nɛ bleɔ nɔ ɔ, sã o he kɛ je he; ejakaa e fieɔ nihi kɛ jee Mawu he kɛ yaa lokoo, 17nɛ a munyu ɔ ma sã nɔ kaa hiɔ yaya sãa nɔ ɔ: a ti ni komɛ ji Himeneo kɛ Fileto, 18nihi nɛ tla blɔ kɛ je anɔkuale ɔ he, nɛ a deɔ ke si temi ɔ be momo, nɛ a butuu ni komɛ a hemi kɛ yemi ɔ. 19Se Mawu sisi tomi tɛ na he wa a maa si kpɛii, nɛ e hɛɛ kikɛmɛ a nyasɔomi nɔ nɛ ɔ: “Nyɔmtsɛ ɔ le lɛ nitsɛ e ni ɔmɛ,” kɛ: “Ha nɛ nɔ tsuaa nɔ nɛ woɔ Kristo biɛ ɔ ta a nɛ sã e he kɛ je nihi nɛ dɛ blɔ ɔmɛ a he.”
20We ngua ko mi ɔ pi sika tsu nihi kɛ sika hiɔ nihi kɛkɛ nɛ ngɛ lejɛ ɔ, se mohu tso nihi kɛ zu nihi hu ngɛ mi, ekomɛ ɔ a buo, se ekomɛ hu a bui. 21Jehanɛ ke nɔ ko tsukɔ e he kɛ je kikɛmɛ a ni nɛ ɔmɛ a he ɔ, e ma plɛ nɔ́ ko nɛ a buu nɛ a tsukɔ he klɔuu nɛ hi ha wetsɛ ɔ saminya nɛ a dla lɛ kɛ ha ni tsumi kpakpa tsuaa ni tsumi kpakpa. 22Se nihewi a kɔnɔ ɔmɛ ɔ, tuu nya fo, nɛ o kɛ nihi nɛ tsɛɔ Nyɔmtsɛ ɔ kɛ jee tsui nɛ mi tsɔ mi ɔ nɛ nyɛɛ dami, hemi kɛ yemi, suɔmi kɛ he jɔmi se. 23Se kuasiahi a nɔ jemi nɛ a kɛ kase we nɔ ko ɔ guu, ejakaa o le kaa e kɛ pɛ baa. 24Nyɔmtsɛ ɔ sɔmɔlɔ ɔ, e sɛ kaa e pɛɛ, se mohu e mi nɛ jɔ ha nihi kulaa, nɔ nɛ le ni tsɔɔmi, nɔ nɛ toɔ e tsui si haa yayami, 25nɔ nɛ kɛ mi mi jɔmi tuɔ munyu tsɔɔ nihi nɛ tee si siɔ lɛ ɔ, kaa alinɔ Mawu ma ha mɛ tsui tsakemi nɛ a le anɔkuale ɔ lo? 26nɛ a hɛ mi nɛ tsɔ mɛ kɛ je abosiami klama a mi, ejakaa e kɛ du mɛ nɛ a pee e suɔmi nya ni.",https://www.bible.com/bible/2322/2TI.2.DAN77
2 TIMOTEO 3,"Nyagbe ligbi ɔmɛ
1Se na nɛ o le kaa nyagbe ligbi ɔmɛ a mi ɔ, he hiami be maa ba. 2Ejakaa nimli ma plɛ a he hesuɔli, sikasuɔli, fiali, he woli, musu bɔli, fɔli a nɔ tue gboli, otlumuhi, nihi nɛ a he tsɔ we, 3nihi nɛ plee we nɔ he, somi mi kuli, sieku yeli, nihi nɛ nyɛ we a kɔnɔ nɔ nɛ a ye, nihi nɛ a hɛ jɔɛ, nihi nɛ sume nɔ́ kpakpa, 4nɔ se blɔ tsɔɔli, yi mi wali, he nɔ woli, nihi nɛ suɔ fiɛmi nɛ ngɔɔ pe Mawu, 5nihi nɛ hɛɛ Mawu jami su, se a kua e mi he wami ɔ. Sã o he kɛ je kikɛmɛ a nimli a he? 6Ejakaa ni nɛ ɔmɛ a kpɛti ni komɛ ji nihi nɛ juɔ si sɛɛ wehi a mi nɛ a ya ngɔɔ yihi nɛ be yi mi nɛ yayami ye a nɔ nɛ akɔnɔ slɔɔtohi kpakaa mɛ 7nɛ a hlaa ni kasemi, se kɛ ɔ, a nyɛ we nɛ a le anɔkuale ɔ. 8Se kaa bɔ nɛ Yane kɛ Yambre te si si Mose ɔ, ja nɔuu kikɛmɛ a nimli nɛ ɔmɛ kuɔ anɔkuale ɔ nya, nihi nɛ a yi mi puɛ, nihi nɛ pi ni komɛ ngɛ hemi kɛ yemi ɔ blɔfami. 9A be a hɛ mi yae tsɔ ko, ejakaa a kuasia peemi ɔ maa je kpo paa ngɛ nihi tsuo a hɛ mi, kaa bɔ nɛ Yane kɛ Yambremɛ a nɔ ɔ hu je kpo ɔ.
Nyagbe ni tsɔɔmi
10Se moo lɛɛ, o le ye tsɔɔmi, ye je mi bami, ye yi mi tomi, ye hemi kɛ yemi, ye tsui si tomi, ye suɔmi, ye hɛ mi miami, 11ye nɔ namihi, ye omane hluhi nɛ i na ngɛ Antiokia kɛ Ikonium kɛ Listra a; yi mi wamihi abɔ nɛ i na nɛ Nyɔmtsɛ ɔ je mi kɛ je kulaa mi ɔ. 12Lɔ ɔ he ɔ nihi kulaa hu nɛ hlaa kaa a hi si ngɛ Mawu jami nya ngɛ Kristo Yesu mi ɔ, a maa wa mɛ yi mi. 13Se nimli yayamihi kɛ sisili maa ya hɛ mi ngɛ yayami peemi mi; a sisiɔ nihi, nɛ mɛ hu a sisiɔ mɛ. 14Se moo lɛɛ hii si ngɛ nihi nɛ o kase nɛ o ngɛ he wami ngɛ nɔ ɔmɛ a mi, ejakaa o le nɔ nɛ nya nɛ o kase kɛ je, 15nɛ o jokuɛwi a si o je nɛ o le ngmami klɔuklɔu ɔ, nɛ ma nyɛ ma ha o le nihi nɛ maa gu Kristo Yesu nɔ hemi kɛ yemi nɔ kɛ ya yi wami hemi mi ɔ. 16Ngmami tsuaa ngmami nɛ je Mawu mumi mi ɔ, e hi ha ni tsɔɔmi kɛ hɛ mi kami kɛ nɔ dlami kɛ tsɔsemi nɛ ngɛ dami mi ɔ, 17konɛ Mawu nɔmlɔ ɔ nɛ hi kɛ pi si, nɛ a dla lɛ pɛpɛɛpɛ ha ni tsumi kpakpa tsuaa ni tsumi kpakpa.",https://www.bible.com/bible/2322/2TI.3.DAN77
2 TIMOTEO 4,"1I ngɛ mo dee faii ngɛ Mawu kɛ Mawetsɛ Yesu Kristo nɛ maa ba ba kojo hɛ kali kɛ ni gbogboehi ngɛ e bami kɛ e matsɛ yemi ɔ mi ɔ hɛ mi ke: 2Fiɛ munyu ɔ, koo jɔɔ, deka ngɛ jio, deka be jio, ka hɛ mi, wo ga, bɔɔ kɔkɔ ngɛ tsui si tomi kɛ ni tsɔɔmi kulaa mi. 3Ejakaa be ko maa ba nɛ a be anɔkuale tsɔɔmi ɔ tue bue hu, ngɛ mɛ nitsɛmɛ a kɔnɔ ɔmɛ a nya, se mohu a ma bua tsɔɔli a nya ngɔ wo a he, ninɛmɛ nɛ ma de mɛ nihi nɛ a suɔ kaa a nu. 4A ma blɛ anɔkuale ɔ ngɔ pue a tue se, nɛ a maa kpale ya bu nyaziahi mohu tue. 5Se moo lɛɛ, o hɛ nɛ ka si ngɛ nihi kulaa mi, mia o hɛ mi ngɛ dengme gbomihi a mi, tsu sane kpakpa jajelɔ ni tsumi ɔ, nɛ gbee o sɔmɔmi ni tsumi ɔ nya kulaa!
6Ejakaa ami lɛɛ, a ngɛ ye muɔ plee kɛ ngɛ si puee mo kaa bɔ, nɛ ye jemi be ɔ su. 7Ta kpakpa a, i hwu; fo ɔ, i tu gbe nya; hemi kɛ yemi ɔ i hɛɛ mi; 8nɔ nɛ piɛ nɛ fɔɔ si ha mi ji dami jlasi ɔ, nɛ Nyɔmtsɛ nɛ ji dami kojolɔ ɔ ma ha mi ngɛ jamɛ a Ligbi ɔ nɔ ɔ, nɛ pi ye nɔ kake nɛ e ma ha, se mohu nihi kulaa nɛ suɔ e bami ɔ hulɔ ɔ.
Slɔmi ha Timoteo nitsɛ
9Bɔɔ mɔde nɛ o ba ye ngɔ mla. 10Ejakaa nɛ Dema suɔ amlɔ amlɔ je nɛ ɔ mi he je ɔ, e je ye he kɛ ho Tesalonika ya; Kreske ho Galata ya, Tito ho Dalmatia ya; 11Luka pɛ lɛ e kɛ mi ngɛ. Ngɔɔ Marko nɛ o kɛ lɛ nɛ ba, ejakaa e hi ha mi ngɛ sɔmɔmi ɔ he. 12Tihiko ɔ lɛɛ i tsɔ lɛ Efeso. 13Kotoku ɔ nɛ i je he ngɛ Troia ngɛ Karpo ngɔ ɔ, o kɛ ba, kɛ womi ɔmɛ hulɔ, se titli ɔ lohwehi a he womi nɛ a ngmaa ni ngɛ nɔ ɔ. 14Aleksandro, sɔlɔ ɔ, peemi yayami wawɛɛ nitsɛ. Nyɔmtsɛ ɔ nɛ to lɛ nane mi ngɛ e ni tsumi ɔmɛ a nya. 15Mo hu hyɛ o he nɔ nɛ hi ngɛ e he, ejakaa e te si ngɔ si wa munyu ɔmɛ wawɛɛ. 16Ngɛ ye kekle nya jemi ɔ mi ɔ, a ti nɔ ko nɔ ko ya sɛ mi, se mohu mɛ kulaa a si mi, a ko bu enɛ ɔ ngɔ fɔ a nɔ. 17Se Nyɔmtsɛ ɔ fi ye se nɛ e wo mi he wami, konɛ a gu ye nɔ kɛ ma fiɛmi ɔ nɔ mi, nɛ maje li ɔmɛ kulaa a nu, nɛ a je mi kɛ je jata a nya mi. 18Nɛ Nyɔmtsɛ ɔ ma je mi kokooko kɛ maa je ni yayahi kulaa mi, nɛ e ma he ye yi wami kɛ maa ya e hiɔwe matsɛ yemi ɔ mi: Lɛ a ngɔ anuminyami ngɔ ha kɛ ya neneene kɛ neneene! Amen.
Nyagbe sɛyemi
19I biɔ Priska kɛ Akwila kɛ Onesiforo we ɔ. 20Erasto ngɛ Korinto; se Trofimo ɔ, i si lɛ ngɛ Mileto nɛ e ngɛ gboe. 21Bɔɔ mɔde nɛ o ba loko fiɛ be ɔ nɛ su. Eubulo kɛ Pude kɛ Lino kɛ Klaudia kɛ nyamimɛ ɔmɛ kulaa ke a biɔ mo.
22Mawetsɛ Yesu Kristo kɛ o mumi ɔ nɛ hi si! Mawu dloomi ɔ kɛ nyɛ nɛ hi si! Amen.",https://www.bible.com/bible/2322/2TI.4.DAN77
TITO 1,"1Paulo, Mawu sɔmɔlɔ, kɛ Yesu Kristo bɔfo. Ahla mi nɛ a tsɔ mi nɛ ma ya ye bua ninɛmɛ nɛ Mawu hla amɛ a hemi kɛ yemi, nɛ ma kɛ mɛ nɛ ba anɔkuale nɛ wa jami ɔ tsɔɔ, 2nɛ maa si ngɛ neneene wami ɔ he hɛ kɛ nɔ fɔmi ɔ mi. Mawu nɛ yi lakpa a wo wɔ kikɛmɛ a wami nɛ ɔ he si loko a bɔ je mi be ɔmɛ, 3nɛ ngɛ be nɛ sa mi ɔ, e je lɛ si ngɛ e munyu ɔ mi. Fiɛmi sane nɛ ɔ a tu ngɔ wo ye dɛ ngɛ Mawu nɛ ji wa yi wami helɔ ɔ fami nya.
4I ngma ya ha Tito nɛ ji ye bi nitsɛ ngɛ hemi kɛ yemi kake ɔ nɔuu blɔfami ɔ:
Dloomi, mɔbɔ nami kɛ he jɔmi nɛ je Tsɛ Mawu ɔ kɛ Mawetsɛ Yesu Kristo, wa yiwami helɔ ɔ, dɛ mi ɔ ha mo!
Tito nitsumi ngɛ Kreta
5Nɔ́ nɛ he je nɛ i si mo ngɛ Kreta a ji konɛ o to nihi nɛ piɛ ɔ blɔ nɔ pɛpɛɛpɛ, nɛ o wo nikɔtɔmahi ngɛ ma tsuaa ma mi, kaa bɔ nɛ i de mo momo ɔ: 6lɔ ɔ ji, a ti nɔ tsuaa nɔ nɛ pee nɔ ko nɛ piami ko be e he, nɛ e ji nɔ nɛ ngɛ yo kake, nɛ e ngɛ bimɛ nɛ heɔ yeɔ nɛ a tui a he munyu yaya kaa yaholi loo tuegboli ji mɛ. 7Ejakaa nɔ hyɛlɔ ɔ, e sɛ kaa piami ko hii e he, akɛnɛ Mawu we mi sɔmɔlɔ nɔkɔtɔma ji lɛ he je ɔ; pi nɔ nɛ peɔ lɛ nitsɛ e tsui nya ni, pi mi mi latsɛ, pi da nulɔ, pi nine kpokpookpotsɛ, pi kpɛletsɛ, 8se mohu nibwɔ peelɔ, nɔ nɛ suɔ nɔ́ nɛ hi, nɔ nɛ juɛmi ka si, dalɔ, nɔ nɛ he tsɔ, nɔ nɛ hɛ mi ka si, 9nɔ nɛ hɛɛ anɔkuale tsɔɔmi ɔ mi, konɛ e nyɛ nɛ e tu munyu ngɔ tsɔɔ nihi ngɛ ni tsɔɔmi nɛ tsaa nɔ ɔ mi, nɛ ninɛmɛ nɛ tee si siɔ munyu ɔ hu, e ka a hɛ mi.
10Ejakaa nihi fuu ngɛ nɛ ji atua tsɔli kɛ yakayaka munyu tuli nɛ sisiɔ nɔ, titli ɔ, ninɛmɛ nɛ je nihi nɛ a po mɛ ɔmɛ a kpɛti ɔ; 11nihi nɛ sa kaa a ku a nya, ejakaa a butuu we mlukuhi kulaa, nɛ zo nihi a se nami he ɔ a tsɔɔ tsɔɔmihi nɛ dɛ. 12A ti nɔ ko nɛ ji mɛ nitsɛmɛ a gbalɔ ɔ de ke: “Kretabi yeɔ lakpa daa; lohwe yayamihi kɛ jiklɔɔtsɛmɛ kɛ hejɔli.” 13Odase nɛ ɔ ɔ anɔkuale ʼi. Lɔ ɔ he ɔ, kã a hɛ mi veveeve, konɛ a he nɛ wa ngɛ hemi kɛ yemi ɔ mi, 14nɛ a ko bu Yudafohi a nyazia amɛ kɛ nimli nɛ kpaleɔ kɛ jee anɔkuale ɔ mi ɔ a kita amɛ tue. 15Nihi nɛ a he tsɔ ɔ, nihi kulaa he tsɔ ha mɛ; se nihi nɛ a he tsɔ we kɛ nihi nɛ he we yi ɔ, nɔ́ ko nɔ́ ko be nɛ he tsɔ ha mɛ, se mohu a yi mi kɛ a he nile kulaa mi sɛ mu. 16A deɔ ke a le Mawu, se a kɛ a ni tsumihi kuaa lɛ, nɛ a ji musutsɛmɛ, kɛ tue gboli, nihi nɛ hi ha ni tsumi kpakpa ko kulaa.",https://www.bible.com/bible/2322/TIT.1.DAN77
TITO 2,"Tsɔɔmi kpakpa
1Se moo lɛɛ tsɔɔ tsɔɔmi kpakpa a. 2Nimowi ɔmɛ ɔ, kãa a hɛ nɛ ka si, a pee nihi nɛ a hɛ mi jiɔ, a juɛmi nɛ ka si, a he nɛ wa ngɛ hemi kɛ yemi kɛ suɔmi kɛ tsui si tomi mi. 3Yimowi hu ja nɔuu kãa a ba a je mi bɔ nɛ sa ni klɔuklɔu ɔmɛ. A ko tu nihi a he munyu a ko pee dadeli, a pee nihi nɛ tsɔɔ ni kpakpahi, 4konɛ a tsɔɔ yihewi ɔmɛ nɛ a suɔ a hunomɛ, a suɔ a bimɛ, 5a hɛ nɛ ka si, a he nɛ tsɔ, a baa a we yi saminya, a mi mi nɛ jɔ, a ba a he si ha a hunomɛ, konɛ a ko tu Mawu munyu ɔ he musu bɔmi munyu.
6Nihewi hu ja nɔuu, tu munyu tsɔɔ mɛ konɛ a juɛmi nɛ ka si. 7Nɛ nihi kulaa blɔfami ɔ, ngɔɔ mo nitsɛ o he ngɔ to mɛ okadi ngɛ ni tsumi kpakpahi a he, nɛ ni tsɔɔmi mi ɔ, o tsɔɔ tsɔɔmi klɔuu, nihi nɛ haa nɔ hɛ mi jiɔ, 8munyu kpakpa nɛ a be he nɔ yaya ko nae nɛ a ma de, benɛ pee nɛ zo nɛ gbe nɔ nɛ kɛ wɔ yi ɔ, ejakaa e be wa he nɔ́ yaya ko nɛ e ma de.
9Sɔmɔli ɔmɛ ɔ, de mɛ ke a ba a he si ngɔ ha a nyɔmtsɛmɛ ɔmɛ, a sa a hɛ mi ngɛ nihi tsuo mi, a ko je munyu nya, 10a ko ju, se mohu a kɛ anɔkuale yemi nitsɛ nɛ tsɔɔ mɛ, konɛ a kɛ wo Mawu nɛ ji wa yi wami helɔ ɔ tsɔɔmi ɔ hɛ mi nyami ngɛ nihi kulaa mi.
11Ejakaa Mawu dloomi nɛ a kɛ heɔ nimli kulaa a yi wami ɔ je kpo, 12nɛ e tsɔseɔ wɔ konɛ wa kua nɔ yaya peemi kɛ je nɛ ɔ mi akɔnɔ ɔmɛ, nɛ waa kɛ juɛmi kpakpa kɛ dami kɛ Mawu gbeye yemi nɛ hi si ngɛ je nɛ ɔ mi, 13nɛ waa hyɛ Mawu Ope ɔ kɛ wa yiwami helɔ Yesu Kristo gbaami nɛ wa hɛ ngɛ nɔ ɔ kɛ e hɛ mi nyami ɔ he kpo jemi ɔ blɔ; 14nɔ nɛ ngɔ nitsɛ e he ngɔ ha ngɛ wa nane mi, konɛ e kpɔ wɔ kɛ je nɔ tɔmi kulaa mi, nɛ e tsukɔ wa he ngɔ pee lɛ nitsɛ e ma klɔuu nɛ hɛ dɔɔ ngɛ ni tsumi kpakpahi a he.
15De mɛ ni nɛ ɔmɛ, nɛ o wo mɛ ga ngɛ he, nɛ o kã a hɛ mi ngɛ he kɛ he wami tsuo. Ko ha nɔ ko nɛ ngɔ mo kaa nɔ nɛ sɛ bumi.",https://www.bible.com/bible/2322/TIT.2.DAN77
TITO 3,"Kristofohi a jemibami
1Kaii mɛ nɛ a ba a he si ngɔ ha nikɔtɔmahi kɛ nɔ yeli ɔmɛ, a bu mɛ tue, a dla a he kɛ ha ni tsumi kpakpa tsuaa ni tsumi kpakpa, 2a ko tu nɔ ko he munyu yaya, a ko hla pɛ; se mohu a pee kpoo, nɛ a kɛ a he nɛ tsɔɔ nɔ fɛɛ nɔ kaa a he jɔ. 3Ejakaa sa a wɔ hu wa li nɔ́ ko, tue gboli, blɔ dali, nihi nɛ sɔmɔɔ akɔnɔ ni kɛ helo se di ni slɔɔtohi fuu, nɛ wa baa wa je mi ngɛ ni yayahi kɛ he tsɛmi mi, wa he ngɛ tai, nɛ wa nyɛɛ wa he. 4Se benɛ Mawu nɛ ji yi wami helɔ ɔ mi mi jɔmi kɛ e nimli a he dɔmi ɔ je kpo ɔ, 5lɔ ɔ lɛɛ pi dami ni tsumihi nɛ wa tsu nya, se mohu lɛ nitsɛ e mɔbɔ nami nya, kɛ gu ehe fɔmi, he dumi kɛ Mumi Klɔuklɔu ɔ ehe peemi ɔ nɔ he wa yiwami, 6nɔ nɛ gu Yesu Kristo wa yi wami helɔ ɔ nɔ plɛ pue wa nɔ babauu ɔ, 7konɛ bɔ nɛ a wo wɔ nguɔ ngɛ lɛ nɔuu e dloomi nya a, a ha waa pee neneene wami ɔ yeli ngɛ hɛ kɛ nɔ fɔmi ɔ nya. 8Anɔkuale munyu ji nɛ ɔ nɛ.
Kikɛmɛ a ni nɛ ɔmɛ a nɔ mi i ngɛ hlae kaa o ma, konɛ ninɛmɛ nɛ a he Mawu nɔ ye ɔ, a bɔ nitsumi kpakpahi a he mɔde. Enɛ ɔmɛ ji nihi nɛ ngɛ fɛu nɛ hi ha nimli. 9Se kuasiahi a nɔ jemi kɛ weku sisi tsɔɔmi kɛ pɛ kɛ mlaa he kunɔ nɔmi ɔ, sã o he kɛ je he, ejakaa a he be senami nɛ a pi nɔ́ ko. 10Nɔ ko nɛ kɛ mi gbami baa a, ke o bɔ lɛ kɔkɔ si kake kɛ si enyɔ ɔ, kua lɛ; 11ejakaa o le kaa nɔ ko nɛ ngɛ ja a e je e glɔ nɔ, nɛ e he yayami ɔ buu lɛ fɔ.
Nyagbe nitsɔɔmi
12Ke i tsɔ Artema loo Tihiko kɛ ba o ngɔ ɔ, bɔɔ mɔde nɛ o ba ye ngɔ ngɛ Nikopoli, ejakaa lejɛ ɔ i to kaa ma ya ye fiɛ be ɔ ngɛ. 13Bɔɔ mɔɔde nɛ o wo Zena, mlaa tsɔɔlɔ ɔ kɛ Apolo blɔ saminya nɛ nɔ́ ko nɔ́ ko he ko hia mɛ. 14Se ha nɛ wɔ nitsɛmɛ wa ni ɔmɛ hu nɛ kase ni tsumi kpakpahi a he mɔde bɔmi, ke e fi loo e hia nɔ ko ɔ, konɛ a ko pee nihi nɛ wui yiblii.
15Ninɛmɛ nɛ kɛ mi ngɛ ɔ kulaa ke a biɔ mo. Wa biɔ ninɛmɛ nɛ suɔ wɔ ngɛ hemi kɛ yemi mi ɔ.
Mawu dloomi ɔ kɛ nyɛ tsuo nɛ hi si! Amen.",https://www.bible.com/bible/2322/TIT.3.DAN77
FILEMON 1,"1Paulo nɛ ji Kristo Yesu opa mi no ɔ, kɛ wa nyɛmi Timoteo ngma ya ha Filemon, wa suɔlɔ kɛ wa huɛ ni tsulɔ ɔ, kɛ asafo nɛ kpee ngɛ o we ɔ tsuo 2kɛ wa nyɛmi yo Apia, kɛ Arkipo nɛ ji wa huɛ ta bu lɔ ɔ.
3Dloomi kɛ hejɔmi nɛ je wa Tsɛ Mawu ɔ kɛ Mawetsɛ Yesu Kristo ɔ dɛ mi ɔ ha nyɛ!
Filemon suɔmi kɛ hemi kɛ yemi
4I naa ye Mawu ɔ si daa, nɛ i woɔ o ta ngɛ ye pɛɛ kpamihi a mi, 5akɛnɛ i nuɔ o suɔmi kɛ hemi kɛ yemi nɛ o hɛɛ ngɛ Mawetsɛ Yesu kɛ ni klɔuklɔu ɔmɛ tsuo a he ɔ; 6nɛ i kpaa pɛɛ kaa kikɛmɛ a huɛ bɔmi nɛ je hemi kɛ yemi mi ɔ nɛ ha mo sisi numi ngɛ ni tsumi kpakpa tsuaa ni tsumi kpakpa nɛ wa nyɛɔ tsuɔ ha Kristo Yesu ɔ mi. 7Ejakaa i na bua jɔmi babauu kɛ tsui ngɛ o suɔmi ɔ he, mami, akɛnɛ o ha ni klɔuklɔu ɔmɛ a tsui nɔ a mi ɔ.
Pɛɛkpami ha Onesimo
8Lɔ ɔ he ɔ, e ngɛ mi kaa i ngɛ kã babauu ngɛ Kristo mi nɛ ma kɛ wo mo kita ngɛ nɔ́ nɛ sa he, 9kɛ̃ ɔ, suɔmi he ɔ, pɛɛ mohu i ngɛ mo kpae. Hyɛ imi nɔmoyo Paulo bɔ nɛ i ngɛ nɛ ɔ, nɛ jehanɛ hu i ji Yesu Kristo pa mi no nɛ ɔ; 10i kpa mo pɛɛ ngɛ yebi Onesimo nɛ i fɔ ngɛ ye tsu mi womi ɔ mi ɔ he, 11nɔ nɛ sa a e he be se nami ko ha mo, se jeha nɛ ɔ e he ngɛ se nami saminya ha i kɛ mo tsuo ɔ.
12I ha e ngɛ kpalee kɛ ma o ngɔ. He lɛ kaa bɔ nɛ o ma he imi nitsɛ. 13I ko suɔ kaa e kɛ mi nɛ hi si konɛ e sɔmɔ mi ngɛ o nane mi ngɛ sane kpakpa a fiɛmi mi. 14Se i sume kaa ma je o se kɛ pee nɔ́ ko, benɛ pee nɛ nɔ́ kpakpa nɛ o maa pee ɔ e ko ba pee nɔ nyɛmi nya ni, se mohu tsui mi jɔmi nya ni.
15Ejakaa eko ɔ enɛ ɔ he nɛ nyɛ kpɛti gba bɔɔ ɔ nɛ, konɛ jehanɛ e hi o ngɔ kulaa, 16pi kaa sɔmɔlɔ hu, se mohu nɔ nɛ pe sɔmɔlɔ tete, nɔ nɛ ji suɔmi nyɛmi, nɛ i fiɛ we e he, nɛ mo mohu e ji o nɔ kulaa ngɛ he lo kɛ Nyɔmtsɛ ɔ blɔfami ɔ.
17Lɔ ɔ he ɔ jehanɛ ke o buu mi kaa o nyɛmi ɔ, he lɛ kaa o ma he imi nitsɛ. 18Ke e ye mo sane yaya ko aloo ke e hɛɛ mo hiɔ ko ɔ, buu jamɛ a akɔtaa a ba ha mi. 19Imi Paulo nitsɛ, i ngɛ enɛ ɔ ngmae kɛ ye nine kaa, ma wo mo hiɔ (e hia we kaa ma kai mo ke o hɛɛ mi mo nitsɛ o yi hiɔ tete.) 20Ee, mami, ha ma na o he se ngɛ Nyɔmtsɛ ɔ mi; ha ye tsui nɛ nɔ ye mi ngɛ Kristo mi.
21Akɛnɛ ye hɛ ngɛ o nɔ kaa o maa bu mi tue he je nɛ i ngma mo nɛ ɔ nɛ, ejakaa i le kaa o maa pee pe bɔ nɛ i de mo nɛ ɔ tete. 22Jehanɛ dla he ko ngɔ to mi, ejakaa ye hɛ ngɛ nɔ kaa nyɛ pɛɛ kpami ɔmɛ a he ɔ, a maa ngmɛɛ ye he ha nyɛ ekohu.
Nyagbe sɛyemi
23Epafra, nɛ ji ye huɛ pa mi no ngɛ Kristo Yesu mi ɔ ke e biɔ mo, 24kɛ Marko hulɔ kɛ Aristarko kɛ Dema kɛ Luka, nihi nɛ ji ye huɛmɛ ni tsuli.
25Wa Nyɔmtsɛ Yesu Kristo dloomi ɔ kɛ nyɛ mumi ɔ nɛ hi si! Amen.",https://www.bible.com/bible/2322/PHM.1.DAN77
HEBRIBI 1,"Mawu munyu nɛ e kɛ gu e Bi ɔ nɔ
1Blema be ɔmɛ a mi ɔ, Mawu kɛ wa tsɛmɛ ɔmɛ tu munyu kɛ gu gbali ɔmɛ a nɔ, ngɛ blɔ slɔɔtohi a nɔ, 2se ngɛ nyagbe ligbi nɛ ɔmɛ a mi ɔ, e Bi ɔ nya e kɛ wɔ tu munyu ngɛ, nɔ nɛ e ngɔ lɛ ngɔ pee nihi kulaa yelɔ ɔ, nɔ nɛ nɔ hu nɛ e gu kɛ bɔ je ɔ kɛ e mi ni ɔmɛ; 3nɔ hu nɛ ji e hɛ mi nyami ɔ kpɛmi ɔ su ɔ henɔ, nɛ e kɛ lɛ nitsɛ e he wami munyu ɔ hɛɔ nihi kulaa a, benɛ e tsukɔ wa he kɛ je wa he yayami ɔmɛ a mi ɔ, e ho ya hi si ngɛ hɛ mi nyamitsɛ agbo ɔ hiɛ ɔ nɔ ngɛ hiɔwe.
Bi ɔ kle pe hiɔwe bɔfo ɔmɛ
4Enɛ ɔ he ɔ Bi ɔ kle pe hiɔwe bɔfo ɔmɛ akɛnɛ biɛ nɛ Mawu ha lɛ ɔ kle pe a nɔ ɔ. 5Ejakaa te bɔfo nɛ Mawu de lɛ hyɛ ke:
“Ye bi ji mo,
Mwɔnɛ i fɔ mo?”
Loo,
“Ma pee e tsɛ,
Nɛ lɛ hu e maa pe ye bi?” ɔ nɛɛ?
6Nɛ benɛ e kɛ e bi Tete ɔ ma je ɔ mi ɔ, e kpale de ke:
“Ha Mawu bɔfo ɔmɛ kulaa nɛ a ja lɛ.”
7Nɛ hiɔwe bɔfo ɔmɛ ɔ, e de ngɛ a he ke:
“Nɔ nɛ plɛɛ e bɔfo ɔmɛ ngɔ peɔ kɔɔhiɔhi,
Nɛ e sɔmɔli ɔmɛ hu e peɔ mɛ la lilɛhi” ɔ.
8Se Bi ɔ lɛɛ e de ngɛ e he ke:
“Oo Mawu, o matsɛ sɛ ɔ maa si kɛ yaa neneene kɛ neneene
Nɛ o matsɛ yemi tso ɔ, dami matsɛ yemi tso ʼi,
9O suɔ nɔ́ nɛ da, o nyɛɛ nɔ́ yaya peemi
Lɔ ɔ he ɔ Mawu nɛ ji o Mawu ɔ
Kɛ bua jɔmi nu ɔ pɔ mo pe o nyɛmimɛ ɔmɛ.”
10Kɛ jehanɛ:
“Nyɔmtsɛ, sisije ɔ, Mo lɛ o to zugba a sisi,
Nɛ hiɔwe ɔ, o nine nya ni tsumi ʼi.
11Mɛɛ lɛɛ a hɛ mi ma kpata, se moo lɛɛ, o ngɛ daa, nɛ mɛ tsuo a maa bwɔ kaa tade;
12Nɛ o ma koklo mɛ kaa bo, nɛ a ma tsake;
Se moo lɛɛ o ngɛ bɔ nɛ o ngɛ ɔ nɔuu, nɛ o jeha amɛ tɛ̃.”
13Se hiɔwe bɔfo ɔmɛ a ti mɛnɔ po nɛ e de ngɛ e he hyɛ ke:
“Hii ye hiɛ ɔ nɔ
Kɛ yaa su be nɛ ma ngɔ
O he nyɛli ɔmɛ ngɔ pee o nane si sɛ?” ɔ nɛɛ?
14Anɛ mɛ kulaa a, pi mumihi nɛ sɔmɔɔ ji mɛ, nɛ nihi nɛ ma na yi wami hemi ɔ a sɔmɔmi he je nɛ a tsɔ mɛ?",https://www.bible.com/bible/2322/HEB.1.DAN77
HEBRIBI 2,"Yi wami hemi ngua a
1Lɔ ɔ he ɔ e sa kaa waa pɛtɛ nihi nɛ wa nu ɔmɛ a he wawɛɛ konɛ wa ko tsɔ kɛ je he. 2Ejakaa ke munyu nɛ a tu ngɛ hiɔwe bɔfohi a nya a maa si kpɛii, nɛ a wo nɔ tɔmi tsuaa nɔ tɔmi kɛ tuegbenɔ tsuaa tuegbenɔ he hiɔ bɔ nɛ sa a, 3kɛ wa maa pee kɛ tu nya fo kɛɛ, ke wa bui kikɛmɛ a yi wami hemi kpetekpleenyɛ nɛ ɔ? Nyɔmtsɛ ɔ nitsɛ ji nɔ nɛ tu he munyu kekle, nɛ ninɛmɛ nɛ nu ɔ hu ma nɔ mi ha wɔ, 4nɛ Mawu nitsɛ hu kɛ okadihi kɛ nyakpɛ nihi kɛ hewami nihi slɔɔtohi kɛ Mumi Klɔuklɔu hami ɔ ngɛ he odase yee kɛ ngɛ nɔ sie, ngɛ lɛ nitsɛ e suɔmi nya.
Yi wami hemi mi hɛminyɛɛlɔ
5Ejakaa pi hiɔwe bɔfohi a sisi nɛ e kɛ je nɛ maa ba nɛ wa ngɛ he munyu tue ɔ wo. 6Nɔ ko ye he odase faii ngɛ he ko ke:
“Mɛnɔ ji nɔmlɔ adesa nɛ o kaii lɛ?
Loo nɔmlɔ bi hu nɛ o hɛ ngɛ e he nɔ?
7Piɛ bɔɔ kɛkɛ nɛ o ha e kɛ hiɔwe bɔfohi nɛ sɔ;
O kɛ hɛ mi nyami kɛ bu fi lɛ jlasi.”
8O ngɔ nihi kulaa ngɔ woʼe nane si. Ejakaa ke e kɛ nihi kulaa wo e nane si ɔ, e piɛ́ nɔ́ ko nɔ́ ko nɛ a kɛ wui e sisi. Jehanɛ wa na we nɛ waa na kaa a kɛ nihi tsuo wo e sisi. 9Se nɔ nɛ a ha nɛ piɛ bɔɔ nɛ e kɛ hiɔwe bɔfo ɔmɛ nɛ sɔ ɔ, wa na kaa Yesu ʼi, nɔ nɛ gbenɔ mi amanehlu ɔ he nɛ a kɛ hɛ mi nyami kɛ bu fi lɛ jlasi ɔ, benɛ pee nɛ Mawu dloomi nya a e sa e nya gbenɔ ha nɔ tsuaa nɔ. 10Ejakaa e sa lɛ, nɔ nɛ he nɛ nihi kulaa ngɛ kɛ nɔ nɛ nɔ nɛ a gu nɛ nihi kulaa ngɛ ɔ, nɔ nɛ ngɔɔ bimɛ babauu kɛ baa hɛ mi nyami mi ɔ, kaa e ha a yi wami hemi tatsɛ nɔkɔtɔma a nɛ gu amanehluhi a mi nɛ e hi kɛ pi si.
11Ejakaa nɔ nɛ tsukɔɔ nihi a he kɛ ninɛmɛ nɛ a tsukɔɔ a he ɔ kulaa je nɔ kake mi, lɔɔ he je nɛ zo pee we lɛ kaa e ma tsɛ mɛ nyɛmimɛ ɔ nɛ. 12Nɛ eke:
“Ma wo o biɛ ɔ tã ngɔ tsɔɔ ye nyɛmimɛ ɔmɛ;
Asafo kpɛti hu ma la kɛ je o yi ngɛ.”
13Kɛ jehanɛ hu:
“Ma ngɔ ye hɛ ngɔ fɔ e nɔ.”
Kɛ jehanɛ: “Oʼɛ mi kɛ bimɛ nɛ Mawu ngɔ ha mi ɔ.”
14Lɔ ɔ he ɔ akɛnɛ bimɛ ɔmɛ hɛɛ he lo kɛ muɔ he je ɔ, lɛ hu e ngɔ kɔlɔ ɔ nɔuu eko kaa mɛ, konɛ e gu gbenɔ nɔ kɛ kpata nɔ nɛ ngɛ gbenɔ nɔ he wami nɛ ji abosiami ɔ hɛ mi, 15nɛ e kpɔ nihi nɛ gbenɔ gbeye yemi he ɔ a plɛ pee nyɔguɛhi ngɛ a wami be kulaa mi ɔ. 16Ejakaa e fɔɔ si faii kaa, tsa pi hiɔwe bɔfohi nɛ e yeɔ buaa, se mohu Abraham nina e yeɔ buaa. 17Lɔ ɔ he ɔ nihi kulaa blɔfami ɔ, e sa kaa e hi kaa e nyɛmimɛ ɔmɛ, konɛ e plɛ mɔbɔ nalɔ kɛ anɔkuale osɔfo nɔkɔtɔma ngɛ Mawu hɛ mi, konɛ e kpa ma a yi musu. 18Ejakaa akɛnɛ lɛ nitsɛ ɔ e na amanehlu nɛ a ka lɛ he je ɔ, e nyɛɔ e yeɔ buaa ninɛmɛ nɛ a kaa mɛ ɔ.",https://www.bible.com/bible/2322/HEB.2.DAN77
HEBRIBI 3,"Yesu kle pe Mose
1Enɛ ɔ he ɔ, mamimɛ, nyɛɛ tɛ̃tɛ̃ nyɛ hɛ mi, nyɛ ni klɔuklɔuhi nɛ na hiɔwe tsemi ɔ eko, nɛ nyɛɛ hyɛ Yesu wa hemi kɛ yemi jajemi ɔ he bɔfo kɛ osɔfo nɔkɔtɔma a; 2nɔ nɛ yeɔ nɔ nɛ hla lɛ ɔ anɔkuale, kaa bɔ nɛ Mose hu ye Mawu we ɔ kulaa nɔ anɔkuale ɔ. 3Kaa bɔ nɛ nɔ nɛ bɔɔ we ko ɔ bu hiɛ pe we ɔ nɔ́ ɔ, ja nɔuu Yesu hu hɛ mi ngɛ nyami pe Mose. 4We tsuaa we ɔ nɔ ko kɛ̃ lɛ bɔɔ, se nɔ nɛ bɔɔ nɔ́ tsuaa nɔ́ ji Mawu. 5Mose ye anɔkuale ngɛ Mawu we mluku ɔ kulaa nɔ kaa sɔmɔlɔ, konɛ e ye nihi nɛ a ma de ɔmɛ a he odase; 6se Kristo ɔ e ye anɔkuale kaa bi ngɛ Mawu we ɔ nɔ; lɛ e we ji wɔ, ke wa hɛɛ hɛ kɛ nɔ fɔmi kã kɛ fiami ɔ mi kpɛii kɛ ya su nyagbe ɔ.
Hejɔɔmi ha Mawu webi
7Lɔ ɔ he ɔ kaa bɔ nɛ Mumi Klɔuklɔu ɔ de ɔ:
“Mwɔnɛ, ke nyɛ nu e gbi ɔ,
8Nyɛ ko wlua nyɛ tsui,
Kaa bɔ nɛ a pee ngɛ mi mi la womi ɔ mi,
Ngɛ nyatsɔmi ligbi ɔ nɔ ngɛ nga a nɔ ɔ,
9He nɛ nyɛ tsɛmɛ ɔmɛ tsɔ ye nya nɛ a ka mi,
Nɛ a na ye ni tsumi ɔmɛ ngɛ, jeha nyingmi eywiɛ sɔuu ɔ.
10Lɔ ɔ he ɔ ye mi mi fu jamɛ a yi nɔ bi ɔmɛ
Nɛ i ke: ‘Daa nɛ ɔ a tlaa blɔ ngɛ a juɛmi mi,
Nɛ a li ye blɔ ɔmɛ.’
11Lɔ ɔ ha ye mi mi fu nɛ i ka kita
Ke: ‘Ke a sɛ ye he jɔɔmi ɔ mi fii!’ ”
12Nyɛɛ hyɛ nɛ hi, mamimɛ, konɛ nyɛ ti nɔ ko ko hi tsui nɛ he we yi nɛ e kpale kɛ je Mawu hɛ kalɔ ɔ he; 13se mohu nyɛɛ tu munyu ngɔ tsɔɔ nyɛ he ligbi tsuaa ligbi nɛ a tsɛɛ lɛ “mwɔnɛ” ɔ, konɛ yayami ko sisi nyɛ nɛ nyɛ wlua nyɛ tsui. 14Ejakaa Kristo he piɛli ji wɔ ke wa hɛɛ wa he nɛ waa kɛ fɔɔ e nɔ kɛ je sisije ɔ mi kpɛii kɛ ya su nyagbe ɔ. 15Ngmami ɔ de ke:
“Mwɔnɛ ke nyɛ nu e gbi ɔ,
Nyɛ ko wlua nyɛ tsui
Kaa bɔ nɛ nyɛ pee
Benɛ nyɛ tsɔ ye hɛ mi atua a.”
16Nihi nɛ nu ɔ a ti mɛnɔmɛ lɛ a wo e mi mi la a? Anɛ pi ninɛmɛ nɛ kɛ Mose je Mizraim ɔ tsuo ʼi? 17Nɛ mɛnɔmɛ e mi mi fu jeha nyingmi eywiɛ sɔuu ɔ? Anɛ pi ninɛmɛ nɛ pee yayami nɛ a fia si gbo ngɛ nga a nɔ ɔ lo? 18Nɛ mɛnɔmɛ a nɔ e kã kita ngɔ fɔ kaa a be e he jɔɔmi ɔ mi sɛe ɔ? Anɛ pi tuegboli ɔmɛ lo? 19Nɛ wa naa kaa hemi nɛ a he we yi ɔ he nɛ a nyɛ we mi nɛ a sɛ ɔ nɛ.",https://www.bible.com/bible/2322/HEB.3.DAN77
HEBRIBI 4,"1Nɛ Mawu si e he jɔɔmi ɔ mi sɛmi he si womi ngɔ ha wɔ nɛ ɔ, nyɛ ha waa hyɛ nɛ hi konɛ alinɔ e ko ba mi kaa e fɔ wa ti nɔ ko. 2Ejakaa wɔ hu a fiɛ Sane kpakpa a ngɔ ha wɔ, kaa bɔ nɛ a fiɛ tsɔɔ mɛ ɔ nɔuu; se kɛ̃ ɔ munyu nɛ a nu ɔ he ya bɛ́ se nami ha mɛ, ejakaa ninɛmɛ nɛ nu ɔ kɛ hemi kɛ yemi pɛtɛ we he. 3Ejakaa wɔ ninɛmɛ nɛ wa he ye ɔ wa ngɛ jamɛ a he jɔɔmi ɔ mi sɛe, kaa bɔ nɛ e de ɔ ke:
“Lɔ ɔ ha i kɛ mi mi fumi ka kita ke:
‘Ke a sɛ ye he jɔɔmi ɔ mi fii!’ ”
pohu a gbe Mawu ni tsumi ɔmɛ a nya kɛ je je mi sisije lokoo. 4Ejakaa bɔ nɛ e de ngɛ he ko ngɛ ligbi nɛ ji ligbi kpaago ɔ he ji nɛ ɔ nɛ: “Nɛ Mawu jɔɔ e he ngɛ ligbi nɛ ji ligbi kpaago ɔ nɔ ngɛ e ni tsumi ɔmɛ kulaa mi;” 5nɛ hiɛ ɔ nɛ ɔ e kpale de ke: “Ke a sɛ ye he jɔɔmi ɔ mi fii!” 6Lɔ ɔ he ɔ akɛnɛ e fɔɔ si kaa ni komɛ maa sɛ mi, nɛ ninɛmɛ nɛ a fiɛ Sane kpakpa a ngɔ tsɔɔ kekle ɔ sɛ we mi ngɛ hemi nɛ a he we yi ɔ he je ɔ, 7Mawu kpale to ligbi kpa ko ekohu, nɛ e de ngɛ David nya, ngɛ be babauu nɛ ɔ se ke, Mwɔnɛ, kaa bɔ nɛ la de sa a,
“Mwɔnɛ ke nyɛ nu e gbi ɔ,
Nyɛ ko wlua nyɛ tsui.’ ”
8Ejakaa kaa Yosua na ha mɛ he jɔɔmi jinɛ, pee se ɔ Mawu ko tu we ligbi kpa ko he munyu hu. 9Lɔ ɔ he ɔ he jɔɔmi ligbi yemi ko fɔɔ si kɛ ha Mawu ma a. 10Ejakaa nɔ nɛ sɛ e he jɔɔmi ɔ mi ɔ, lɛ nitsɛ hu e jɔɔ e he ngɛ e ni tsumi ɔmɛ a mi, kaa bɔ nɛ Mawu jɔɔ e he ngɛ e nɔ ɔ mi ɔ. 11Lɔɔ he ɔ nyɛ ha waa bɔ mɔde, konɛ waa sɛ jamɛ a he jɔɔmi ɔ mi, nɛ nɔ ko ko nyɛɛ jamɛ a tue gbomi blɔ ɔ nɔ nɛ e laa.
12Ejakaa Mawu munyu hɛ ngɛ nɛ e ngɛ he wami nɛ e nya ba pe klaate nya enyɔtsɛ, nɛ e gbuu kɛ sɛɛ mi kɛ ya suu be nɛ e gbaa klaa kɛ mumi ɔ kɛ kpɔji nya amɛ kɛ wu mi zɔ ɔmɛ a mi, nɛ e ji tsui mi susumihi kɛ juɛmi ɔmɛ a kojolɔ. 13A laa we bɔ nɔ́ ko ngɛ e hɛ mi, se nihi kulaa ngɛ paa nɛ a bli nɔ ngɛ lɛ nɔ nɛ waa kɛ ngɛ sane ɔ hɛngmɛ mi.
Yesu osɔfo nɔkɔtɔma ngua a
14Jehanɛ, akɛnɛ wa ngɛ osɔfo nɔkɔtɔma ngua nɛ po mi kɛ gu hiɔwe nihi a mi, nɛ ji Yesu, Mawu bi ɔ nɛ ɔ ɔ, nyɛ ha waa pɛtɛ hemi kɛ yemi ɔ he wawɛɛ. 15Ejakaa wa osɔfo nɔkɔtɔma nɛ wa ngɛ ɔ, e pi nɔ nɛ be nyɛe maa nu wa gbɔjɔmi ɔmɛ a he ha wɔ, se e ji nɔ ko nɛ a ka lɛ ngɛ nihi kulaa blɔfami kaa wɔ, nɛ kɛ̃ ɔ yayami ko yayami ko be e he. 16Lɔ ɔ he ɔ nyɛ ha waa kɛ kã nɛ hɛ wɔ kɛ su dloomi sɛ ɔ he, konɛ wa nine nɛ su mɔbɔ nami nɔ nɛ wa na dloomi nɛ maa ye bua wɔ ngɛ be nɛ sa mi.",https://www.bible.com/bible/2322/HEB.4.DAN77
HEBRIBI 5,"1Ejakaa osɔfo nɔkɔtɔma tsuaa osɔfo nɔkɔtɔma nɛ a hia ngɛ nimli a kpɛti ɔ, a wo lɛ osɔfo konɛ e da nimli a nane mi ngɛ Mawu nihi a blɔfami, konɛ e kɛ nike nihi kɛ bɔhi ba ha ngɛ yayamihi a he, 2kaa nɔ ko nɛ nyɛɔ e nuɔ nɔ́ he haa nihi nɛ li ni kɛ nihi nɛ tla blɔ ɔ, akɛ nɛ lɛ nitsɛ hu ɔ gbedemi bɔle e he kɛ kpe ɔ. 3Nɛ enɛ ɔ he ɔ, e hia kaa, kaa bɔ nɛ e peɔ haa ma a, e pee ja nɔuu ngɔ ha lɛ nitsɛ e he, nɛ e sa yayamihi a he bɔ. 4Nɛ nɔ ko ngɔɛ hɛ mi nyami nɔ ha we lɛ nitsɛ e he, kaa ja Mawu tsɛ lɛ, kaa bɔ nɛ e tsɛ Aaron hu ɔ.
5Ja nɔuu Kristo hu, pi lɛ nitsɛ nɛ e wo e hɛ mi nyami ngɛ osɔfo nɔkɔtɔma yemi mi, se mohu Mawu nɛ de lɛ ke:
“Ye bi ji mo, mwɔnɛ i fɔ mo”
ɔ, lɛ wo e hɛ mi nyami. 6Kaa bɔ nɛ e de ngɛ he kpa hu ke:
“Osɔfo ji mo kɛ yaa neneene
Ngɛ Melkizedek blɔ ɔ nɔ.”
7Ngɛ Yesu he lo be ɔmɛ a mi ɔ, e ngɔ sɔlemi kɛ pɛɛ kpami nɛ ngmlaa kpami nɛ nya wa kɛ vo nyu piɛ he sa bɔ ha nɔ nɛ ngɛ he wami nɛ e kɛ ma he lɛ kɛ je gbenɔ mi ɔ, nɛ a bu lɛ tue hulɔ, ejakaa e buu Mawu. 8Nɛ pohu Mawu bi ji lɛ, se kɛ̃ ɔ e kase tue bumi ngɛ amanehluhi nɛ e na amɛ a mi, 9nɛ benɛ a ha e hi kɛ pi si ɔ, e plɛ nɔ nɛ mi nɛ neneene yi wami hemi jee kɛ haa nihi tsuo nɛ buɔ lɛ tue ɔ, 10ejakaa Mawu wo lɛ osɔfo kaa Melkizedek.
Sigbeemi he kɔkɔbɔmi
11Wa ngɛ munyuhi fuu nɛ wa maa tu ngɛ enɛ ɔ he, se a sisi tsɔɔmi hu wa, ejakaa nyɛ tue mi ti; 12ejakaa nyɛ nɛ jinɛ e sa kaa nyɛ plɛ tsɔɔli mohu ngɛ be ɔ nya a, e hia kaa a tsɔɔ nyɛ Mawu munyu ɔ mi sisije ni ɔmɛ ekohu, nɛ nyɛ plɛ nihi nɛ nyɔ nyu hia mɛ, se pi niyeni nitsɛ. 13Ejakaa nɔ tsuaa nɔ nɛ pupɔɔ nyɔ ɔ li nɔ́ nɛ da kɛ nɔ́ nɛ dɛ, ejakaa bimwɔyo ji lɛ. 14Se ninɛmɛ nɛ wa a, a nɔ ji niyeni nitsɛ, nihi nɛ tsɔse a he numi ni ɔmɛ le slɔɔto nɛ ngɛ kpakpa kɛ yayami kpɛti.",https://www.bible.com/bible/2322/HEB.5.DAN77
HEBRIBI 6,"1Lɔ ɔ he ɔ nyɛ ha wa si Kristo he sisije ni tsɔɔmi ɔmɛ, nɛ waa po mi kɛ ya tsɔɔmihi nɛ sa kɛ ha nikɔtɔmahi a he; nɛ wa ko kpale to nitsumihi nɛ gbo a he tsui tsakemi kɛ Mawu nɔ hemi kɛ yemi, 2kɛ baptisimihi a he ni tsɔɔmi kɛ ninehi kɛ nɔ nɔ puemi, kɛ gbogboehi a si temi kɛ neneene kojomi he sane ɔmɛ a sisi ekohu. 3Enɛ ɔ wa maa pee ke Mawu ngmɛ blɔ.
4Ejakaa nihi nɛ la tso ngɛ a nɔ hyɛ nɛ a sa a nya hiɔwe nɔ́ke nɔ́ ɔ nɛ a na Mumi Klɔuklɔu ɔ eko 5nɛ a sa a nya Mawu munyu kpakpa a kɛ je nɛ maa ba a mi hewami ɔmɛ, 6nɛ lɔ ɔ se nɛ a gbee si ɔ, a be nyɛe ma tsake mɛ ngɔ pee ni hehi ekohu ha tsui tsakemi, akɛnɛ a ngɛ Mawu bi ɔ sɛue ekohu kɛ ngɛ a he hae nɛ a ngɛ lɛ ahlua bɔe he ɔ.
7Zugba nɛ mii nyu nɛ nɛɛ pueɔ e nɔ kpitikpiti nɛ baa ni nɛ hi ha ninɛmɛ nɛ huɔ nɔ ɔ naa Mawu gbaami ɔ eko; 8se ke mio kɛ hu e puɛɛ ɔ, a kuaa lɛ, nɛ Mawu gbiɛmi baa e nɔ, nɛ e nyagbe ji a kɛ la maa sa.
9Se mamimɛ, wa ngɛ kikɛ dee mohu, se kɛ̃ ɔ wa hɛ ngɛ nyɛ nɔ kaa nyɛ sane hi pe ja, nɛ yi wami hemi maa nyɛɛ nyɛ se. 10Ejakaa Mawu pi nɔ nɛ yeɔ sane nɛ dɛ́ nɛ e hɛ maa je nyɛ ni tsumi ɔ nɔ kɛ suɔmi he dengme nɛ nyɛ gbo ngɛ e biɛ ɔ he, nɛ nyɛɛ kɛ sɔmɔ ni klɔuklɔu ɔmɛ, nɛ nyɛ pa kɛ ngɛ mɛ sɔmɔe kɛ mwɔ ɔ. 11Wa ngɛ hlae kaa nyɛ ti nɔ tsuaa nɔ nɛ tsɔɔ kikɛmɛ a mɔde bɔmi nɛ ɔ nɔuu, konɛ a ma hɛ kɛ nɔ fɔmi ɔ nɔ mi kɛ ya su nyagbe, 12konɛ nyɛ ko pee hejɔ se mohu nyɛɛ kase ninɛmɛ nɛ guu hemi kɛ yemi kɛ tsui si tomi nɔ naa si womi ɔ.
Mawu siwomi nɛ tsakee we
13Benɛ Mawu wo Abraham si ɔ, akɛnɛ e be nɔ ko nɛ pe lɛ nitsɛ nɛ e ma kã lɛ kita he je ɔ, e ka lɛ nitsɛ e he kita, 14nɛ e ke: Niinɛ, ma gbaa mo, nɛ ma ha o nina maa hiɛ. 15Nɛ akɛnɛ Abraham to e tsui si he je ɔ, e nine su si womi ɔ nɔ. 16Ejakaa nimli ngɛ nɛ ɔ, nɔ nɛ pe mɛ ɔ kita a kaa, nɛ a nya sami nyagbe tsuo ji kita kami nɛ a kɛ maa sane tsuaa sane nɔ mi. 17Lɔ ɔ he hulɔ nɛ benɛ Mawu hia kaa e tsɔɔ si womi ɔ yeli ɔmɛ kaa e yi mi tomi ɔ tsakee we kulaa a, e kɛ kita ma nɔ mi, 18konɛ waa gu sanehi enyɔ nɛ tsakee we nɛ Mawu be nyɛe maa ngɔ nya ngɛ mi ɔ nɔ kɛ na bua womi nɛ wa, konɛ wɔ nihi nɛ wa ya sawe ɔ, wa kɛ hɛɛ hɛ kɛ nɔ fɔmi nɛ ngɛ wa hɛ mi ɔ mi; 19wa hɛɛ hɛ kɛ nɔ fɔmi nɔ kaa wa klaa sɛkɛ nɛ tsɔ we nɛ pi si kpɛii kɛ sɛ mi kɛ ho tsu mi pomi bo ɔ se ya tɔɔ, 20he nɛ hɛ mi nyɛɛlɔ ɔ ji Yesu, nɔ nɛ plɛ neneene osɔfo nɔkɔtɔma kaa Melkizedek ɔ sɛ ha wɔ ɔ.",https://www.bible.com/bible/2322/HEB.6.DAN77
HEBRIBI 7,"Osɔfo Melkizedek
1Se Melkizedek nɛ ɔ ɔ, lɛ ji Salem matsɛ, Mawu ope ɔ, osɔfo nɛ kɛ Abraham ya kpe benɛ e kpale e se kɛ je matsɛmɛ ɔmɛ a gbemi mi ngɛ ta mi nɛ e gbaa lɛ, 2nɛ Abraham ha lɛ ni ɔmɛ kulaa mi dlami nyɔngma mi kake ɔ nɛ. Melkizedek biɛ ɔ, e kekle sisi tsɔɔmi ji “Dami Matsɛ” nɛ jehanɛ hu e ji “Salem Matsɛ,” nɛ kɔlɔ ɔ sisi hu ji “Hejɔmi Matsɛ.” 3E be tsɛ, e be nyɛ, e be weku kpa, nɛ e be ligbihi a sisije loo wami nyagbe tete, e ngɛ kaa Mawu Bi ɔ; e hii si kaa osɔfo kɛ yaa neneene.
4Jehanɛ nyɛ susu he, bɔ nɛ nɔ nɛ ɔ agbo jemi ngɛ ha: Blemano Abraham ɔ tete ngɔ ta yi bu ni kpakpa amɛ a mi dlami nyɔngma mi kake ngɔ ha lɛ! 5Wa le kaa Levibi ɔmɛ a kpɛti nihi nɛ tsuɔ osɔfo ni tsumi ɔ hu ngɛ kita ko ngɛ Mlaa a nya, kaa a he mi dlami nyɔngma mi kake ngɛ ma a dɛ, lɔ ɔ ji ngɛ a nyɛmimɛ ɔmɛ a dɛ, pohu mɛ hu a je Abraham mi. 6Se Melkizedek nɛ be weku sisi tsɔɔmi ko ngɛ Levibi ɔmɛ a kpɛti nɛ ɔ ɔ, e he midlami mi nyɔngma a mi kake ngɛ Abraham po dɛ, nɛ e gbaa nɔ nɛ ngɛ si womi ɔmɛ tete. 7Nguane jemi ko be he kulaa kaa nɔ nɛ kle pe e nyɛmi ɔ lɛ e gbaa nɔ nɛ klee we ɔ. 8Jehanɛ ɔ hiɛ ɔ, nimli nɛ gboɔ ɔmɛ ji nihi nɛ heɔ mi dlami nyɔngma mi kake ɔ, se lejɛ ɔ, nɔ ko nɛ ngmami ɔ ye e he odase kaa e hɛ ngɛ ngmengmle ɔ lɛ he. 9Nɛ, ke ma de jã a, kɛ gu Abraham nɔ ɔ, a he mi dlami nyɔngma mi kake ɔ ngɛ Levi nɛ heɔ lɔ ɔ hu dɛ; 10ejakaa e ngɛ e tsɛ Abraham ɔ mi mi momo bene Melkizedek kɛ lɛ ba kpe ɔ.
11Jehanɛ ke himi kɛ si pimi gu Levi osɔfo yemi ɔ nɔ kɛ ba a (ejakaa e yi nɔ a wo ma a mlaa ngɛ), lɛɛ mɛni he je e hia kɛ̃ kaa osɔfo kpa ko nɛ te si nɛ ngɛ kaa Melkizedek, nɛ pi kaa Aaron ɔ mɔ? 12Ejakaa ke a tsake osɔfo yemi ɔ, lɛɛ e hia kaa a tsake Mlaa a hulɔ. 13Ejakaa nɔ nɛ he nɛ a de ni nɛ ɔmɛ ngɛ ɔ, je wɛtso kpa ko mi, nɔ mi nɛ nɔ ko ji kɛ ba tsu we bɔ sami latɛ ɔ he ni hyɛ. 14Nɔ tsuaa nɔ le kaa Yuda mi nɛ wa Nyɔmtsɛ ɔ je, jamɛ a wetso ɔ Mose de we he nɔ́ ko ngɛ osɔfo yemi he.
Osɔfo kpã ko kaa Melkizedek
15Nɔ́ nɛ haa sane ɔ jee kpo paa a ji kaa osɔfo kpã ko te si nɛ ngɛ kaa Melkizedek, 16nɔ nɛ pi he lo kita mlaa nya nɛ a wo lɛ osɔfo ngɛ, se mohu wami nɛ puɛ we ɔ he wami nya. 17Ejakaa ngmami ɔ yeɔ odase ke: Osɔfo ji mo kɛ yaa neneene kaa Melkizedek. 18Ejakaa kita nɛ sɛ hlami ɔ, akɛnɛ e be he wami nɛ e he be se nami ko he ɔ a gu, 19ejakaa Mlaa ha we nɔ́ ko nɔ́ ko nɛ hi kɛ pi si, se jehanɛ a kɛ hɛ kɛ nɔ fɔmi nɛ hi pe lɔ ɔ nɛ waa kɛ suu Mawu he ɔ ba je mi.
20Enɛ ɔ peemi mi ɔ a si we Mawu kita a se. Ni kpa amɛ ɔ, a wo mɛ osɔfohi mohu se a ka we kita ko. 21Se Yesu lɛɛ, kita kami a kɛ wo lɛ, benɛ Mawu de lɛ ke:
“Nyɔmtsɛ ɔ ka kita
Nɛ e be e he piae:
Osɔfo ji mo kɛ yaa neneene” ɔ.
22Jehanɛ somi nɛ Yesu daa si ngɛ mi ɔ hi pe kulaa. 23Slɔɔto kpa ko hu ji, mɛɛ lɛɛ, akɛnɛ gbenɔ ha we nɛ a se nɛ kɛ he je ɔ, mɛ fuu a ye osɔfo; 24se Yesu lɛɛ, akɛnɛ e hii si kɛ yaa neneene he je ɔ, e sɔfo yemi ɔ se pui. 25Lɔ ɔ he hu ɔ e nyɛɔ nihi nɛ guu e nɔ kɛ baa Mawu ngɔ ɔmɛ a yi wami heɔ, ejakaa e ngɛ daa konɛ e da mi ha mɛ.
26Yesu ji Osɔfo nɔkɔtɔma nɛ sa wɔ pɛ: nɔ nɛ he tsɔ, nɛ yayami ko be e he, nɛ e he be piami ko, nɛ e tsɔ e he kɛ je yayami peeli a he, nɛ a wo e nɔ kɛ be hiɔwe, he; 27nɔ nɛ e hia we lɛ, kaa osɔfo nikɔtɔma kpa amɛ, kaa daa ligbi ɔ e sã lɛ nitsɛ e he yayami ɔmɛ a he bɔ kekle loko e sã ma a hu nɔ; ejakaa e pee enɛ ɔ si kake nyɔngloo, benɛ e ngɔ lɛ nitsɛ e he ngɔ sã bɔ ɔ. 28Ejakaa Mose Mlaa a, nimli gbɔjɔli e ngɔ woɔ osɔfo nikɔtɔmahi ɔ nɛ, se Mawu kita nɛ ba ngɛ Mlaa a se ɔ he munyu ɔ wo Bi nɛ hi kɛ pi si kɛ yaa neneene ɔ osɔfo nɔkɔtɔma.",https://www.bible.com/bible/2322/HEB.7.DAN77
HEBRIBI 8,"Yesu wa sɔfo nɔkɔtɔma
1Se nihi nɛ wa ngɛ dee ɔ kulaa yi ji nɛ ɔ nɛ: Wa ngɛ kikɛmɛ a osɔfo nɔkɔtɔma, nɔ nɛ hii si ngɛ he walɔ ngua a matsɛ sɛ ɔ hiɛ ɔ nɔ ngɛ hiɔwe, 2kaa he klɔuklɔu ɔ kɛ anɔkuale bo tsu nɛ Nyɔmtsɛ ɔ nitsɛ lɛ ma nɛ pi nɔmlɔ ko nɛ ma a mi sɔmɔlɔ.
3Ejakaa osɔfo nɔkɔtɔma tsuaa osɔfo nɔkɔtɔma a, a wo lɛ konɛ e ngɔ nike nihi kɛ bɔ sami nihi kɛ ba ha, lɔ ɔ he je ɔ e hia kaa nɔ nɛ ɔ hu e na nɔ́ ko nɛ e kɛ ba ha. 4Se kaa zugba a nɔ e ngɛ jinɛ, e be osɔfo tete pee, ejakaa osɔfohi nɛ kɛ nike nihi ya haa ngɛ Mlaa nya a ngɛ; 5nihi nɛ hiɔwe ni ɔmɛ a henɔ kɛ a nini kɛkɛ a sɔmɔɔ, kaa bɔ nɛ a tu munyu tsɔɔ Mose, benɛ e maa ma bo tsu ɔ ke: “Hyɛ nɛ hi, konɛ o pee ni ɔmɛ kulaa ngɛ henɔ nɛ a tsɔɔ mo ngɛ yoku ɔ nɔ ɔ nya.” 6Se jehanɛ ɔ, Yesu na osɔfo yemi nɛ hi pe kekle nɔ ɔ, ejakaa somi nɛ hi pe kekle nɔ ɔ nɛ a da si womihi nɛ hi pe kekle ni ɔmɛ a nɔ kɛ kã kita a mi dalɔ ji lɛ.
7Ejakaa kaa kekle somi ɔ hi kɛ pi si jinɛ a be blɔ hlae ngɔ ha nɔ́ nɛ ji enyɔ ɔ. 8Ejakaa Mawu piaa mɛ: E ke:
“Oʼɛ, ligbihi ma,
Nɛ i kɛ Israel we ɔ kɛ Yuda we ɔ
Maa so somi he ko,
9Pi kaa somi nɛ i kɛ a tsɛmɛ ɔmɛ so
Benɛ i pɛtɛ a nine mi nɛ i kɛ mɛ je
Mizraim zugba a nɔ ɔ;
Ejakaa a yi ye somi ɔ nɔ
Nɛ imi hu i bui a he akɔtaa, Nyɔmtsɛ ɔ lɛ de.
10Ejakaa enɛ ɔ ji somi nɛ i kɛ Israel we ɔ maa so
Ngɛ jamɛ a ligbi ɔmɛ a se ɔ nɛ,
Nyɔmtsɛ ɔ de ke:
I kɛ ye mlaahi maa wo a juɛmi mi,
Nɛ ma ngma ngɔ wo a tsui mi,
Nɛ ma pee a Mawu
Nɛ mɛ hu a maa pee ye ma.
11Nɛ a ti nɔ ko be e huɛ loo e nyɛmi tsɔɔe ke:
‘Le Nyɔmtsɛ ɔ.’
Ejakaa mɛ kulaa a maa le mi,
Kɛ maa je a kpɛti nɔ nyafii nɔ
Kɛ yaa su nɔ ngua nɔ.
12Ejakaa ma na mɛ mɔbɔ ngɛ a nɔ tɔmi ɔmɛ a he,
Nɛ a he yayami ɔmɛ hu i be kaie ligbi ko ligbi ko.”
13Somi he nɛ ɔ he munyu ɔ, ha kekle nɔ ɔ pee momo. Se nɔ́ tsuaa nɔ́ nɛ pee momo kɛ nɔ́ nɛ bwɔ ɔ, e be kɛe nɛ e maa laa.",https://www.bible.com/bible/2322/HEB.8.DAN77
HEBRIBI 9,"Hiɔwe kɛ Zugba nɔ nɔ jami
1Jehanɛ kekle somi ɔ hu ngɛ Mawu jami blɔ nya nihi kɛ He klɔuklɔu nɛ ji je nɛ ɔ mi nɔ́ ɔ. 2A ma bo tsu ko ngɔ ma si, nɛ e kpo nɔ je ɔ, kane tso kɛ okplɔɔ kɛ hɛ mi mami abolohi ngɛ lejɛ ɔ; a tsɛɛ lejɛ ɔ ke He klɔuklɔu. 3Nɛ tsu mi pomi bo nɛ ji enyɔ ɔ se bo tsu ɔ a tsɛɛ lɛ He klɔuklɔu pe kulaa. 4Lejɛ ɔ tsopa kɛ e he via sami nɔ́ kɛ somi daka nɛ a kɛ sika ha he kulaa a ngɛ, lɔ ɔ mi sika kplu kɛ mana a kɛ Aaron tso nɛ su ba a kɛ somi tɛ tɛtlɛɛ ɔmɛ a nɔ ɔ ngɛ; 5nɛ lɔ ɔ nɔ nyami kerubim nɛ ha kpatami sɛ ɔ nɔ ɔ ngɛ, nihi nɛ amlɔ nɛ ɔ wa be nyɛe a he munyu tumi kakaaka a.
6Bɔ nɛ a dlaa kikɛmɛ a ni nɛ ɔmɛ haa ji nɛ ɔ nɛ: osɔfo ɔmɛ yaa kekle bo tsu ɔ mi daa ligbi ya tsuɔ Mawu jami he ni; 7se bo tsu nɛ ji enyɔ ɔ, osɔfo nɔkɔtɔma a kɛkɛ lɛ yaa mi si kake daa jeha, nɛ e si we muɔ nɛ e ya, nɔ́ nɛ e kɛ ya haa ngɛ lɛ nitsɛ kɛ ma a tɔmihi nɛ a li ɔmɛ a he ɔ. 8Enɛ ɔ Mumi Klɔuklɔu ɔ kɛ tsɔɔ pãa kaa be abɔ nɛ kekle bo tsu ɔ maa si kɛ mwɔ nɛ ɔ ɔ, lɛɛ blɔ nɛ a kɛ yaa he klɔuklɔu ɔ a na we nɛ a bli. 9Enɛ ɔ ji mwɔnɛ mwɔnɛ be nɛ ɔ he abɛ nɛ a bu. Lɔ ɔ tsɔɔ kaa a kɛ nike nihi kɛ bɔ sami nihi be nyɛe ma ha nɔ́ nɛ dɛ́ ɔ nɛ hi kɛ pi si ngɛ he nile blɔfami 10nihi nɛ kɔɔ niye ni kɛ numi nihi kɛ he dumi slɔɔtohi nɛ ji he lo blɔ nya nihi a he nɛ a to ke a pee kɛ ya su ehe peemi be ɔ.
11Se Kristo nɛ ba ba ye ni kpakpahi nɛ maa ba amɛ a he osɔfo nɔkɔtɔma a, gu bo tsu nɛ kle nɛ hi kɛ pi si nɛ pi nine nɛ a kɛ pee, lɔ ɔ ji kaa pi je nɛ ɔ mi bɔ nihi a mi nɛ e je ɔ mi, 12nɛ pohu, pi tokuhi loo na bimɛ a muɔ, se mohu lɛ nitsɛ e muɔ ɔ e kɛ sɛ he klɔuklɔu ɔ mi si kake nyɔngloo, nɛ e kɛ na neneene kpɔmi ɔ. 13Ejakaa ke nahi kɛ tokui a muɔ kɛ na bimɛ a lazu nɛ a kɛ fiãa nihi nɛ bleɔ a he ɔ nɔ ɔ fɔɔ a he nɛ a he tsɔɔ ngɛ he lo blɔfami ɔ, 14si nyɛmɛ nɔuu nɛ Kristo, nɛ gu neneene mumi ɔ nɔ ngɔ e he nɛ piami ko be he ngɔ ha Mawu ɔ muɔ be wa he ni lemi he fɔe kɛ je ni tsumi gbogboehi a mi, konɛ wa sɔmɔ Mawu hɛ kalɔ ɔ?
15Enɛ ɔ nɔuu he je nɛ e ji somi he ɔ mi dalɔ ɔ nɛ, benɛ pee nɛ e gu gbenɔ nɔ kɛ kpata kekle somi ɔ nɔ tɔmi ɔmɛ, konɛ nihi nɛ a tsɛ ɔmɛ a nine nɛ su neneene gbo si ni ɔmɛ a he si womi ɔ nɔ.
16Ejakaa he nɛ si womi nɛ haa a yeɔ gbo si ni ngɛ ɔ, e hia kaa nɔ nɛ wo si ɔ e gbo lolo, 17ejakaa si womi nɛ haa a yeɔ gbo si ni ɔ, ja si wolɔ ɔ gbo loko e naa he wami, se ke e hɛ ngɛ kɛ mwɔ ɔ, e be he wami. 18Enɛ ɔ he nɛ kekle nɔ́ ɔ hu a si we muɔ se kɛ wui ɔ nɛ. 19Ejakaa benɛ Mose fiɛ kita amɛ tsuo ngɔ tsɔɔ ma mluku ɔ kulaa ngɛ mlaa a nya a, e ngɔ na bimɛ kɛ tokuhi a muɔ kɛ nyu kɛ jijɔ he bwɔmi tsutsu kɛ hisopo, nɛ e kɛ fia womi ɔ nitsɛ kɛ ma mluku ɔ kulaa nɔ, 20e ke: “Oʼɛ, somi ɔ nɛ Mawu kã nyɛ he kita a muɔ ɔ ji nɛ ɔ nɛ.” 21Nɛ bo tsu ɔ hu kɛ Mawu jami he ni ɔmɛ kulaa, e kɛ muɔ ɔ fia nɔ ja nɔuu. 22Nɛ anɔkuale mi ɔ, e piɛ bɔɔ nɛ a kɛ muɔ tsukɔɔ nihi kulaa he ngɛ mlaa a nya; nɛ ke a pue we muɔ si ɔ, a kɛ pɛ́.
Kristo bɔsami ɔ jeɔ yayami
23Lɛɛ e hia kaa nihi nɛ ji hiɔwe ni ɔmɛ a henɔ nɛ ɔmɛ ɔ, a ngɔ enɛ ɔmɛ kɛ tsukɔ he; se hiɔwe ni ɔmɛ nitsɛmɛ ɔ, bɔhi nɛ hi pe kɔlɔ ɔmɛ a kɛ tsukɔɔ he. 24Ejakaa pi he klɔuklɔu nɛ a kɛ ninehi pee nɛ ji nɔ́ ɔ nitsɛ henɔ kɛkɛ mi nɛ Kristo ya sɛ ɔ, se mohu hiɔwe nitsɛ e ya sɛ, konɛ jehanɛ ya je e he kpo ngɛ Mawu hɛ mi ha wɔ. 25Pohu e ya sɛ we lejɛ ɔ konɛ e ngɔ e he ngɔ ha daa daa, kaa bɔ nɛ osɔfo nɔkɔtɔma a ya sɛɛ he klɔuklɔu ɔ daa jeha kɛ muɔ nɛ pi lɛ nitsɛ e nɔ ɔ; 26ejakaa ke ja a, jinɛ sa kaa e na amanehlu kpiti kpiti kɛ je je mi siiije lokoo; se jehanɛ ɔ, si kake kɛkɛ a je lɛ kpo ngɛ je mi be ɔmɛ a nyagbe mi, konɛ e ngɔ lɛ nitsɛ e he nɛ e kɛ sa bɔ ɔ kɛ je yayami ɔ. 27Nɛ be abɔ nɛ e fɔɔ si ha nimli kaa si kake a gboɔ nɛ lɔ ɔ se ɔ a maa kojo mɛ ɔ, 28ja nɔuu Kristo hu, a ngɔ lɛ ngɔ ha si kake, konɛ e tloo nihi fuu a he yayami kɛ ho. E ma je e he kpo nɔ́ nɛ ji si enyɔ, pi ngɛ yayami he, se mohu konɛ e ba he ninɛmɛ nɛ ngɛ lɛ blɔ hyɛe ɔ a yi wami.",https://www.bible.com/bible/2322/HEB.9.DAN77
HEBRIBI 10,"1Ejakaa ni kpakpahi nɛ maa ba amɛ a nini kɛkɛ Mlaa a hɛɛ, se pi ni ɔmɛ a subai nitsɛ, lɔ ɔ he ɔ, e be nyɛe nɛ e kɛ daa jeha bɔhi nɛ a saa nɔtonɔto ɔ nɛ ha nihi nɛ baa Mawu ngɔ ɔ nɛ a hi kɛ pi si. 2Jinɛ a ko jɔɔ bɔ ɔmɛ sami, ejakaa nihi nɛ ba jaa Mawu ɔ, ke a tsukɔ a he si kake pɛ ɔ, a be fɔ ko nɛ a yeɔ ngɛ a he yayamihi a he kulaa hu. 3Se mohu bɔ ɔmɛ ɔ, kaimi a kɛ kaii yayamihi daa jeha, 4ejakaa a be nyɛe maa ngɔ nahi kɛ tokuhi a muɔ kɛ je yayamihi.
5Lɔ ɔ he ɔ, benɛ Kristo ma je nɔ mi ɔ, ye de Mawu ke:
“Bɔ kɛ nike ni ɔmɛ ɔ, o sume,
Se nɔmlɔ tso o dla ha mi
6Bɔ nɛ a kɛ lohwehi saa kɛ yayami he bɔ ɔmɛ
Sɛ́ o hɛ mi.
7Kɛkɛ nɛ i de ke: ‘Oʼɛ, i ba, Oo Mawu,
Nɛ ma ba pee o suɔmi nya ni
Kaa bɔ nɛ a ngma ngɛ ye he ngɛ Mlaa womi ɔ mi ɔ.’ ”
8Kekle ɔ e ke: “Bɔ kɛ nike nihi kɛ lohwehi a bɔhi kɛ yayami he bɔ ɔmɛ ɔ o sume, nɛ e sɛ́ o hɛ mi hulɔ,” (nihi nɛ a kɛ ba haa ngɛ Mlaa a nya a); 9kɛkɛ nɛ e ke: “Oʼɛ, i ba nɛ ma ba pee mo, Mawu, o suɔmi nya ni.” Lɔ ɔ Mawu jeɔ kekle bɔ sami ni ɔmɛ konɛ e ngɔ Kristo nɔ ɔ ngɔ ma nane mi. 10A kɛnɛ Yesu Kristo pee Mawu suɔmi nya ni he je ɔ, a tsukɔ wa he kɛ gu e nɔmlɔ tso nɛ e kɛ ha si kake nyɔngloo ɔ nɔ.
11Osɔfo tsuaa osɔfo ɔ, ligbi tsuaa ligbi ɔ, e daa si nɛ e sɔmɔɔ, nɛ e saa jamɛ a bɔ ɔmɛ nɔuu kpitikpiti, nihi nɛ nyɛ we yayami nɛ a je ligbi ko ligbi ko ɔ. 12Kristo lɛɛ e sa yayamihi a he bɔ si kake nyɔngloo, nɛ e ya hi si ngɛ Mawu hiɛ ɔ nɔ; 13nɛ nɔ́ nɛ piɛ ji kaa, e ngɛ mlɛe kɛ maa su be nɛ a maa ngɔ e henyɛli ɔmɛ kɛ maa pee e nane si maangoo. 14Ejakaa bɔ kake nɛ e sa a, e kɛ ha nihi nɛ a tsukɔ a he ɔ hi kɛ pi si nyɔngloo.
15Mumi Klɔuklɔu ɔ hu yeɔ wɔ odase. Kekleekle ɔ, e ke:
16“Enɛ ɔ ji somi nɛ i kɛ mɛ maa so
Ngɛ jamɛ a ligbi ɔmɛ a se, Nyɔmtsɛ ɔ lɛ de:
I kɛ ye mlaa amɛ maa wo a tsui mi,
Nɛ ma ngma ngɔ wo a juɛmi mi
17Nɛ a he yayami ɔmɛ kɛ a nɔ tɔmi ɔmɛ ɔ, i be kaie kulaa hu.”
18Nɛ he nɛ a kɛ enɔmɛ pa ngɛ ɔ, yayami he bɔ sami ko be hu.
Nyɛ ha waa hɛ kɛ su Mawu he
19Lɔ ɔ he ɔ, mamimɛ, akɛnɛ wa ngɛ he blɔ ngɛ Yesu muɔ ɔ nya nɛ wa kɛ maa sɛ he klɔuklɔu ɔ 20ngɛ blɔ he nɛ hɛ ngɛ nɛ e je ha wɔ ɔ kɛ gu tsu mi pomi bo ɔ nɛ ji lɛ nitsɛ e he lo ɔ mi, 21nɛ jehanɛ wa ngɛ osɔfo nɔkɔtɔma ngua nɛ yeɔ Mawu we ɔ nɔ he je ɔ, 22nyɛ ha waa hɛ kɛ su Mawu he kɛ tsui klɔuu ngɛ hemi kɛ yemi nɛ wa ngɛ he wami ngɛ nɔ ɔ mi, kɛ tsui hu nɛ a tsukɔ he nɛ e be he ni lemi yaya ko hulɔ, kɛ nɔmlɔ tso nɛ a kɛ nyu nɛ mi tsɔ du he. 23Nyɛ ha waa pɛtɛ wa hɛ kɛ nɔ fɔmi nɛ wa jaje ɔ mi wawɛɛ, ejakaa nɔ nɛ wo si ɔ anɔkualetsɛ ji lɛ. 24Nyɛ ha wa susu wa sibi a he, konɛ wa hɛ nɛ e dɔ ngɛ suɔmi kɛ ni tsumi kpakpahi a he. 25Nyɛ ko ha waa jɔɔ wa he nya buami, kaa bɔ nɛ ni komɛ pɔɔ peemi ɔ, se mohu waa wo wa he ga, nɛ titli ɔ, akɛnɛ nyɛ na kaa Ligbi ɔ ngɛ sue nɛ ɔ.
26Ejakaa ke wa bua nɛ wa peɔ yayami ngɛ benɛ wa le anɔkuale ɔ se ɔ, lɛɛ yayamihi a he bɔsami ko be hu, 27kojomi blɔ hyemi nɛ ngɛ gbeye kɛkɛ, kɛ la gligli nɛ maa sa nihi nɛ nyɛɛ Mawu ɔ. 28Nɔ tsuaa nɔ nɛ kuaa Mose Mlaa a, a gbee lɛ, nɛ a nɛ́ lɛ mɔbɔ ngɛ ni enyɔ loo ni etɛ a dase yemi nya. 29Mɛni tuegblami nɛ nya wa po nyɛ susu kaa e sa nɔmlɔ ko nɛ bui Mawu Bi ɔ, nɛ e bu somi muɔ nɛ a kɛ tsukɔ e he ɔ kaa yaka nɔ ko, nɛ e pee dloomi mumi ɔ nidɔ ni ɔ? 30Ejakaa wa le nɔ nɛ de ke: “Ye nɔ ji tue gblami, imi ma wo he hiɔ” ɔ. Nɛ jehanɛ: “Nyɔmtsɛ ɔ maa kojo lɛ nitsɛ e ma a.” 31Mawu hɛ kalɔ ɔ dɛ mi nɔmi ngɛ gbeye pam.
32Se nyɛ kai kekle be ɔmɛ, benɛ Mawu la a tso ngɛ nyɛ nɔ ɔ, bɔ nɛ nyɛ mia nyɛ hɛ mi ngɛ amanehlu babauu mi. 33Be komɛ ɔ jemi kɛ amanehlu sɔuu ha nyɛ plɛ hyemi nihi, nɛ be komɛ hu nyɛ plɛ nihi nɛ a pee mɛ ja amɛ a huɛmɛ nɔnali. 34Nyɛ muklii mi sa nyɛ ngɛ ninɛmɛ nɛ a bɔ mɛ pa amɛ a he, nɛ nyɛ nihi nɛ a ha amɛ hu nyɛɛ kɛ bua jɔmi kplɛɛ, akɛnɛ nyɛ le kaa nyɛ ngɛ juetli nɛ hi pe kɔlɔ ɔ babauu nɛ hii si daa ngɛ hiɔwe ɔ. 35Lɔ ɔ he ɔ nyɛ ko ngmɛɛ nyɛ mi kã a he, ejakaa e ngɛ hiɔwo ngua. 36Tsui si tomi he hia nyɛ, konɛ nyɛɛ pee Mawu suɔmi nya ni, nɛ nyɛ nine nɛ e su siwomi ɔ nɔ. 37Ejakaa kaa bɔ nɛ ngmami ɔ de ɔ:
“E piɛ bɔɔ kɛkɛ
Nɛ nɔ nɛ ma a maa ba,
Nɛ e be kɛe kulaa;
38Se zdalɔ nɛ je hemi kɛ yemi mi ɔ
Yi ma na wa;
Nɛ ke e kpale kɛ je ye se ɔ
Ye klaa be e he buajɔmi nae.”
39Se wɔɔ lɛɛ tsa pi nihi nɛ kpaleɔ kɛ yaa hɛ mi patami mi mi ɔ a ti nikomɛ ji wɔ se mohu wɔ ji nihi nɛ kɛ hemi kɛ yemi naa a klaa yi wami hemi ɔ a ti ni komɛ.",https://www.bible.com/bible/2322/HEB.10.DAN77
HEBRIBI 11,"Hemi kɛ yemi
1Hemi kɛ yemi ji nihi nɛ wa hɛ ngɛ nɔ ɔmɛ a nɔ he waminami kɛ nihi nɛ a nɛ́ ɔmɛ a nɔ mi mami. 2Ejakaa lɔ ɔ mi a ye blemabi ɔmɛ a he odase kpakpa ngɛ.
3Hemi kɛ yemi waa kɛ yoɔ kaa Mawu munyu a kɛ bɔ je ɔ, lɔ ɔ he ɔ nihi nɛ a naa amɛ a mi a je kɛ pee nihi nɛ a nɛ́ ɔmɛ.
4Hemi kɛ yemi Habel kɛ sa bɔ nɛ pe Kain nɔ ɔ ha Mawu, nɛ lɔ ɔ he hulɔ nɛ a ye e he odase kaa dalɔ ji lɛ ɔ nɛ, ejakaa Mawu he e nike ni ɔmɛ; nɛ kɔlɔ ɔ nɔuu e kɛ ngɛ munyu tue kɔ mwɔ pohu e gbo.
5Hemi kɛ yemi he a ngɔ Henok kɛ ho hiɔwe ya, konɛ e ko gbo, nɛ a nɛ lɛ hu, ejakaa Mawu ngɔ lɛ kɛ ho. Ngmami ɔ ye e he odase kaa loko a maa ngɔ lɛ kɛ ho ɔ, Henok sa Mawu hɛ mi. 6Ke hemi kɛ yemi be ɔ, a be Mawu hɛ mi nyɛe maa sa, ejakaa nɔ nɛ baa Mawu ngɔ ɔ, ja e he ye kaa e ngɛ, nɛ e ji ninɛmɛ nɛ hlaa e se blɔ ɔ a hiɔ wolɔ hulɔ.
7Hemi kɛ yemi Noa hu kɛ bu Mawu tue, benɛ e fa lɛ ngɛ nihi nɛ a nɛ́ ɔmɛ a he ɔ, nɛ e kɛ dla daka kɛ ha e we ɔ yi wami hemi; e hemi kɛ yemi nɛ ɔ nɔ hu e gu nɛ e bu je ɔ fɔ, nɛ e kɛ na dami nɛ je hemi kɛ yemi mi.
8Hemi kɛ yemi Abraham kɛ bu tue, benɛ a tsɛ lɛ ɔ, nɛ e pue nɔ kɛ ho he nɛ Mawu wo lɛ si ke e ma ngɔ ha lɛ ɔ ya; nɛ e pue nɔ kɛ ho, pohu e li he nɛ e yaa. 9Hemi kɛ yemi e kɛ ya to nibwɔ ngɛ si womi zugba a nɔ kaa nɔ kpa, nɛ e kɛ Isak kɛ Yakob nɛ e kɛ mɛ ji jamɛ a si womi ɔ nɔuu yeli ɔ hi si ngɛ bo tsuhi a mi; 10ejakaa Abraham ngɛ ma nɛ ngɛ sisi tomi nɛ he wa nɛ e tolɔ kɛ e malɔ ji Mawu ɔ blɔ hyɛe.
11Hemi kɛ yemi Sara hu kɛ na he wami nɛ e kɛ na muklii, nɛ lɛ nɛ e bwɔ tsɔ kɛ be nɔ ɔ fɔ, ejakaa nɔ nɛ wo si ɔ, e bu lɛ anɔkualetsɛ. 12Lɔ ɔ he hulɔ nɛ a je nɔ kake nɛ ngɛ kaa nɔ nɛ gbo mo ɔ mi nɛ a fɔ nihi nɛ hiɛ babauu kaa hiɔwe dodoehi loo wo nya zia nɛ a be nyɛe maa kane ɔ nɛ.
13Hemi kɛ yemi mi ni nɛ ɔmɛ kulaa gbo ngɛ. Lokoo kɛkɛ a na nihi nɛ a wo he si ɔmɛ ngɛ, nɛ a nya he, pohu a nine sui nɔ, nɛ a ye odase kaa nibwɔhi kɛ masetsɛmɛ ji mɛ ngɛ zugba a nɔ? 14Ejakaa nihi nɛ deɔ jamɛ a ni ɔmɛ ɔ, a tsɔɔ faii kaa a ngɛ mɛ nitsɛmɛ a ma hlae. 15Nɛ kaa a hɛ ngɛ ma nɛ a je mi ɔ nɔ jinɛ, a ko na he blɔ kɛ ko kpale a se kɛ ho lejɛ ɔ ya ekohu. 16Se jehanɛ, a ngɛ ma ko nɛ hi pe lɔ ɔ nɛ ji hiɔwe nɔ ɔ hlae. Lɔ ɔ he ɔ, e pee we Mawu zo kaa a ma tsɛ lɛ a Mawu, ejakaa e dla ma ngɔ to mɛ.
17Hemi kɛ yemi nya Abraham ngɔ Isak ngɔ ha kaa bɔ, benɛ a ka lɛ ɔ, nɛ e kɛ e bi kake ɔ ba ha, benɛ e nine su si womi ɔ nɔ momo ɔ, 18lɛ nɔ nɛ Mawu de lɛ ke: “Isak mi a maa je kɛ tsɛ o nina,” a. 19Abraham ngɔ lɛ kaa Mawu ngɛ he wami nɛ e kɛ ma tle Isak si kɛ je gbeje tete, nɛ niinɛ, ke a ma de ngɛ blɔ ko nɔ ɔ, e nine su e nɔ kɛ je lejɛ ɔ.
20Hemi kɛ yemi Isak kɛ gbaa Yakob kɛ Esau ngɛ nihi nɛ maa ba amɛ a he.
21Hemi kɛ yemi Yakob kɛ gbaa Yosef bi ɔmɛ a ti nɔ tsuaa nɔ benɛ e miɔ nɛ e ma gbo ɔ, nɛ e ma e yi si ngɛ e dɛma tso ɔ nɔ nɛ e sɔle.
22Hemi kɛ yemi Yosef hu kɛ wo Israelbi ɔmɛ a Mizraim jemi ɔ nɔ ta benɛ e su e gbenɔ be ɔ, nɛ e wo lɛ nitsɛ e wu ɔmɛ a he kita a.
23Hemi kɛ yemi Mose fɔli ɔmɛ ngɔ lɛ ngɔ laa hlami etɛ, benɛ a fɔ lɛ ɔ, ejakaa a na kaa jokuɛ ɔ he ngɛ fɛu, nɛ a yi matsɛ hiɔngɔ nɛ e wo ɔ gbeye.
24Hemi kɛ yemi he nɛ Mose nitsɛ, benɛ e wa a, e kua ke a ko tsɛ lɛ Farao biyo ɔ bi, 25e suɔ mohu kaa e kɛ Mawu ma a nɛ na amanehlu, pe nɔ́ nɛ e maa ye yayami mi ngɔmi be bɔɔ ko. 26E bu Kristo ahluabɔmi ɔ kaa ni babauu pe Mizraim juetli, ejakaa e ngɛ hiɔwo ɔ hyɛe.
27Hemi kɛ yemi Mose kɛ je Mizraim nɛ e yi matsɛ ɔ mi mi fumi ɔ gbeye; e kpale we e se, kaa nɔ nɛ ngɛ Mawu nɛ a nɛ́ lɛ ɔ hyɛe. 28Hemi kɛ yemi Mose kɛ to Hetsɔmi ɔ kɛ muɔ dikimi ɔ sisi, konɛ bɔfo nɔ hɛ mi kpatalɔ ɔ ko ba gbe Israelbi ɔmɛ a bi tete ɔmɛ.
29Hemi kɛ yemi Israelbi ɔmɛ kɛ po Wo Tsu ɔ kaa zugba gbligbli, nɔ́ nɛ Mizraimbi ɔmɛ hu ka peemi se wo ɔ ngɔ mɛ kɛ ho ɔ.
30Hemi kɛ yemi nya Yeriko gli ɔmɛ kuɔ pue si, benɛ Israelbi ɔmɛ bɔle lɛ ligbi kpaago ɔ. 31Hemi kɛ yemi he nɛ Rahab, yaholɔ ɔ, kɛ nihi nɛ piɛ e he nɛ he we Mawu yi ɔ gbo we ɔ nɛ, ejakaa e he slaali ɔmɛ kɛ bua jɔmi.
32Nɛ mɛni ma de ekohu? Ejakaa i be ye he deka nae bɔ nɛ ma kɛ sɛɛ Gideon kɛ Barak, Samson kɛ Yefta, David kɛ Samuel, kɛ gbali ɔmɛ hulɔ a he sane, 33nihi nɛ gu hemi kɛ yemi nɔ ye matsɛ yemihi a nɔ kunimi, a tsu dami nihi, a nine su si womihi a nɔ, a tsi jatahi a nya, 34a gbe la he wami, a je klaatehi a nya, a na he wami kɛ je gbɔlemi mi, a he wa ngɛ ta mi, a bu masetsɛmɛ a ta a. 35Yihi a nine su a nihi nɛ gbo ɔmɛ a nɔ ekohu kɛ gu si temi nɔ. Se ni kpa komɛ hu, a kɛ piimi gbe mɛ, akɛnɛ a kplɛɛ we kpɔmi, konɛ a te si kɛ ya wami kpakpa mi ɔ. 36Ni komɛ hu a ye a he fɛu nɛ a fia mɛ kplibi. Nɛ a bɔ mɛ pa nɛ a wo mɛ tsu mi; 37a fia mɛ tɛ, a kɛ sau poo a mi, a kɛ klaate gbe mɛ; a ha a wo jijɔhi kɛ apletsihi a he womi kɛ nyɛɛ, ohia hia mɛ, a wa mɛ yi mi, a pee mɛ ni yeyee; 38je ɔ hi ha mɛ. A wo lalaalo ngɛ nga kɛ yokuhi a nɔ kɛ tɛ puɔhi kɛ zugba puɔhi a mi.
39Nɛ ni nɛ ɔmɛ tsuo ɔ, a ye a he odase kpakpa ngɛ hemi kɛ yemi ɔ he mohu, se a nine sui si womi ni ɔmɛ a nɔ, 40ejakaa Mawu dla nɔ́ ko kpakpa ngɔ to wɔ, konɛ a ko hi kɛ pi si si wɔ.",https://www.bible.com/bible/2322/HEB.11.DAN77
HEBRIBI 12,"Wa Tsɛ Mawu
1Lɔ ɔ he ɔ, jehanɛ wɔ hu, be abɔ nɛ wa ngɛ odase yeli babauu nɛ mimla wɔ kaa bɔku nɛ ɔ, nyɛ ha wa je nɔ́ tsuaa nɔ́ nɛ tsiɔ wa nya kɛ yayami nɛ fi wɔ ɔ, nɛ waa kɛ hɛ mi miami nɛ tu fo nɛ fɔɔ si ngɛ wa hɛ mi ɔ, 2nɛ waa hyɛ hemi kɛ yemi sisi jelɔ kɛ nya gbelɔ nɛ ji Yesu ɔ, nɔ nɛ nyami nɛ fɔɔ si ngɛ e hɛ mi ɔ he ɔ, e mia e hɛ mi ngɛ seumi tso ɔ he amanehlu ɔ mi, nɛ e bui zo ɔ, nɛ e kɛ ya hi si ngɛ Mawu matsɛ sɛ ɔ hiɛ ɔ nɔ.
3Lɔ ɔ he ɔ nyɛ susu nɔ mi nɛ e gblee, bɔ nɛ e to e tsui si ngɛ si nɛ yayami peeli te ngɔ si lɛ ɔ mi, konɛ nyɛ nine mi ko wo nyu nɛ nyɛ ngmɛɛ he. 4Ngɛ nyɛɛ kɛ yayami ta nɛ ɔ mi ɔ, nyɛ sui he nɛ a ma pue nyɛ muɔ si ngɛ ɔ lolo. 5Anɛ nyɛ hɛ je bua womi munyu nɛ kɛ nyɛ tuɔ munyu kaa bɔ nɛ a kɛ bimɛ tuɔ munyu ɔ nɔ? ke:
“Ye bi, koo ngɔ Nyɔmtsɛ ɔ tsɔsemi ɔ kaa
nɔ ko nyafii,
Nɛ jehanɛ ke e ka o hɛ mi ɔ, ko ha o nine mi nɛ wo nyu;
6Ejakaa nɔ nɛ Nyɔmtsɛ ɔ suɔ ɔ, lɛ e tsɔseɔ,
Nɛ e fiaa bi tsuaa bi nɛ e ngɔ peɔ e nɔ ɔ kpa.”
7Nyɛ mia nyɛ hɛ mi ngɛ nɔ́ nɛ nyɛ ngɛ nae ɔ mi kaa e ji Nyɔmtsɛ ɔ tsɔsemi; ejakaa te bi nɛ ngɛ nɛ e tsɛ tsɔse we lɛ nɛɛ? 8Ke nyɛ na we tsɔsemi nɛ nihi tsuo naa a eko ɔ, lɔ ɔ lɛɛ ajuama bimɛ ji nyɛ, se pi bimɛ nitsɛmɛ. 9Jehanɛ wa ngɛ he lo blɔfami tsɛmɛ nɛ tsɔseɔ wɔ nɛ wa buu mɛ; anɛ e sɛ́ kaa waa ba wa he si ngɔ ha mumihi a tsɛ ɔ mohu babauu konɛ wa yi nɛ e na wa? 10Ejaka mɛɛ lɛɛ, be bɔɔ ko kɛkɛ a tsɔseɔ wɔ bɔ nɛ sa a hɛ mi; se Mawu lɛɛ, e tsɔseɔ wɔ, konɛ e hi ha wɔ konɛ wa na e klɔuklɔu peemi ɔ eko. 11Se tsɔsemi tsuaa tsɔsemi ɔ, a mlɔ nɛ ɔ ɔ, e pee we nɔ kaa bua jɔmi nɔ́, se dɔmi nɔ́ mohu; se ke pee se ɔ, e woɔ he jɔmi yiblii nɛ ji dami ɔ haa nihi nɛ gu nɔ kase nɔ́ ko ɔ.
Nitsɔɔmi kɛ kɔkɔbɔmi
12Lɔ ɔ he ɔ nyɛ wo ninehi nɛ mi jɔ ɔmɛ a nɔ nɛ nyɛɛ kpa nakutsohi nɛ gbɔle ɔmɛ a mi, 13nɛ nyɛɛ nyɛɛ blɔ nɛ da nɔ, konɛ pɔtsɛ ko nɛ ko sane si, se mohu a tsa lɛ.
14Nyɛɛ bɔ mɔde nɛ nyɛɛ kɛ nihi kulaa nɛ hi si ngɛ he jɔmi mi, kɛ he tsɔmi nɛ ke nɔ ko si nɛ e be Nyɔmtsɛ ɔ nae ɔ. 15Nyɛɛ hyɛ nɛ hi, konɛ nɔ ko ko ngmɛɛ Mawu dloomi ɔ he, konɛ poku kɛ doomi ko ko puɛ nɛ e hao nyɛ nɛ e ble nihi fuu kɛ e duɔ ɔ; 16konɛ nɔ ko ko pee e he ajuama bɔlɔ, loo yaka nɔmlɔ kaa Esau nɛ jua e bi tete blɔ nya a kɛ he si kake niye ni ɔ. 17Ejakaa nyɛ le kaa, benɛ pee se nɛ e hla kaa e na gbaami ɔ, a kua lɛ; ejakaa e na we tsui tsakemi he blɔ, pohu e kɛ vo nyu hla se blɔ.
18Ejakaa nyɛ bɛ yoku nɛ a taa he nɛ ngɛ sae kɛ la, kɛ bɔku kɛ diblii kɛ kɔɔhiɔ ngua, 19kɛ titimati pɛmi, kɛ gbi pɛmi nɛ nihi nɛ nu ɔ kpa pɛɛ ke a ko tu e ko piɛ he hu ɔ he; 20ejakaa mlaa nɛ a wo ke: “Ke lohwe ko tete ta yoku ɔ he ɔ, a fia lɛ tɛ” ɔ, a nyɛ we nɔ nɛ a ye; 21nɛ nɔ́ nɛ e na a ngɛ gbeye babauu tsɔ nɛ Mose ke: “I ngɛ gbeye yee, nɛ i he ngɛ doe blibliibli.”
22Se mohu, Zion yoku ɔ he nyɛ ba, kɛ Mawu hɛ kalɔ ma nɛ ji hiɔwe Yerusalem ɔ, kɛ hiɔwe bɔfohi akpe akpehi abɔ, 23kɛ kekleekle bimɛ nɛ a ngma a biɛ ngɛ hiɔwe, kɛ Mawu nɛ ji nihi kulaa a kojolɔ ɔ, kɛ dali nɛ hi kɛ pi si ɔmɛ a mumi ɔmɛ, 24kɛ Yesu nɛ ji somi he midalɔ ɔ, kɛ muɔ nɛ a kɛ fia nɛ tuɔ munyu kpakpa pe Habel nɔ ɔ ngɔ.
25Nyɛɛ hyɛ nɛ hi konɛ nyɛ ko kua nɔ nɛ ngɛ munyu tue ɔ munyu ɔ, ejakaa ke nihi nɛ kua nɔ nɛ tu munyu tsɔɔ mɛ ngɛ zugba a nɔ munyu ɔ a he ji mi ɔ, lɛɛ ke wa kpale kɛ je nɔ nɛ jee hiɔwe tuɔ munyu ɔ se ɔ, wɔ mohu wa he be mi jee kɔkɔɔkɔ; 26nɔ gbi nɛ mimiɛ zugba a ngɛ lɛ be ɔ mi ɔ, se jehanɛ e wo si ke: “E piɛ si kake nɛ ma mimiɛ, pi zugba a kɛkɛ, se hiɔwe hulɔ,” ɔ. 27Munyu nɛ ke: “E piɛ si kake” ɔ, e kɛ tsɔɔ faii kaa, nihi nɛ a mimiɛ ɔmɛ ma tsake, ejakaa nihi nɛ a bɔ ʼi, konɛ nihi nɛ be mimiɛe ɔmɛ nɛ hi si.
28Lɔ ɔ he ɔ, akɛnɛ wa na matsɛ yemi nɛ a be nyɛe ma mimiɛ nɛ ɔ ɔ, nyɛ ha waa na si, nɛ wa kɛ sɔmɔ Mawu bɔ nɛ sa e hɛ mi kɛ bu kɛ gbeye yemi; 29ejakaa wa Mawu ɔ la nɛ puɛɔ nɔ hu ji lɛ.",https://www.bible.com/bible/2322/HEB.12.DAN77
HEBRIBI 13,"Mawu hɛ mi sami
1Nyɛɛ ya nɔ nɛ nyɛɛ suɔ nyɛ he daa kaa nyɛmimɛ. 2Nibwɔ peemi hu, nyɛ hɛ ko je nɔ, ejakaa lɔɔ nɔ ni komɛ gu kɛ pee hiɔwe bɔfohi nibwɔ, nɛ a li. 3Nyɛ kai ninɛmɛ nɛ a wo mɛ tsu mi ɔ kaa nɔ́ nɛ nyɛɛ kɛ mɛ lɛ ngɛ tsuɔ mi, kɛ nihi nɛ ngɛ nɔ nae ɔ, akɛnɛ nyɛ hu nyɛ ngɛ nɔmlɔ tso mi kɛ mwɔ ɔ.
4A wo gba hɛ mi nyami ngɛ nyɛ kulaa nyɛ kpɛti, nɛ a ko ble gba sa a hulɔ; se ajuama bɔli kɛ gba puɛli ɔmɛ ɔ, Mawu maa kojo mɛ.
5Sika suɔmi nɛ ko sɛ nyɛ si himi mi, nɛ nyɛ bua nɛ jɔ nihi nɛ nyɛ ngɛ ɔ he, ejakaa Mawu ke: “I be mo sie, nɛ jehanɛ hu i be mo kuae ligbi ko ligbi ko.” 6Lɔ ɔ he ɔ, wa ma de kɛ kã ke:
“Nyɔmtsɛ ɔ ji ye he piɛlɔ,
I be gbeye yee;
Mɛni nɔmlɔ ma nyɛ mi pee?”
7Nyɛ kai nyɛ hɛ mi nyɛɛli, nihi nɛ tu Mawu munyu tsɔɔ nyɛ ɔ; nyɛɛ hyɛ a je mi si himi ɔ nyagbe, nɛ nyɛɛ kase a hemi kɛ yemi ɔ. 8Yesu Kristo ɔ, bɔ nɛ e ngɛ hiɛ̃ kɛ mwɔnɛ ɔ, ja nɔuu e ngɛ kɛ yaa neneene. 9Nyɛ ko ha nɛ Tsɔɔmi slɔɔtohi kɛ tsɔɔmi kpahi kɛ nyɛ nɛ lilaa si; ejakaa e hi kaa a kɛ Mawu dloomi nɛ wo wa tsui he wami, se pi niye ni nɛ ha we nɛ nihi nɛ tsuɔ he ni ɔmɛ a na se ko ɔ.
10Wa ngɛ bɔ sami latɛ ko nɛ ninɛmɛ nɛ sɔmɔɔ ngɛ bo tsu ɔ mi ɔ be he blɔ kaa a yeɔ e nɔ ni; 11ejakaa lohwehi nɛ osɔfo nɔkɔtɔma a ngɔɔ a muɔ kɛ yaa he klɔuklɔu ɔ ngɛ yayami he ɔ a gbogboe ɔmɛ ɔ, a ya sãa ngɛ sada a se. 12Lɔ ɔ he ɔ Yesu hu, benɛ pee nɛ e kɛ lɛ nitsɛ e muɔ ɔ nɛ tsukɔ ma a he ɔ, a gbo ɔ se e na amanehlu ɔ ngɛ. 13Lɔ ɔ he ɔ, jeha nɛ, nyɛ ha waa je kpo kɛ ya e ngɔ ngɛ sada a se nɛ wa ya tloo e ahlua bɔmi ɔ. 14Ejakaa wa be ma nɛ ngɛ daa ngɛ hiɛ ɔ, se ma nɛ maa ba a mohu se blɔ wa ngɛ hlae. 15Lɛɛ nyɛ ha nɛ waa gu Yesu nɔ nɛ waa kɛ yi jemi bɔ ba ha Mawu daa; kɔlɔ ɔ ji waa jaje e biɛ ɔ yi jemi kɛ wa nya. 16Nyɛ hɛ ko je kpakpa peemi kɛ ni kemi nɔ, ejakaa jamɛ a bɔ ɔmɛ saa Mawu hɛ mi saminya.
17Nyɛɛ bu nyɛ tsɔɔli ɔmɛ tue nɛ nyɛɛ ba nyɛ he si ngɔ ha mɛ; ejakaa mɛ lɛ a buu nyɛ klaa amɛ a he kaa nihi nɛ maa bu he akɔtaa, konɛ a kɛ bua jɔmi nɛ pee ni nɛ ɔmɛ, se pi kɛ zanue lami, ejakaa kɔlɔ ɔ hi ha nyɛ.
18Nyɛɛ sɔle ha wɔ, ejakaa wa ngɛ nɔ mi mami kaa wa ngɛ he nile kpakpa, nɛ wa ngɛ hlae kaa waa ba wa je mi saminyayoo ngɛ nihi kulaa mi. 19Nɛ i kpa nyɛ pɛɛ babauu kaa nyɛ kpa pɛɛ ha mi, konɛ a kpale mi ha nyɛ mla.
Sɔlemi
20He jɔmi Mawu ɔ, nɔ nɛ je to ɔmɛ a hyɛlɔ ngua nɛ ji wa Nyɔmtsɛ Yesu kɛ je gbeje ngɛ neneene somi ɔ muɔ ɔ mi ɔ, 21lɛ e dla nyɛ ngɔ ha ni tsumi kpakpa tsuaa ni tsumi kpakpa, nɛ nyɛɛ pee e suɔmi nya ni, nɛ e gu Yesu Kristo nɔ nɛ e pee nɔ́ nɛ sa lɛ nitsɛ e hɛ mi ngɛ nyɛ mi; lɛ a ngɔ hɛ mi nyami ngɔ ha kɛ ya si neneene kɛ neneene ɔ! Amen.
Nyagbe sɛyemi
22Se, mamimɛ, i kpa nyɛ pɛɛ nɛ nyɛɛ pɛtɛ munyu tumi kɛ tsɔɔmi nɛ ɔ he, ejakaa munyu kpiti i ngma mane nyɛ nɛ ɔ nɛ. 23I ngɛ hlae nɛ nyɛɛ le kaa a ngmɛɛ wa nyɛmi Timoteo he, nɛ ke e ba mla a, i kɛ lɛ maa ba ba na nyɛ.
24Wa biɔ nyɛ tsɔɔli ɔmɛ kulaa kɛ ni klɔuklɔu ɔmɛ tsuo pɛpɛɛpe. Ninɛmɛ nɛ je Italia a ke a biɔ nyɛ.
25Dloomi ɔ kɛ nyɛ kulaa nɛ hi si! Amen.",https://www.bible.com/bible/2322/HEB.13.DAN77
YAKOBO 1,"1Yakobo, nɛ ji Mawu kɛ Mawetsɛ Yesu Kristo sɔmɔlɔ ɔ, ngma ya ha wɛtso nyɔngma kɛ enyɔ nɛ gbɛ fia a:
Nyɛ he manye!
Hemi kɛ yemi kɛ nilemi
2Mamimɛ, ke nyɛ sɛ ka slɔɔtohi fuu a mi ɔ, nyɛɛ bu lɛ kaa bua jɔmi sɔuu; 3ejakaa nyɛ le kaa kami nɛ a kaa nyɛ hemi kɛ yemi ɔ tsɛɛ tsui si tomi kɛ baa. 4Nyɛ ha tsui si tomi ɔ nɛ gbe e nitsumi nya kɛ pi si, konɛ nyɛɛ hi kɛ pi si, nɛ nyɛɛ su, nɛ e ko piɛ nyɛ nɔ́ ko nɔ́ ko. 5Se ke e hia nyɛ ti nɔ ko ni lemi ɔ, e kpa Mawu nɛ haa nihi kulaa faa kɛ bua jɔmi nɛ e ka we nɔ hɛ mi ɔ pɛɛ, nɛ e ma ngɔ ha lɛ. 6Se e kpa pɛɛ ngɛ hemi kɛ yemi mi, nɛ e ko je nɔ́, ejakaa nɔ jelɔ ɔ e ngɛ kaa oslɔke nɛ kɔɔhiɔ fiaa kɛ yaa kɛ baa. 7Jamɛ a nɔmlɔ ko ko susu kaa e ma na nɔ́ ko kɛ je Nyɔmtsɛ ɔ dɛ mi; 8juɛmi enyɔenyɔtsɛ ko nyɛɛ we tutuutu ngɛ e blɔhi a nɔ.
Ohia kɛ ninami
9Nyɛmi nɛ ji ohiafo ɔ, e fia ke Mawu wo e nɔ ɔ, 10nɛ niatsɛ ɔ, e fia ke Mawu ba lɛ si, ejakaa e ma ngla kaa nga mi mɔmɔ. 11Ejakaa pu tee si nɛ e tsoo nɛ e gbliɔ nga a, nɛ e mɔmɔ ɔmɛ wɔleɔ pueɔ si nɛ e fɛu ɔ puɛɔ. Ja nɔuu niatsɛ hu hɛ mi ma kpata ngɛ e blɔ ɔmɛ a nɔ.
Kami
12Agbaa nyumu nɛ toɔ e tsui si ngɛ ka mi, ejakaa ke a ka lɛ nɛ e nyɛ nya da a, e ma na wami jlasi nɛ Nyɔmtsɛ ɔ wo he si ha ninɛmɛ nɛ suɔ lɛ ɔ. 13Ke a ka nɔ ko ɔ, e ko de ke: ‘Mawu ngɔ a je kɛ ka mi.’ Ejakaa Mawu ɔ a kɛ́ lɛ ngɛ ni yayamihi a mi, nɛ lɛ nitsɛ hu e kɛ́ nɔ ko. 14Se nɔ tsuaa nɔ ɔ, lɛ nitsɛ e kɔnɔ nɛ gblaa lɛ nɛ mlɔɔ lɛ ɔ lɛ kaa lɛ. 15Lɔ ɔ se ɔ akɔnɔ ɔ, ke e ngɔ ho ɔ, e fɔɔ yayami, nɛ yayami hu, ke e wa a, e fɔɔ gbenɔ.
16Nyɛ ko ha nɛ a mlɔɔ nyɛ, mamimɛ nɛ i suɔ.
17Dloomi ni kpakpahi kulaa kɛ nike ni nɛ hi kɛ pi si kulaa a, hiɔwe e jee kɛ kpleɔ si, kɛ jee Mawu nɛ ji lahi a tsɛ ɔ ngɔ, nɔ nɛ mi nɛ su tsakemi kɛ plɛmi ko be ɔ. 18Lɛ nitsɛ e suɔmi nya a kɛ anɔkuale munyu ɔ fɔ wɔ, konɛ waa pee e nibɔ ni ɔmɛ a mi kekleekle yiblii.
Numi kɛ peemi
19Mamimɛ nɛ i suɔ, nyɛ kai enɛ ɔ nɛ nyɛ hɛ nɛ ko je nɔ. Nɔ tsuaa nɔ he nɛ sɔ kɛ nɔ numi, e humi si kɛ munyu tumi, e muklii mi nɛ ko fu mla. 20Ejakaa nyumu muklii mi fumi tsu we Mawu dami nya ni. 21Lɔ ɔ he ɔ, nyɛ sake mu ni tsumi kɛ subai yayamihi kulaa ngɔ pue he, nɛ nyɛɛ kɛ he si bami nɛ he munyu ɔ nɛ a du ngɛ nyɛ mi nɛ ngɛ he wami nɛ e kɛ ma he nyɛ klaa yi wami ɔ.
22Nyɛɛ pee munyu ɔ nɔ yeli, se pi munyu ɔ nuli kɛkɛ, nɛ nyɛɛ kɛ mlɔɔ nyɛ nitsɛmɛ nyɛ he. 23Ejakaa ke nɔ ko ji munyu ɔ nulɔ kɛkɛ se pi e nɔ yelɔ hulɔ ɔ, kikɛmɛ a nɔmlɔ nɛ ɔ ngɛ kaa nyumu ko nɛ hyɛɛ e hɛ mi su ɔ ngɛ ahuhuɛ mi; 24ejakaa e hyɛɛ e he, nɛ e jee kɛ yaa nɛ amlɔ ɔ nɔuu ɔ, e hɛ jee bɔ nɛ e ngɛ ɔ nɔ. 25Se nɔ nɛ hyɛɛ he yemi mlaa nɛ hi kɛ pi si kãii, nɛ e hɛ hii he be tsuaa be, nɛ e pi nɔ nɛ nuɔ nɛ e hɛ jee nɔ, se mohu e ji e nɔ yelɔ nɛ tsuɔ he ni ɔ, jamɛ a tsɛ ɔ Mawu maa gbaa lɛ ngɛ e nɔ́ tsuaa nɔ́ peemi mi.
26Se ke e peɔ nyɛ ti nɔ ko kaa Mawu jalɔ ji lɛ nɛ e kɔɛ e lilɛ mi ɔ, e ngɛ e he sisie, nɛ kikɛmɛ a nɔmlɔ nɔ jami ɔ ji yaka. 27Mawu jami nɛ he tsɔ nɛ he be mu ko ngɛ Mawu tsɛ ɔ hɛ mi ji nɛ ɔ nɛ, kaa a slaa ahusahi kɛ yalɔyi ngɛ a hiamihi a mi, nɛ e to e he nɛ je ɔ ko wo e he mu.",https://www.bible.com/bible/2322/JAS.1.DAN77
YAKOBO 2,"Hɛ mi hyɛmi he kɔkɔ bɔmi
1Mamimɛ, nyɛɛ kɛ nihi a hɛ mi hyɛmi ko futu wa Nyɔmtsɛ Yesu Kristo nɛ ji hɛ mi nyami Nyɔmtsɛ ɔ hemi kɛ yemi ɔ mi. 2Ejakaa ke nyumu ko nɛ wo sika ga kɛ tade nɛ ngɛ fɛu ba sɛ nyɛ kpe he ɔ, nɛ ohiafo ko hu nɛ wo tade yaya ba sɛ mi, 3nɛ nyɛ bu nɔ nɛ wo tade nɛ ngɛ fɛu ɔ, nɛ nyɛ de lɛ ke: “Moo lɛɛ ba hi he kpakpa nɛ ɔ;” nɛ ohiafo ɔ lɛɛ nyɛ de lɛ ke: “Moo lɛɛ da lejɛ ɔ,” aloo “Ba hi ye nane nya ngɛ hiɛ ɔ” ɔ, 4anɛ pi nihi a mi nɛ nyɛ ngɛ hlae ngɛ nyɛ kpɛti, nɛ nyɛɛ kɛ juɛmi yayami ngɛ kojoe nɛ ɔ lo?
5Mamimɛ nɛ i suɔ, nyɛɛ bu tue! Anɛ pi je nɛ ɔ mi ohiafohi nɛ ji niatsɛmɛ ngɛ hemi kɛ yemi blɔfami ɔ nɛ Mawu hla, konɛ matsɛyemi nɛ e wo he si ngɔ ha ninɛmɛ nɛ a suɔ lɛ ɔ nɛ e pee a nɔ lo? 6Nɛ nyɛɛ lɛɛ nyɛ gbee ohiafo ɔ he guɛ. Anɛ pi niatsɛmɛ ɔmɛ nɛ yeɔ nyɛ nɔ wawɛɛ, nɛ mɛ nɔuu lɛ a kpakaa nyɛ kɛ yaa kojomi he ɔmɛ? 7Anɛ pi mɛ nɔuu nɛ a gbee biɛ kpakpa nɛ a kɛ tsɛɔ nyɛ ɔ he guɛ ɔ lo?
8Lɔ ɔ he ɔ, ke nyɛ ye kita nɛ ji Mlaa a mi go nɛ deɔ ke: “Suɔ o nyɛmi kaa bɔ nɛ o suɔ mo nitsɛ o he” ɔ nɔ ngɛ ngmami ɔ nya a, lɛɛ nyɛ ngɛ pee saminya. 9Se ke nihi a hɛ mi nyɛ hyɛɛ ɔ, lɔ ɔ lɛɛ nyɛ ngɛ yayami pee nɛ Mlaa a buu nyɛ fɔ kaa mlaa tɔli. 10Ejakaa nɔ nɛ maa ye Mlaa mluku ɔ kulaa nɔ tete, se e ma tɔ ngɛ kake mi ɔ, e tɔ kulaa nɔ. 11Ejakaa nɔ nɛ de ke: “Koo bɔ ajuama” a, lɛ nɔuu lɛ de ke: “Koo gbe nɔmlɔ.” Nɛ ke o bɔɛ ajuama, se o gbee nɔmlɔ ɔ, mlaa tɔlɔ ji mo. 12Nyɛɛ tu munyu nɛ nyɛɛ pee nyɛ nihi kaa nihi nɛ he yemi mlaa a kɛ maa kojo mɛ. 13Ejakaa kojomi mi ɔ, nɔ nɛ nɛ́ mɔbɔ ɔ, a be lɛ mɔbɔ nae; mɔbɔ nalɔ yi kojomi gbeye.
Hemi kɛ yemi kɛ ni tsumi
14Mamimɛ, ke nɔ ko ke e ngɛ hemi kɛ yemi, se e be ni tsumihi ɔ mɛni se nami lɛ ngɛ mi? Anɛ hemi kɛ yemi ɔ ma nyɛ e yi wami ma he lo? 15Ke nyɛmi nyumu ko loo nyɛmi yo ko hɛɛ e he gu nɛ e nɛ e nya mi ngma, 16nɛ nyɛ ti nɔ ko ya de mɛ ke: “Nyɛɛ ya ngɛ he jɔmi mi; nyɛ ya hlue la, nɛ nyɛ ya ye ni nɛ nyɛɛ tɔ” — se e ha we mɛ nihi nɛ ngɛ nɔmlɔ tso ɔ hiae ɔ, mɛni se nami lɛ ngɛ mi? 17Ja nɔuu hemi kɛ yemi hu, ke ni tsumihi be he ɔ, e ji hemi kɛ yemi gbogboe.
18Se nɔ ko ma de ke: “Moo lɛɛ o ngɛ hemi kɛ yemi, nɛ imi lɛɛ, i ngɛ ni tsumihi;” tsɔɔ mi o hemi kɛ yemi nɛ ni tsumihi be he ɔ, nɛ imi hu ma je ye ni tsumi ɔmɛ a mi ma tsɔɔ mo ye hemi kɛ yemi ɔ. 19Moo lɛɛ o heɔ yeɔ kaa Mawu ɔ nɔ kake ʼi. O pee saminya! Mumi yayami ɔmɛ hu heɔ yee ja, nɛ a he doo kɛ gbeye yemi. 20Oo, kuasia, o ngɛ hlaɔ nɛ o le kaa hemi kɛ yemi nɛ ni tsumihi be he ɔ, hemi kɛ yemi gbogboe ʼi lo? 21Wa tsɛ Abraham ɔ, anɛ pi ni tsumihi a nɔ nɛ a da kɛ wo lɛ nguɔ, benɛ e kɛ e bi Isak ya fɔ bɔ sami latɛ ɔ nɔ ɔ lo? 22Tse o na kaa hemi kɛ yemi kɛ e ni tsumi ɔmɛ nɛ nyɛɛ, nɛ e ni tsumi ɔmɛ a mi e je nɛ e hemi kɛ yemi ɔ hi kɛ pi si ɔ nɛ, 23nɛ ngmami ɔ nɛ deɔ ke: “Nɛ Abraham he Mawu nɛ ɔ ye nɛ a bu enɛ ɔ dami ha lɛ” ɔ ba mi, nɛ a tsɛ lɛ ke “Mawu huɛ.” 24Lɔ ɔ he ɔ, nyɛ na kaa ni tsumihi a mi a jee kɛ woɔ nɔmlɔ nguɔ, se pi hemi kɛ yemi kɛkɛ mi.
25Ja nɔuu Rahab, ajuama a hu, anɛ pi ni tsumihi a nɔ nɛ a da kɛ wo lɛ nguɔ, benɛ e he bɔfo ɔmɛ atuu nɛ e je mɛ blɔ kɛ gu blɔ kpa nɔ ɔ lo? 26Ejakaa kaa bɔ nɛ nɔmlɔ tso nɛ mumi be mi ɔ ji gbogboe ɔ, ja nɔuu hemi kɛ yemi nɛ ni tsumihi be he ɔ ji hemi kɛ yemi gbogboe.",https://www.bible.com/bible/2322/JAS.2.DAN77
YAKOBO 3,"Lilɛ
1Mamimɛ, nyɛ fuu nyɛ ko pee nyɛ he tsɔɔli, ejakaa nyɛ le kaa wɔ tsɔɔli ɔmɛ ɔ, wa kojomi nya maa wa. 2Ejakaa wɔ tsuo kulaa wa tɔɔ fuu. Ke nɔ ko tɔ we ngɛ munyu mi ɔ, lɛɛ nɔmlɔ nɛ hi kɛ pi si ji lɛ, nɛ e ngɛ he wami nɛ e kɛ maa ye e nɔmlɔ tso mluku ɔ kulaa nɔ. 3Ke waa kɛ okpɔngɔ nya mi dade woɔ a nya mi konɛ a bu wɔ tue ɔ, wa ma nyɛ kpaka mɛ kɛ ya he nɛ wa suɔ. 4Oʼɛ, lɛhi hu, e ngɛ mi kaa a kle hluu, nɛ kɔɔhiɔ nɛ nya wa kpakaa mɛ, se kudɔɔ nyafii ko kɛkɛ a kɛ kudɔɔ mɛ kɛ yaa he tsuaa he nɛ lɛ kudɔɔtsɛ ɔ suɔ. 5Ja nɔuu lilɛ hu, e ji nɔmlɔ tso he nɔ ko nyafii, se efiãa ni nguahi, oʼɛ, la nyafii hu, nyɛɛ hyɛ hue abɔ sɔuu nɛ e saa! 6Nɛ lilɛ ɔ hu la ʼi, wa he ni ɔmɛ a kpɛti ɔ, lilɛ ji ni yayahi a je nɛ bleɔ nɔmlɔ tso mluku ɔ kulaa. E maa ma je mi si himi kulaa nya la kɛ la nɛ jee abosiami a je nitsɛ. 7Nɔmlɔ nyɛɔ jɔɔ nga mi lohwehi kɛ lohwe pɛlitsɛmɛ kɛ nihi nɛ waa kɛ nihi nɛ ngɛ wo mi ɔmɛ a su tsuaa su he; 8se lilɛ ɔ, nɔmlɔ ko nɔmlɔ ko nyɛ we e he jɔɔmi; nɔ́ yayami nɛ plegeje nɛ e hyi tɔ kɛ duɔ nɛ gbee nɔ ʼi. 9Lɔ ɔ nɔuu waa kɛ gbaa Nyɔmtsɛ ɔ kɛ Tsɛ ɔ, nɛ lɔ ɔ nɔuu hulɔ waa kɛ gbiɛɛ nimli nɛ a bɔ ngɛ Mawu subai nɔ ɔ. 10Nya kake ɔ nɔuu mi gbaami kɛ gbiɛmi jee. Mamimɛ, enɛ ɔmɛ ɔ, e sɛ́ nɛ e baa ja. 11Anɛ nyu hɛngmɛ baa nyu mua kɛ ngo nyu kɛ jee e hɛngmɛ kake ɔ nɔuu mi lo? 12Mamimɛ, anɛ ngmɔkɔ tso ma nyɛ nu tso yiblii maa wo, aloo wai tso maa wo ngmɔkɔ? Ja nɔuu kɛ́ ngo nyu ko be nyu mua nyɛe maa pee.
Ni lemi nɛ je hiɔwe
13Mɛnɔ ji ni lelɔ kɛ sane se kɔlɔ ngɛ nyɛ kpɛti? Ha nɛ e kɛ je mi bami kpakpa nɛ tsɔɔ lɛ nitsɛ e nitsumi ɔmɛ ngɛ kpoo peemi kɛ ni lemi mi. 14Se ke hunga jemi yaya kɛ pɛ, kɛ he suɔmi ngɛ nyɛ mi ɔ, nyɛ ko fia nɛ nyɛɛ ye lakpa ngɔ si anɔkuale ɔ. 15Kikɛmɛ a ni lemi nɛ ɔ, pi hiɔwe nɛ e je, se mohu zugba nɛ ɔ nɔ nɔ́ ʼi, he lo nya nɔ́ ʼi, mumi yayamihi a nɔ́ ʼi. 16Ejakaa he nɛ hunga jemi kɛ pɛ ngɛ ɔ, lejɛ ɔ sakasaka peemi kɛ ni yayahi kulaa ngɛ. 17Se ni lemi nɛ je hiɔwe ɔ, kekleekle ɔ, e he tsɔ, lɔ ɔ se ɔ, e he jɔ, e hɛ ka si, e buɔ tue, e hyi tɔtɔɔtɔ kɛ mɔbɔ nami kɛ yiblii kpakpahi, e ji nɔ́, e pee we osato. 18Dami yiblii ɔ, nihi nɛ peɔ he jɔmi nihi ɔ, mɛ lɛ a duɔ ngɛ he jɔmi mi.",https://www.bible.com/bible/2322/JAS.3.DAN77
YAKOBO 4,"Je ɔ kɛ huɛbɔmi
1Jije tahi kɛ kunɔhi nɛ ngɛ nyɛ kpɛti ɔ je? Anɛ pi nyɛ kɔnɔhi nɛ hwuɔ ta ngɛ nyɛ he ni ɔmɛ a mi ɔ mi nɛ a je lo? 2Nihi peɔ nyɛ akɔnɔ, se nyɛ na we; lɔ ɔ he ɔ nyɛ gbee nɔ; nyɛ jee hunga, se nyɛ nine nyɛ we nɔ nɛ e su; lɔ ɔ he ɔ nyɛ nɔɔ kunɔ nɛ nyɛ pɛɛ; nyɛ na we nɔ́ nɛ nyɛ ngɛ hlae ɔ, ejakaa nyɛ kpa we he pɛɛ. 3Nyɛ kpaa pɛɛ, nɛ nyɛ na we, ejakaa nyɛ kpaa pɛɛ yaya konɛ nyɛ kpata ni ɔmɛ a hɛ mi ngɛ nyɛ kɔnɔ ɔmɛ a mi. 4Gbapuɛli! Nyɛ li kaa je nɛ ɔ kɛ huɛbɔmi ɔ Mawu nyɛmi ʼi lo? Lɔ ɔ he ɔ, nɔ tsuaa nɔ nɛ suɔ nɛ e kɛ je ɔ nɛ bɔ huɛ ɔ, e ji Mawu henyɛlɔ. 5Aloo nyɛ susu kaa yaka nɛ ngmami ɔ deɔ ke: “Hunga jemi se mumi nɛ hii wa mi ɔ dii” ɔ? 6Se Mawu dloɔ nɔ babauu. Ejakaa ngmami ɔ deɔ ke: “Mawu ɔ, e kuɔ he woli a nya, se he si bali e dloɔ.” 7Lɔ ɔ he ɔ, nyɛɛ ba nyɛ he si ha Mawu; nyɛɛ te si ngɔ wo Abosiami, nɛ e maa tu nyɛ nya fo. 8Nyɛɛ hɛ nyɛ kɛ su Mawu he, nɛ e maa hɛ lɛ kɛ su nyɛ he Nyɛ fɔ nyɛ dɛ, nyɛ yayami peeli, nɛ nyɛ ha nyɛ tsui he nɛ tsɔ, nyɛ juɛmi enyɔenyɔtsɛmɛ. 9Nyɛɛ ye kɔmɔ, nyɛɛ wo ya nɛ nyɛ fo; nyɛ muɔ ɔ nɛ plɛ kɔmɔ yemi, nɛ nyɛ bua jɔmi ɔ hu nɛ plɛ hɛ mi si puemi. 10Nyɛɛ ba nyɛ he si ngɛ Nyɔmtsɛ ɔ hɛ mi, nɛ e ma wo nyɛ nɔ.
Nyɛmi kojomi he kɔkɔbɔmi
11Nyɛ ko ye nyɛ sibi a he sieku, mamimɛ. Nɔ nɛ tuɔ e nyɛmi he munyu aloo e kojoɔ e nyɛmi ɔ, Mlaa a e ngɛ munyu tue kɛ ngɛ sie, nɛ Mlaa a e ngɛ kojoe ɔ nɛ. Ke o ngɛ Mlaa a kojoe, ɔ pi Mlaa a nɔ yelɔ ji mo, se Mlaa a kojolɔ mohu ji mo. 12Nɔ kake ji mlaa wolɔ kɛ kojolɔ, nɔ nɛ ngɛ he wami nɛ e kɛ heɔ nɔ yi wami nɛ e kɛ kpataa nɔ hɛ mi hulɔ; se moo lɛɛ, mɛnɔ ji mo nɛ o kojoɔ o nyɛmi?
Fiami he kɔkɔbɔmi
13Jehanɛ, nyɛ ninɛmɛ nɛ nyɛ deɔ ke: “Mwɔnɛ loo hwɔɔ ɔ wa maa ya kikɛmɛ a ma nɛ ɔ loo kikɛmɛ a ma nɛ ɔ mi, nɛ wa ya ye jeha kake ngɛ lejɛ ɔ, nɛ wa ya ye jua, nɛ wa na se,” 14kpahu nyɛ li hwɔɔ sane. Ejakaa mɛni ji nyɛ wami ɔ? E ji afua nɛ woɔ be bɔɔ ko, nɛ ke pee se ɔ e laa. 15Lɔ ɔ he ɔ, e sa mohu nɛ nyɛ deɔ ke: “Ke Nyɔmtsɛ ɔ suɔ nɛ wa yi na wami ɔ, lɔ ɔ lɛɛ wa maa pee enɛ ɔ loo enɛ.” 16Se jehanɛ nyɛ fiaa ngɛ nyɛ he womi ɔmɛ a mi; kikɛmɛ a fiami nɛ ɔ kulaa a yayami ʼi. 17Lɔ ɔ he ɔ, nɔ nɛ le kpakpa peemi nɛ e pee we ɔ, e ji yayami ha lɛ.",https://www.bible.com/bible/2322/JAS.4.DAN77
YAKOBO 5,"Kɔkɔbɔmi ha niatsɛmɛ
1Jehanɛ, nyɛ niatsɛmɛ, nyɛɛ bu tue, nyɛ fo ya nɛ nyɛ wɔ lele ngɛ dengmehi nɛ maa ba nyɛ nɔ ɔmɛ a he! 2Nyɛ ni babauu ɔ sa, nɛ nyɛ tade ɔmɛ hu wɔyewɔyehi ye. 3Nyɛ sika tsu kɛ nyɛ sika hiɔ ɔmɛ nɔ kana, nɛ a he kana amɛ maa ye nyɛ he odase, nɛ e maa sã nyɛ he womi mi kaa la. Nyɛ bua juetli nya ngɔ to ngɛ nyagbe ligbi ɔmɛ a mi. 4Oʼɛ, ni tsuli nɛ kpa nyɛ ngmɔ ni nɛ nyɛ wui mɛ hiɔ ngɛ sisimi nya a ngɛ ngmlaa kpae, nɛ nihi nɛ bua nyɛ ni ɔmɛ a nya amɛ a ngmlaa a sɛ Asafo Nyɔmtsɛ ɔ tue mi. 5Nyɛ ye nyɛ nya ni ngɛ zugba a nɔ, nɛ nyɛ ho ya. Nyɛ lɛ nyɛ tsui hluu kɛ ya su gbemi ligbi ɔ nɔ. 6Nyɛ bu dalɔ ɔ fɔ, nɛ nyɛ gbe lɛ, nɛ e tsi we nyɛ nya.
Tsuisitomi kɛ sɔlemi
7Lɔ ɔ he ɔ mamimɛ, nyɛɛ to nyɛ tsui si, kɛ ya su Nyɔmtsɛ ɔ bami be ɔ. Nyɛɛ hyɛ bɔ nɛ hulɔ ɔ mlɛɔ zugba a ni bami nɛ he jua wa, nɛ e toɔ e tsui si ngɛ he kɛ ya suu be nɛ gbo kɛ gbiɛ nyu nɛɛ ɔ; 8nyɛ hu nyɛɛ to nyɛ tsui si; nyɛɛ da si tutuutu, ejakaa Nyɔmtsɛ ɔ bami be ɔ su ta.
9Mamimɛ, nyɛ ko pia nyɛ sibi konɛ Mawu ko kojo nyɛ. Oʼɛ, kojolɔ ɔ daa si ngɛ sinya a nya. 10Mamimɛ, nyɛɛ ngɔ gbali nɛ tu munyu ngɛ Nyɔmtsɛ ɔ biɛ mi ɔ ngɔ pee amanehlu kɛ tsui si tomi nɔ hyɛmi nɔ. 11Wa tsɛɔ ninɛmɛ nɛ toɔ a tsui si ɔ ke nihi nɛ a gbaa. Nyɛ nu Hiob tsui si tomi ɔ he, nɛ nyɛ na bɔ nɛ Nyɔmtsɛ ɔ to lɛ ha ngɛ nyagbe mi ɔ, ejakaa Nyɔmtsɛ ɔ mi mi saa lɛ babauu nɛ e muklii mi jɔ hulɔ.
12Se titli ɔ, mamimɛ, nyɛ ko ka kita, hiɔwe jio, zugba jio, aloo kita kpa ko jio; nyɛ “Ee” nɛ pee ee, nɛ “Dɛbi” nɛ pee dɛbi, konɛ nyɛ ko sɛ kojomi mi.
13Ke nyɛ ti nɔ ko ngɛ amanehlu mi ɔ, e sɔle; kɛ nɔ ko bua jɔ ɔ, e la yi jemi la. 14Ke nyɛ ti nɔ ko be he wami ɔ, e tsɛ asafo ɔ mi nikɔtɔma amɛ kɛ ba e ngɔ nɛ a pɔ lɛ nu ngɛ Nyɔmtsɛ ɔ biɛ mi nɛ a sɔle ha lɛ, 15nɛ hemi kɛ yemi sɔlemi nɛ ɔ ma he hiɔtsɛ ɔ yi wami, nɛ Nyɔmtsɛ ɔ ma tle lɛ si, nɛ ke e pee yayami ɔ, a kɛ maa pa lɛ. 16Nyɛɛ jaje nyɛ he yayami ɔmɛ ngɔ tsɔɔ nyɛ he, nɛ nyɛɛ sɔle ngɔ ha nyɛ he, konɛ a tsa nyɛ. Dalɔ sɔlemi nɛ mi wa a nyɛɔ nihi babauu tsuɔ. 17Elia ji nɔmlɔ adesa kaa wɔ nɔuu, nɛ e sɔle sɔlemi ko konɛ hiɔmi ko nɛ, nɛ e nɛ́ ngɛ zugba a nɔ jeha etɛ kɛ hlami ekpa sɔuu. 18Nɛ e kpale sɔle, nɛ Mawu ha hiɔmi nɛ, nɛ zugba a ba ni.
19Mamimɛ, ke nyɛ ti nɔ ko tla blɔ kɛ je anɔkuale ɔ mi nɛ nɔ ko ngɛ lɛ kpalee ekohu ɔ, 20ha nɛ e le kaa nɔ nɛ kpaleɔ yayami peelɔ kɛ jee e blɔ tlami mi ɔ ma he yayami peelɔ ɔ klaa yi wami kɛ je gbenɔ mi, nɛ e maa ha yayamihi fuu nɔ.",https://www.bible.com/bible/2322/JAS.5.DAN77
1 PETRO 1,"1Petro nɛ ji Yesu Kristo bɔfo ɔ, ngma ya ha nibwɔhi nɛ gbɛ fia Ponto, Kapodokia, Asia kɛ Bitinia a. 2Nimli nɛ ɔmɛ ji nihi nɛ a hla, ngɛ Tsɛ Mawu ɔ yi mi tomi nya, ngɛ Mumi ɔ he tsukɔmi mi, kɛ ha Yesu Kristo tue bumi kɛ he fɔmi ngɛ e muɔ ɔ mi.
Dloomi kɛ hejɔmi nɛ e hiɛ fuu ha nyɛ!
Hɛ kɛ nɔ fɔmi nɛ hɛ ngɛ
3A gbaa Mawu kɛ wa Mawetsɛ Yesu Kristo Tsɛ ɔ, nɔ nɛ fɔ wɔ ehe ngɛ lɛ nitsɛ e mɔbɔnami babauu ɔ nya, ngɔ ha hɛ kɛ nɔ fɔmi ngɛ Yesu Kristo si nɛ ete kɛ je gbeje ɔ he. 4Enɛ ɔ haa wɔ hɛ kɛ nɔ fɔmi ngɛ gbo si ni nɛ puɛ we, nɛ mu be he, nɛ kpa we, nɛ a ngɔ to ngɛ hiɔwe ha nyɛ ɔ he, 5nyɛ nihi nɛ a gu hemi kɛ yemi nɔ buu nyɛ he ngɛ Mawu he wami nya ngɔ toɔ yi wami hemi nɛ a dla ngɔ to nɛ a ma je kpo ngɛ nyagbe be ɔmɛ a mi ɔ.
6Nyɛ bua nɛ jɔ ngɛ enɛ ɔ he, pohu e maa hia kaa nyɛ maa ye kɔmɔ bɔɔ ko amlɔ nɛ ngɛ kahi slɔɔtohi a mi; 7konɛ a na nyɛ hemi kɛ yemi sami ɔ kaa e he jua wa babauu. Sika tsu po nɛ puɛɛ ɔ, a kaa ngɛ la mi; nɛ lɔ ɔ he ɔ nyɛ hemi kɛ yemi nɛ he jua wa pe sika tsu ɔ hu sa nɛ a ka lɛ konɛ e nyɛ nɛ e hi si. Lɛɛ, nyɛ nine maa su yi jemi kɛ hɛ mi nyami kɛ bu nɔ ngɛ Yesu Kristo kpo jemi ɔ mi, 8nɔ nɛ nyɛ nɛ́ lɛ mohu, se nyɛ suɔ lɛ, nɔ nɛ amlɔ nɛ ɔ hu nyɛ nɛ lɛ mohu, se nyɛ he e nɔ ye, lɔ ɔ he ɔ, nyɛ mi mi fliɔ nyɛ kɛ bua jɔmi kɛ nyami babauu nɛ a be nyɛe maa kale, 9ejakaa nyɛ nine maa su hemi kɛ yemi nyagbe nɛ ji nyɛ klaa amɛ a yi wami hemi ɔ nɔ.
10Kikɛmɛ a yi wami hemi nɛ ɔ gbali nɛ gba ngɛ dloomi nɛ ba nyɛ nɔ ɔ he ɔ hla se blɔ, nɛ a bi si; 11nɛ a kpale bi be ɔ si, be nɛ kɛ bɔ nɛ Kristo Mumi nɛ ngɛ a mi ɔ je tsɔɔ, benɛ Mumi ɔ ngɛ amanehlu nɛ maa ba Kristo nɔ kɛ hɛ mi nyami nɛ maa ba ngɛ kɔlɔ ɔmɛ a se ɔ he odase yee kɛ ngɛ toe ɔ. 12Nɛ Mawu je tsɔɔ gbali ɔmɛ ke, tsa pi mɛ nitsɛmɛ a he ʼi, se nyɛ mohu nyɛ he nɛ a sɔmɔ ngɛ kikɛmɛ a ni nɛ ɔmɛ a he, nihi nɛ jehanɛ nihi nɛ jaje sane kpakpa a tsɔɔ nyɛ ngɛ Mumi Klɔuklɔu nɛ a tsɔ kɛ je hiɔwe ɔ jaje tsɔɔ nyɛ ɔ. Ni nɛ ɔmɛ ji nihi nɛ hiɔwe bɔfohi tete hɛ jaa ngɛ he kaa a ko na mi.
Sihimi klɔuklɔu
13Lɔ ɔ he ɔ, nyɛ dla nyɛ juɛmi kɛ ha ni tsumi, nyɛ hɛ nɛ ka si, nɛ nyɛɛ ngɔ nyɛ hɛ ngɔ fɔ dloomi nɛ a kɛ ma ha nyɛ ngɛ Yesu Kristo kpo jemi ɔ mi ɔ nɔ kulaa. 14Nyɛɛ pee nyɛ he kaa bimɛ tue buli, nɛ nyɛ ko ba nyɛ je mi ngɛ sa benɛ nyɛ li nɔ́ ko ɔ mi akɔnɔ ɔmɛ a nya hu, 15se mohu ɔ, bɔ nɛ nɔ nɛ tsɛ nyɛ ɔ ngɛ klɔuklɔu ɔ, nyɛ hu nyɛɛ pee klɔuklɔu ngɛ nyɛ je mi bami tsuo mi. 16Ejakaa pa ngma ke: “Nyɛɛ pee klɔuklɔu ejakaa klɔuklɔu ji mi.”
17Nɛ ke nyɛ tsɛɔ nɔ nɛ hyɛ we nihi a hɛ mi se e kojoɔ ngɛ nɔ tsuaa nɔ ni tsumi nya a ke nyɛ tsɛ ɔ, nyɛɛ kɛ gbeye yemi nɛ ba nyɛ je mi ngɛ nyɛ wami be nɛ piɛ nɛ ɔ mi. 18Nyɛ le kaa pi nihi nɛ puɛɔ, kaa juɛtɛɛ loo sika tsu, a kɛ kpɔ nyɛ kɛ je nyɛ yakayaka je mi bami nɛ nyɛ na kɛ je nyɛ tsɛmɛ ɔmɛ a ngɔ ɔ mi, 19se mohu, Kristo, nɔ nɛ ngɛ kaa to bi nɛ he be piami loo mu ko ɔ muɔ nɛ he jua wa a. 20A hla lɛ momo sa loko a to je ɔ sisi, se e a je lɛ kpo ngɛ be ɔmɛ a nyagbe mi ngɛ nyɛ he. 21Nyɛ gu e nɔ he Mawu, nɔ nɛ tle lɛ si kɛ je gbeje nɛ e wo e hɛ mi nyami ɔ ye, benɛ pee nɛ nyɛ hemi kɛ yemi kɛ nyɛ hɛ kɛ nɔ fɔmi nɛ hi Mawu nɔ.
22Jehanɛ, akɛnɛ nyɛ tsukɔ nyɛ klaa amɛ a he ngɛ anɔkuale tue bumi mi ha nyɛmimɛ a he dɔmi nɛ lakpa be mi he je ɔ, nyɛɛ kɛ tsui klɔuu nɛ suɔ nyɛ he saminya. 23Ejakaa a fɔ nyɛ ehe, nɛ pi munyu nɛ puɛɔ, se mohu nɔ́ nɛ puɛ we mi a je kɛ fɔ nyɛ kɛ gu Mawu hɛ kalɔ, nɔ nɛ hii si daa a munyu ɔ nɔ. 24Ejakaa
“He lo kulaa ngɛ kaa nga.
Nɛ e hɛ mi nyami ɔ kulaa ngɛ kaa nga mi mɔmɔ.
Nga gbliɔ nɛ e mi mɔmɔ ɔmɛ wɔleɔ;
25Se Nyɔmtsɛ ɔ munyu ɔ hii si kɛ yaa neneene.”
Enɛ ɔ ji munyu nɛ a jaje tsɔɔ nyɛ ke Sane Kpakpa a nɛ.",https://www.bible.com/bible/2322/1PE.1.DAN77
1 PETRO 2,"Wami tɛ kɛ ma klɔuklɔu ɔ
1Lɔ ɔ he ɔ, nyɛ sake yayami tsuo kɛ kutupɔ tsuo kɛ osato kɛ ninyɛ kɛ nihi a he munyu tumi kulaa ngɔ pue he. 2Nyɛɛ pee kaa bimwɔwi nɛ a fɔ he nɛ ngɛ mumi mi nyɔ nyu klɔuu hlae nɛ a nu, konɛ nyɛɛ wa kɛ na yi wami hemi. 3Ejakaa kaa bɔ nɛ ngmami ɔ de ɔ: “Nyɛ sa nyɛ nya Nyɔmtsɛ ɔ mimijɔmi ɔ.”
4Nyɛɛ ba Nyɔmtsɛ ɔ ngɔ kaa tɛ nɛ hɛ ngɛ nɛ nimli kua lɛ mohu, se Mawu lɛɛ, e hla lɛ nɛ e he jua wa ngɛ e hɛ mi, 5nɛ nyɛ hu, nyɛ ha a ngɔ nyɛ kaa tɛ nɛ hɛ ngɛ nɛ a kɛ fia mumi mi sɔlemi tsu nɛ nyɛɛ pee osɔfohi a weku konɛ nyɛɛ sã mumi mi bɔ nɛ sa Mawu hɛ mi kɛ gu Yesu Kristo nɔ. 6Ejakaa e ngɛ ngmami ɔ mi ke:
“Oʼɛ, i kɛ kɔ nya tɛ ngɛ si mae ngɛ Zion,
Tɛ nɛ a hla nɛ he jua wa,
Nɛ nɔ nɛ heɔ e nɔ yeɔ ɔ, zo be lɛ gbee kɔkɔɔkɔ.”
7Lɔ ɔ he ɔ, nyɛ nihi nɛ nyɛ heɔ yeɔ ɔ, tɛ nɛ ɔ he jua wa ha nyɛ; se ninɛmɛ nɛ he we yi ɔ, “tɛ nɛ tsu fiali ɔmɛ kua a, kɔlɔ ɔ nɔuu lɛ plɛ kɔ nya tɛ kɛ si tɛmi tɛ kɛ nane kpatami tɛ sa ha mɛ.” 8Nɛ ngmami kpã ko hu de ke:
“Enɛ ɔ ji si tɛmi tɛ
Kɛ nane kpatami tɛ sa ha mɛ.”
Ejakaa akɛnɛ a bui munyu ɔ tue he je ɔ, a tɛ si nɛ kɔlɔ ɔ nɔuu Mawu to ha mɛ.
9Se nyɛɛ lɛɛ, weku nɛ a hla ji nyɛ, matsɛmɛ nɛ yeɔ osɔlohi, je ma klɔuklɔu, ma nɛ e ngɔ pee e nɔ, konɛ nyɛɛ jaje nɔ nɛ tsɛ nyɛ kɛ je diblii ɔ mi kɛ ba lɛ nitsɛ e nyakpɛ la a he ɔ agbo jemi ɔ. 10Sa a, nyɛ pi ma, se jehanɛ ɔ, Mawu ma ji nyɛ; sa a, a nɛ nyɛ mɔbɔ, se jehanɛ ɔ, a na nyɛ mɔbɔ.
Mawu nyɔguɛhi
11Mamimɛ, i ngɛ munyu tue kɛ ngɛ nyɛ tsɔɔe kaa nibwɔhi kɛ blɔ hiali kaa nyɛɛ nyɛ he lo se dimi nihi nɛ kɛ klaa hwuɔ ta, 12nɛ nyɛɛ ba nyɛ je mi saminya ngɛ maje li a bimɛ ɔmɛ a kpɛti, konɛ nɔ́ mi nɛ a tuɔ nyɛ he munyu ngɛ kaa yayami peeli ɔ, nyɛ ni tsumi kpakpahi nɛ a naa a, a kɛ wo Mawu hɛ mi nyami ngɛ e bami ligbi ɔ nɔ.
13Nyɛɛ ba nyɛ he si ha nimli a blɔ nya tomi tsuaa blɔ nya tomi, ngɛ Nyɔmtsɛ ɔ he, matsɛ nɔ nɛ yeɔ nɔ ɔ jio, 14amlaalofohi nɛ e tsɔ ngɛ yayami peeli a tue gblami he kɛ kpakpa peeli a yi jemi he ɔ jio. 15Ejakaa ja ji Mawu suɔmi nya ni, kaa nyɛɛ kɛ kpakpa peemi nɛ tsi nihi nɛ be yi mi ɔmɛ a kuasia peemi ɔ nya. 16Kaa sodehehi, se pi ninɛmɛ nɛ ngɔɔ odehe yemi nɛ ɔ kɛ peɔ yayami nɔ hami nɔ, se mohu kaa Mawu sɔmɔli. 17Nyɛɛ bu nɔ tsuaa nɔ; nyɛɛ suɔ nyɛ nyɛmimɛ; nyɛɛ ye Mawu gbeye; nyɛɛ bu matsɛ.
Kristo amanehlu ɔ kaa nɔhyɛmi nɔ́
18Sɔmɔli, nyɛɛ kɛ gbeye yemi tsuo nɛ ba nyɛ he si ha nyɛ nyɔmtsɛmɛ, pi nimli kpakpahi kɛ mi mi hili kɛkɛ, se mohu nimli yayamihi hulɔ. 19Ejakaa enɛ ɔ ji dloomi ke Mawu he nilemi he je nɛ nɔ ko nyɛɔ nidɔ ni nya daa, nɛ e naa amanehlu nɛ sɛ ɔ. 20Ejakaa ke nyɛ tɔ nɛ a fia nyɛ ni ngɛ he, nɛ nyɛ to nyɛ tsui si ngɛ mi ɔ, mɛni se nami lɛ ngɛ mi? Se ke nɔ́ kpakpa nyɛ pee nɛ nyɛ na amanehlu ngɛ he, nɛ nyɛ to nyɛ tsui si ngɛ mi ɔ, kɔlɔ ɔ ji dloomi ngɛ Mawu hɛ mi. 21Enɛ nɔuu he nɛ a tsɛ nyɛ, ejakaa Kristo hu na amanehlu ha nyɛ nɛ e kɛ to okadi kɛ fɔ̃ si ha nyɛ, konɛ nyɛɛ nyɛɛ e nane ma he ɔmɛ a se, 22lɛ nɔ nɛ e pee we yayami nɛ jeha nɛ hu lakpa ko ji e nya mi ɔ, 23nɔ nɛ benɛ a ngɛ lɛ jɛe ɔ, e jɛ we nɔ ko tui nane mi, benɛ e ngɛ amanehlu nae ɔ, e gbiɛ́ nɔ ko, se mohu e tu e sane ngɔ wo nɔ nɛ kojoɔ dami nya a dɛ mi. 24Yesu nitsɛ tloo wa he yayami ɔmɛ ngɛ e nɔmlɔ tso ɔ hi kɛ ya sɛumi tso ɔ nɔ, konɛ wa gbo ha yayami nɛ wa hɛ hi ngmengmle ha dami, nɔ nɛ he pahi nɛ a kɛ tsa nyɛ ɔ. 25Ejakaa jinɛ nyɛ ngɛ kaa tohi nɛ laa, se jeha-nɛ ɔ, nyɛ kpale kɛ ba nyɛ klaa amɛ a lɛlɔ kɛ nɔhyɛlɔ ɔ ngɔ.",https://www.bible.com/bible/2322/1PE.2.DAN77
1 PETRO 3,"Yigbayi kɛ hunomɛ
1Ja nɔuu kɛ̃ nyɛ yigbayi ɔmɛ hu, nyɛɛ ba nyɛ he si ha nyɛ nitsɛmɛ nyɛ hunomɛ, konɛ ke ni komɛ he we munyu ɔ yi tete po ɔ, a si munyu ɔ se nɛ a gu yi ɔmɛ a je mi bami nɔ nɛ nine nɛ su a nɔ, 2ejakaa a naa nyɛ je mi bami nɛ he tsɔmi kɛ gbeye yemi ngɛ mi ɔ. 3Nyɛɛ kɛ yi gbɔmi kɛ sika ni womi kɛ tade womi nɛ ko lua nyɛ he, 4se mohu nyɛ he fɛu ɔ, a na ngɛ nyɛ tsui mi, ngɛ mumi nɛ he jɔ nɛ ngɛ kpoo nɛ puɛ we ɔ mi, kɔlɔ ɔ ji nɔ nɛ he jua wa ngɛ Mawu hɛ mi. 5Ejakaa sa a, jã yi klɔuklɔu ɔmɛ hu nɛ hɛ ngɛ Mawu nɔ ɔ dla a he, nɛ a ba a he si ha mɛ nitsɛmɛ a hunomɛ; 6kaa bɔ nɛ Sara bu Abraham tue nɛ e tsɛ lɛ e nyɔmtsɛ tete ɔ; Sara bi yihi ji nyɛ ke nyɛ peɔ kpakpa nɛ nyɛ yi haomi ko gbeye ɔ.
7Nyɛ, hunomɛ ɔ, ja nɔuu kɛ nyɛɛ kɛ nyɛ yi ɔmɛ nɛ hi si ngɛ ni lemi nyɛ, nɛ nyɛɛ kɛ bu nɛ bu yo ɔ kaa nɔ́ nɛ he wɛ tsɔ ko, akɛnɛ a kɛ nyɛ tsuo ji wami dloomi ɔ ni yeli ɔ, konɛ a ko tsi nyɛ sɔlemi ɔmɛ a blɔ.
Kpakpapeemi he nɔnami
8Nyagbe ɔ, nyɛ tsuo nyɛɛ hɛɛ juɛmi kake, nyɛɛ na ha nyɛ sibi, nyɛɛ suɔ nyɛ he kaa nyɛmimɛ, nyɛ mi mi nɛ jɔ ha nyɛ sibi, nyɛɛ ba nyɛ he si. 9Nyɛɛ kɛ yayami ko ma yayami nane mi aloo jɛmi ngɛ jɛmi nane mi, se mohu nyɛɛ gbaa, ejakaa nyɛ le kaa enɛ ɔ he nɛ a tsɛ nyɛ, konɛ nyɛ nine nɛ su gbaami ɔ nɔ. 10Kaa bɔ nɛ ngmami ɔ de ɔ:
“Nɔ nɛ ngɛ hlae nɛ e na wami
Nɛ e na ligbi kpakpahi ɔ,
E kɔ e lilɛ mi
Nɛ e ko ye lakpa.
11E sa e he kɛ je yayami he nɛ e pee kpakpa.
E hla he jɔmi nɛ e nyɛɛ kɔlɔ ɔ se.
12Ejakaa Nyɔmtsɛ ɔ hɛngmɛ ngɛ dali a he,
Nɛ e buɔ a pɛɛ kpamihi tue;
Se nihi nɛ peɔ ni yayamihi ɔ, Nyɔmtsɛ ɔ je e hɛ̃ ka mɛ.”
13Nɛ ke nyɛ bɔɔ nɔ kpakpa peemi he mɔde ɔ, mɛnɔ maa pee nyɛ yayami? 14Se ke dami he nɛ nyɛ ngɛ amanehlu nae tete po ɔ, a gbaa nyɛ! Nyɛ ko ye mɛ gbeye, nɛ nyɛ ko hao hulɔ, 15se Nyɔmtsɛ Kristo ɔ, nyɛɛ bu lɛ klɔuklɔu ngɛ nyɛ tsui mi. Nyɛ dla nyɛ he ngɔ to daa nɛ, konɛ ke nɔ ko bi nyɛ hɛ kɛ nɔ fɔmi nɛ ngɛ nyɛ mi ɔ sisi ɔ, nɛ nyɛ nyɛ lɛ heto nɛ nyɛ ha; se nyɛɛ pee kɛ mi mi jɔmi kɛ bu. 16Nyɛɛ hɛɛ he nile kpakpa, konɛ nɔ mi nɛ a tu nyɛ he munyu ngɛ kaa yayami peeli ɔ, zo nɛ gbe nihi nɛ gbe nyɛ je mi bami kpakpa nɛ ngɛ Kristo mi ɔ he guɛ ɔ. 17Ejakaa ke Mawu suɔ kaa nyɛɛ na amanehlu ɔ, e hi mohu kaa nyɛ maa na kaa kpakpa peeli pe nɔ nɛ nyɛ maa na kaa yayami peeli. 18Ejakaa Kristo nitsɛ hu na amanehlu si kake nyɔngloo ngɛ yayamihi a he, lɛ dalɔ ɔ, ngɛ nihi nɛ dɛ ɔmɛ a nane mi, konɛ e kɛ wɔ nɛ ya Mawu ngɔ. A gbe lɛ ngɛ he lo blɔfami mohu, se a ha lɛ wami ngɛ mumi blɔfami. 19Nɛ lɛ Mumi ɔ nɔuu mi e gu kɛ ya mumihi nɛ a wo mɛ tsu mi ɔmɛ a ngɔ, nɛ e ya fiɛ tsɔɔ mɛ. 20Nimli nɛ ɔmɛ ji nihi nɛ blema a, a bui Mawu tue benɛ e to e tsui si nɛ e mlɛ mɛ hluu ngɛ Noa be ɔmɛ a mi, benɛ a ngɛ daka ngua a kpɛe ɔ. Nihi bɔɔ nɛ ngɛ deka a mi — nihi kpaanyɔ — aklaahi a yi wami a he kɛ gu nyu mi. 21Enɛ ji baptisimi nyu ɔ he okadi nɛ a kɛ heɔ wa yi wami, nɔ́ nɛ pi he womi nɔ mu jemi, se mohu e ji he nile kpakpa somi nɛ e kɛ Mawu soɔ, kɛ guu Yesu Kristo si temi ɔ nɔ, 22nɔ nɛ ho hiɔwe ya nɛ e hii si ngɛ Mawu hiɛ ɔ nɔ nɛ a ngɔ hiɔwe bɔfohi kɛ he blɔhi kɛ he wamihi ngɔ wo e sisi ɔ.",https://www.bible.com/bible/2322/1PE.3.DAN77
1 PETRO 4,"Wami he
1Akɛnɛ Kristo na amanehlu ha wɔ ngɛ he lo mi he je ɔ, nyɛ hu nyɛɛ kɛ jamɛ a juɛmi ɔ nɔuu nɛ mia kaa ta hwumi nihi, ejakaa nɔ nɛ na amanehlu ngɛ he lo mi ɔ, e jɔɔ yayami peemi, 2konɛ be nɛ piɛ ha lɛ ngɛ he lo mi si himi nɛ ɔ mi ɔ, e ko hi si ngɛ nimli a kɔnɔhi a nya, se mohu ngɛ Mawu suɔmi nya nihi a nya. 3Ejakaa wa puɛ be babauu ngɛ be nɛ be momo ɔ mi kɛ pee nihi nɛ wɔ jali ɔmɛ peɔ, nɛ wa ba wa je mi ngɛ ya homi, akɔnɔhi, da demi, fiɛmi sakasakahi, jiklɔɔ kɛ wɔ jami ninyɛ nihi a mi. 4E peɔ wɔ jali ɔmɛ nyakpɛ kaa nyɛɛ kɛ mɛ yɛ́ kikɛmɛ a sakasaka peemi titãa nɛ ɔ nɔuu mi nɛ lɔ ɔ he ɔ, a tuɔ nyɛ he munyu yaya; 5se a maa bu akɔtaa ngɔ ha nɔ nɛ dla e he ngɔ to nɛ e maa kojo hɛ kãli kɛ ni gbogboehi tsuo ɔ. 6Ejakaa enɛ he je nɛ a jaje sane kpakpa a ngɔ tsɔɔ ni gbogboehi tete hu, ninɛmɛ nɛ a kojo mɛ ngɛ nimli a kojomi nya ngɛ he lo blɔfami mohu, se a hɛ maa hi ngmengmle kaa Mawu ngɛ mumi blɔfami.
Mawu nike nihi a nɔ hyɛli kpakpahi
7Nihi tsuo a nyagbe ɔ su ta; lɔ ɔ he ɔ, nyɛ juɛmi mi nɛ tsɔ nɛ nyɛ hɛ nɛ ka si kɛ ha sɔlemi. 8Se titli ɔ, suɔmi nɛ nyɛɛ kɛ suɔ nyɛ he ɔ mi nɛ wa, ejakaa suɔmi haa yayamihi babauu nɔ. 9Nyɛɛ pee nyɛ sibi nibwɔ nɛ zanue lami ko hi mi. 10Bɔ nɛ nɔ tsuaa nɔ na dloomi ke ni ɔ, nyɛ kɛ sɔmɔ nyɛ he, kaa Mawu dloomi nihi slɔɔto ɔmɛ a nɔ hyɛli kpakpahi. 11Ke munyu nɔ ko ngɛ tue ɔ, e tu lɛ kaa Mawu munyu; ke sɔmɔmi nɔ ko ngɛ sɔmɔe ɔ, e je he wami nɛ Mawu dloo lɛ ɔ mi; konɛ a gu Yesu Kristo nɔ nɛ a wo Mawu hɛ mi nyami ngɛ nihi kulaa mi, nɔ nɛ nɔ́ nɛ ji nyami ɔ, kɛ he wami ɔ, kɛ yaa neneene kɛ neneene ɔ! Amen.
Kristofono nɔnami
12Suɔli, nyɛ ko ha amanehlu la nɛ a kɛ ngɛ nyɛ kae ɔ nɛ pee nyɛ sane slɔɔto ko, kaa nɔ nɛ nɔ́ ko slɔɔto ko lɛ ngɛ nyɛ pee ɔ, 13se mohu si abɔ nɛ nyɛ ngɛ Kristo amanehlu ɔ eko nae ɔ, nyɛ bua nɛ jɔ, konɛ e hɛ mi nyami kpo jemi ɔ mi hu nyɛ bua nɛ jɔ nɛ nyɛ mi nɛ flii nyɛ. 14Ke Kristo biɛ ɔ he nihi jɛɛ nyɛ ɔ, da gbaa nyɛ, ejakaa hɛ mi nyami Mumi kɛ Mawu Mumi ɔ kpleɔ si kɛ baa nyɛ nɔ. 15Nyɛ ti nɔ ko nɔ ko ko na amanehlu kaa awiyelɔ loo juɔ loo yayami peelɔ aloo nɔ ko nɛ e kɛ e he woɔ ni kpahi a sanehi a mi. 16Se ke nɔ ko ngɛ amanehlu nae kaa Kristofono ɔ, zo ko pee lɛ, se mohu e wo Mawu hɛ mi nyami ngɛ kikɛmɛ a biɛ nɛ ɔ he.
17Ejakaa be nɛ a maa je kojomi sisi kɛ maa je Mawu we ɔ su ta. Ke wa nɔ kekle e je ɔ, ninɛmɛ nɛ bui Mawu sane kpakpa a tue ɔ, kɛ a nyagbe maa pee kɛɛ? 18Kaa bɔ nɛ ngmami ɔ de ɔ,
“Ke dengme loko a ma he dalɔ yi wami ɔ,
Lɛɛ, nɔ nɛ yi Mawu gbeye kɛ yayami peelɔ ɔ, jije e maa da?”
19Lɔ ɔ he ɔ, ninɛmɛ nɛ naa amanehlu ngɛ Mawu suɔmi nya a hu a tu a klaahi ngɔ wo bɔlɔ anɔkualetsɛ ɔ dɛ mi nɛ a ya nɔ ngɛ kpakpa peemi mi.",https://www.bible.com/bible/2322/1PE.4.DAN77
1 PETRO 5,"Mawu asafo ɔ
1Jehanɛ, nikɔtɔmahi nɛ ngɛ nyɛ kpɛti ɔ, imi nɛ ji nyɛ nyɛmi nɔkɔtɔma kɛ Kristo amanehlu ɔmɛ a he odase yelɔ nɛ ma na hɛ mi nyami nɛ a ma je kpo ɔ hu eko ɔ, i ngɛ nyɛ dee ke: 2Nyɛɛ lɛ Mawu asafo nɛ a ngɔ ha nyɛ ɔ, nyɛɛ hyɛ nɔ, pi ngɛ nɔ nyɛmi nya, se mohu ngɛ suɔmi nya; jehanɛ hu, pi ngɛ se nami nɛ ngɛ zo he, se mohu tsui mi jɔmi nya; 3jehanɛ hu, pi kaa nihi nɛ yeɔ asafo ɔmɛ a nɔ nyɔmtsɛmɛ a sane, se mohu nihi nɛ toɔ okadi haa asafo kuu ɔ. 4Nɛ benɛ to hyɛlɔ nɔkɔtɔma a ma je e he kpo ɔ, nyɛ nine maa su hɛ mi nyami jlasi nɛ ngla we ɔ nɔ.
5Ja nɔuu nyɛ, jokuɛwi ɔmɛ, nyɛɛ ba nyɛ he si ha nikɔtɔma amɛ. Nɛ nyɛ tsuo nyɛɛ ba nyɛ he si ngɔ ha nyɛ sibi nɛ nyɛɛ wo he si bami kaa tade, ejakaa “Mawu kuɔ he woli a nya, se e dloɔ he si bali.” 6Lɔ ɔ he ɔ, nyɛɛ ba nyɛ he si ngɛ Mawu nine nɛ he wa a sisi, konɛ e wo nyɛ nɔ ngɛ be nɛ sa mi. 7Nyɛɛ ngɔ nyɛ haomi kulaa ngɔ fɔ e nɔ, ejakaa lɛ lɛ juɛii nyɛ he.
8Nyɛ hɛ nɛ ka si, nyɛɛ huɔ; ejakaa nyɛ he nyɛlɔ, abosiami ɔ, ngɛ si poe kaa jata nɛ ngɛ huae ngɛ nɔ nɛ e maa mi hlae. 9Nyɛɛ da si kpitikplii ngɛ hemi kɛ yemi ɔ mi nɛ nyɛɛ tsi lɛ blɔ, ejakaa nyɛ le kaa jamɛ a amanehlu ɔmɛ nɔuu nyɛ nyɛmimɛ nɛ ngɛ je ɔ mi hu ngɛ nae. 10Se dloomi tsuo kulaa Mawu nɛ tsɛ nyɛ kɛ ba e neneene hɛ mi nyami ɔ mi ngɛ Kristo Yesu mi ɔ, ke nyɛ na amanehlu bɔɔ nɔ tã a, lɛ nitsɛ e ma dla nyɛ pɛ, nɛ e maa waje nyɛ, nɛ e maa wo nyɛ he wami, nɛ e ma ha nyɛ maa pi si. 11Lɛ nɔuu a maa ngɔ nyami kɛ he wami ngɔ ha kɛ maa ya nenene kɛ neneene! Amen.
Nyagbe sɛyemi
12I gu wa nyɛmi Silvano nɛ ji anɔkualetsɛ kaa bɔ nɛ i buu lɛ ɔ nɔ ngma nyɛ bɔɔ nɛ ɔ i kɛ ngɛ munyu tue kɛ ngɛ nyɛ tsɔɔe, nɛ i ngɛ odase yee kɛ ngɛ se fiee kaa enɛ ɔ ji Mawu anɔkuale dloomi ɔ nɛ; nyɛɛ da si ngɛ mi.
13Asafo nɛ a hla ngɛ Babilon ngɔ piɛ wa he ɔ kɛ ye bi Marko hu ke a biɔ nyɛ. 14Nyɛ nga nyɛ sibi kɛ suɔmi nya he fiɔmi. Nyɛ he manye, nyɛ tsuo nɛ nyɛ ngɛ Kristo mi ɔ! Amen.",https://www.bible.com/bible/2322/1PE.5.DAN77
2 PETRO 1,"1Simon Petro nɛ ji Yesu Kristo sɔmɔlɔ kɛ bɔfo ɔ, ngma ya ha nihi nɛ nine su hemi kɛ yemi nɛ he jua wa kaa wa nɔ ɔ nɔuu nɔ, ngɛ wa Mawu kɛ wa yi wami helɔ Yesu Kristo dami ɔ mi ɔ.
2Dloomi kɛ he jɔmi nɛ hiɛ ha nyɛ ngɛ Mawu kɛ wa Nyɔmtsɛ Yesu Kristo he ni lemi ɔ mi!
Mawu nɔtsɛmi kɛ nɔhlami
3E mawu he wami ɔ ngɔ nihi kulaa nɛ hi ha wami kɛ Mawu jami ngɔ ke wɔ ngɛ nɔ nɛ gu lɛ nitsɛ e hɛ mi nyami kɛ e himi nɔ kɛ tsɛ wɔ ɔ mi. 4Blɔ nɛ ɔ nɔ a gu nɛ a ngɔ si womi nguahi nguahi nɛ a he jua wa amɛ ngɔ ke wɔ, konɛ nyɛɛ gu kikɛmɛ a ni nɛ ɔmɛ a nɔ nɛ nyɛ na Mawu fɔmi su ɔ eko nɛ nyɛɛ tu je nɛ ɔ mi puɛmi nɛ ngɛ akɔnɔ mi ɔ nya fo. 5Enɛ ɔ nɔuu he je ɔ, nyɛɛ kɛ mɔde bɔmi tsuo nɛ ngɔ kpakpa peemi ngɔ piɛ nyɛ hemi kɛ yemi he, nɛ nyɛɛ tsɔɔ nyumu peemi ngɛ nyɛ hemi kɛ yemi ɔ mi; se ngɛ nyɛ nyumu peemi ɔ mi hu ɔ, nyɛ je ni lemi kpo; 6nɛ ni lemi ɔ mi hu ɔ, hɛ si kami; nɛ hɛ si kami ɔ mi ɔ, tsui si tomi; nɛ tsui si tomi ɔ mi ɔ mawu jami; 7nɛ mawu jami mi ɔ, nyɛmimɛ a he dɔmi; nɛ nyɛmimɛ a he dɔmi mi ɔ, suɔmi. 8Ejakaa ke kikɛmɛ a ni nɛ ɔmɛ hiɛ ngɛ nyɛ mi ɔ, e be hae nɛ nyɛ maa pee hejɔli aloo nihi nɛ wui yiblii ngɛ wa Nyɔmtsɛ Yesu Kristo he ni lemi ɔ blɔfami. 9Se nɔ nɛ be kikɛmɛ a ni nɛ ɔmɛ ɔ, lɛɛ hɛyuyuilɔ ji lɛ, nɛ e nɛ́ tsitsaa ni, akɛnɛ e hɛ je nɔ kaa a fɔ e sa yayami ɔmɛ pue he ɔ.
10Lɔ ɔ he ɔ, mamimɛ, nyɛɛ bɔ mɔde nɛ nyɛɛ wa je nyɛ tsɛmi kɛ nyɛ hlami ɔ, ejakaa ke nyɛ pee enɛ ɔ ɔ, nyɛ be si gbee gblegbleegblee. 11Ejakaa kikɛmɛ a blɔ ɔ nɔ a maa gu kɛ ngmɛ nyɛ blɔ kɛ sɛ wa Nyɔmtsɛ kɛ yi wami helɔ Yesu Kristo neneene matsɛ yemi ɔ mi.
12Lɔ ɔ he ɔ, ma kai nyɛ daa nɛ ngɛ kikɛmɛ a ni nɛ ɔmɛ a he, pohu nyɛ le momo nɛ nyɛ nane pi si ngɛ anɔkuale nɛ ngɛ ɔ mi. 13Se be abɔ nɛ i ngɛ kikɛmɛ a bo tsu nɛ ɔ mi nɛ ɔ, i buu lɛ kaa e da kaa i kɛ kaimi nɛ tsɛ̃ɛ nyɛ hɛ; 14ejakaa i le ka aye bo tsu nɛ ɔ kpami maa pee oya, kaa bɔ nɛ wa Nyɔmtsɛ Yesu Kristo hu je kpo ngɔ tsɔɔ mi ɔ. 15Se ma bɔ he mɔde konɛ ye je mi jemi se ɔ, nyɛ hɛ nɛ hi ni nɛ ɔmɛ a nɔ be tsuaa be.
Kristo hɛ mi nyami ɔ he odase yeli
16Ejakaa pi nyaziahi nɛ a sia ngɛ ga mi ɔ, se wa nyɛɛ kɛ jaje wa Nyɔmtsɛ Yesu Kristo he wami kɛ e bami ɔ he sane tsɔɔ nyɛ, se mohu wɔ ji odase yeli nɛ na e hɛ mi nyami kpete-kpleenyɛ ɔ kɛ wa hɛngmɛ. 17Ejakaa e na bu kɛ hɛ mi nyami kɛ je Tsɛ Mawu ɔ ngɔ, benɛ jamɛ a gbi ɔ je hɛ mi nyami kpetekpleenyɛ ɔ mi ba e ngɔ ke: “Nɔ nɛ ji ye suɔmi bi nɛ i naa e he tsui ɔ nɛ.” 18Nɛ kikɛmɛ a gbi nɛ ɔ, wɔ nitsɛmɛ wa nu kaa hiɔwe e je, benɛ waa kɛ lɛ ngɛ yoku klɔuklɔu ɔ nɔ ɔ.
19Nɛ lɔ ɔ he ɔ, wa na gbali ɔmɛ a munyu ɔmɛ a nɔ mi mami. E maa hi ha nyɛ ke nyɛ bu tue, ejakaa e ngɛ kaa la ko nɛ ngɛ tsoe ngɛ he ko nɛ wo diblii, kɛ maa su be nɛ je maa na nɛ nɔkɔ ɔ maa te si ngɛ nyɛ tsui mi. 20Kekleekle ɔ, nyɛɛ le enɛ kaa nɔ ko be nyɛe nɛ e maa tsɔɔ ngmami ɔ mi gbami ko sisi kɛ lɛ nitsɛ e sisi tsɔɔmi. 21Ejakaa gbami ko bɛ́ ngɛ nɔmlɔ suɔmi nya hyɛ, se mohu Mumi Klɔuklɔu ɔ lɛ kpleɔ Mawu nimli klɔuklɔu ɔmɛ a nɔ nɛ a tuɔ munyu.",https://www.bible.com/bible/2322/2PE.1.DAN77
2 PETRO 2,"Lakpa tsɔɔli
1Lakpa gbali te si hyɛ ngɛ Israelbi ɔmɛ a kpɛti, kaa bɔ nɔuu nɛ lakpa tsɔɔli maa ba nyɛ hu nyɛ kpɛti ɔ. A kɛ hɛ mi kpatami tsɔɔmihi ma ba hɔ mi zaa, nɛ Nyɔmtsɛ ɔ nɛ kpɔ mɛ ɔ po, a ma kua lɛ, nɛ a kɛ hɛ mi kpatami nɛ he ngɛ oya maa ba mɛ nitsɛmɛ a nɔ. 2Nɛ nihi fuu maa nyɛɛ a ya homi ɔ se, nɛ a he ɔ, a maa tu anɔkuale blɔ ɔ he munyu yaya. 3Nɛ a kɛ kutupɔ munyuhi maa jua nyɛ ngɛ hɛ tsumi mi, nihi nɛ kɛ je blema lokoo ɔ, a kojomi hlua we si, nɛ a hɛ mi kpatami ɔ hu be mahɛ hwɔe.
4Ejakaa Mawu ngɔɛ bɔfohi nɛ pee yayami ɔmɛ a he ngɔ ki mɛ, se mohu e tsitsɛɛ mɛ wo gbeje muɔ mi, he nɛ a fi mɛ kɛ diblii kpa ngɔ to ha kojomi. 5Mawu ngɔɛ blema je ɔ he ngɔ ki lɛ; se mohu Noa nɛ fiɛ dami sane ɔ kɛ ni kpaago ɔ kɛkɛ yi e baa; nɛ e kɛ nyu afua a ba nihi nɛ kua Mawu ɔmɛ a je ɔ nɔ. 6Mawu puɛ Sodom kɛ Gomora ma amɛ, nɛ e sa mɛ kɛ la kɛ to odadi ha nihi nɛ ma kua Mawu ɔ. 7Nɛ e je Lot, dalɔ ɔ, nɔ nɛ hao ngɛ nɔ tɔli ɔmɛ a ya homi je mi bami he ɔ kɛ je mi; 8ejakaa a mlaa tɔmi ni tsumi ɔmɛ nɛ dalɔ ɔ na nɛ e nu, benɛ e ngɛ a kpɛti ɔ, pii e tsui nɛ da a daa nɛ ɔ. 9Lɔ ɔ he ɔ, Nyɔmtsɛ ɔ le bɔ nɛ e peɔ nɛ e jeɔ dali ngɛ ka mi, kɛ bɔ nɛ e peɔ nɛ e haa nimli yayamihi hii piimi mi kɛ maa su kojomi ligbi ɔ nɔ, 10se titli ɔ, nihi nɛ nyɛɛ he lo se ngɛ he blemi akɔnɔ mi, nɛ a gbee Mawu nɔ yemi he guɛ ɔ.
Kikɛmɛ a lakpa tsɔɔli nɛ ɔmɛ a tsui wa, nɛ a woɔ a he, nɛ a bui hiɔwe bɔfohi tete, nɛ a tuɔ a he munyu yaya. 11Pohu hiɔwe bɔfo ɔmɛ po nɛ ngɛ he wami nɛ a kle pe kikɛmɛ a lakpa tsɔɔli nɛ ɔmɛ kojo we mɛ kɛ he guɛ gbemi ngɛ Nyɔmtsɛ ɔ hɛ mi. 12Se kikɛmɛ a nimli nɛ ɔmɛ ngɛ kaa lohwehi nɛ be juɛmi nɛ a fɔ mɛ ha numi kɛ gbemi. A tuɔ nihi nɛ a li he nɔ́ ko ɔmɛ a he munyu yaya, nɛ a hɛ mi ma kpata kaa nga mi lohwehi; 13a kɛ nɔ nami maa wo mɛ nihi nɛ dɛ blɔ ɔmɛ a he hiɔ. A buu kpo nɔ ya homi kaa nɔ́ nɛ ngɔɔ; mutsɛmɛ nɛ he ngɛ tai ji mɛ, a hoɔ ya ngɛ a blɔ laami ɔmɛ a mi benɛ a kɛ nyɛ ngɛ ni yee ɔ. 14A hyɛ we nɔ́ ko nɔ́ ko kaa ja yi ya holi, nɛ a hɛ jɔɛ kɛ yayami peemi; a mlɔɔ nihi nɛ nane pi si ɔmɛ; a ngɛ hɛ tsumi tsui; musu bimɛ ji mɛ. 15A je blɔ nɛ da a nɔ, nɛ a tla blɔ kɛ ya nyɛɛ Bosor bi Bileam, nɔ nɛ suɔ nɔ yayami peemi mi hiɔwo ɔ, blɔ ɔ nɔ; 16se lɛɛ, a kã e hɛ mi ngɛ e mlaa tɔmi ɔ he; teji nɛ tu we munyu ɔ kɛ nɔmlɔ gbi tu munyu, nɛ e tsi gbalɔ ɔ kuasia peemi ɔ nya.
17Nimli nɛ ɔmɛ ngɛ kaa nyu vuhi nɛ nyu be a mi, bɔkuhi nɛ kɔɔhiɔ fiaa kɛ yaa, nihi nɛ a kɛ diblii tsitsliitsli ɔ to ha mɛ kɛ yaa neneene ɔ. 18Akɛnɛ nya puu munyu nguahi jee a nya mi he je ɔ, a guu he lo akɔnɔhi a nɔ nɛ a kɛ ya homi mlɔɔ ninɛmɛ nɛ je wɔ jami mi kɛ we ɔ. 19A woɔ mɛ si ke a maa ye a he, pohu mɛ nitsɛ mɛ ɔ puemi nyɔguɛhi ji mɛ, ejakaa nɔmlɔ peɔ nyɔguɛ ngɔ haa nɔ́ tsuaa nɔ́ nɛ yeɔ e nɔ ɔ. 20Ejakaa ke a gu Nyɔmtsɛ kɛ yi wami helɔ Yesu Kristo he ni lemi ɔ nɔ nɛ a kɛ tu je nɛ ɔ mi mu ni ɔmɛ a nya fo, nɛ lɔ ɔ ɔmɛ ami nɔuu a kpale du mɛ ngɛ, nɛ a ye a nɔ ekohu ɔ, a nyagbe si himi ɔ peɔ yayami pe kekle ɔ. 21Ejakaa afani nɛ a na we nɛ a le dami blɔ ɔ pe nɛ a le nɛ kɛ̃ ɔ, a kpale kɛ je kita klɔuklɔu nɛ a tu ngɔ wo a dɛ mi ɔ he. 22Abɛ ɔ ba mi niinɛ ngɛ a he ke: “Gbe kpaleɔ e se kɛ yaa lɛ nitsɛ e vie he, nɛ kpotoo nɛ a du ha lɛ ɔ ya wuɔ mɔsɔ.”",https://www.bible.com/bible/2322/2PE.2.DAN77
2 PETRO 3,"Nyɔmtsɛ ɔ bami ɔ he siwomi
1Mamimɛ, enɛ ɔ ji womi nɛ ji enyɔ sɔuu nɛ i ngɛ nyɛ ngmae, nɛ lɛ tsuo mi ɔ, i kɛ kaimi tsɛ̃ɛ nyɛ juɛmi klɔuu ɔ hɛ. 2I suɔ kaa nyɛ kai gbali klɔuklɔu ɔmɛ a munyuhi nɛ a tu sa a, kɛ Nyɔmtsɛ kɛ yi wami helɔ ɔ kita nɛ bɔfohi nɛ a tsɔ mɛ nyɛ ngɔ ɔ kɛ ha nyɛ ɔ. 3Kekleekle ɔ, nyɛɛ le enɛ ɔ kaa nyagbe ligbi ɔmɛ a mi ɔ, nɔ he fɛu yeli maa ba kɛ he fɛu yemi, nihi nɛ maa nyɛɛ ngɛ mɛ nitsɛmɛ a kɔnɔ ɔmɛ a nya, 4nɛ a ma de ke: “Jije e bami ɔ he si womi ɔ ngɛ? Ejakaa kɛ je be nɛ tsɛmɛ ɔmɛ gbo nɛ ɔ ɔ, bɔ nɛ nihi ngɛ kɛ je je ɔ bɔmi sisije mi ɔ, ja nɔuu a ngɛ nɛ ɔ nɛ.” 5Pe a bua nɛ a jeɔ a hɛ ngɛ enɛ nɔ kaa hiɔwe ngɛ kɛ je blema lokoo, nɛ zugba hu je nyu mi, nɛ e gu nyu mi kɛ ba ma si ngɛ Mawu munyu nya; 6nɛ nyu nɔuu nɔ e gu nɛ nyu afua ngɔ jamɛ a be ɔ mi je ɔ, nɛ e hɛ mi kpata a nɛ. 7Se hiɔwe kɛ zugba nɛ ngɛ nɛ ɔ, lɛ nɔuu e munyu lɛ hɛɛ mɛ kɛ to ha la, nɛ a kɛ mɛ to kɛ yaa su kojomi kɛ nimli nɛ kua Mawu ɔ a hɛ mi kpatami ligbi ɔ.
8Se, mamimɛ, nyɛ hɛ ko je sane kake nɛ ɔ nɔ, kaa Nyɔmtsɛ ɔ hɛ mi ɔ, ligbi kake ngɛ kaa jeha akpe, nɛ jeha akpe hu ngɛ kaa ligbi kake. 9Tsa pi kɛmi nɛ Nyɔmtsɛ ɔ ha e si womi ɔ se ngɛ kɛe, kaa bɔ nɛ ni komɛ buu kaa e se ngɛ kɛe ɔ, se mohu e tsui si e ngɛ toe kɛ ngɛ wɔ hae, ejakaa e sume kaa ni komɛ nɛ laa, se mohu kaa nihi tsuo a tsake a tsui.
10Se Nyɔmtsɛ ɔ ligbi ɔ maa ba ka juɔ baa nyɔ mi, nɛ jamɛ a be ɔ, hiɔwe maa be kɛ ho kɛ huami wawɛɛ, nɛ je nɛ ɔ mi sisije ni ɔmɛ maa sle ngɛ la mi, nɛ je ɔ kɛ e mi ni tsumi ɔmɛ maa sã. 11Jehanɛ, akɛnɛ kikɛmɛ a ni nɛ ɔmɛ tsuo hɛ mi ma kpata he je ɔ, mɛni nimli sa kaa nyɛ pee ngɛ je mi bami klɔuklɔu kɛ Mawu jami mi? 12Sa nɛ nyɛɛ pee nihi nɛ hyɛɛ Mawu ligbi ɔ bami ɔ blɔ, lɛ be ɔ mi nɛ hiɔwe ma mle kɛ la nɛ e maa sã, nɛ je mi sisije nihi hu maa sle ngɛ la mi. 13Se ngɛ e si womi ɔ nya a, wa ngɛ hiɔwe he ko kɛ zugba he nɛ dami hii mi ɔ blɔ hyɛe.
14Lɔ ɔ he ɔ, mamimɛ, akɛnɛ nyɛ ngɛ kikɛmɛ a ni nɛ ɔmɛ a blɔ hyɛe nɛ ɔ, nyɛɛ bɔ mɔde konɛ nyɛɛ kɛ lɛ kpɛti nɛ hi he jɔmi nɛ a na nyɛ nɛ mu loo piami ko ko hi nyɛ he ngɛ e hɛ mi. 15Nyɛɛ bu wa Nyɔmtsɛ tsui si tomi ɔ kaa yi wami hemi, kaa bɔ nɛ wa suɔmi nyɛmi Paulo ɔ hu ngma nyɛ ngɛ ni lemi nɛ a kɛ ha lɛ ɔ nya a. 16E tuɔ enɛ ɔmɛ a he munyu ngɛ e womi ɔmɛ tsuo a mi. E womi ɔmɛ a mi ni komɛ a sisi numi yee, nɛ nihi nɛ kase we nɔ́ ko kɛ nihi nɛ a nane pi si ɔ tsɔɔ sisi kpa, kaa bɔ nɛ a peɔ ngmamihi nɛ piɛ ɔmɛ hu, kɛ kpataa mɛ nitsɛmɛ a hɛ mi ɔ.
17Se nyɛɛ lɛɛ, mamimɛ, akɛnɛ nyɛ le momosa he je ɔ, nyɛɛ huɔ, konɛ a kɛ nimli yayamihi a sisimi sane ɔ ko ba gbla nyɛ hu, nɛ nyɛ ba gbee si kɛ je nyɛ blɔ ɔ nɔ. 18Se nyɛ keke ngɛ wa Nyɔmtsɛ kɛ yi wami helɔ Yesu Kristo dloomi kɛ ni lemi ɔ mi. Lɛ nɔuu a ngɔ hɛ mi nyami ngɔ ha jehanɛ kɛ daa. Amen.",https://www.bible.com/bible/2322/2PE.3.DAN77
1 YOHANE 1,"Wami Munyu ɔ
1Wa ngma nyɛ Wami Munyu ɔ nɛ ngɛ kɛ je sisije ɔ; nɔ́ nɛ wa nu nɛ wa na kɛ wa hɛngmɛ; nɔ́ nɛ wa hyɛ nɛ wa nine ta he. 2Nɛ wami ɔ je e he kpo ngɔ tsɔɔ: nɛ wa na, nɛ wa yeɔ he odase, nɛ wa jajeɔ neneene wami ɔ, nɔ nɛ kɛ Tsɛ ɔ ngɛ nɛ e je e he kpo tsɔɔ wɔ ɔ he sane ɔ ngɔ tsɔɔ nyɛ. 3Nɔ́ nɛ wa na nɛ wa nu ɔ, lɔ ɔ wa jajeɔ ngɔ tsɔɔ nyɛ, konɛ nyɛ hu nyɛɛ kɛ wɔ nɛ bɔ huɛ. Se oʼɛ, wa huɛ bɔmi ɔ, Tsɛ ɔ ke e Bi Yesu Kristo ɔ waa kɛ bɔɔ. 4Wa ngɛ nyɛ ni nɛ ɔmɛ ngmae konɛ nyɛ bua jɔmi ɔ nɛ hi kɛ pi si.
Mawu ji la
5Enɛ ɔ ji bɔfo sane nɛ wa nu kɛ je e ngɔ nɛ wa kpale ngɛ jajee kɛ ngɛ nyɛ tsɔɔe ɔ nɛ, kaa Mawu ɔ la ji lɛ, nɛ diblii ko be e mi kulaa. 6Ke wa de ke waa kɛ lɛ ngɛ huɛ bɔe, se wa nyɛɛ diblii ɔ mi ɔ, wa ngɛ lakpa yee nɛ wa tu we anɔkuale. 7Se ke wa nyɛɛ ngɛ la a mi, kaa bɔ nɛ lɛ nitsɛ e ngɛ la a mi ɔ, lɔ ɔ lɛɛ waa kɛ wa he ngɛ huɛ bɔe, nɛ e Bi Yesu Kristo muɔ ɔ tsukɔɔ wa he kɛ jee yayami tsuaa yayami mi.
8Ke wa de ke yayami ko be wa he ɔ, wɔ nitsɛmɛ wa he wa ngɛ sisie, nɛ anɔkuale ɔ be wa mi. 9Ke wa jaje wa he yayami ɔmɛ ɔ, anɔkualetsɛ kɛ dalɔ ji Mawu, e kɛ wa he yayami ɔmɛ maa pa wɔ, nɛ e maa tsukɔ wa he kɛ maa je nihi, nɛ dɛ blɔ kulaa mi. 10Ke wa ke wa pee we yayami ɔ, lɛɛ wa ngɛ Mawu lakpatsɛ bue, nɛ e munyu ɔ be wa mi.",https://www.bible.com/bible/2322/1JN.1.DAN77
1 YOHANE 2,"Kristo wa hepiɛlɔ
1Ye bimɛ tsɔwi, i ngɛ nyɛ ni nɛ ɔmɛ ngmae, konɛ nyɛ ko pee yayami. Se ke nɔ ko pee yayami po hu ɔ, wa ngɛ mi dalɔ ngɛ Tsɛ ɔ ngɔ, Yesu Kristo, dalɔ ɔ; 2iɛ ji wa he yayami ɔmɛ a he kpatami nɔ́; se pi ngɛ wa nɔ́ ɔ kɛkɛ he, se mohu je mluku ɔ tsuo nɔ́ ɔ he hulɔ.
3Nɛ enɛ ɔ waa kɛ maa nɔ mi kaa wa le lɛ, ke wa yeɔ e kita amɛ a nɔ ɔ. 4Nɔ nɛ deɔ ke: “I le lɛ,” nɛ e yi e kita amɛ a nɔ ɔ, lakpatsɛ ji lɛ, nɛ anɔkuale ɔ be e mi. 5Se nɔ tsuaa nɔ nɛ yeɔ e munyu ɔ nɔ ɔ, niinɛ, lɛ e mi Mawu suɔmi ɔ pi si ngɛ. Enɛ ɔ waa kɛ leɔ kaa wa ngɛ e mi. 6Nɔ nɛ deɔ ke e ngɛ Mawu mi ɔ, bɔ nɛ Yesu Kristo nyɛɛ ɔ, lɛ hu e nyɛɛ ja nɔuu.
Kita he ɔ
7Mamimɛ, pi kita he ko nɛ i ngɛ nyɛ ngmae nɛ ɔ, se mohu kita momo nɛ nyɛ ngɛ kɛ je sisije ɔ: Kita momo ɔ ji munyu nɛ nyɛ nu kɛ je sisije ɔ. 8Se kɛ ɔ kita he i ngɛ nyɛ ngmae, nɔ́ nɛ ji anɔkuale ngɛ Kristo mi kɛ nyɛ hu nyɛ mi ɔ, ejakaa diblii ɔ ngɛ bee, nɛ anɔkuale la a ngɛ tsoe jehanɛ.
9Nɔ nɛ deɔ ke e ngɛ la a mi nɛ e nyɛɛ lɛ nitsɛ e nyami ɔ, diblii ɔ mi e ngɛ kɛ mwɔɔ. 10Nɔ nɛ suɔ e nyɛmi ɔ, e hii la a mi, nɛ lɔ ɔ he ɔ, nane kpatami nɔ́ ko be e mi; 11se nɔ nɛ nyɛɛ e nyɛmi ɔ, diblii ɔ mi e ngɛ, nɛ diblii ɔ mi e nyɛɛ, nɛ e li he nɛ e yaa, ejakaa diblii ɔ yu e hɛ.
12I ngɛ nyɛ ngmae, bimɛ tsɔwi, ejakaa a ngɔ nyɛ he yayami ɔmɛ ngɔ pa nyɛ ngɛ Kristo biɛ ɔ he. 13I ngɛ nyɛ ngmɛe, tsaatsɛmɛ, ejakaa nyɛ le nɔ nɛ ngɛ kɛ je sisije ɔ. I ngɛ nyɛ ngmae, nihewi, ejakaa nyɛ ye nɔ yayami ɔ nɔ kunimi. I ngɛ nyɛ ngmae, jokuɛwi, ejakaa nyɛ le Tsɛ ɔ.
14I ngɛ nyɛ ngmae, tsaatsɛmɛ, ejakaa nyɛ le nɔ nɛ ngɛ kɛ je sisije ɔ. I ngɛ nyɛ ngmae, nihewi, ejakaa nyɛ he wa, nɛ Mawu munyu ɔ hii nyɛ mi, nɛ nyɛ ye nɔ yayami ɔ nɔ kunimi.
15Nyɛ ko suɔ je ɔ aloo nihi hu nɛ ngɛ je ɔmi ɔ. Ke nɔ ko suɔ je ɔ, lɛɛ Tsɛ ɔ suɔmi ɔ be e mi. 16Ejakaa nɔ́ tsuaa nɔ́ nɛ ngɛ je ɔ mi ɔ, he lo ɔ se dimi ni ɔmɛ kɛ hɛngmɛ ɔ se dimi ni ɔmɛ kɛ si himi ɔ mi he womi ɔ, ji Tsɛ ɔ mi, se mohu je ɔ mi e je. 17Je ɔ bee kɛ yaa kɛ e mi se dimi ni ɔmɛ, se nɔ nɛ peɔ Mawu suɔmi nya ni ɔmɛ ɔ, e hii si kɛ yaa neneene.
Lakpa kristo
18Ye bimɛ, nyagbe ngmlɛfia a ji nɛ ɔ nɛ; nɛ bɔ nɛ nyɛ nu kaa lakpa kristo ɔ ma, nɛ jehanɛ lakpa kristohi fuu ba, he je ɔ, wa le kaa nyagbe ngmlɛfia a ji nɛ ɔ nɛ. 19Wa kpɛti a je kɛ ho, se kɛ ɔ, pi wa ti ni komɛ ji mɛ, ejakaa wa ti ni komɛ ji mɛ jinɛ a kɛ wɔ ko hi si; se a je benɛ pee nɛ a je a he si kaa tsa pi mɛ tsuo ji wa kpɛti nihi.
20Se nyɛɛ lɛɛ, nyɛ na nu pɔmi kɛ je Nɔ klɔuklɔu ɔ dɛ mi, nɛ nyɛ le anɔkuale ɔ. 21Tsa pi kaa nyɛ li anɔkuale ɔ he je nɛ i ngɛ nyɛ ngmae nɛ ɔ, se mohu kaa nyɛ le, nɛ nyɛ le kaa lakpa ko lakpa ko ji anɔkuale ɔ mi.
22Lɛɛ mɛnɔ ji lakpatsɛ? Lɛ ji nɔ nɛ deɔ ke pi Yesu ji Kristo ɔ. Nɔ nɛ kuaa Tsɛ ɔ kɛ Bi ɔ, lɛ ji lakpa kristo ɔ nɛ. 23Nɔ tsuaa nɔ nɛ kuaa Bi ɔ, e kuaa Tsɛ ɔ hulɔ. Se nɔ nɛ heɔ Bi ɔ, e ngɛ Tsɛ ɔ hulɔ.
24Lɔ ɔ he ɔ, nyɛɛ lɛɛ, nɔ́ nɛ nyɛ nu kɛ je sisije ɔ, nyɛ ha kɔlɔ ɔ nɛ hi nyɛ mi. Ke nɔ́ nɛ nyɛ nu kɛ je sisije ɔ ngɛ nyɛ mi ɔ, lɔ ɔ lɛɛ nyɛ hu nyɛ maa hi Bi ɔ kɛ Tsɛ ɔ mi. 25Nɛ enɛ ɔ ji si nɛ Kristo wo wɔ ɔ nɛ; neneene wami ɔ.
26I ngɛ nyɛ enɛ ɔ ngmae ngɛ nihi nɛ hlaa kaa a puɛ nyɛ tue ɔ he. 27Se nyɛɛ lɛɛ nu pɔmi nɛ nyɛ na kɛ je e ngɔ ɔ hii nyɛ mi, nɛ e hia we nyɛ nɔ ko nɛ tsɔɔ nyɛ ni, se mohu bɔ nɛ e nu pɔmi ɔ tsɔɔ nyɛ nihi kulaa, nɛ e ji anɔkuale se pi lakpa a, he je ɔ, bɔ nɛ e tsɔɔ nyɛ ɔ, nyɛɛ hi e mi.
28Nɛ jehanɛ, bimɛ tsɔwi, nyɛɛ hi e mi, konɛ e puemi ɔ mi ɔ, wa na kã nɛ zo ko gbe wɔ ngɛ e hɛ mi ngɛ e bami ɔ mi. 29Ke nyɛ le kaa dalɔ ji Kristo ɔ, nyɛ na nɛ nyɛɛ le kaa nɔ tsuaa nɔ nɛ ytsuɔ dami ni ɔ, Mawu bi ji lɛ.",https://www.bible.com/bible/2322/1JN.2.DAN77
1 YOHANE 3,"Mawu bimɛ
1Nyɛɛ hyɛ suɔmi abɔ sɔuu nɛ Tsɛ ɔ kɛ suɔ nyɛ, kaa a tsɛ wɔ Mawu bimɛ nɛ wa ji nɛ! Enɛ he ɔ, je ɔ li wɔ, ejakaa e li lɛ hulɔ. 2Mamimɛ, jehanɛ ɔ, Mawu bimɛ ji wɔ, nɛ a na we nɛ a je bɔ nɛ wa maa hi ha a si; se wa le kaa benɛ Kristo ma pue ɔ, wa maa hi kaa lɛ, ejakaa wa maa na lɛ bɔ nɛ e ngɛ ɔ. 3Nɔ tsuaa nɔ nɛ ngɛ kikɛmɛ a hɛ kɛ nɔ fɔmi ngɛ Kristo mi ɔ peɔ e he klɔuklɔu kaa bɔ nɛ lɛ hu e ngɛ klɔuklɔu ɔ.
4Nɔ tsuaa nɔ nɛ peɔ yayami ɔ, e ngɛ Mawu mlaa nɔ tɔe, ejakaa yayami ji mlaa nɔ tɔmi. 5Nɛ nyɛ le kaa Kristo je e he kpo konɛ e wo wa he yayami ɔmɛ kɛ ho, nɛ yayami ko be e mi. 6Nɔ tsuaa nɔ nɛ hii Kristo mi ɔ, e pee we yayami. Nɔ tsuaa nɔ nɛ peɔ yayami ɔ, e nɛ lɛ, nɛ jehanɛ hu e li lɛ.
7Bimɛ tsɔwi, nyɛ ko ha nɛ nɔ ko nɛ mlɔɔ nyɛ. Nɔ nɛ tsuɔ dami nihi ɔ, dalɔ ji lɛ, kaa bɔ nɛ Kristo hu ji dalɔ ɔ. 8Nɔ nɛ peɔ yayami ɔ, e je abosiami mi, ejakaa kɛ je sisije lokoo nɛ abosiami pee yayami. Enɛ ɔ he nɛ Mawu Bi ɔ je e he kpo konɛ e puɛ abosiami ni tsumi ɔmɛ ɔ nɛ.
9Nɔ tsuaa nɔ nɛ ji Mawu bi ɔ, e pee we yayami, ejakaa Mawu su ngɛ e mi, lɔ ɔ he ɔ, e be yayami nyɛe maa pee, ejakaa Mawu bi ji lɛ. 10Enɔ mi nɛ slɔɔto nɛ ngɛ Mawu bimɛ kɛ abosiami bimɛ a kpɛti ɔ jeɔ e he si paa ngɛ. Nɔ tsuaa nɔ nɛ tsu we dami nihi ɔ, nɛ e sume e nyɛmi hulɔ ɔ, pi Mawu bi ji lɛ.
Nyɛɛ suɔ nyɛ sibi
11Ejakaa enɛ ɔ ji fiɛmi nɛ nyɛ nu kɛ je sisije ɔ kaa waa suɔ wa sibi; 12wa ko pee kaa Kain nɔ nɛ je nɔ yayami ɔ mi nɛ e gbe e nyɛmi ɔ. Mɛni he je nɛ e gbe e nyɛmi ɔ? Ejakaa lɛ nitsɛ e ni tsumi ɔmɛ ɔ yayami ʼi, se e nyɛmi ɔ nɔ ɔ da.
13Mamimɛ, ke je ɔ ngɛ nyɛ nyɛe ɔ, nyɛ hɛ mi nɛ ko pee nyɛ yaa. 14Wa le kaa wa po mi kɛ je gbenɔ mi kɛ ho wami mi ya, ejakaa wa suɔ wa nyɛmimɛ. Nɔ nɛ sume e nyɛmi ɔ, e hii gbenɔ mi. 15Nɔ tsuaa nɔ nɛ nyɛɛ e nyɛmi ɔ, nɔmlɔ gbelɔ ji lɛ; nɛ nyɛ le kaa nɔmlɔ gbelɔ ko nɔmlɔ gbelɔ ko be neneene wami ngɛ e mi. 16Enɛ ɔ mi wa naa suɔmi ngɛ, kaa Kristo ngɔ e wami ngɔ fɔ si ngɛ wa he, lɔ ɔ he ɔ e sa kaa wɔ hu waa kɛ wa wami fɔɔ si ngɛ wa nyɛmimɛ a he. 17Ke nɔ ko na je nɔ mi ni, nɛ e na kaa e fi nyɛmi, nɛ e nga e tsui nyɛ wo lɛ ɔ, kɛ Mawu suɔmi ɔ maa pee kɛ hi e mi kɛɛ? 18Bimɛ tsɔwi, nyɛ ko ha waa suɔ nimli ngɛ munyu tutui mi loo ngɛ lilɛ nɔ kɛkɛ, se mohu ngɛ ni tsumi kɛ anɔkuale mi.
Mawu hɛ mi kãpeemi
19Enɛ waa kɛ maa le kaa anɔkuale ɔ mi wa je, nɛ wa ma tsɔ wa tsui ngɔ fɔ wa mi ngɛ Mawu hɛ mi. 20Ke wa tsui buu wɔ fɔ ɔ, wa le kaa Mawu kle pe wa tsui, nɛ e le nihi tsuo pɛpɛɛpɛ. 21Mamimɛ, ke wa tsui bui wɔ fɔ ɔ, wa ngɛ ka ngɛ Mawu hɛ mi. 22Nɛ nɔ́ tsuaa nɔ́ nɛ wa baa iɛ ɔ, wa naa kɛ jee e dɛ mi, ejakaa e kita amɛ ɔ, wa yeɔ nɔ, nɛ wa peɔ nihi nɛ sa e hɛ mi. 23Nɛ enɛ ji e kitaa a nɛ, kaa wa he e Bi Yesu Kristo biɛ ɔ nɔ ngɔ ye, nɛ waa suɔ wa sibi, kaa bɔ nɛ e wo wɔ kita a. 24Nɔ nɛ yeɔ e kita amɛ a nɔ ɔ hii Mawu mi, nɛ Mawu hu hii emi. Nɛ nɔ́ nɛ waa kɛ leɔ kaa e hii wa mi ji mumi nɛ e ngɔ ha wɔ ɔ.",https://www.bible.com/bible/2322/1JN.3.DAN77
1 YOHANE 4,"Anɔkuale mumi kɛ lakpa mumi
1Suɔli, nyɛ ko he mumi tsuaa mumi ngɔ ye, se mohu nyɛɛ ka mumi ɔmɛ nɛ nyɛɛ hyɛ kaa Mawu mi a je lo; ejakaa lakpa gbali fuu je kpo kɛ ba je ɔ mi. 2Enɛ nyɛɛ kɛ ma yo Mawu mumi ɔ: Mumi tsuaa mumi nɛ jajeɔ paa kaa Yesu Kristo ba ngɛ he lo mi ɔ, e je Mawu mi. 3Nɛ mumi tsuaa mumi nɛ jaje we kaa Yesu Kristo ba ngɛ he lo mi ɔ, pi Mawu mi nɛ e je, se mohu e ji lakpa kristo mumi ɔ nɛ nyɛ nu e he kaa e ma a, nɛ jehanɛ tete e ngɛ je ɔ mi momo. 4Bimɛ tsɔwi, nyɛɛ lɛɛ nyɛ je Mawu mi, nɛ nyɛ ye lakpa gbali ɔmɛ a nɔ kunimi; ejakaa mumi nɛ ngɛ nyɛ mi ɔ kle pe mumi nɛ ngɛ je ɔ mi ɔ. 5Mɛɛ lɛɛ je ɔ mi a je, lɔ ɔ he ɔ a tuɔ munyu kaa ninɛmɛ nɛ je je ɔ mi, nɛ je ɔ buɔ mɛ tue. 6Se wɔɔ lɛɛ Mawu mi wa je; nɔ tsuaa nɔ nɛ le Mawu ɔ, e buɔ wɔ tue; nɔ tsuaa nɔ nɛ e ji Mawu mi ɔ e bui wɔ tue. Lɔ ɔ waa kɛ naa anɔkuale mumi ɔ kɛ lakpa mumi ɔ.
Mawu Suɔmi
7Mamimɛ, nyɛ ha waa suɔ wa sibi, ejakaa suɔmi ɔ Mawu mi e je, nɛ nɔ tsuaa nɔ nɛ suɔ nɔ ɔ, Mawu bi ji lɛ, nɛ e le Mawu. 8Nɔ nɛ sume nɔ ɔ, e li Mawu; ejakaa Mawu ɔ suɔmi ji lɛ.
9Enɛ ɔ mi Mawu suɔmi nɛ e kɛ suɔ wɔ ɔ jee kpo ngɛ, kaa Mawu tsɔ iɛ nitsɛ e Bi kake ɔ kɛ ba je ɔ mi, konɛ waa gu e nɔ nɛ wa na wami. 10Enɛ ɔ mi suɔmi ɔ ngɛ: pi kaa wɔ iɛ wa suɔ Mawu se mohu kaa lɛ nɛ e suɔ wɔ, nɛ e tsɔ e Bi ɔ ke e ba pee wa he yayami ɔmɛ a he kpatami nɔ.
11Mamimɛ, ke Mawu suɔ wɔ kikɛ ɔ, esa kaa wɔ hu waa suɔ wa sibi. 12Mawu ɔ, nɔ ko nɛ́ lɛ hyɛ. Ke wa suɔ wa he ɔ, Mawu hii wa mi, nɛ e suɔmi ɔ hii kɛ pii si ngɛ wa mi.
13Enɛ ɔ waa kɛ leɔ kaa wa hii Mawu mi nɛ lɛ hu e hii wa mi, ejakaa e ngɔ lɛ nitsɛ e Mumi ɔ eko ngɔ ha wɔ. 14Nɛ wɔɔ lɛɛ wa na, nɛ wa ngɛ odase yee kaa Tsɛ ɔ tsɔ e Bi ɔ kaa je ɔ yi wami helɔ. 15Nɔ tsuaa nɔ nɛ jajeɔ paa kaa Yesu ji Mawu Bi ɔ, Mawu hii e mi, nɛ lɛ hu e hii Mawu mi. 16Nɛ wɔɔ lɛɛ wa le, nɛ wa he Mawu suɔmi nɛ e kɛ suɔ wɔ ɔ ye.
Mawu ɔ suɔmi ji lɛ, nɛ nɔ nɛ hii suɔmi mi ɔ, e hii Mawu mi, nɛ Mawu hu hii e mi. 17Enɛ ɔ mi suɔmi ɔ hi kɛ pi si ngɛ ngɛ wa mi, konɛ wa na kã ngɛ kojomi ligbi ɔ nɔ; ejakaa bɔ nɛ e ngɛ ɔ, jã wɔ hu wa ngɛ ngɛ je nɛ mi. 18Gbeye be suɔmi mi, se mohu suɔmi nɛ hi kɛ pi si ɔ fieɔ gbeye, ejakaa piimi ngɛ gbeye yemi mi, se nɔ nɛ yee gbeye ɔ, e na we nɛ e hi kɛ pi si ngɛ suɔmi mi.
19Wa suɔ lɛ ejakaa lɛ kekle e suɔ wɔ. 20Ke nɔ ko de ke: “I suɔ Mawu,” nɛ e nyɛɛ lɛ nitsɛ e nyɛmi ɔ, lakpatsɛ ji lɛ. Ejakaa nɔ nɛ sume lɛ nitsɛ e nyɛmi nɛ e naa a, Mawu nɛ e nɛ́ ɔ, kɛ maa pee kɛɛ nɛ e ma nyɛ lɛ maa suɔ? 21Kita nɛ ji nɔ nɛ waa kɛ je Kristo ngɔ, konɛ nɔ nɛ suɔ Mawu ɔ, e suɔ lɛ nitsɛ e nyɛmi hulɔ.",https://www.bible.com/bible/2322/1JN.4.DAN77
1 YOHANE 5,"Je ɔ nɔ kunimiyemi
1Nɔ tsuaa nɔ nɛ heɔ yeɔ kaa Yesu ji Kristo ɔ, Mawu bi ji lɛ. Nɛ nɔ tsuaa nɔ nɛ suɔ fɔlɔ ɔ, suɔ bi ɔ nɛ e fɔ ɔ hulɔ. 2Enɛ waa kɛ leɔ kaa wa suɔ Mawu bimɛ, ke wa suɔ Mawu nɛ wa yeɔ e kita amɛ a nɔ ɔ. 3Ejakaa enɛ ji suɔmi nɛ wa suɔ Mawu kaa waa ye e kita amɛ a nɔ; nɛ e kita amɛ a nya wɛ́, 4ejakaa nɔ tsuaa nɔ nɛ a je Mawu mi kɛ fɔ lɛ ɔ yeɔ je ɔ nɔ kunimi; nɛ wa hemi kɛ yemi ɔ ji nɔ́ nɛ waa kɛ yeɔ je ɔ nɔ kunimi ɔ nɛ. 5Mɛnɔ ji nɔ nɛ yeɔ je ɔ nɔ kunimi ɔ, kaa ja nɔ nɛ heɔ yeɔ kaa Yesu ji Mawu Bi ɔ?
Yesu Kristo he odaseyemi
6Yesu Kristo ji nɔ nɛ gu nyu kɛ muɔ mi kɛ ba a nɛ; pi nyu ɔ mi kɛkɛ se mohu ngɛ nyu kɛ muɔ ɔ mi. Nɛ Mumi ɔ ji nɔ nɛ yeɔ odase, ejakaa Mumi ɔ ji anɔkuale ɔ nɛ. 7Odase yeli etɛ lɛ ngɛ, 8Mumi ɔ, kɛ Nyu ɔ, kɛ Muɔ ɔ; nɛ mɛ ni etɛ ɔ tsuo kake ʼi. 9Ke wa he nimli a odase ɔ, Mawu odase ɔ kle pe kɔlɔ ɔ; nɛ enɛ ji odase nɛ Mawu ye ngɛ e Bi ɔ he. 10Lɔ ɔ he ɔ, nɔ nɛ heɔ Mawu Bi ɔ nɔ yeɔ ɔ, e ngɛ odase ngɛ lɛ nitsɛ e tsui mi; se nɔ nɛ he we Mawu yi ɔ, ha e plɛ lakpatsɛ, ejakaa e he we odase nɛ Mawu ye ngɛ e Bi ɔ he ɔ yi. 11Enɛ ɔ ji odase ɔ, kaa Mawu ngɔ neneene wami ngɔ ha wɔ, nɛ kikɛmɛ a wami nɛ ɔ peɔ wa nɔ ngɛ e Bi ɔ mi. 12Nɔ tsuaa nɔ nɛ ngɛ Bi ɔ, e ngɛ wami; nɔ nɛ be Bi ɔ e be wami hulɔ.
Neneene wami
13I ngɛ nyɛ ni nɛ ɔmɛ ngmae konɛ nyɛ nihi nɛ nyɛ heɔ Mawu Bi ɔ biɛ ɔ nɔ yeɔ ɔ, nyɛ na nɛ nyɛɛ le kaa nyɛ ngɛ neneene wami. 14Nɛ enɛ ɔ ji ka nɛ wa ngɛ ngɛ e hɛ mi ɔ, kaa, ke wa ba nɔ́ ko ngɛ e suɔmi nya a, e buɔ wɔ tue. 15Nɛ ke wa le kaa nɔ tsuaa nɔ nɛ wa baa lɛ ɔ e buɔ wɔ tue ɔ, blɔɔ wa le kaa nihi nɛ wa baa lɛ ɔ, wa nine su nɔ.
16Ke nɔ ko na e nyɛmi nɛ e ngɛ yayami pee nɛ pi gbenɔ yayami ɔ, e bi Mawu, nɛ e ma ha lɛ wami, enɛ kɔɔ nihi nɛ peɔ yayami nɛ pi gbenɔ yayami ɔmɛ a he. Gbenɔ yayami ko ngɛ, se pi enɛ ɔ he nɛ i ngɛ dee ke e bi ɔ. 17Nɔ́ tsuaa nɔ́ nɛ dɛ blɔ ɔ yayami ʼi, se yayami ko ngɛ nɛ pi gbenɔ yayami.
18Wa le kaa nɔ tsuaa nɔ nɛ ji Mawu bi ɔ, e pee we yayami; se mohu Mawu Bi ɔ buu e he, nɛ nɔ yayami ɔ tɛ e he.
19Wa le kaa wa je Mawu mi nɛ je mluku ɔ tsuo ngɛ nɔ yayami ɔ sisi.
20Wa le kaa Mawu Bi ɔ ba, nɛ e ba ha wɔ juɛmi konɛ waa le anɔkualetsɛ ɔ. Wa ngɛ anɔkualetsɛ ɔ mi, ngɛ e Bi Yesu Kristo mi; lɛ ji anɔkuale Mawu ɔ kɛ neneene wami ɔ. 21Bimɛ tsɔwi, nyɛɛ hyɛ nyɛ he nɛ hi ngɛ wɔhi a he.",https://www.bible.com/bible/2322/1JN.5.DAN77
2 YOHANE 1,"1Nɔkɔtɔma a ngma ya ha Awula nɛ a hia lɛ kɛ e bimɛ ɔmɛ, nihi nɛ i suɔ ngɛ anɔkuale mi, nɛ pi ye nɔ kake kɛkɛ, se nihi kulaa nɛ a le anɔkuale ɔ, 2ngɛ anɔkuale nɛ hii wa mi nɛ e kɛ wɔ maa hi si kɛ maa ya neneene ɔ he.
3Dloomi, mɔbɔ nami kɛ he jɔmi nɛ je tsɛ Mawu ɔ, nɛ jehanɛ e je Mawetsɛ Yesu Kristo, Tsɛ ɔ Bi ɔ, dɛ mi ɔ kɛ nyɛ nɛ hi si ngɛ anɔkuale kɛ suɔmi mi.
Anɔkuale kɛ suɔmi
4I na bua jɔmi babauu kaa i na o bimɛ ɔmɛ a ti ni komɛ kaa a nyɛɛ anɔkuale ɔ mi, kaa bɔ nɛ Tsɛ ɔ wo wɔ kita a. 5Lɔ ɔ he ɔ i ngɛ mo pɛɛ kpae, Awula, pi kita he ko nɛ i ngɛ mo ngmae, se mohu nɔ nɛ wa ngɛ kɛ je sisije ɔ: kaa waa suɔ wa he. 6Enɛ ɔ ji suɔmi ɔ nɛ, kaa waa nyɛɛ ngɛ e kita amɛ a nya. Enɛ ɔ ji kita a nɛ, kaa bɔ nɛ nyɛ nu kɛ je sisije ɔ, nɛ nyɛɛ hi si ngɛ suɔmi mi.
7Ejakaa sisili tuu ba je ɔ mi, nihi nɛ jaje we kaa Yesu Kristo ba ngɛ he lo mi; nɔ nɛ ɔmɛ ji sisilɔ kɛ lakpa kristo ɔ nɛ. 8Nyɛɛ hyɛ nyɛ he saminya, konɛ nyɛ ko laa nihi nɛ wa tsu ɔ, se mohu nyɛ na hiɔwo nɛ sa.
9Nɔ tsuaa nɔ nɛ jee nɛ e hi si ngɛ Kristo tsɔɔmi ɔ mi ɔ, e be Mawu. Nɔ nɛ hii Kristo tsɔɔmi ɔ mi ɔ, lɛ lɛ ngɛ Tsɛ ɔ kɛ Bi ɔ. 10Ke nɔ ko ba nyɛ ngɔ nɛ e hɛɛ we kikɛmɛ a tsɔɔmi nɛ ɔ, nyɛ ko he lɛ kɛ ba nyɛ we mi, nɛ nyɛ ko fɔ lɛ tete; 11ejakaa nɔ nɛ fɔɔ lɛ ɔ, e kɛ lɛ pe ɔ kake ngɛ e ni tsumi yaya amɛ ami.
Nyagbe sɛyemi
12I ngɛ nihi fuu nɛ ma ngma nyɛ mohu, se i sume kaa i kɛ womi kɛ ningma nyu ngmaa, se mohu ye he ngɛ nɔ kaa ma ba nyɛ ngɔ nɛ i kɛ nyɛ ba tu munyu hɛ mi kɛ hɛ mi, konɛ wa bua jɔmi ɔ nɛ hyi.
13O nyɛmi yo nɛ a hia a bimɛ ɔmɛ ke a biɔ mo.",https://www.bible.com/bible/2322/2JN.1.DAN77
3 YOHANE 1,"1Nɔkɔtɔma a ngma ya ha Gaio nɛ a suɔ ɔ, nɔ nɛ imi hu i suɔ ngɛ anɔkuale mi ɔ.
2Mami nɛ i suɔ, i kpa mo pɛɛ kaa o ya nɔ ngɛ nihi kulaa mi nɛ o he nɛ wa mo kaa bɔ nɛ i le nɛ o klaa hu ngɛ ɔ. 3Ejakaa i na bua jɔmi babauu benɛ nyɛmimɛ komɛ ba nɛ a ba ye o nɔkuale ɔ he odase, bɔ nɛ o nyɛɛ ngɛ anɔkuale ɔ mi ɔ. 4Nɔ ko pee we mi bua jɔmi pe enɛ kaa ma nu kaa ye bimɛ ɔmɛ nyɛɛ ngɛ anɔkuale ɔ mi.
A je Gaio yi
5Mami nɛ i suɔ, nɔ nɛ o tsuɔ kɛ haa nyɛmimɛ nɛ ji nibwɔ ɔmɛ ɔ, anɔkuale mi o peɔ ngɛ. 6A ba ye o suɔmi ɔ he odase ngɛ asafo ɔ hɛ mi. O maa pee saminya ke ɔ wo mɛ blɔ bɔ nɛ sa Mawu hɛ mi ɔ. 7Ejakaa Kristo biɛ ɔ he ɔ, a je kpo kɛ ho, nɛ da he we nɔ ko ngɛ maje li ɔmɛ a dɛ. 8Lɔ ɔ he ɔ, e sa kaa wɔ Kristofo ɔmɛ wa he kikɛmɛ a nimli nɛ ɔmɛ atuu, konɛ waa kɛ mɛ nɛ dla anɔkuale ɔ he ni tsumi ɔ.
Diotrefe kɛ Demetrio
9I ngma womi kpiti ko ngɔ mane asafo ɔ, se Diotrefe nɔ nɛ hlaa nɔkɔtɔma yemi ɔ bui nɔ nɛ i ngɛ dee ɔ. 10Lɔ ɔ he ɔ ke i ba hu, ma wo e ni tsumi ɔmɛ a he sane nɔ, bɔ nɛ e tuɔ wa he munyu yaya, nɛ enɛ ɔmɛ tete pi ha lɛ. Lɛ nitsɛ ɔ, e he we nyɛmimɛ ɔmɛ, nɛ jehanɛ hu nihi nɛ suɔ kaa a pee ja a, e tsiɔ mɛ blɔ, nɛ e fieɔ mɛ kɛ jee asafo ɔ mi.
11Mami nɛ i suɔ, koo kase nɔ yaya, se moo kase nɔ kpakpa mohu. Nɔ nɛ peɔ nɔ kpakpa a, e je Mawu mi; nɔ nɛ peɔ nɔ yaya a, e nɛ Mawu.
12Demetrio ɔ lɛɛ, nihi tsuo kɛ anɔkuale ɔ nitsɛ tuɔ e he munyu kpakpa, nɛ wɔ hu wa ngɛ e he odase yee, nɛ nyɛ le kaa wa odase ɔ anɔkuale ʼi.
Nyagbe sɛyemi
13I ngɛ nihi fuu nɛ ma ngma, se i sume kaa i kɛ ningma nyu kɛ ningma tso ngmaa. 14Ye hɛ ngɛ nɔ kaa e piɛ bɔɔ kɛkɛ nɛ ma na mo, nɛ wa maa tu munyu hɛ mi kɛ hɛ mi.
15He manye! O huɛmɛ ɔmɛ tsuo ke a biɔ mo. Nga wa huɛmɛ ɔmɛ tsuo kakaaka ha wɔ.",https://www.bible.com/bible/2322/3JN.1.DAN77
YUDA 1,"1Yuda, nɛ ji Yesu Kristo sɔmɔlɔ kɛ Yakobo nyɛmi ɔ ngma ya ha nihi nɛ a tsɛ mɛ nɛ a pee mɛ klɔuklɔu ngɛ Tsɛ Mawu ɔ mi nɛ a ngɔ mɛ ngɔ to ha Yesu Kristo ɔ.
2Mɔbɔ nami kɛ he jɔmi kɛ suɔmi babauu ha nyɛ!
Lakpa tsɔɔli
3Mamimɛ, akɛnɛ i ngɛ mɔde bɔe nitsɛ nɛ ma ngma nyɛ wɔ tsuo wa yi wami hemi ɔ he sane ɔ he je ɔ, i na kaa e sa nɛ ma ngma nɛ ma kɛ wo nyɛ he wami konɛ nyɛɛ plee hemi kɛ yemi nɛ a tu ngɔ wo klɔuklɔu bi ɔmɛ a dɛ mi si kake nyɔngloo ɔ he. 4Ejakaa ni komɛ ju si kɛ sɛ mi, nihi nɛ blema lokoo a je nɛ a ngma a he sane ngɔ fɔ si ha kikɛmɛ a fɔ bumi nɛ, nɔ yaya peeli nɛ ngɔɔ wa dloomi ɔ kɛ bɔɔ ajuama, nɛ a kuaa Mawu nɛ ji nɔ yelɔ kake pɛ ɔ, kɛ wa Mawetsɛ Yesu Kristo ɔ.
5Nyɛ le enɛ lɛɛ, se i ngɛ hlae nɛ ma kai nyɛ, kaa benɛ Nyɔmtsɛ je e ma a kɛ je Mizraim ɔ, lɔ ɔ se ɔ, e kpata nihɛmɛ nɛ he we yi ɔmɛ a hɛ mi. 6Nɛ hiɔwe bɔfohi hu nɛ hɛɛ we mɛ nitsɛmɛ a nɔkɔtɔma yemi ɔ mi, se mohu a je mɛ nitsɛmɛ a si himi he ɔ, e kɛ neneene kpahi fi mɛ ngɔ to diblii tsitsliitsli mi ha Ligbi ngua a nɔ kojomi ɔ. 7Nyɛ kai Sodoma kɛ Gomora kɛ mahi nɛ bɔle mɛ nɛ a bɔ ajuama nɛ a nyɛɛ he lo se hluu kaa bɔfo ɔmɛ nɔuu ɔ; a neneene la ami hiɔwo nɛ a naa a ngɛ kaa okadi ko kɛ ha nihi tsuo.
8Ja nɔuu ni nɛ ɔmɛ hu bleɔ he lo ɔ ngɛ a nlamihi a mi, nɛ a gbee Mawu nɔ yemi ɔ he guɛ, nɛ a tuɔ bɔfohi a he munyu yaya. 9Se bɔfo nɔkɔtɔma Mikael tete po, pee we enɛ. E kɛ abosiami pɛ nɛ e kɛ lɛ sa nya ngɛ Mose flu ɔ he. Mikael gbiɛ́ abosiami kɛ musu bɔmi munyu ko, se mohu e ke: “Nyɔmtsɛ ɔ nɛ kã o hɛ mi!” 10Se ni nɛ ɔmɛ tuɔ munyu siɔ nihi kulaa nɛ a li, se nihi nɛ a le ngɛ a fɔmi su ɔ nya kaa lohwehi nɛ li ni ɔ, kɔlɔ ɔmɛ nɔuu lɛ kpataa a hɛ mi. 11Musu tloo mɛ! a ngɔ Kain blɔ ɔ, nɛ a kɛ a he ya wo Bileam sisimi he hiɔwo ɔ mi, nɛ Kora atua tsɔmi ɔ mi a hɛ mi kpata ngɛ. 12Ni nɛ ɔmɛ ji nihi nɛ woɔ nyɛ suɔmi niye ni ɔ he mu, ejakaa a kɛ nyɛ yeɔ ni nɛ zo pee we mɛ; a lɛɛ mɛ nitsɛmɛ a he. A ngɛ kaa bɔku nɛ nyu be mi nɛ kɔɔhiɔ kpakaa kɛ bɔleɔ si, tsohi nɛ a yi ba amɛ wɔle nɛ a wui yiblii; a gbo si enyɔ nɛ a hia mɛ kɛ a sipokuhi. 13A ngɛ kaa wo mi oslɔkehi hulɔ nɛ ngɛ hamahama nɛ jeɔ mɛ nitsɛmɛ a zo ni ɔmɛ ngɔ pueɔ he. A ngɛ ka dodoehi nɛ laa blɔ, nihi nɛ Mawu dla diblii tsitsliitsli ɔ ngɔ to kɛ yaa neneene ɔ.
14Nimli nɛ ɔmɛ a he nɛ Henok nɔ nɛ ji nɔ kapaago kɛ je Adam nɔ ɔ gba ngɛ ke: “Oʼɛ, Nyɔmtsɛ ɔ ma kɛ e klɔuklɔu bihi akpe nyɔngma nyɔngmahi abɔ, 15nɛ e maa kojo nimli tsuo, nɛ e ma ka nɔ yayami peeli ngɛ a ni yayami hi tsuo nɛ a tsu ɔ kɛ musu bɔmi munyu tsuo nɛ yayami peeli Mawu kuali tu ngɛ Mawu he ɔ he.” 16Nimli nɛ ɔmɛ ji nihi nɛ tuɔ munyu yaya, sieku yeli kɛ nɔ piali nɛ nɔ muɛ́ a hɛ nɛ a nyɛɛ mɛ nitsɛmɛ a kɔnɔ yayahi a se; a peɔ nya puu, nɛ a gbee nimli a yi mi ngɛ se nami he.
Kɔkɔbɔmi kɛ nitsɔɔmi
17Se, mamimɛ, nyɛɛ lɛɛ nyɛ kai munyuhi nɛ wa Mawetsɛ Yesu Kristo bɔfo ɔmɛ tu sa a; 18ejakaa a de nyɛ ke: “Nyagbe be ɔ mi ɔ, nɔ he fɛu yeli nɛ nyɛɛ ngɛ mɛ nitsɛmɛ a kɔnɔ yaya amɛ a nya a maa ba.” 19Nimli nɛ ɔmɛ ji nihi nɛ kɛ mi gbami baa a nɛ, he lo mi nimli nɛ be mumi. 20Se, mamimɛ, nyɛɛ lɛɛ, nyɛ ha nyɛ nane nɛ pi si ngɛ hemi kɛ yemi nɛ ngɛ klɔuklɔu pe kulaa a mi, nɛ nyɛɛ sɔle ngɛ Mumi Klɔuklɔu ɔ mi, 21nɛ nyɛɛ to nyɛ he ngɛ Mawu suɔmi ɔ mi, nɛ nyɛɛ hyɛ wa Mawetsɛ Yesu mɔbɔ nami ɔ blɔ, konɛ nyɛ na neneene wami.
22Nyɛɛ na ninɛmɛ nɛ a yi mi peɔ mɛ kɔsikɔsi ɔ mɔbɔ: 23nyɛ je mɛ kɛ je la a mi. Nyɛɛ na ni kpahi hu mɔbɔ kɛ mɔbɔ nami nɛ gbeye yemi ngɛ mi; se nyɛɛ hie sa tade nɛ a kɛ he lo akɔnɔ wo lɛ mu ɔ.
Yijemi sɔlemi
24Lɛ, nɔ nɛ e ngɛ he wami nɛ e kɛ maa bu nyɛhe nɛ nyɛ ko tɛ si, nɛ e kɛ nyɛ ya da e nyami ɔ hɛ mi nɛ piami ko ko hi nyɛ he ngɛ bua jɔmi mi ɔ, 25Mawu nɛ ji ni lelɔ kake kɛ wa yi wami helɔ ngɛ Yesu Kristo wa Mawetsɛ ɔ he ɔ, lɛ a ngɔ hɛ mi nyami kɛ agboje, nɔ yemi kɛ he blɔ kulaa ngɔ ha jehanɛ kɛ daa. Amen.",https://www.bible.com/bible/2322/JUD.1.DAN77
KPOJEMI 1,"1Yesu Kristo kpo jemi nɛ Mawu ngɔ ha lɛ nɛ e kɛ tsɔɔ e sɔmɔli ɔmɛ nihi nɛ sa kaa e ba mi ngɛ be kpiti mi, nɛ e kɛ tsɔ e bɔfo ɔ nɛ e kɛ ba tsɔɔ e sɔmɔlɔ Yohane, 2nɔ nɛ ye Mawu munyu ɔ kɛ Yesu Kristo odase ɔ he odase ngɛ nihi tsuo nɛ e na a he ɔ. 3A gbaa nɔ nɛ kaneɔ ɔ kɛ nihi nɛ nuɔ gbami munyu ɔmɛ ɔ, kɛ nihi nɛ ngɔɔ nihi nɛ a ngma ngɛ mi ɔ ngɔ toɔ ɔ, ejakaa be ɔ su ta.
Munyuhi nɛ a kɛ nga Asafohi kpaago ɔ
4Yohane ngma ya ha asafohi kpaago nɛ ngɛ Asia a: Dloomi kɛ he jɔmi ha nyɛ, kɛ je nɔ nɛ ngɛ ɔ, kɛ nɔ nɛ hi si sa a, kɛ nɔ nɛ maa ba a dɛ mi, nɛ kɛ je mumihi kpaago nɛ ngɛ e matsɛ sɛ ɔ hɛ mi ɔ ngɔ, 5nɛ kɛ je Yesu Kristo, nɛ ji odaseyelɔ anɔkualetsɛ ɔ, ni gbogboehi a kpɛti kekleekle bi kɛ zugba a nɔ matsɛmɛ ɔmɛ a nɔyelɔ ɔ dɛ mi.
Nɔ nɛ suɔ wɔ, nɛ e kɛ lɛ nitsɛ e muɔ tsukɔ wa he kɛ je wa he yayami ɔmɛ a mi, 6nɛ e ngɔ wɔ pee matsɛmɛ a weku [kɛ] osɔfohi ngɔ ha e Tsɛ Mawu ɔ, lɛ a ngɔ hɛ mi nyami kɛ nɔ yemi ɔ ngɔ ha kɛ ya neneene kɛ neneene! Amen. 7Oʼɛ, e ma kɛ bɔku ɔmɛ, nɛ hɛngmɛ tsuaa hɛngmɛ maa na lɛ kɛ nihi nɛ gbɔɔ lɛ ni ɔ hulɔ, nɛ zugba a nɔ weku ɔmɛ kulaa maa wo ya ngɛ e he. Ee, Amen.
8Nyɔmtsɛ Mawu ɔ nɛ ji nɔ nɛ ngɛ ɔ, kɛ nɔ nɛ hi si sa a, kɛ nɔ nɛ maa ba, nɛ ji ope ɔ, ke: “Ami ji Alfa a kɛ Omega a” (kekleekle nɔ kɛ nyagbe nɔ).
Kristo he ninami
9Imi Yohane nɛ ji nyɛ nyɛmi kɛ nyɛ huɛ ngɛ Yesu Kristo amanehlu ɔ kɛ e matsɛ yemi ɔ kɛ e tsui si tomi ɔ mi ɔ, i ngɛ zugba kpɔ nɛ wo bɔle lɛ nɛ a tsɛɛ lɛ Patmo ɔ nɔ ngɛ Mawu munyu ɔ kɛ Yesu Kristo he odase yemi he. 10Mumi ɔ ba ye nɔ ngɛ Nyɔmtsɛ ɔ ligbi ɔ nɔ, nɛ i nu gbi ngua ko ngɛ ye se kaa titimati 11nɛ de mi ke: “Ngmaa nɔ́ nɛ o ngɛ nae ɔ ngɔ wo womi mi, nɛ o kɛ mane asafohi kpaago nɛ ngɛ Efeso, kɛ Smirna, kɛ Pergami, kɛ Tiatira kɛ Sarde, kɛ kɛ Filadelfia, kɛ Laodikea a.
12I plɛ ye he kone ma hyɛ gbi nɛ kɛ mi ngɛ munyu ɔ tue ɔ. Nɛ bene i plɛ ye he ɔ, i na sika kane tsohi kpaago, 13kɛ nɔ ko ngɛ kane tso kpaago ɔmɛ sa kpɛti nɛ ngɛ kaa Nɔmlɔ Bi, nɛ e wo tade klɔii nɛ e kɛ sika kpa fi e gugue; 14nɛ e yi kɛ e yi bwɔmi hiɛɛ kaa to he bwɔmi hiɔ, kaa snoo, nɛ e hɛngmɛhi ngɛ kaa la lilɛhi, 15nɛ e nanehi ngɛ kaa ayawa klaiklai nɛ tsu ngɛ flɔnɔɔ mi, nɛ e gbi ngɛ kaa nyu babauu pɛmi. 16Nɛ e hɛɛ dodoehi kpaago ngɛ e hiɛ ɔ nine mi, nɛ hiɔ kɛ e nya enyɔ nɛ nya mi ba je kpo ngɛ e nya mi, nɛ e hɛ mi ngɛ kaa pu nɛ ngɛ tsoe wawɛɛ. 17Nɛ benɛ i na lɛ ɔ, i nɔ si ngɛ e nane nyɛ kaa nɔ gbogboe; nɛ e kɛ e hiɛ ɔ nine fɔ ye nɔ, nɛ e de mi ke: “Koo ye gbeye; ami ji kekleekle nɔ ɔ kɛ nyagbe nɔ ɔ, 18kɛ hɛkalɔ. I gbo, nɛ oʼɛ, ye hɛ ngɛ kɛ yaa neneene kɛ neneene, nɛ i hɛɛ gbeje kɛ gbenɔ nya safe ɔmɛ. 19Lɔ ɔ he ɔ ngmaa nihi nɛ o na a, kɛ nihi nɛ ngɛ ɔ, kɛ nihi nɛ maa ba ngɛ ni nɛ ɔmɛ a se ɔ: 20dodoehi kpaago nɛ o na ngɛ ye hiɛ ɔ nɔ ɔ laami sane ɔ, kɛ sika kane tsohi kpaago ɔ. Dodoehi kpaago ɔ ji asafohi kpaago ɔmɛ a bɔfohi, kɛ kane tsohi kpaago nɛ o na a ji asafohi kpaago ɔmɛ ɔ nɛ.”",https://www.bible.com/bible/2322/REV.1.DAN77
KPOJEMI 2,"Sɛ kɛ ha Efeso asafo ɔ
1“Ngmaa ya ha Efeso asafo ɔ bɔfo ɔ, ke:
“Nihi nɛ nɔ nɛ hɛɛ dodoehi kpaago ɔ ngɛ e hiɛ ɔ nine mi nɛ e nyɛɛ sika kane tso kpaago ɔmɛ a kpɛti ɔ de ji nɛ ɔ nɛ: 2I le o ni tsumi ɔmɛ kɛ o dengme gbomi ɔ, kɛ o tsui si tomi ɔ, kɛ bɔ nɛ o kplɛɛ we nimli yayami ɔmɛ a ni peepee ɔmɛ a nɔ, se ɛo ka nihi nɛ deɔ ke bɔfohi ji mɛ se a pi ja a, nɛ o na kaa lakpatsɛmɛ ji mɛ. 3Nɛ o hɛɛ mi, nɛ o toɔ o tsui si, nɛ ye biɛ ɔ he ɔ, o bɔɔ mɔde, nɛ pɔ tɔɛ mo. 4Se kɛ ɔ, i kɛ mo ngɛ sane ko, lɔ ɔ ji kaa, o sume mi kaa bɔ nɛ o suɔ mi sa a. 5Lɔ ɔ he ɔ kaii he nɛ o je kɛ nɔ si ɔ, nɛ o tsake o tsui, nɛ o tsu kekle ni tsumi ɔmɛ; se ke pi ja a, ma ba o ngɔ oya, nɛ ma je o kane tso ɔ kɛ maa je e ma he ɔ, ja o pia o he. 6Se kɛ ɔ, o ngɛ enɛ, kaa o nyɛɛ Nikolaimɛ a ni tsumi ɔmɛ nɛ imi hu i nyɛɛ ɔ.
7“Nɔ nɛ ngɛ tue ɔ, e nu nɔ́ nɛ Mumi ɔ ngɛ asafo ɔmɛ dee ɔ.
“Nɔ nɛ yeɔ kunimi ɔ, ma ha lɛ wami tso ɔ nɛ ngɛ ye Mawu ɔ Paradeiso ɔ mi ɔ nɔ yiblii ɔ eko nɛ e ye.”
Sɛ kɛ ha Smirna asafo ɔ
8“Nɛ Smirna asafo ɔ bɔfo ɔ, ngmaa ya ha lɛ ke:
“Nihi nɛ kekleekleno ɔ kɛ nyagbeno ɔ, nɔ nɛ gbo nɛ e hɛ ngɛ ekohu ɔ de ji nɛ ɔ nɛ: 9I le o ni tsumi ɔmɛ kɛ o dengme gbomi ɔmɛ kɛ o hia a, — se kɛ ɔ niatsɛ ji mo — nɛ i le ni yayahi nɛ nihi nɛ deɔ ke Yudafohi ji mɛ se a pi ja se mohu a ji Satan kpe mi bimɛ ɔ deɔ ngɛ o he ɔ. 10Koo ye amanehlu nɛ o maa na eko eko gbeye, oʼɛ, abosiami maa ngɔ nyɛ ti ni komɛ ngɔ wo tsu mi, kone a kɛ ka nyɛ, nɛ nyɛ maa na amanehlu ligbi nyɔngma. Pee anɔkualetsɛ kɛ ya su gbenɔ mi, nɛ ma ha mo wami jlasi ɔ.
11“Nɔ nɛ ngɛ tue ɔ, e nu nɔ́ nɛ Mumi ɔ ngɛ asafo ɔmɛ dee ɔ.
“Kunimi yelɔ ɔ, a be lɛ nɔ ko yaya ko pee ngɛ gbenɔ nɛ ji enyɔ ɔ mi.”
Sɛ kɛ ha Pergamo asafo ɔ
12“Nɛ Pergamo asafo ɔ bɔfo ɔ, ngmaa yaha lɛ ke:
“Nihi nɛ snɔ nɛ hɛɛ hiɔ kɛ e nya mi enyɔ nɛ nya ba a de ji nɛ ɔ nɛ: 13I le he nɛ o hii ɔ, he nɛ Satan matsɛ sɛ ɔ ngɛ ɔ. O hɛɛ ye biɛ ɔ mi, nɛ o kua we o hemi kɛ yemi ɔ ngɛ jamɛ a ligbi ɔmɛ a mi po, bene a gbe Antipa, ye o daseyelɔ anɔkualetsɛ ɔ ngɛ nyɛ kpɛti, he nɛ Satan hii ɔ. 14Se kɛ ɔ, i kɛ mo ngɛ sane bɔɔ ko: ejakaa o ngɛ nihi ngɛ lejɛ ɔ nɛ hɛɛ Bileam nɔ nɛ tsɔɔ Balak kaa e tsɔ Israelbi ɔmɛ klama nɛ a ye nihi nɛ a kɛ sa bɔ ha wɔhi nɛ a bɔ ajuama a tsɔɔmi ɔ mi. 15Ja nɔuu hu o ngɛ nihi nɛ hɛɛ Nikolaibihi a tsɔɔmi ɔ mi. 16Lɔ ɔ he ɔ tsakee o tsui; se ke pi ja a, ma ba o ngɔ mla, nɛ i kɛ ye nya mi hiɔ́ ɔ kɛ mɛ ma ba hwu ta.
17“Nɔ nɛ ngɛ tue ɔ, e nu nɔ́ nɛ Mumi ɔ ngɛ asafo ɔmɛ dee ɔ.
“Nɔ nɛ yeɔ kunimi ɔ, ma ha lɛ mana nɛ a kɛ laa a eko nɛ e ye, nɛ ma ha lɛ tɛ hiɔ, nɛ tɛ ɔ nɔ ɔ, a ngma biɛ he nɛ nɔ ko li ja nɔ nɛ naa a.”
Sɛ kɛ ha Tiatira asafo ɔ
18“Nɛ Tiatira asafo ɔ bɔfo ɔ, ngmaa ya ha lɛ ke:
“Nihi nɛ Mawu Bi ɔ nɛ e hɛngmɛ ngɛ kaa la lilɛ nɛ e nanehi ngɛ kaa ayawa nɛ kpɛɔ nylamnylam ɔ de ji nɛ ɔ nɛ. 19I le o ni tsumi ɔmɛ kɛ o suɔmi ɔ kɛ o sɔmɔmi ɔ kɛ o hemi kɛ yemi ɔ kɛ o tsui si tomi ɔ, nɛ i le o ni tsumi ɔmɛ kaa sekpɛ ni ɔmɛ pe kekle ni ɔmɛ tete. 20Se kɛ ɔ, i kɛ mo ngɛ sane ko, kaa o ngmɛ yo Yesabel nɛ tsɛɛ e he gbalɔ ɔ blɔ, nɛ e tsɔɔ ye sɔmɔli ɔmɛ ni, nɛ e mlɔɔ mɛ, nɛ a bɔ ajuama, nɛ a ye ni nɛ a kɛ sa bɔ ha wɔhi. 21I ha lɛ be konɛ e kɛ tsake e tsui, se e sume nɛ e tsake kɛ je ajuama bɔmi ɔ mi. 22Oʼɛ, i kɛ lɛ maa fɔ sa nɔ, nɛ i kɛ nihi nɛ kɛ lɛ puɛ gba a hu maa wo nɔ nami kpatekpleenyɛ mi, ja a tsake a tsui kɛ je e ni tsumi ɔmɛ a mi. 23Ma gbe e bimɛ ɔmɛ, nɛ asafo ɔmɛ kulaa ma na maa le kaa imi ji nɔ nɛ leɔ juɛmi kɛ tsui mi susumihi, nɛ ma wo nyɛ ti nɔ tsuaa nɔ hiɔ bɔ nɛ e ni tsumi ɔmɛ ngɛ ɔ.
24“Se i ngɛ nyɛ dee, nyɛ nihi nɛ piɛ ngɛ Tiatira a, nihi abɔ nɛ hɛɛ we tsɔɔmi nɛ ɔ mi, nɛ li ‘Satan muɔhi nɛ a mi kuɔ ɔ’ (kaa bɔ nɛ a deɔ ɔ) I kɛ tlomi kpã ko be nyɛ nɔ fɔe. 25Se nɔ́ nɛ nyɛ ngɛ ɔ nyɛɛ hɛɛ mi ka ya su be nɛ ma ba. 26Nɛ kunimi yelɔ ɔ kɛ nɔ nɛ hɛɔ ye ni tsumi ɔmɛ a mi kɛ ya suu nyagbe ɔ, ma ha lɛ he wami ngɛ je ma amɛ a nɔ, 27nɛ e kɛ dade tso ma kpaka mɛ, nɛ e maa ywia mɛ kaa a ywiaa zu buɛhi, kaa bɔ nɛ imi hu i na kɛ je Tsaatsɛ ngɔ ɔ; 28nɛ ma ngɔ nɔkɔ ɔ ngɔ ha lɛ.
29“Nɔ nɛ ngɛ tue ɔ e nu nɔ́ nɛ Mumi ɔ ngɛ asafo ɔmɛ dee ɔ.”",https://www.bible.com/bible/2322/REV.2.DAN77
KPOJEMI 3,"Sɛ kɛ ha Sarde asafo ɔ
1“Nɛ Sarde asafo ɔ bɔfo ɔ, ngmaa ya ha lɛ ke:
“Nihi nɛ nɔ nɛ ngɛ Mawu mumihi kpaago ɔ kɛ dodoehi kpaago ɔ de ji nɛ ɔ nɛ: I le o ni tsumi ɔmɛ kaa o hɛɛ biɛ kaa o hɛ ngɛ, se o gbo. 2Lɔ ɔ he ɔ, fo hɛ nɛ tsɛ, nɛ o waje nihi nɛ piɛ nɛ ngɛ hlae nɛ a gbo ɔ. Ejakaa i nɛ o ni tsumi ɔmɛ eko nɛ hi kɛ pi si ngɛ ye Mawu ɔ hɛ mi. 3Lɔɔ he ɔ kaii nɔ́ nɛ a tsɔɔ mo kɛ bɔ nɛ o nu ɔ nɛ o kɛ to, nɛ o tsake o tsui. Se jehanɛ ke o hɛ tsɛ́ ɔ, ma tua mo kaa juɔ, nɛ o be lee ngmlɛfia nɔ nɛ ma ba a kulaa. 4Se kɛ ɔ, o ngɛ nihi bɔɔ ko ngɛ Sarde, nihi nɛ wui a tade ɔmɛ mu; a kɛ mi maa nyɛɛ ngɛ tade hiɔhi a mi, ejakaa a sa ja. 5Kunimi yelɔ ɔ, a maa wo lɛ tade hiɔ, nɛ i be e biɛ gbee ngɛ wami womi ɔ mi gblegbleegblee, nɛ ma wo e biɛ ta ngɛ Tsaatsɛ hɛ mi kɛ e bɔfo ɔmɛ a hɛ mi.
6“Nɔ nɛ ngɛ tue ɔ, e nu nɔ́ nɛ Mumi ɔ ngɛ asafo ɔmɛ deɔ ɔ.
Sɛ kɛ ha Filadelfia asafo ɔ
7“Nɛ Filadelfia asafo ɔ bɔfo ɔ, ngmaa ya ha lɛ ke:
“Nihi nɛ nɔ klɔuklɔu ɔ kɛ anɔkualetsɛ ɔ, nɔ nɛ hɛɛ David safe ɔ, nɔ nɛ bliɔ nɛ nɔ ko nga we, nɛ e ngaa hulɔ nɛ nɔ ko bli we ɔ de ji nɛ ɔ nɛ: 8I le o ni tsumi ɔmɛ; nɛ oʼɛ, i bi sinya ngɔ fɔ si ngɛ o hɛ kpɛ, nɛ nɔ ko be nyɛe ma nga, ejakaa he wami bɔɔ ngɛ, se o ye ye munyu ɔ nɔ, nɛ o kua we ye biɛ ɔ. 9Oʼɛ, i kɛ ni komɛ nɛ je Satan kpe he ɔ nɛ deɔ ke Yudafohi ji mɛ se e be mi ja, se mohu lakpa mohu a ngɛ yee ɔ maa ba o hɛ mi; oʼɛ, ma ha nɛ a ba nɛ a ba nu o nane nɛ a ja mo, konɛ a le kaa imi lɛɛ i suɔ mo. 10Ejakaa o ye ye munyu nɛ deɔ ke o to o tsui si ɔ nɔ he je ɔ, ma baa o yi ngɛ ka ngmlɛfia nɛ maa ba je mluku ɔ kulaa nɔ nɛ a kɛ maa ka nihi nɛ ngɛ zugba a nɔ ɔ mi. 11Oʼɛ, i ma oya; pɛtɛ nɔ nɛ o ngɛ ɔ he nɛ wa, konɛ nɔ ko ko kpɔ o jlasi ɔ! 12Kunim yelɔ ɔ, ma ngɔ lɛ ngɔ pee Titima ngɛ ye Mawu ɔ sɔlemi tsu ɔ mi, nɛ e be kpo jee hu, nɛ ma ngma ye Mawu ɔ biɛ, kɛ ye Mawu ɔ ma nɛ ji Yerusalem he nɛ jee ye Mawu ngɔ ɔ biɛ, kɛ mi nitsɛ ye biɛ he ɔ ngɛ e nɔ.
13“Nɔ nɛ ngɛ tue ɔ, e nu nɔ́ nɛ Mumi ɔ ngɛ asafo ɔmɛ dee ɔ!”
Sɛ kɛ ha Laodikea asafo ɔ
14“Nɛ Laodikea asafo ɔ bɔfo ɔ, ngmaa ya ha lɛ ke:
“Nihi nɛ Amen ɔ nɛ ji odase yelɔ anɔkualetsɛ ɔ kɛ anɔkua leyelɔ ɔ kɛ Mawu adebɔ ɔ sisije ɔ de ji nɛɔ nɛ: 15I le oni tsumi ɔmɛ kaa o be yluduu nɛ o be kɛlakɛla hulɔ. Oo, jinɛ o ko pee yluduu loo o ko pee kɛlakɛla! 16Se kikɛ nɛ ɔ, akɛnɛ o ngɛ kulɔkulɔ nɛ o be yluduu nɛ o be kɛlakɛla hulɔ he je ɔ, ma la mo ngɛ ye nya mi ngɔ pue he. 17Ejakaa o deɔ ke: ‘Niatsɛ ji mi nɛ i ngɛ ni, nɛ nɔ́ ko nɔ́ ko hia we mi,’ nɛ o li kaa o ngɛ dengme mi nɛ o ni hu ngɛ mɔbɔ, nɛ ohiafo kɛ hɛ yuyuilɔ kɛ hegutsɛ ji mo, 18i ngɛ mo ga woe ke o he sika nɛ a tsu he ngɛ la mi kɛ je ye ngɔ, kone o na ni, kɛ tade hiɔ, kone o wo nɛ o he gu nɛ ngɛ zo ɔ nɛ ko fɔ si, kɛ hɛngmɛ tsopa nɛ o kɛ nga o hɛngmɛ nɔ, kone o hyɛ nɔ. 19Imi lɛɛ, nihi abɔ nɛ i suɔ ɔ, i kãa mɛ nɛ i gblaa a tue; lɔ ɔ he ɔ, o hɛ nɛ dɔ nɛ o tsake o tsui! 20Oʼɛ i daa si ngɛ sinya a se nɛ i ngɛ sie; ke nɔ ko nu ye gbi nɛ e bli sinya a, ma ba e ngɔ nɛ i kɛ lɛ ma ba ye ni nɛ lɛ hu e kɛ mi maa ye. 21Kunimi yelɔ ɔ, ma ha lɛ blɔ nɛ e kɛ mi nɛ hi ye matsɛ sɛ ɔ nɔ, kaa bɔ nɛ imi hu i ye kunimi nɛ i kɛ Tsaatsɛ hii si ngɛ e matsɛ sɛ ɔ nɔ ɔ.
22“Nɔ nɛ ngɛ tue ɔ, e nu nɔ́ nɛ Mumi ɔ ngɛ asafo ɔmɛ dee o.”",https://www.bible.com/bible/2322/REV.3.DAN77
KPOJEMI 4,"Hiɔwe Ma wu jami
1Ni nɛ ɔmɛ a se ɔ i hyɛ, nɛ oʼɛ, sinya ko nɛ a bli ngɛ hiɔwe. Kekleekle gbi nɛ i nu nɛ ngɛ kaa titimati nɛ kɛ mi tu munyu ɔ ke: “Kuɔ kɛ ba hiɛ ɔ nɛ ɔ nɛ ma tsɔɔ mo nihi nɛ maa ba mi ngɛ ni nɛ ɔmɛ a se.” 2Nɛ amlɔ ɔ Mumi ɔ ba ye nɔ, nɛ oʼɛ, matsɛ sɛ ko maa si ngɛ hiɔwe, nɛ nɔ ko hii si ngɛ matsɛ sɛ ɔ nɔ. 3Nɛ nɔ nɛ hii si ngɛ nɔ ɔ, ke o hyɛ lɛ ɔ, e ngɛ kaa tɛ nɛ he jua wa kaa yaspi kɛ sardi, nɛ alale bɔle matsɛ sɛ ɔ he, nɛ ke o hyɛ ɔ, e ngɛ kaa smaragde tɛ. 4Nɛ matsɛ sɛ ɔ he ɔ, matsɛ sɛhi nyingmi enyɔ kɛ eywiɛ bɔle lɛ kɛ kpe, nɛ nikɔtɔmahi nyingmi enyɔ kɛ eywiɛ hii si ngɛ sɛ ɔmɛ a nɔ; sa wo tade hiɔhi, nɛ sika jlasi fi a yi. 5Nɛ oslaba gbami kɛ gbi kɛ hiɔwe simi je matsɛ sɛ ɔ mi, nɛ la hahi kpaago nɛ ngɛ tsoe nɛ ji Mawu mumihi kpaago ɔ ngɛ matsɛ sɛ ɔ hɛ mi. 6Nɛ nɔ́ ko kaa ahuhuɛ wo nɛ hɛ mi tsɔ kaa kristolo ngɛ matsɛ sɛ ɔ hɛ mi, nɛ hɛ kali eywiɛ nɛ hɛngmɛhi hyi a hɛ mi kɛ a se tɔtɔɔtɔ ngɛ matsɛ sɛ ɔ kpɛti kɛ e he kulaa. 7Kekleekle hɛ kalɔ ɔ ngɛ kaa jata, nɛ hɛ kalɔ nɛ ji enyɔ ɔ ngɛ kaa na, ne hɛ kalɔ nɛ ji etɛ ɔ ngɛ kaa nɔmlɔ, nɛ hɛ kalɔ nɛ ji eywiɛ ɔ ngɛ kaa kɔle nɛ e ngɛ tee. 8Nɛ hɛkali eywiɛ ɔmɛ a ti nɔ tsuaa nɔ ngɛ ple ekpa ekpa, nɛ a he kɛ a mi tsuo hyi tɔtɔɔtɔ kɛ hɛngmɛ sɔuu, nɛ a jɔɔ we lami nyɔ kɛ pia ke:
“Klɔuklɔu, klɔuklɔu, klɔuklɔu ji Nyɔmtsɛ Mawu Ope,
Nɔ nɛ ngɛ sa a, kɛ nɔ nɛ ngɛ ɔ, kɛ nɔ nɛ maa ba a.”
9Nɛ benɛ hɛ kali ɔmɛ ngɔ nyami kɛ agboje kɛ sina kɛ ngɛ nɔ nɛ hii si ngɛ matsɛ ɔ nɔ nɛ hɛ ngɛ kɛ je neneene kɛ yaa neneene ɔ hae ɔ, 10nikɔtɔmahi nyingmi enyɔ kɛ eywiɛ ɔ buɔ si ngɛ nɔ nɛ hii si ngɛ matsɛ sɛ ɔ nɔ ɔ hɛ mi, nɛ a ngɛ nɔ nɛ hɛ ngɛ kɛ je neneene kɛ yaa neneene ɔ jae, nɛ a sakee a jlasi ɔmɛ ngɔ pueɔ matsɛ sɛ ɔ hɛ mi nɛ a deɔ ke:
11“Wa Nyɔmtsɛ kɛ wa Mawu, mo ji nɔ nɛ sa kaa
O ngɔ hɛ mi nyami kɛ agboje kɛ he wami ɔ
Ejakaa mo lɛ ɔ bɔ nihi kulaa,
Nɛ o suɔmi nya a ngɛ nɛ a bɔ mɛ ngɛ.”",https://www.bible.com/bible/2322/REV.4.DAN77
KPOJEMI 5,"Womi ɔ kɛ Tobi ɔ
1I na womi kpo ko ngɛ nɔ nɛ hii si ngɛ matsɛ sɛ ɔ nɔ ɔ hiɛ ɔ nɔ, nɛ a ngma ni ngɛ e mi kɛ e se tsuo, nɛ a sɔu nya kɛ nya sɔumi ni kpaago. 2Nɛ i na bɔfo ngua ko nɛ e ngɛ fiɛe kɛ gbi ngua ke: “Mɛnɔ ji nɔ nɛ sa kaa e bli womi ɔ nya nɛ e tsɔ e nya sɔumi ni ɔmɛ?” 3Se nɔ ko nɔ ko be hiɔwe loo zugba a nɔ loo zugba a sisi nɛ ma nyɛ womi ɔ nya nɛ e bli loo nɛ e hyɛ mi. 4Nɛ i fo ya hluu, ejakaa a nɛ́ nɔ ko nɔ ko nɛ sa kaa e bli womi ɔ nya nɛ e kane loo nɛ e hyɛ mi. 5Kɛkɛ nɛ nikɔtɔma amɛ a ti nɔ kake de mi ke: “Ko fo ya! oʼɛ jata a nɛ je Yuda wɛtso ɔ mi ɔ, nɔ nɛ ji David nina a, ye kunimi, nɛ e bli womi ɔ nya, nɛ e tsɔ e nya sɔumi ni kpaago ɔ.”
6Nɛ i hyɛ nɛ oʼɛ, matsɛ sɛ ɔ kɛ hɛ kali eywiɛ ɔmɛ a kpɛti, kɛ nikɔtɔmahi nyingmi enyɔ kɛ eywiɛ ɔmɛ a kpɛti ɔ, Tobi ko daa si kaa nɔ nɛ a gbe lɛ, nɛ e ngɛ koli kpaago kɛ hɛngmɛ kpaago nɛ ji Mawu mumi kpaago ɔ nɛ a tsɔ kɛ ya zugba a tsuo nɔ ɔ. 7Nɛ Tobi ɔ ba, nɛ e ba he womi kpo ɔ kɛ je nɔ nɛ hii si ngɛ matsɛ sɛ ɔ nɔ ɔ hiɛ ɔ nine mi. 8Nɛ benɛ e ngɛ womi ɔ hee ɔ, hɛ kali eywiɛ ɔ kɛ nikɔtɔmahi nyingmi enyɔ kɛ eywiɛ ɔ bu si ngɛ Tobi ɔ hɛ mi, nɛ a ti nɔ tsuaa nɔ hɛɛ kpã saku kɛ sika tɔhi kɛ a mi tsopa kɛ e he via tɔtɔɔtɔ nɛ ji klɔuklɔu bi ɔmɛ a sɔlemi ɔmɛ. 9Nɛ a la la he ko de ke:
“Mo lɛ sa kaa o heɔ womi ɔ
Nɛ o tsɔɔ e nya sɔumi ɔmɛ,
Ejakaa a gbe mo,
Nɛ o kɛ o muɔ ɔ kpɔ wɔ ha Mawu
Kɛ je wetso tsuaa wetso kɛ munyu tsuaa munyu
Kɛ ma tsuaa ma kɛ je ma tsuaa je ma mi.
10Nɛ ɔ ngɔ wɔ ngɔ pee matsɛmɛ kɛ osɔfohi
Ha wa Mawu ɔ,
Nɛ wa maa ye matsɛ ngɛ zugba a nɔ.”
11Nɛ i hyɛ, nɛ i nu bɔfohi fuu nɛ bɔle matsɛ sɛ ɔ kɛ hɛ kali ɔmɛ kɛ nikɔtɔma amɛ a he kɛ kpe ɔmɛ a gbi, nɛ a nya ji akpe nyɔngma totoe akpe nyɔngma kɛ akpe totoe akpe, 12nɛ a kɛ gbi ngua de ke:
“Tobi nɛ a gbe ɔ,
Sa nɛ e ngɔ he wami kɛ ni nami
Kɛ ni lemi kɛ nyɛmi kɛ agboje kɛ hɛ mi
nyami kɛ gbaami.”
13Nɛ i nu kaa bɔ ni ɔmɛ kulaa nɛ ngɛ hiɔwe kɛ zugba a nɔ kɛ zugba a sisi kɛ wo hɛ mi kɛ nihi kulaa nɛ ngɛ a mi ɔ ke:
“A ngɔ gbaami kɛ agboje kɛ hɛ mi nyami
Kɛ nɔ yemi ngɔ ha nɔ nɛ hii si ngɛ matsɛ sɛ ɔ nɔ
Kɛ Tobi ɔ kɛ je neneene kɛ ya neneene!”
14Nɛ hɛ kali eywiɛ ɔ ke: “Amen.” Nɛ nikɔtɔma amɛ bu si, nɛ a ja nɔ nɛ hɛ ngɛ kɛ je neneene kɛ yaa neneene ɔ.",https://www.bible.com/bible/2322/REV.5.DAN77
KPOJEMI 6,"Nya sɔumi nihi
1Kɛkɛ nɛ i na kaa Tobi ɔ tsɔ nya sɔumi kpaago ɔ kake; nɛ i nu kaa hɛ kali eywiɛ ɔmɛ a kpɛti nɔ kake kɛ gbi nɛ ngɛ kaa hiɔwe simi de ke: “Ba nɛ o ba hyɛ!” 2I hyɛ, nɛ oʼɛ, okpɔngɔ hiɔ nɛ nɔ nɛ hii si ngɛ e nɔ ɔ hɛɛ kɛɛ, nɛ a ha lɛ jlasi, nɛ e je kpo kaa kunimi yelɔ, konɛ e ya ye kunimi.
3Nɛ benɛ Tobi ɔ tsɔ nya sɔumi nɔ́ nɛ ji enyɔ ɔ, i nu nɛ hɛ kalɔ nɛ ji enyɔ ɔ de ke: “Ba nɛ o ba hyɛ!” 4Nɛ okpɔngɔ kpa ko nɛ tsuɔ je kpo, nɛ a ha nɔ nɛ hi e nɔ ɔ he blɔ ke e je he jɔmi kɛ je zugba a nɔ, konɛ nimli nɛ a gbe a he, nɛ a ha lɛ klaate ngua ko.
5Nɛ benɛ Tobi ɔ tsɔ nya sɔumi nɔ́ nɛ ji etɛ ɔ, i nu nɛ hɛ kalɔ nɛ ji etɛ ɔ de ke: “Ba nɛ o ba hyɛ!” I hyɛ, nɛ oʼɛ, okpɔngɔ yumu, nɛ nɔ nɛ hii si ngɛ e nɔ ɔ hɛɛ sɛni ngɛ e dɛ mi. 6Nɛ i nu gbi ko kɛ je hɛ kali eywiɛ ɔmɛ a kpɛti ke: “Ngma susumi nɔ́ kake ligbi kake hiɔwo, blɛfo susumi nihi etɛ ligbi kake hiɔwo, se nu kɛ wai ɔ lɛɛ koo ta he!”
7Benɛ Tobi ɔ tsɔ nya sɔumi nɔ́ nɛ ji eywiɛ ɔ, i nu hɛ kalɔ nɛ ji eywiɛ ɔ gbi ke: “Ba nɛ o ba hyɛ!” 8I hyɛ, nɛ oʼɛ, okpɔngɔ lazu lazu; nɛ nɔ nɛ hii si ngɛ e nɔ ɔ biɛ ji Gbenɔ, nɛ Gbeje nyɛɛ e se; nɛ a ha mɛ he blɔ konɛ a kɛ klaate kɛ hwɔ kɛ gbenɔ hiɔ kɛ zugba a nɔ awi yemi lohewehi nɛ gbe zugba a mi dlami eywiɛ mi kake.
9Kɛkɛ nɛ Tobi ɔ tsɔ nya sɔumi nɔ́ nɛ ji enuɔ ɔ, nɛ i na nihi nɛ a gbe ngɛ Mawu munyu ɔ kɛ odase nɛ a ye ɔ he ɔ a klaahi ngɛ bɔsami latɛ ɔ sisi; 10nɛ a kpa ngmlaa wawɛɛ ke: “Nyɔmtsɛ Klɔuklɔu kɛ Anɔkuayelɔ, mɛni be o maa kojo nɛ o maa gbla nihi nɛ ngɛ zugba a nɔ nɛ gbe wɔ ɔmɛ a tue?” 11A hã a ti nɔ tsuaa nɔ tade hiɔ klɔii, nɛ a de mɛ ke a jɔɔ a he be bɔɔ ko lolo kɛ ya su be nɛ a nyɛmimɛ sɔmɔli ɔmɛ kɛ anyɛmimɛ ɔmɛ hu nɛ a maa gbe mɛ kaa bɔ nɛ a gbe mɛ nitsɛmɛ hu ɔ a hiemi maa sɔ.
12Nɛ i na benɛ Tobi ɔ tsɔ nya sɔumi nɔ́ nɛ ji ekpa a, nɛ oʼɛ, zugba mimiɛ wawɛɛ, nɛ pu plɛ kaa kpekpe kotoku yumu, nɛ nyɔhiɔ mluku ɔ plɛ kaa muɔ, 13nɛ hiɔwe dodoehi tsɔ fia si kaa bɔ nɛ ngmɔkɔ tso yiblii ngmlikiti wɔleɔ pueɔ si benɛ kɔɔhiɔ ngua ngɛ fiae ɔ. 14Nɛ hiɔwe hɛ lɛ kɛ ho kaa womi nɛ a hluɛ; nɛ a tsitsɛɛ yoku tsuaa yoku kɛ wo kpɔ tsuaa wo kpɔ kɛ je e blɔ he. 15Nɛ zugba a nɔ matsɛmɛ ɔmɛ kɛ nimli ngua amɛ kɛ asafoatsɛmɛ ɔmɛ kɛ niatsɛmɛ ɔmɛ kɛ he wali ɔmɛ, kɛ nyɔguɛ tsuaa nyɔguɛ kɛ odehe tsuaa odehe ya laa a he ngɛ muɔhi a mi kɛ tɛkplohi a mi, 16nɛ fa de yoku ɔmɛ kɛ tɛ sa amɛ ke: “Nyɛ ba nɔ wa nɔ nɛ nyɛɛ laa wɔ kɛ je nɔ nɛ hii si ngɛ matsɛ sɛ ɔ nɔ ɔ hɛ mi kɛ Tobi ɔ mi mi fumi ɔ nya. 17Ejakaa e mi mi fumi ligbi ngua a su, nɛ mɛnɔ ma nyɛ si maa da?”",https://www.bible.com/bible/2322/REV.6.DAN77
KPOJEMI 7,"Israelbi akpe lafa nyingmi eywiɛ kɛ eywiɛ ɔ
1Enɛ ɔ se ɔ, i na hiɔwe bɔfohi eywiɛ nɛ a daa si ngɛ zugba kɔ nya eywiɛ ɔmɛ a nɔ, nɛ a hɛɛ zugba a nɔ kɔɔhiɔ eywiɛ ɔ mi, konɛ kɔɔhiɔ ɔ ko fia ngɛ zugba a nɔ loo wo nɔ loo tso ko nɔ. 2Nɛ i na bɔfo kpa ko nɛ e ngɛ kuɔe kɛ ngɛ pu site he jee kɛ ma, nɛ e hɛɛ Mawu hɛ kalɔ ɔ nya sɔumi nɔ. E kpa ngmlaa wawɛɛ kɛ de bɔfohi eywiɛ nɛ a ha mɛ he wami kaa a pee zugba a kɛ wo ɔ yayami ɔ 3ke: “Nyɛ ko pee zugba a loo wo ɔ loo tso ɔmɛ yayami ko kɛ maa su be nɛ waa kɛ nya sɔumi nɔ ma kadi wa Mawu ɔ sɔmɔli ɔmɛ a hɛ nya lolo.” 4Nɛ a demi nihi nɛ a kɛ nya sɔumi nɔ́ ɔ kadi mɛ ɔ a yibɔ; nimli akpe lafa nyingmi eywiɛ kɛ eywiɛ nɛ a kɛ nya sɔumi nɔ́ ɔ kadi mɛ kɛ je Israelbi ɔmɛ a wetso tsuaa wetso mi. 5Yuda wɛtso ɔ mi ɔ, a kɛ nya sɔumi nɔ́ ɔ kadi nimli akpe nyɔngma kɛ enyɔ; Ruben wɛtso ɔ mi ɔ, nimli akpe nyɔngma kɛ enyɔ; Gad wɛtso ɔ mi ɔ, nimli akpe nyɔngma kɛ enyɔ, 6Aser wɛtso ɔ mi ɔ, nimli akpe nyɔngma kɛ enyɔ, Nafatali wɛtso ɔ mi ɔ, nimli akpe nyɔngma kɛ enyɔ, Manase wɛtso ɔ mi ɔ, nimli akpe nyɔngma kɛ enyɔ, 7Simeon wɛtso ɔ mi ɔ, nimli akpe nyɔngma kɛ enyɔ, Levi wɛtso ɔ mi ɔ, nimli akpe nyɔngma lɛ enyɔ, Isakar wɛtso ɔ mi ɔ, nimli akpe nyɔngma kɛ enyɔ, 8Zebulon wɛtso ɔ mi ɔ, nimli akpe nyɔngma kɛ enyɔ, Yosef wɛtso ɔ mi ɔ, nimli akpe nyɔngma kɛ enyɔ, Benyamin wɛtso ɔ mi ɔ, nimli akpe nyɔngma kɛ enyɔ.
Asafo kuu ngua a
9Enɛ ɔ se ɔ i hyɛ, nɛ oʼɛ, nimli asafo nɛ nɔ ko nɔ ko be nyɛe maa kane nɛ je je mi ma tsuaa je mi ma kɛ wɛtsohi kɛ mahi kɛ mahi a nɔ gbihi a mi nɛ a daa si ngɛ matsɛ sɛ ɔ hɛ mi kɛ Tobi ɔ hɛ mi, nɛ a wo tade hiɔ, nɛ a hɛɛ tã kuɔmihi ngɛ a dɛ, 10nɛ a kpa ngmlaa wawɛɛ ke: “Yi wami hemi ɔ ji wa Mawu nɛ hii si ngɛ matsɛ sɛ ɔ nɔ ɔ kɛ Tobi ɔ nɔ́!” 11Nɛ bɔfo ɔmɛ tsuo daa si ngɛ matsɛ sɛ ɔ kɛ nikɔtɔmahi hɛ kali eywiɛ ɔmɛ a he kɛ kpe, nɛ a kɛ a hɛ mi bu si ngɛ matsɛ sɛ ɔ hɛ mi, nɛ a ja Mawu 12ke: “Amen! Gbaami kɛ hɛ mi nyami kɛ ni lemi kɛ sina kɛ agboje kɛ he wami kɛ nyami ha wa Mawu ɔ kɛ je neneene kɛ ya neneene! Amen!”
13Nɛ nikɔtɔma amɛ a ti nɔ kake he nɔ nɛ e bi mi ke: “Ninɛmɛ nɛ a wo tade hiɔ nɛ ɔ, mɛnɔmɛ ʼi, nɛ jije a je?” 14Nɛ i de lɛ ke: “Ye Nyɔmtsɛ, mo lɛ o le.” Nɛ e de mi ke: “Nimli nɛ ɔmɛ ji nihi nɛ a je nɔ nami kpetekpleenyɛ ɔ mi ɔ nɛ; nɛ a fɔ a tade ɔmɛ a he, nɛ a ha a hiɛ futaa ngɛ Tobi ɔ muɔ ɔ mi. 15Lɔ ɔ he nɛ a ngɛ Mawu matsɛ sɛ ɔ hɛ mi, nɛ a jaa lɛ nyɔ kɛ pia ngɛ se sɔlemi tsu ɔ mi ɔ nɛ; nɛ nɔ nɛ hii si ngɛ matsɛ sɛ ɔ nɔ ɔ maa ma e bo tsu ɔ ngɔ to anɔ. 16Hwɔ be mɛ yee hu, nɛ kuma hu be mɛ tɔe hu, nɛ jeha nɛ hu, pu loo latsa ko be a he sae hu; 17ejakaa Tobi ɔ nɛ ngɛ matsɛ sɛ ɔ kpɛti ɔ maa lɛ mɛ, nɛ e maa tsɔɔ mɛ blɔ kɛ maa ya wami nyu vuhi a he, nɛ Mawu ma tsu a hɛ mi vo nyu kulaa.",https://www.bible.com/bible/2322/REV.7.DAN77
KPOJEMI 8,"Nya sɔumi nɔ nɛ ji kpaago ɔ
1Benɛ Tobi ɔ tsɔ nya sɔumi nɔ́ nɛ ji kpaago ɔ, a pee dii ngɛ hiɔwe maa pee ngmlɛfia fa. 2Nɛ i na hiɔwe bɔfohi kpaago ɔ nɛ daa si ngɛ Mawu hɛ mi ɔ, nɛ a ngɔ Titimati kpaago ngɔ ha mɛ.
3Nɛ hiɔwe bɔfo kpa ko ba nɛ e ba da bɔ sami latɛ ɔ he, nɛ e hɛɛ sika tsopa ke e he via sami nɔ́, nɛ a ha lɛ tsopa kɛ e he via fuu konɛ e kɛ piɛ klɔuklɔu bi ɔmɛ kulaa a sɔlemi ɔmɛ a he ngɛ sika bɔ sami latɛ nɛ maa si ngɛ matsɛ sɛ ɔ hɛ mi ɔ nɔ. 4Nɛ tsopa kɛ e he via a lasuku ɔ te si kɛ je hiɔwe bɔfo ɔ dɛ mi kɛ ya piɛ klɔuklɔu bi ɔmɛ a kue fami ɔmɛ a he kɛ ho Mawu hɛ mi ya. 5Nɛ hiɔwe bɔfo ɔ wo tsopa kɛ e he via sami nɔ́ ɔ, nɛ e je bɔ sami latɛ ɔ nɔ la a eko ngɔ wo mi tɔtɔɔtɔ, nɛ e ngɔ hɛ pue zugba a nɔ, nɛ hiɔwe simi kɛ gbihi kɛ oslaba gbami kɛ zugba mimiɛmi ba.
Titimati ɔmɛ
6Nɛ hiɔwe bɔfohi kpaago ɔ nɛ hɛɛ titimati kpaago ɔ dla a he konɛ a ma kpa.
7Kekleekle hiɔwe bɔfo ɔ kpa, nɛ gbiɛ ngo ngu loo hiɔmi tɛ kɛ la nɛ muɔ futu mi ba nɛ e ba pue zugba a nɔ, nɛ zugba a mi dlami etɛ mi kake sã, nɛ ba mumuhi tsuo sã.
8Nɛ hiɔwe bɔfo nɛ ji enyɔ ɔ kpa, nɛ a sake nɔ́ ko nɛ ngɛ kaa yoku nɛ ngɛ tsoe kɛ la ngɔ fɔ wo mi, nɛ wo ɔ midlami etɛ mi kake plɛ muɔ, 9nɛ wo ɔ mi nihi nɛ a bɔ nɛ ngɛ wami ɔ a midlami etɛ mi kake gbo, nɛ lɛhi a mi dlami etɛ mi kake hɛ mi kpata.
10Nɛ hiɔwe bɔfo nɛ ji etɛ ɔ kpa, nɛ dodoe ngua nɛ ngɛ tsoe kaa ha tsɔ kɛ je hiɔwe ba nɔ si, nɛ e nɔ pa amɛ a mi dlami etɛ mi kake kɛ nyu hɛngmɛ ɔmɛ a nɔ. 11Dodoe ɔ biɛ ji Doodoomi, nɛ nyu ɔmɛ a mi dlami etɛ mi kake plɛ nɔ́ ko nɛ duɔ, nɛ nimli babauu nɛ nu ɔ gbo, ejakaa e duɔ.
12Nɛ hiɔwe bɔfo nɛ ji eywiɛ ɔ kpa, nɛ a fia pu mi dlami etɛ mi kake kɛ nyɔhiɔ mi dlami etɛ mi kake kɛ dodoehi a mi dlami etɛ mi kake nɔ́, nɛ a mi dlami etɛ mi kakaaka a wo diblii, nɛ piani mi dlami etɛ mi kake ɔ, je mi tsɔ we nɛ nyɔ mi hu ja kɛ.
13Nɛ i na, nɛ i nu kɔle ko he nɛ ngɛ tee ngɛ hiɔwe, nɛ e kɛ gbi wawɛɛ ngɛ dee ke: “Musu tloo, musu tloo, musu tloo nihi nɛ ngɛ zugba a nɔ,” benɛ hiɔwe bɔfohi etɛ nɛ piɛ ɔ ma kpa a titimati ɔmɛ ɔ.",https://www.bible.com/bible/2322/REV.8.DAN77
KPOJEMI 9,"1Kɛkɛ nɛ hiɔwe bɔfo nɛ ji enuɔ ɔ kpa e titimati ɔ, nɛ i na dodoe ko je hiɔwe ba nɔ zugba a nɔ, nɛ a ngɔ muɔ voo ɔ nya safe ɔ ngɔ ha lɛ. 2Nɛ e bli muɔ voo ɔ nya, nɛ lasuku te si kɛ je muɔ ɔ mi kaa abolo tsu ngua mi lasuku, nɛ pu kɛ hiɔwe wo diblii ngɛ muɔ ɔ mi lasuku ɔ he. 3Nɛ baalɛhi je lasuku ɔ mi kɛ ba zugba a nɔ; nɛ a ha mɛ he wami kaa he wami nɛ nyingmogblakotohi hɛɛ ngɛ zugba a nɔ ɔ. 4Nɛ a de mɛ ke a ko pee zugba a nɔ nga loo ba mumu loo tso ko yayami ko, kaa ja nimli nɛ be Mawu nya sɔumi nɔ́ ɔ okadi ngɛ a hɛ nya a kɛkɛ. 5Nɛ a tsi a nya kaa a ko gbe nimli ɔmɛ, se mohu a pii mɛ hlami enuɔ. Nɛ a nya yeyee ɔ ngɛ kaa nyingmogblakoto nɛ tsɛ̃ɔ nɔ nya yemi. 6Lɛ hlami enuɔ nɛ ɔ mi ɔ, nimli ma hia gbenɔ, se a be nae, nɛ a maa suɔ kaa a ko gbo, se gbenɔ maa tu a nya fo.
7Baalɛ ɔmɛ ngɛ kaa okpɔngɔhi nɛ a dla mɛ kɛ yaa ta, nɛ ni komɛ fi a yi kaa sika jlasi, nɛ a hɛ mi ngɛ kaa nimli a hɛ mi; 8nɛ a yi bwɔmi ngɛ kaa yihi a yi bwɔmi, nɛ a lunguhi ngɛ kaa jatahi a nɔ. 9A wo damihi kaa dade demahi, nɛ a plehi a mi pɛmi ngɛ kaa okpɔngɔhi babauu kɛ zugba lɛhi nɛ hɛɛ fo kɛ yaa ta; 10nɛ a ngɛ hlemi kaa nyingmogblakotohi, nɛ kɛ̃ɛ ngɛ a hlemi ɔmɛ a nya, nɛ a ngɛ he wami kaa a pee nimli yayami hlami enuɔ. 11Nɛ a matsɛ ji muɔ woo ɔ mi bɔfo ɔ, nɛ a tsɛɛ lɛ ngɛ Hebri gbi mi ke Abadon, nɛ ngɛ Hela gbi mi ɔ, a tsɛɛ lɛ Apolion (Hɛmikpatalɔ).
12Kekleekle musu ɔ be; oʼɛ, musuhi enyɔ ma ngɛ ni nɛ ɔmɛ a se.
13Kɛkɛ nɛ hiɔwe bɔfo nɛ ji ekpa a kpa e titimati ɔ, nɛ i nu gbi ko kɛ je sika tsu bɔ sami latɛ nɛ maa si ngɛ Mawu hɛ mi ɔ kolohi eywiɛ ɔmɛ a mi 14de hiɔwe bɔfo nɛ ji ekpa a nɛ hɛɛ titimati ɔ ke: “Pɛne hiɔwe bɔfohi eywiɛ nɛ a fi mɛ ngɛ Eufrate pa ngua a nya a!” 15A pɛne hiɔwe bɔfohi eywiɛ ɔ nɛ a dla to ngmlɛfia a kɛ ligbi ɔ kɛ hlami ɔ kɛ jeha a, konɛ a gbe nimli a mi dlami etɛ mi kake. 16Nɛ aslaafohi nɛ hi okpɔngɔhi a nɔ ɔ, i nu kaa a nya ji akpe nyingmi enyɔ totoe akpe nyɔngma. 17Nɛ bɔ nɛ i na okpɔngɔ ɔmɛ kɛ a nɔ hili ɔmɛ ngɛ ni nami ɔ mi ji nɛ ɔ nɛ: A damahi nɛ a wo ɔ su ngɛ kaa la kɛ alamua yumu kɛ kungwɔ zɔ; nɛ okpɔngɔ ɔmɛ a yihi ngɛ kaa jatahi a yi, nɛ la kɛ lasuku kɛ suɔɔ ngɛ hiae kɛ ngɛ a nya mi jee. 18Kikɛmɛ a haomi etɛ nɛ ji la kɛ lasuku kɛ suɔɔ nɛ ngɛ hiae kɛ ngɛ a nya mi jee nɛ ɔ, a kɛ gbe nimli a mi dlami etɛ mi kake. 19Ejakaa okpɔngɔ ɔmɛ a he wami ngɛ a nya mi kɛ a hlemihi a mi, ejakaa a hiemi ɔmɛ ngɛ kaa sinɔhi, nɛ yihi ngɛ a he, nɛ kɔlɔ ɔmɛ a kɛ peɔ yayami.
20Nɛ nimli nɛ piɛ nɛ a gbi mɛ ngɛ kikɛmɛ a haomi nɛ ɔmɛ a mi ɔ, a tsakee we a tsui kɛ ji a nine nya ni tsumi ɔmɛ a he, konɛ a jɔɔ mumi yayamihi kɛ sika tsu kɛ sika hiɔ kɛ ayawa kɛ tɛ kɛ tso amagahi nɛ hyɛ we nɔ́ nɛ a nui nɔ́ nɛ a nyɛ we nɛ a nyɛɛ ɔ jami. 21Jehanɛ hu, a tsake we a tsui kɛ ji a awi yemi kɛ a nyuami kɛ ajuama bɔmi kɛ a jumi ɔmɛ a mi.",https://www.bible.com/bible/2322/REV.9.DAN77
KPOJEMI 10,"Hiɔwe Bɔfo ɔ kɛ womi kpo wayo ɔ
1Kɛkɛ nɛ i na hiɔwe bɔfo kpa ko nɛ he wa nɛ e je hiɔwe kɛ ngɛ si kplee, nɛ e ha bɔku, nɛ alale ngɛ e yi kpɛti, nɛ e hɛ mi ngɛ kaa pu, nɛ e nanehi ngɛ kaa la titimahi. 2Nɛ e hɛɛ womi kpo wayo ko nɛ a bli nya ngɛ e dɛ mi; nɛ e kɛ e hiɛ ɔ nane ma wo nɔ, nɛ e kɛ e muɔ nane hu ma zugba nɔ. 3Nɛ e kpa ngmlaa wawɛɛ kaa jata huaa; nɛ benɛ e ngɛ huae ɔ, hiɔwe simi kpaago ɔ wo a gbi mi. 4Benɛ hiɔwe simi kpaago ɔ wo a gbi mi ɔ, jinɛ i miɔ nɛ ma ngma; nɛ i nu gbi ko nɛ je hiɔwe de mi ke: “Sɔuu nihi nɛ hiɔwe simi kpaago ɔ de ɔ nya, nɛ o ko ngma.”
5Nɛ hiɔwe bɔfo ɔ nɛ i na kaa e daa si ngɛ wo ɔ nɔ kɛ zugba a nɔ ɔ wo e hiɛ ɔ nine nɔ kɛ ya hiɔwe, 6nɛ e tsɛ nɔ nɛ hɛ ngɛ kɛ je neneene kɛ yaa neneene nɛ bɔ hiɔwe kɛ nihi nɛ ngɛ mi ɔ kɛ zugba kɛ nihi nɛ ngɛ mi ɔ kɛ wo kɛ nihi nɛ ngɛ mi ɔ nɛ e kɛ ka kita ke: “Be ko be ko be hu! 7Se mohu ke hiɔwe bɔfo nɛ ji kpaago ɔ kpa e titimati ɔ, kɛkɛ lɛɛ a gbe Mawu laami sane ɔ hu nya, bɔ nɛ e jaje Sane Kpakpa a tsɔɔ lɛ nitsɛ e tsɔli nɛ ji gbali ɔmɛ ɔ.”
8Nɛ gbi nɛ i nu kɛ je hiɔwe ɔ kɛ mi tu munyu ekohu, nɛ e ke: “Yaa nɛ o ya he womi ɔ nɛ a bli nya a ngɛ bɔfo nɛ daa si ngɛ wo ɔ nɔ kɛ zugba a nɔ ɔ dɛ.” 9I ya bɔfo ɔ ngɔ, nɛ i ya de lɛ ke: “Ngɔɔ womi kpo wayo ɔ ngɔ ha mi.” Nɛ e de mi ke: “He nɛ o ye; e maa duɔ ngɛ o mi mi, se e maa ngɔɔ dɔkɔdɔkɔ ngɛ o nya mi kaa hwo.” 10Kɛkɛ nɛ i he womi kpo wayo ɔ ngɛ bɔfo ɔ dɛ nɛ i ye, nɛ e ngɔɔ dɔkɔdɔkɔ ngɛ ye nya mi kaa hwo, nɛ benɛ i ye ɔ, e duɔ ngɛ ye mi mi.
11Nɛ e de mi ke: “E sa kaa o gba ekohu ngɛ nimli kɛ majamaje kɛ mahi a nɔ gbihi kɛ matsɛmɛ fuu a he.”",https://www.bible.com/bible/2322/REV.10.DAN77
KPOJEMI 11,"Odaseyeli enyɔ ɔ
1Nɛ a ha mi gla tso ko nɛ ngɛ kaa kalemi tso ko nɛ a ke: “Tee si nɛ o kale Mawu sɔlemi tsu ɔ kɛ bɔ sami latɛ ɔ kɛ nihi nɛ jaa Mawu ngɛ mi ɔ; 2se kpo nɛ ngɛ sɔlemi tsu ɔ agbo ɔ nya a, si kɔlɔ ɔ, nɛ o ko kale, ejakaa a kɛ ha majemaje li ɔmɛ konɛ a naa ma klɔuklɔu ɔ nɔ hlami nyingmi eywiɛ kɛ enyɔ. 3Nɛ ma ha ye odaseyeli enyɔ ɔ ma bu kpekpe nɛ a maa gba ligbihi akpe kɛ lafa enyɔ kɛ nyingmi ekpa.”
4Odaseyeli enyɔ nɛ ɔmɛ ji nu tsohi enyɔ ɔ kɛ kane tsohi enyɔ ɔ nɛ daa si ngɛ zugba a nɔ nyɔmtsɛ ɔ hɛ mi ɔ nɛ. 5Nɛ ke nɔ ko ngɛ hlae nɛ e pee mɛ yayami ɔ, la jee a nya mi saa a he nyɛli ɔmɛ; nɛ ke nɔ ko ngɛ hlae nɛ e pee mɛ yayami ɔ, ja nɔuu a maa gbe lɛ. 6Nimli nɛ ɔmɛ ngɛ he blɔ kaa sa ngaa hiɔwe nya konɛ hiɔmi ko nɛ ngɛ a gbami ligbi ɔmɛ a mi; nɛ a ngɛ he blɔ hulɔ ngɛ nyu ɔmɛ a nɔ kaa a haa a plɛɔ peɔ muɔ, nɛ a kɛ haomi haoɔ zugba a si abɔ nɛ a suɔ.
7Nɛ ke a gbe a odaseyemi ɔ nya a, lohwe ɔ nɛ je muɔ voo ɔ mi ɔ kɛ mɛ maa hwu ta, nɛ e maa ye a nɔ, nɛ e maa gbe mɛ; 8nɛ a gbogboe ɔmɛ ma pue si ngɛ ma ngua nɛ a tsɛɛ lɛ ngɛ mumi mi ke Sodoma kɛ Mizraim ɔ, he nɛ a sɛu a Nyɔmtsɛ ɔ ngɛ ɔ magbɛ ɔmɛ a nɔ. 9Nɛ ma amɛ kɛ wɛtso ɔmɛ kɛ gbihi slɔɔto ɔmɛ kɛ majemaje li ɔmɛ a ti ni komɛ maa hyɛ a gbogboe ɔmɛ ligbi etɛ̃ kɛ fa, nɛ a be kplɛe nɛ a pu mɛ. 10Nɛ nihi nɛ ngɛ zugba a nɔ ɔ ma nya ngɛ a gbenɔ ɔ he, nɛ a mi mi maa flii mɛ, nɛ a maa ke a he nihi, ejakaa kikɛmɛ a gbali enyɔ nɛ ɔmɛ hao ninɛmɛ nɛ ngɛ zugba a nɔ ɔ. 11Nɛ ligbi etɛ kɛ fa a se ɔ, wami mumi je Mawu ngɔ ba a mi, nɛ a te si da a nane nɔ, nɛ gbeye nɛ nya wa nu nihi nɛ na mɛ ɔ. 12Nɛ gbali enyɔ ɔmɛ nu gbi kpetekpleenyɛ je hiɔwe de mɛ ke: “Nyɛɛ kuɔ kɛ ba hiɛ ɔ nɛ ɔ!” Nɛ a kuɔ kɛ ho hiɔwe ya ngɛ bɔku ɔ mi, nɛ a he nyɛli ɔmɛ na mɛ. 13Nɛ lɛ ngmlɛfia a nɔ nɔuu ɔ, zugba mimiɛ wawɛɛ, nɛ ma a mi dlami nyɔngma mi kake hule, nɛ zugba mimiɛmi ɔ mi ɔ, a gbe nimli akpe kpaago. Ninɛmɛ nɛ piɛ ɔ ye gbeye, nɛ a ngɔ hɛ mi nyami ngɔ ha hiɔwe Mawu ɔ.
14Musu nɛ ji enyɔ ɔ be; nɛ oʼɛ musu nɛ ji etɛ ɔ ma oya.
Titimati nɛ ji kpaago ɔ
15Kɛkɛ nɛ hiɔwe bɔfo nɛ ji kpaago ɔ kpa e titimati ɔ, nɛ a nu gbi nguahi ngɛ hiɔwe ke: “Je nɛ mi matsɛ yemi ɔ plɛ wa Nyɔmtsɛ ɔ kɛ e Kristo ɔ nɔ, nɛ e maa ye matsɛ kɛ maa ya neneene kɛ neneene!” 16Kɛkɛ nɛ nikɔtɔmahi nyingmi enyɔ kɛ eywiɛ nɛ hii si ngɛ a matsɛ sɛ ɔmɛ a nɔ ngɛ Mawu hɛ mi ɔ kɛ a hɛ mi bu si, nɛ a ja Mawu 17de ke:
“Wa naa mo si, mo Nyɔmtsɛ Mawu Ope,
Mo nɔ nɛ o ngɛ nɛ o hi si ɔ,
Kaa o ngɔ o he wami kpetekpleenyɛ ɔ
Nɛ o bɔni matsɛyemi,
18Nɛ majemaje li ɔmɛ a mi mi fu,
Ejakaa o mi mi fumi be ɔ su
Nɛ a maa kojo ni gbogboe ɔmɛ
Nɛ a maa wo o sɔmɔli nɛ ji gbali ɔmɛ
Kɛ klɔuklɔu bi ɔmɛ kɛ nihi nɛ yee mo gbeye ɔ hiɔ, nimli wawi kɛ nimli nguahi
Nɛ yee o biɛ ɔ gbeye ɔ.
Be su nɛ a ma puɛ nihi nɛ puɛɔ zugba a.”
19Nɛ a bli Mawu sɔlemi tsu ɔ nya ngɛ hiɔwe, nɛ a na e somi daka a ngɛ sɔlemi tsu ɔ mi, nɛ oslaba, kɛ gbi kɛ hiɔwe simi kɛ zugba mimiɛmi kɛ gbiɛ ngo ngu loo hiɔmi tɛ babauu ba.",https://www.bible.com/bible/2322/REV.11.DAN77
KPOJEMI 12,"Yo ɔ kɛ sinɔ ngua a
1Kɛkɛ nɛ a na okadi ngua ko ngɛ hiɔwe: yo ko nɛ e kɛ pu ha e he, nɛ nyɔhiɔ ngɛ e nane si, nɛ dodoe nyɔngma kɛ enyɔ jlasi fi e yi; 2nɛ e mi wa, nɛ e ngɛ ngmlaa kpae, nɛ e ngɛ kɔɔe, nɛ e ngɛ nɔ nae nɛ e ma fɔ.
3Nɛ a na okadi kpa ngɛ hiɔwe, nɛ oʼɛ, sinɔ ngua tsutsuutsu kpetekpleenyɛ nɛ ngɛ yi kpaago kɛ koli nyɔngma, nɛ matsɛ pɛɛ kpaago bu e yi ɔmɛ a nɔ. 4Nɛ ehlemi ngɛ hiɔwe dodoehi a midlami etɛ mi kake gblae, nɛ e tsɔ mɛ ngɔ pue zugba a nɔ. Nɛ sinɔ ngua a ba da yo nɛ ma fɔ ɔ hɛ mi, konɛ, ke e fɔ ɔ nɛ e mi e bi ɔ. 5Nɛ yo ɔ fɔ bi nyumu nɔ nɛ kɛ dade tso ma kpaka maje li ɔmɛ kulaa a; nɛ a sa e bi ɔ kɛ ho Mawu ngɔ ya ngɛ e matsɛ sɛ ɔ kasa nya. 6Nɛ yo ɔ tu fo kɛ ho nga nɔ he ko ya, he nɛ Mawu dla to ngɔ ha lɛ ɔ, konɛ a ya lɛ lɛ ngɛ lejɛ ɔ ligbihi akpe kɛ lafa enyɔ kɛ nyingmi ekpa.
7Nɛ ta te si ngɛ hiɔwe: Mikael kɛ e bɔfo ɔmɛ hia sinɔ ngua a yi nɔ ta. Nɛ sinɔ ngua a bɔfo ɔmɛ piɛ e he kɛ hwu, 8se a ye a nɔ, nɛ a nɛ blɔ ngɛ hiɔwe ha mɛ hu. 9Nɛ a sake sinɔ ngua kpetekpleenyɛ ɔ, nɔ nɛ ji blema sinɔ ɔ nɛ a tsɛɛ lɛ Nyapolɔ loo Abosiami nɛ sisiɔ je mluku ɔ tsuo ɔ, ngɔ fɔ zugba a nɔ, nɛ a sake e bɔfo ɔmɛ hu ngɔ fɔ zugba a nɔ ngɔ piɛ e he.
10Nɛ i nu gbi ngua ko ngɛ hiɔwe ke: “Jehanɛ yi wami hemi ɔ kɛ he wami ɔ kɛ matsɛ yemi ɔ plɛ wa Mawu ɔ nɔ, nɛ a kɛ he blɔ ɔ ha e Kristo (nɔ nɛ a pɔ lɛ nu) ɔ, ejakaa a sake wa nyɛmimɛ ɔmɛ a nya polɔ ɔ nɛ poo a nya ngɛ wa Mawu ɔ hɛ mi nyɔ kɛ pia a ngɔ fɔ he. 11Nɛ mɛɛ lɛɛ, Tobi ɔ muɔ ɔ kɛ mɛ nitsɛmɛ a odase yemi munyu ɔ, a kɛ ye e nɔ, nɛ a klɔɛ mɛ nitsɛmɛ a wami he kɛ ya su gbenɔ mi tete. 12Lɔ ɔ he ɔ, nyɛ hiɔwe kɛ nyɛ nihi nɛ ngɛ lejɛ ɔ, nyɛ na bua jɔmi! Musu tloo je ɔ kɛ wo! Ejakaa Abosiami kple si kɛ ba nyɛ ngɔ, e gli wawɛɛ, ejakaa e le kaa be bɔɔ kɛkɛ e piɛ ha lɛ.”
13Nɛ benɛ sinɔ ngua a na kaa a sake lɛ ngɔ fɔ zugba a nɔ ɔ, e tiu yo ɔ nɛ fɔ bi nyumu ɔ. 14Se a ngɔ kɔle ngua a ple enyɔ ɔmɛ ngɔ ha yo ɔ, konɛ e te kɛ ya nga a nɔ ngɛ e blɔ he ɔ, he nɛ a maa lɛ lɛ ngɛ jeha etɛ kɛ fa nɛ sinɔ ɔ be lɛ nae hu ɔ. 15Nɛ sinɔ ɔ su nyu nɛ ngɛ kaa pa kɛ je e nya mi kɛ pue yo ɔ se, konɛ nyu ɔ nɛ sa lɛ kɛ ho. 16Se zugba a ye bua yo ɔ; nɛ zugba a bli e nya mi nɛ e mii nyu ɔ nɛ sinɔ ngua a su kɛ je e nya mi ngɔ pue he ɔ. 17Kɛkɛ nɛ sinɔ ngua a mi mi fu yo ɔ, nɛ e pue nɔ kɛ ho konɛ e kɛ yo ɔ nina nɛ piɛ nɛ yeɔ Mawu kita amɛ a nɔ nɛ a hɛɛ Yesu Kristo he odase yemi ɔ mi ɔ ya hwu ta. 18Nɛ e ya da wo nya zia a nɔ.",https://www.bible.com/bible/2322/REV.12.DAN77
KPOJEMI 13,"Lohwe enyɔ ɔmɛ
1Kɛkɛ nɛ i na lohwe ko nɛ e ngɛ kpo jee kɛ ngɛ wo ɔ mi jee kɛ ma, nɛ e ngɛ koli nyɔngma kɛ e yi kpaago, nɛ matsɛ pɛɛhi nyɔngma bu e koli ɔmɛ a nɔ, nɛ musubɔmi biɛhi ngɛ e yi ɔmɛ a nɔ. 2Nɛ lohwe ɔ nɛ i na a ngɛ kaa ogbetee, nɛ e nanehi ngɛ kaa osisibliisii nanehi, nɛ e nya ngɛ kaa jata nya. Nɛ sinɔ ngua a ngɔ lɛ nitsɛ e he wami ɔ kɛ e matsɛ sɛ ɔ kɛ he blɔ ngua a ngɔ ha lɛ. 3Nɛ i na e yi ɔmɛ a kpɛti kake nɛ ngɛ kaa nɔ nɛ a plaa lɛ gbenɔ plaami, se a tsa e gbenɔ plaami ɔ, nɛ je mluku ɔ kulaa nya kpɛ a he ngɛ lohwe ɔ he. 4Nɛ ni ɔmɛ tsuo ja sinɔ ngua a nɛ ngɔ he blɔ ɔ ngɔ ha lohwe ɔ, nɛ a ke: “Mɛnɔ ngɛ kaa lohwe, ɔ nɛ mɛnɔ ma nyɛ nɛ e kɛ lɛ maa hwu ta?”
5A ha lohwe ɔ nya nɛ e kɛ tu munyu nguahi kɛ musu bɔmi munyuhi, nɛ a ha lɛ he blɔ nɛ e pee enɛ hlami nyingmi eywiɛ kɛ enyɔ. 6Nɛ e pã e nya mi nɛ e tu musu bɔmi munyui kɛ si Mawu, nɛ etu e biɛ ɔ kɛ he nɛ e hii ɔ kɛ nihi nɛ hii hiɔwe ɔ a he musu bɔmi munyuhi. 7Nɛ a ha lɛ he blɔ nɛ e kɛ klɔuklɔu bi ɔmɛ nɛ hwu ta nɛ e ye a nɔ, nɛ a ha lɛ he blɔ ngɛ wɛtso tsuaa wɛtso kɛ ma tsuaa ma kɛ mahi a nɔ gbihi tsuo kɛ je ma tsuaa je ma nɔ. 8Nɛ nihi kulaa nɛ ngɛ zugba a nɔ ɔ ma ja lɛ, nihi nɛ a ngmɛ́ a biɛ ngɛ Tobi nɛ a gbe ɔ wami womi ɔ mi kɛ je je mi sisije ɔ.
9“Ke nɔ ko ngɛ tue ɔ, e nu! 10Ke a to nɔ ko kɛ ha nyɔguɛ yemi ɔ, nyɔguɛ yemi mi e maa ya; ke nɔ ko kɛ klaate gbe nɔ ɔ, ja a kɛ klaate gbe lɛ. Hiɛ ɔ klɔuklɔu bi ɔmɛ a tsuisitomi kɛ hemi kɛ yemi ɔ ngɛ.”
11Kɛkɛ nɛ i na lohwe kpa ko nɛ e ngɛ kpo jee kɛ ngɛ zugba a mi jee, nɛ e ngɛ koli enyɔ kaa to bi, nɛ e tuɔ munyu kaa sinɔ ngua. 12Nɛ e tsuɔ kekle lohwe ɔ he blɔ ɔmɛ kulaa he ni ngɛ e hɛ mi, nɛ e haa zugba a kɛ nihi nɛ ngɛ nɔ ɔ jaa kekle lohwe ɔ nɛ a tsa e gbenɔ plaami ɔ. 13Nɛ e peɔ okadi nguahi, nɛ e haa la po jee hiɔwe baa zugba a nɔ ngɛ nimli a hɛ mi. 14Nɛ e kɛ nyakpɛ nihi nɛ e na he blɔ kaa e pee ngɛ lohwe ɔ hɛ mi ɔ sisiɔ ninɛmɛ nɛ ngɛ zugba a nɔ ɔ, nɛ e deɔ nihi nɛ ngɛ zugba a nɔ ɔ ke, a pee amaga ngɔ ha lohwe ɔ nɛ a kɛ klaate plaa lɛ nɛ e hɛ ngɛ ɔ. 15Nɛ a ha lɛ he wami nɛ e kɛ mumi nɛ ha lohwe ɔ amaga a, konɛ lohwe ɔ amaga a nɛ tu munyu nɛ e ha a gbe nimli kulaa nɛ ja we lohwe ɔ amaga a. 16Nɛ e haa nimli tsuo, nimli tsɔwi kɛ nimli nguahi, niatsɛmɛ kɛ ohiafohi, odehehi kɛ nyɔguɛhi kplɛɔ nɛ a kadi mɛ ngɛ a hiɛ ɔ nine loo a hɛ̃ nya. 17Nɔ ko nɔ ko nyɛ we nɔ́ ko nɛ e he loo e jua, ja nɔ nɛ ngɛ okadi ɔ loo lohwe ɔ biɛ loo e biɛ ɔ yibɔ ɔ kɛkɛ.
18Hiɛ ɔ nilemi ɔ ngɛ. Nɔ nɛ ngɛ juɛmi ɔ, e bu lohwe ɔ yibɔ ɔ he akaɔtaa, ejakaa yibɔ ɔ daa si ha nɔmlɔ biɛ; nɛ yibɔ ɔ ji lafa ekpa kɛ nyingmi ekpa kɛ ekpa.",https://www.bible.com/bible/2322/REV.13.DAN77
KPOJEMI 14,"Nihi nɛ a kpɔ ɔmɛ a la
1Kɛkɛ nɛ i hyɛ, nɛ oʼɛ, Tobi ɔ daa si ngɛ Zion yoku ɔ nɔ, nɛ nimli akpe lafa nyingmi eywiɛ kɛ eywiɛ nɛ a ngma e biɛ kɛ e Tsɛ biɛ ngɛ a hɛ nya a piɛ e he. 2Nɛ i nu gbi ko kɛ je hiɔwe kaa nyu babauu pɛmi, nɛ jehanɛ hu kaa hiɔwe simi wawɛɛ pɛmi. Gbi nɛ i nu ɔ ngɛ kaa sakufiali nɛ hɛɛ a sakuhi nɛ a ngɛ fiae ɔ a gbi. 3Nɛ a ngɛ Ta he ko lae ngɛ matsɛ sɛ ɔ hɛ mi kɛ hɛ kali eywiɛ kɛ nikɔtɔma amɛ a hɛ mi; nɛ nɔ ko nyɛ we la a nɛ e kase, ja nimli akpe lafa nyingmi eywiɛ kɛ eywiɛ ɔ nɛ a kpɔ kɛ je zugba a nɔ ɔ kɛkɛ. 4Nimli nɛ ɔmɛ ji nihi nɛ kɛ yihi ble we a he, ejakaa nihewi nɛ ngɔɛ yihi ji mɛ, nɛ a nyɛɛ Tobi ɔ se kɛ yaa he tsuaa he nɛ e yaa a. Nimli nɛ ɔmɛ ji nihi nɛ a kpɔ kɛ je nimli a kpɛti nɛ a plɛ kekleekle yiblii ha Nyɔmtsɛ ɔ kɛ Tobi ɔ. 5A nɛ́ lakpa ko ngɛ a nya mi, ejakaa piami ko be a he.
Hiɔwe bɔfohi etɛ ɔ
6Kɛkɛ nɛ i na hiɔwe bɔfo kpa ko nɛ e ngɛ tee ngɛ kɔɔhiɔ mi, nɛ e hɛɛ neneene Sane Kpakpa nɛ e yaa jaje ngɔ tsɔɔ nihi nɛ ngɛ zugba a nɔ kɛ je ma tsuaa je ma kɛ wɛtso tsuaa wɛtso kɛ mahi a nɔ gbi slɔɔtohi kɛ ma tsuaa ma a, nɛ e kɛ gbi ngua de ke: 7“Nyɛɛ ye Mawu gbeye nɛ nyɛɛ kɛ hɛ mi nyami nɛ ha lɛ, ejakaa e kojomi ngmlɛfia a su. Nyɛ ja nɔ nɛ pee hiɔwe kɛ zugba kɛ wo kɛ nyu hɛngmɛhi nɛ baa a.”
8Nɛ hiɔwe bɔfo kpa nɛ ji enyɔ nyɛɛ se nɛ e ke: “E ywia, Babilon ma ngua a ywia, ejakaa e ha majemaje ɔ kulaa nu e ajuama bɔmi ɔ he mi mi fumi da a eko.”
9Nɛ hiɔwe bɔfo kpa nɛ ji etɛ nyɛɛ a se, nɛ e kɛ gbi ngua de ke: “Ke nɔ ko ja lohwe ɔ kɛ e maga a, nɛ e heɔ e kadi ɔ ngɛ e hɛ nya loo e nine nɔ ɔ, 10lɛ hu e maa nu Mawu cmi mi fumi da nɛ a tsa we mi nɛ ngɛ e mi mi fumi kplu ɔ mi ɔ eko, nɛ a ma pii lɛ ngɛ la gligliigli ɔ mi ngɛ hiɔwe bɔfo klɔuklɔu ɔmɛ a hɛ mi kɛ Tobi ɔ hɛ mi. 11Nɛ a plaami ɔ lasuku ɔ tee si kɛ yaa neneene kɛ neneene; nɛ nihi nɛ ja lohwe ɔ kɛ e maga, a kɛ nɔ tsuaa nɔ nɛ he e biɛ ɔ okadi ɔ na we he jɔmi nyɔ kɛ pia. 12Hiɛ ɔ klɔuklɔu bi ɔmɛ nɛ yeɔ Mawu kita amɛ kɛ Yesu nɔ hemi kɛ yemi ɔ nɔ ɔ a tsui si tomi ɔ ngɛ.
13Nɛ i nu gbi kɛ je hiɔwe ngɛ dee ke: “Ngmaa: A gbaa ni gbogboehi nɛ gboɔ ngɛ Nyɔmtsɛ ɔ mi ɔ, kɛ je mwɔnɛ kɛ yaa nɛ ɔ. Ee, Mumi ɔ ke, konɛ a jɔɔ a he kɛ je a haomi ɔmɛ a mi; se a ni tsumi ɔmɛ nyɛɛ a se.”
Ngma kpami ngɛ je ɔ mi
14Kɛkɛ nɛ i hyɛ, nɛ oʼɛ, bɔku hiɔ, nɛ nɔ ko hii si ngɛ bɔku ɔ nɔ kaa Nɔmlɔbi ɔ, nɛ e kle e yi si kɛ sika jlasi, nɛ e hɛɛ ngma kpami ha nɛ nya ba ngɛ e dɛ mi. 15Nɛ bɔfo kpa ko je kpo kɛ je sɔlemi tsu ɔ mi nɛ e kɛ gbi ngua kpa ngmlaa kɛ de nɔ nɛ hii si ngɛ bɔku ɔ nɔ ke: “O kɛ o ngma kpami ha a nɛ wo mi nɛ o kpa ni, ejakaa ngma kpami ngmlɛfia a su, nɛ zugba a nɔ ngma a gbli.” 16Nɛ nɔ nɛ hii si ngɛ bɔku ɔ nɔ ɔ sake e ngma kpami ha a ngɔ fɔ zugba a nɔ, nɛ a kpa zugba a nɔ ngma a.
17Nɛ bɔfo kpa ko je kpo kɛ je sɔlemi tsu nɛ ngɛ hiɔwe ɔ mi, nɛ lɛ hu e hɛɛ ha nɛ nya ba.
18Nɛ bɔfo kpa ko je kpo kɛ je bɔ sami latɛ ɔ mi, nɔ nɛ ngɛ la nɔ he wami, nɛ e kpa ngmlaa kɛ tsɛ nɔ nɛ hɛɛ ha nɛ nya ba a ke: “O kɛ o ha nɛ nya ba a nɛ wo mi nɛ o poo nɛ o bua zugba a nɔ wai yiblii sawe ɔmɛ a nya, ejakaa wai yiblii ɔ fu.” 19Nɛ bɔfo ɔ sake e ha a ngɔ fɔ zugba a nɔ, nɛ e bua zugba a nɔ wai yiblii ɔmɛ a nya, nɛ e kɛ wo Mawu mi mi la wai ngami nɔ kpetekpleenyɛ ɔ mi. 20Nɛ a naa wai ngami nɔ ɔ nɔ ngɛ ma a se, nɛ muɔ je wai ngami nɔ ɔ mi kɛ kuɔ kɛ ya su okpɔngɔhi a nya mi dade ɔmɛ a he maa pee si tomi lafa enyɔ.",https://www.bible.com/bible/2322/REV.14.DAN77
KPOJEMI 15,"Hiɔwe bɔfo ɔmɛ kɛ nyagbe haomi ɔ
1Kɛkɛ nɛ i na okadi kpa ko ngɛ hiɔwe; e kle nɛ e ngɛ nyakpɛ: hiɔwe bɔfohi kpaago nɛ a hɛɛ haomi kpaago nɛ ji nyagbe ni ɔmɛ, ejakaa kɔlɔ ɔmɛ a kɛ maa gbe Mawu mi mi fumi ɔ nya.
2Kɛkɛ nɛ i na nɔ́ ko nɛ ngɛ kaa wo nɛ ngɛ kaa ahuhuɛ nɛ a kɛ la futu mi, nɛ ninɛmɛ nɛ ye lohwe ɔ kɛ e maga a kɛ e kadi ɔ kɛ e biɛ ɔ yibɔ ɔ nɔ kunimi ɔ daa si ngɛ wo nɛ ngɛ kaa ahuhuɛ ɔ nya, nɛ a hɛɛ Mawu saku ɔmɛ. 3Nɛ a la Mawu tsɔlɔ Mose la a kɛ Tobi ɔ la a ke:
“Nyɔmtsɛ Mawu Ope,
O ni tsumi ɔmɛ kle, nɛ a ngɛ nyakpɛ!
Mo je ma amɛ a nɔ matsɛ,
O blɔ ɔmɛ da, nɛ anɔkuale ji mɛ.
4Mɛnɔ po lɛ be mo gbeye yee Nyɔmtsɛ,
Nɛ e be o biɛ ɔ hɛ mi nyami woe?
Ejakaa mo o nɔ kake too ji nɔ klɔuklɔu.
Nɛ je ma amɛ kulaa maa ba nɛ a ba ja ngɛ o hɛ mi,
Ejakaa a je o dami ni ɔmɛ a si paa.”
5Ni nɛ ɔmɛ a se ɔ i hyɛ, nɛ oʼɛ, a bli odase bo tsu sɔlemi tsu ɔ nya ngɛ hiɔwe, 6nɛ hiɔwe bɔfohi kpaago ɔ nɛ hɛɛ haomi kpaago ɔ je kpo kɛ je sɔlemi tsu ɔ mi, nɛ a wo kploba nɛ he tsɔ nɛ ngɛ kpɛe, nɛ a fi a gugue kɛ sika kpɛti fimi nihi. 7Nɛ hɛ kali eywiɛ ɔmɛ a ti nɔ kake ngɔ sika tsinesa kpaago nɛ a hyi tɔtɔɔtɔ kɛ Mawu nɛ hɛ ngɛ kɛ yaa neneene kɛ neneene ɔ mi mi la a ngɔ ha hiɔwe bɔfohi kpaago ɔ. 8Nɛ sɔlemi tsu ɔ mi hyi tɔ kɛ lasuku nɛ je Mawu hɛ mi nyami ɔ kɛ e he wami ɔ mi ɔ, nɛ nɔ ko nyɛ we sɔlemi tsu ɔ mi nɛ e sɛ kɛ maa su be nɛ a maa gbe hiɔwe bɔfohi kpaago ɔmɛ a haomi kpaago ɔmɛ a nya.",https://www.bible.com/bible/2322/REV.15.DAN77
KPOJEMI 16,"Mawu mi mi fumi tsinesa amɛ
1Kɛkɛ nɛ i nu gbi ngua ko nɛ je sɔlemi tsu ɔ mi nɛ e ngɛ hiɔwe bɔfohi kpaago ɔ dee ke: “Nyɛɛ ya nɛ nyɛ ya plɛ Mawu mi mi fumi tsinesa kpaago ɔmɛ ngɔ pue zugba a nɔ!”
2Nɛ kekleekle nɔ ɔ pue nɔ kɛ ho, nɛ e ya plɛ e tsinesa a mi ni ɔmɛ ngɔ pue zugba a nɔ; nɛ ninɛmɛ nɛ lohwe ɔ okadi ɔ ngɛ a he ɔ kɛ ninɛmɛ nɛ jaa e maga a hia pa yayahi nɛ yee nɔ.
3Nɛ hiɔwe bɔfo nɛ ji enyɔ ɔ plɛ e tsinesa a mi ni ɔmɛ ngɔ wo wo mi, nɛ e plɛ muɔ kaa nɔ gbogboe nɔ́, nɛ nɔ́ tsuaa nɔ́ nɛ hɛ ngɛ ngɛ wo ɔ mi ɔ gbo.
4Nɛ hiɔwe bɔfo nɛ ji etɛ ɔ plɛ e tsinesa a mi ni ɔmɛ ngɔ wo pahi kɛ nyu hɛngmɛ ɔmɛ a mi, nɛ nyu ɔ plɛ muɔ. 5Nɛ i nu nɛ nyu ɔmɛ a nɔ bɔfo ɔ ngɛ dee ke: “Dalɔ ji mo, Nyɔmtsɛ, nɔ nɛ ngɛ kɛ nɔ nɛ hi si sa kɛ nɔ nɛ ji nɔ klɔuklɔu ɔ, ejakaa o nɔ da ngɛ o kojomi nɛ ɔmɛ a mi. 6A pue klɔuklɔu bi ɔmɛ kɛ gbali ɔmɛ a muɔ si, nɛ lɔ ɔ he ɔ muɔ nɔuu o ha mɛ nɛ a nu, ejakaa e sa mɛ ja.” 7Kɛkɛ nɛ i nu nɛ bɔ sami latɛ ɔ ngɛ dee ke: “Ee, Nyɔmtsɛ Mawu Ope, anɔkuale kɛ dami ji o kojomi ɔmɛ ɔ nɛ.”
8Nɛ hiɔwe bɔfo nɛ ji eywiɛ ɔ plɛ e tsinesa a mi ni ɔmɛ ngɔ pue pu ɔ nɔ; nɛ a ha lɛ he wami nɛ e kɛ la nɛ sa nimli. 9Nɛ e la dɔmi babauu ɔ sa nimli nɛ tu musu bɔmi munyuhi kɛ si Mawu nɛ ngɛ he wami ngɛ kikɛmɛ a haomi nɛ ɔmɛ a nɔ ɔ biɛ ɔ, se a tsakee we a tsui nɛ a wo e hɛ mi nyami.
10Nɛ hiɔwe bɔfo nɛ ji enuɔ ɔ plɛ e tsinesa a mi ni ɔmɛ ngɔ pue lohwe ɔ matsɛ sɛ ɔ nɔ; nɛ e matsɛ yemi he ɔ wo diblii, nɛ nimli ta a lilɛ ngɛ nɔ nami he, 11nɛ a tu musu bɔmi munyuhi kɛ si Mawu ngɛ hiɔwe ɔ ngɛ a nɔ nami kɛ a pa amɛ a he, se a tsakee we a tsui kɛ ji a ni tsumi ɔmɛ a mi.
12Kɛkɛ nɛ hiɔwe bɔfo nɛ ji ekpa a plɛ e tsinesa a mi ni ɔmɛ ngɔ wo Eufrate pa ngua a mi, nɛ e mi nyu ɔ mii, konɛ a kɛ dla blɔ ngɔ ha matsɛmɛ nɛ je puje he ɔ. 13Kɛkɛ nɛ i na mumi yayami etɛ nɛ ngɛ kaa ovɔnɔhi loo kuɔwihi ngɛ kpo jee kɛ ngɛ sinɔ ngua a nya mi kɛ lohwe ɔ nya mi kɛ lakpa gbalɔ ɔ nya mi jee; 14ejakaa mumi yayamihi a mumi ji mɛ, nɛ a peɔ nyakpɛ nihi, nɛ a yaa matsɛmɛ nɛ ngɛ je mluku ɔ kulaa mi ɔ ngɔ, konɛ a ya bua a nya kɛ ya Mawu Ope ɔ ligbi ngua a nɔ ta a. 15“Oʼɛ i ma kaa juɔ. A gbaa nɔ nɛ huɔɔ nɛ e hyɛɛ e tade ɔmɛ a nɔ saminya a, konɛ e ko nyɛɛ he gu nɛ e zo ba je kpo.”
16Kɛkɛ nɛ mumi yayami ɔmɛ bua matsɛmɛ ɔmɛ a nya kɛ ho he ko nɛ a tsɛɛ lejɛ ɔ ngɛ Hebri gbi mi ke Harmagedon ɔ ya.
17Nɛ hiɔwe bɔfo nɛ ji kpaago ɔ plɛ e tsinesa a mi ni ɔmɛ ngɔ wo kɔɔhiɔ mi; nɛ gbi ngua ko je hiɔwe sɔlemi tsu ɔ mi kɛ je matɛ sɛ ɔ mi de ke: “A gbe nya!” 18Nɛ oslaba kɛ pɛmi kɛ hiɔwe simi ba, nɛ zugba mimiɛ wawɛɛ, bɔ nɛ kɛ je be nɛ nimli ba zugba a nɔ nɛ ɔ, a nɛ́ jamɛ a zugba mimiɛmi ngua nɛ ngɛ kaa enɛ hyɛ. 19Nɛ ma ngua a mi gba etɛ, nɛ maje li ɔmɛ a ma amɛ hule, nɛ a kai Babilon kpetekpleenyɛ ɔ ngɛ Mawu hɛ mi, konɛ a ngɔ e mi mi fumi nɛ nya wa a kplu ɔ mi da a ngɔ ha lɛ. 20Nɛ zugba kpɔ tsuaa zugba kpɔ nɛ wo bɔle lɛ ɔ tu fo, nɛ yoku ɔmɛ ɔ a nɛ́ mɛ hu. 21Nɛ gbiɛ ngo ngu loo hiɔmi tɛ babauu nɛ kake jiɔmi maa pee sɛni mi tɛ jiɔmi pau lafa nɛ kɛ je hiɔwe ba pue nimli a nɔ; nɛ nimli ɔmɛ tu musu bɔmi munyuhi kɛ si Mawu ngɛ gbiɛ ngo ngu ɔmɛ a haomi ɔ he, ejakaaa a haomi ɔ nya wa tsɔ.",https://www.bible.com/bible/2322/REV.16.DAN77
KPOJEMI 17,"Ajuama kpanaaku ɔ
1Kɛkɛ nɛ hiɔwe bɔfohi kpaago ɔ nɛ a hɛɛ tsinesa kpaago ɔmɛ a ti nɔ kake ba nɛ e kɛ mi ba tu munyu ke: “Ba nɛ ma tsɔɔ mo ajuama kpanaaku ɔ nɛ hii si ngɛ nyu babauu ɔ nɔ ɔ kojomi ɔ, 2nɔ nɛ zugba a nɔ matsɛmɛ ɔmɛ kɛ bɔ ajuama, nɛ nihi nɛ ngɛ zugba a nɔ ɔ de da kɛ e ajuama bɔmi da a.”
3Nɛ e kpaka mi kɛ ho nga nɔ ya ngɛ mumi mi; nɛ i na yo ko nɛ hii si ngɛ lohwe nɛ tsuɔ kaa muɔ ko nɔ nɛ musu bɔmi biɛhi kpe e he, nɛ e ngɛ yi kpaago kɛ koli nyɔngma. 4Nɛ yo ɔ wo tade nɛ hɛɛ alamua yumu su kɛ tade nɛ tsuɔ kaa muɔ, nɛ a kɛ sika kɛ tɛ nɛ he jua wa kɛ adiagba wo lɛ, nɛ e hɛɛ sika kplu nɛ hyi tɔ kɛ e ajuama bɔmi ɔ mi ninye nihi kɛ mu ni ɔmɛ ngɛ e dɛ mi; 5nɛ a ngma biɛ ko ngɛ e hɛ nya nɛ ji laami sane ke: “Babilon ngua a, zugba a nɔ ajuama a kɛ ninye ni ɔmɛ a nyɛ.” 6Nɛ i na yo ɔ kaa klɔuklɔu bi ɔmɛ a muɔ ɔ kɛ Yesu he odase yeli ɔmɛ a muɔ ɔ de lɛ da.
Benɛ i na lɛ ɔ ye nya kpɛ ye he wawɛɛ nitsɛ. 7Nɛ hiɔwe bɔfo ɔ de mi ke: “Mɛni he je o nya ngɛ o he kpɛe? Ma sɛɛ mo yo ɔ kɛ lohwe nɛ e hii si ngɛ nɔ nɛ ngɛ yi kpaago kɛ koli nyɔngma a he laami sane ɔ. 8Lohwe ɔ nɛ o na a hi si hyɛ, se e be hu. E maa je muɔ voo ɔ mi kɛ je kpo kɛ ba be kɛ ho hɛ mi kpatami mi ya; nɛ nihi nɛ a ngɛ zugba a nɔ nɛ a ngmɛ́ a biɛ ngɛ wami womi ɔ mi kɛ je je mi sisije ɔ nya maa kpɛ a he, ke a na lohwe ɔ nɛ hi si hyɛ nɛ e be hu nɛ e maa ba a.
9“Hiɛ ɔ juɛmi nɛ ni lemi ngɛ mi ɔ ngɛ. Yi kpaago ɔ ji yoku kpaago nɛ yo ɔ hii si ngɛ nɔ ɔ nɛ, nɛ matsɛmɛ kpaago hu ji mɛ: 10nihi enuɔ ɔ gbee si, nɛ nɔ kake ngɛ, nɛ nɔ kpa a na we nɛ e ba, nɛ ke e ba a, ja e hi si bɔɔ. 11Nɛ lohwe ɔ nɛ hi si sa nɛ e be ɔ ji matsɛ nɛ ji kpaanyɔ, nɛ e je kpaago ɔmɛ a mi, nɛ e yaa shɛ mi kpatami mi.
12“Koli nyɔngma nɛ o na a, matsɛmɛ nyɔngma ʼi, nihi nɛ matsɛ yemi ko sui a dɛ, se kɛ ɔ, a kɛ lohwe ɔ na he blɔ kaa matsɛmɛ ngmlɛfia kake. 13Nimli nɛ ɔmɛ hɛɛ juɛmi kake, nɛ a kɛ a he wami kɛ a blɔ nya a ha lohwe ɔ kulaa. 14Ni nɛ ɔmɛ kɛ Tobi ɔ maa huw ta, nɛ Tobi ɔ maa ye a nɔ, ejakaa lɛ ji nyɔmtsɛmɛ a Nyɔmtsɛ kɛ matsɛmɛ a Matsɛ, nɛ nihi nɛ a kɛ lɛ ngɛ ɔ ji ninɛmɛ nɛ a tsɛ kɛ ninɛmɛ nɛ a hia kɛ ninɛmɛ nɛ heɔ yeɔ ɔ.”
15Nɛ hiɔwe bɔfo ɔ de mi ke: “Nyu ɔ nɛ o na nɛ yo ajuama a hii si ngɛ nɔ ɔ ji mahi kɛ asafohi kɛ je mahi kɛ mahi a nɔ gbihi. 16Nɛ koli nyɔngma nɛ o na a, kɛ lohwe ɔ, maa nyɛ ajuama a, nɛ a ma kpɔ e nihi kulaa nɛ e ngɛ ɔ, nɛ a ma kpa e he bo, nɛ a maa ye e he lo, nɛ a kɛ la maa sa lɛ. 17Ejakaa Mawu kɛ wo a tsui mi konɛ a pee e yi mi tomi ni ɔmɛ, nɛ a hɛɛ juɛmi kake, nɛ a kɛ a matsɛ yemi ɔ nɛ ha lohwe ɔ kɛ ya su be nɛ a maa gbe nihi nɛ Mawu de ɔmɛ a nya.
18“Nɛ yo ɔ nɛ o na a ji ma ngua nɛ yeɔ je ɔ mi matsɛmɛ ɔmɛ a nɔ ɔ nɛ.”",https://www.bible.com/bible/2322/REV.17.DAN77
KPOJEMI 18,"Babilon butumi
1Ni nɛ ɔmɛ a se ɔ, i na hiɔwe bɔfo kpa ko nɛ e ngɛ si kplee kɛ ngɛ hiɔwe jee, nɛ e ngɛ he blɔ ngua, nɛ e hɛ mi nyami ɔ hã je ɔ mi kulaa tsɔ. 2E kɛ̃ e he nɛ e kpa ngmlaa kɛ gbi ngua ke: “E ywia, Babilon ngua a ywia, nɛ e plɛ mumi yayamihi a si himi he, kɛ mumi yayamihi kulaa a tsu, kɛ lohwe pɛlitsɛ tsuaa lohwe pɛlitsɛ nɛ he tsɔ we nɛ he ngɛ tai ɔ hu tsu. 3Ejakaa e ha je ma amɛ kulaa nu e ajuama bɔmi he mi mi fumi da a eko, nɛ zugba a nɔ matsɛmɛ ɔmɛ kɛ lɛ bɔ ajuama, nɛ zugba a nɔ jua yeli ɔmɛ plɛ niatsɛmɛ ngɛ e ya homi ɔ he wami ɔ mi.”
4Kɛkɛ nɛ i nu gbi kpa ko kɛ je hiɔwe nɛ ngɛ dee ke:
“Nyɛɛ je e mi, ye ma,
Konɛ nyɛɛ kɛ lɛ ko pee kake ngɛ e he yayami ɔmɛ a mi,
Nɛ nyɛ ko na e haomi ɔ eko.
5Ejakaa e he yayami ɔmɛ su hiɔwe lokoo,
Nɛ Mawu kai e ni yayami ɔmɛ
6Nyɛɛ wo lɛ hiɔ kaa bɔ nɛ lɛ hu e wo nyɛ hiɔ ɔ,
Nɛ nyɛɛ ku ngɔ bɔ he totoe enyɔ ha lɛ.
Kaa bɔ nɛ sa e ni tsumi ɔmɛ;
Kplu ɔ nɛ e futu ha nyɛ ɔ,
Nyɛ futu lɛ totoe enyɔ ngɔ ha lɛ.
7Nyɛ pii lɛ nɛ nyɛɛ wo lɛ aywlɛho
Kaa bɔ nɛ e wo lɛ nitsɛ e hɛ mi nyami kɛ ya homi ɔ
Ja nɔuu nyɛ ha e piimi kɛ e ywlɛho ɔ nɛ pee.
Ejakaa e deɔ ngɛ e tsui mi ke:
‘I hii si kaa manye!
I pi yalɔyo,
Nɛ i be aywlɛho ko nae!’
8Lɔ ɔ he ɔ, ligbi kake nɔ e haomi ɔmɛ maa ba,
Gbenɔ kɛ aywlɛho kɛ hwɔ,
Nɛ a kɛ la maa sa lɛ,
Ejakaa Nyɔmtsɛ Mawu nɛ kojoɔ ɔ he wa.”
9Nɛ zugba a nɔ matsɛmɛ ɔmɛ nɛ a kɛ lɛ bɔ ajuama nɛ a kɛ lɛ ho ya a ma fo lɛ, nɛ a maa wo ya ngɛ e he, benɛ a maa na e sami ɔ lasuku ɔ. 10A maa da se lokoo ngɛ e piimi ɔ he gbeye yemi ɔ he, nɛ a ma de ke: “Musu tloo, musu tloo, ma kpetekpleenyɛ ɔ, Babilon, ma nɛ he wa a! ejakaa ngmlɛfia kake mi nɛ o kojomi ɔ ba nɛ ɔ nɛ.
11Zugba a nɔ jua yeli ɔmɛ ma fo lɛ nɛ a maa ye lɛ kɔmɔ, ejakaa nɔ ko nɔ ko he we a jua yemi ni ɔmɛ hu: 12Sika tsu kɛ sika hiɔ, kɛ tɛhi nɛ a he jua wa, kɛ adiagba, kɛ kploba nɛ ngɛ fɛu kɛ bo nɛ ngɛ kaa alamua yumu, kɛ seda kɛ bo nɛ tsuɔ tsutsuutsu, kɛ tso tsuaa tso nɛ jee via, kɛ suɔ wu nihi tsuo, kɛ tso nɛ he jua wa nitsɛnitsɛ, kɛ akɔblee kɛ dade marmara tɛ nihi tsuo, 13kɛ sinamon kɛ amomon kɛ tsopahi kɛ a he viahi kɛ mimɛ kɛ ohɛ nɛ jee via, kɛ da kɛ nu, kɛ sikisiai kɛ ngma, kɛ nahi kɛ tohi, kɛ okpɔngɔhi kɛ zugba lɛhi, kɛ nyɔguɛhi kɛ nimli a klaahi. 14Nɛ yiblii nɛ jloɔ mo ɔ je o nya mi, nɛ nihi nɛ ngɔɔ dɔkɔdɔkɔ kɛ nihi nɛ kpɛɔ nylamnylam ɔ bɔ mo, nɛ o be mɛ nae kulaa hu. 15Jua yeli nɛ plɛ niatsɛmɛ ngɛ mi ɔ maa da se lokoo ngɛ e nɔ nami ɔ gbeye yemi ɔ he, nɛ a ma fo ya nɛ a maa ye kɔmɔ; 16nɛ a ma de ke: “Musu tloo, musu tloo ma kpetekpleenyɛ ɔ nɛ buɔ kploba nɛ ngɛ fɛu kɛ bo nɛ ngɛ kaa alamua yumu kɛ bo nɛ tsuɔ tsutsuutsu, nɛ dlaa e he kɛ sika tsu kɛ tɛhi nɛ a he jua wa kɛ adiagba a; ejakaa ngmlɛfia kake pɛ mi ɔ kikɛmɛ a ni babauu nɛ ɔ kulaa plɛ ma doku.”
17Nɛ lɛ kudɔlɔ tsuaa lɛ kudɔlɔ kɛ nɔ tsuaa nɔ nɛ hii lɛ mi kɛ yaa he ko, kɛ lɛ mi bi kɛ nihi abɔ nɛ tsuɔ wo nɔ ni ɔ da si ngɛ se lokoo, 18nɛ benɛ a na e sami ɔ lasuku ɔ, a kpa ngmlaa ke: “Te ma nɛ ngɛ kaa ma kpetekpleenyɛ nɛ ɔ nɛɛ?” 19Nɛ a kɛ bunyuku wo a yi mi, nɛ a kɛ ya kɛ kɔmɔyemi kpa ngmlaa ke: “Musu tloo, musu tloo ma kpetekpleenyɛ ɔ, nɛ nihi kulaa nɛ a ngɛ lɛhi ngɛ wo hɛ mi ɔ plɛ niatsɛmɛ ngɛ e mi jua yemi nihi nɛ a he jua wa a he; ejakaa ngmlɛfia kake pɛ mi nɛ e plɛ ma doku nɛ ɔ nɛ.”
20Mo hiɔwe, kɛ nyɛ klɔuklɔu bihi kɛ bɔfohi kɛ gbali, nyɛ nya ngɛ e butumi ɔ he, ejakaa Mawu kojo lɛ ha nyɛ.
21Kɛkɛ nɛ hiɔwe bɔfo ko nɛ he wa wo tɛ ko nɛ ngɛ kaa wɛ ngua, nɛ e sake ngɔ fɔ wo mi nɛ e ke: “Kikɛ nɛ ɔ a ma sake Babilon ma ngua a ngɔ fɔ he tlukaa, nɛ a be lɛ nae kulaa hu. 22Nɛ a be saku fiali kɛ latsɛmɛ kɛ bɛ kpali kɛ titimati kpali ɔmɛ a gbi nue kulaa hu ngɛ o mi, nɛ a be galɔ ko galɔ ko nɛ le ga nae kulaa hu ngɛ o mi, nɛ a be wɛɛmi nya nue kulaa hu ngɛ o mi, 23nɛ kane la be tsoe kulaa hu ngɛ o mi, nɛ a be ayɛflo huno kɛ ayɛflo gbi nue kulaa hu ngɛ o mi, ejakaa o jua yeli ɔmɛ ji zugba a nɔ nimli nguahi, ejakaa o kunya yemi ɔ, a kɛ sisi ma jeli ɔmɛ kulaa.
24Babilon mi a na gbali kɛ klɔuklɔu bihi kɛ nihi tsuo nɛ a gbe ngɛ zugba a nɔ ɔ a muɔ ɔ ngɛ.”",https://www.bible.com/bible/2322/REV.18.DAN77
KPOJEMI 19,"1Ni nɛ ɔmɛ a se ɔ, i nu gbi ngua nɛ ngɛ kaa nimli asafo babauu gbi ngɛ hiɔwe nɛ ngɛ dee ke: “Haleluya! Yi wami hemi kɛ hɛ mi nyami kɛ agboje kɛ he wami ɔ ji Nyɔmtsɛ wa Mawu ɔ nɔ! 2Ejakaa zanɔkuale kɛ dami ji e kojomi ɔmɛ, akɛnɛ e kojo ajuama kpanaaku ɔ nɛ kɛ e juama bɔmi ɔ puɛ zugba a, nɛ Mawu ye e sɔmɔli ɔmɛ a muɔ ɔ he lue.” 3Nɛ a kpa ngmlaa nɔ́ nɛ ji si enyɔ ke: “Haleluya! E lasuku ɔ tee si kɛ yaa neneene kɛ neneene.” 4Nɛ nikɔtɔmahi nyingmi enyɔ kɛ eywiɛ ɔ kɛ hɛ kali eywiɛ ɔ bu si nɛ a ja Mawu nɛ hii si ngɛ matsɛ sɛ ɔ nɔ ɔ, nɛ a ke: “Amen, Haleluya!”
Tobi ɔ yokpeemi okplɔɔ ɔ
5Nɛ gbi ko je matsɛ sɛ ɔ mi de ke: “Nyɛ je wa Mawu ɔ yi, nyɛ nihi nɛ nyɛ ji e sɔmɔli ɔmɛ tsuo kɛ nyɛ nihi nɛ nyɛ yee lɛ gbeye ɔ, nimli tsɔwi kɛ nimli nguahi kulaa!” 6Nɛ i nu gbi ko kaa nimli asafo babauu gbi kɛ nyu babauu pɛmi kɛ hiɔwe simi nɛ nyɛ wa pɛmi nɛ ngɛ dee ke: “Haleluya! Ejakaa Nyɔmtsɛ, wa Mawu Ope ɔ, ngɛ matsɛ yee. 7Nyɛ ha wa bua nɛ jɔ nɛ wa mi nɛ flii wɔ nɛ waa wo e hɛ mi nyami; ejakaa Tobi ɔ yokpeemi ɔ su, nɛ e yo ɔ dla e he ngɔ to. 8Nɛ a hã lɛ kploba nɛ he tsɔ nɛ ngɛ kpee nylamnylam konɛ e bu.” (Ejakaa kploba ji klɔuklɔu bi ɔmɛ a ni tsumi kpakpa amɛ ɔ nɛ.)
9Kɛkɛ nɛ hiɔwe bɔfo ɔ de mi ke: “Ngmaa: A gbaa nihi nɛ a tsɛ mɛ kɛ ba Tobi ɔ yo kpeemi okplɔɔɔ ɔ he ɔ.” Nɛ e de mi ke: “Mawu anɔkuale munyuhi ji nɛ ɔmɛ ɔ nɛ.” 10Kɛkɛ nɛ i bu si ngɛ e nane nya konɛ ma ja lɛ. Nɛ e de mi ke: “Koo pee! O nyɛmi sɔmɔlɔ kɛ o nyɛmimɛ nɛ hɛɛ Yesu odase mi ɔ a ti nɔ ko ji mi. Ja Mawu mohu!” Ejakaa Yesu odase ɔ ji gbami mumi ɔ nɛ.
Nɔ nɛ hii si ngɛ okpɔngɔ hiɔ ɔ nɔ ɔ
11Kɛkɛ nɛ i na nɛ a bli hiɔwe nya, nɛ oʼɛ, okpɔngɔ hiɔ, nɛ nɔ nɛ hii si ngɛ nɔ ɔ, a tsɛɛ lɛ ke: Anɔkualetsɛ kɛ Dalɔ; dami nya e kojo ɔ nɛ e hwuɔ ta ngɛ. 12E hɛngmɛhi ngɛ kaa la lilɛhi, nɛ e bu matsɛ pɛɛhi fuu, nɛ a ngma e biɛ ko nɛ nɔ ko nɔ ko li ja lɛ nitsɛ kɛkɛ; 13nɛ e wo tade ko nɛ a kɛ sɔ muɔ mi, nɛ a tsɛɛ e biɛ ke: “Mawu Munyu ɔ.” 14Nɛ tahi nɛ ngɛ hiɔwe ɔ hi okpɔngɔ hiɔhi a nɔ kɛ nyɛɛ e se, nɛ a wo kploba nɛ he tsɔ. 15Nɛ klaate nɛ nya ba ngɛ e nya mi jee konɛ e kɛ kɔlɔ ɔ nɛ fia majeli a bimɛ ɔmɛ ni; nɛ e kɛ dade tso nɛ kpaka mɛ. Nɛ lɛ nɔuu e maa naa Mawu Ope ɔ mi mi fumi nɛ nya wa a wai ngami nɔ ɔ nɔ. 16Nɛ a ngma biɛ ko ngɛ e tade kɛ e fiɔ he ke: “Matsɛmɛ a Matsɛ kɛ nyɔmtsɛmɛ a Nyɔmtsɛ.”
17Kɛkɛ nɛ i na hiɔwe bɔfo ko nɛ daa si ngɛ pu mi, nɛ e kpa ngmlaa wawɛɛ kɛ de lohwe pɛlitsɛmɛ nɛ ngɛ tee ngɛ hiɔwe ɔ tsuo ke: “Nyɛɛ ba nɛ nyɛ ba bua nyɛ he nya ngɛ Mawu okplɔɔ ngua a he, 18konɛ nyɛ ba ye matsɛmɛ a lo kɛ asafoatsɛmɛ a lo kɛ he wali a lo kɛ okpɔngɔhi a lo kɛ nihi nɛ hii a nɔ ɔmɛ a lo kɛ odehehi kɛ nyɔguɛhi kɛ nimli tsɔwi kɛ nimli nguahi kulaa a lo.”
19Kɛkɛ nɛ i na lohwe ɔ kɛ zugba a nɔ matsɛmɛ ɔmɛ kɛ a ta nɛ a bua nya a, konɛ a kɛ nɔ nɛ hii si ngɛ okpɔngɔ ɔ nɔ ɔ kɛ e ta a ya hwu ta. 20Nɛ a nu lohwe ɔ kɛ lakpa gbalɔ ɔ nɛ pee nyakpɛ nihi ngɛ e hɛ mi nɛ e kɛ sisi nihi nɛ he lohwe ɔ okadi ɔ kɛ nihi nɛ jaa e maga a. A ngɔ ni enyɔ nɛ ɔmɛ kulaa hɛ ngmengmle ngɔ wo la taku nɛ ngɛ tsoe gligliigli ɔ mi. 21Nɛ ninɛmɛ nɛ piɛ ɔ, a kɛ nɔ nɛ hii si ngɛ okpɔngɔ ɔ nɔ ɔ klaate nɛ jee e nya mi ɔ gbe mɛ, nɛ lohwe pɛlitsɛmɛ tsuo ye a lo ɔ nɛ a tɔ.",https://www.bible.com/bible/2322/REV.19.DAN77
KPOJEMI 20,"Jeha akpe ɔ
1Kɛkɛ nɛ i na bɔfo ko nɛ e ngɛ si kplee kɛ ngɛ hiɔwe jee, nɛ e hɛɛ muɔ voo ɔ nya safe ɔ kɛ kɔsɔkɔsɔ ngua ko ngɛ e dɛ mi. 2Nɛ e nu sinɔ ngua a, blema sinɔ nɛ ji Abosiami loo Satan ɔ, nɛ e fi lɛ jeha akpe, 3nɛ e ngɔ lɛ ngɔ wo muɔ voo ɔ mi, nɛ e nga e yi nɛ e sɔu nya, konɛ e ko sisi je mi ma amɛ hu kɛ yaa su be nɛ a maa gbe jeha akpe ɔ nya. Lɔ ɔ se ɔ ja a pɛne lɛ be bɔɔ ko.
4Kɛkɛ nɛ i na matsɛ sɛhi kɛ nihi nɛ hii si ngɛ a nɔ ɔ; a ngɔ kojomi ngɔ ha mɛ. Nɛ i na nihi nɛ a po a yi ngɛ Yesu he odase yemi ɔ kɛ Mawu munyu ɔ he ɔ a klaa amɛ, kɛ ninɛmɛ nɛ ja we lohwe ɔ loo e maga a nɛ a he we e kadi ɔ ngɛ a hɛ nya loo a dɛ mi ɔ. A hɛ ngɛ, nɛ a kɛ Kristo ye matsɛ jeha akpe. 5Se ni gbogboehi nɛ piɛ ɔ, a hɛ na we nɛ e tsɛ kɛ maa su be nɛ a maa gbe jeha akpe ɔ nya. E nɛ ji kekleekle si temi ɔ nɛ. 6Nɔ nɛ a gbaa kɛ nɔ klɔuklɔu ji nɔ nɛ ma na blɔ nya ngɛ kekleekle si temi ɔ mi; gbenɔ nɛ ji enyɔ ɔ be he wami ko ngɛ jamɛ a nimli ɔmɛ a nɔ; se mohu a ma plɛ Mawu kɛ Kristo osɔfohi, nɛ a kɛ lɛ maa ye matsɛ jeha akpe.
A ye Satan nɔ
7Jeha akpe ɔ se ɔ, a maa pɛne Satan kɛ maa je e tsu ɔ mi, 8nɛ e maa je kpo konɛ e ya sisi je mahi nɛ ngɛ zugba kɔ nya eywiɛ ɔmɛ a mi ɔ, Gog kɛ Magog, konɛ e bua a nya kɛ kpe nɛ a ya ta, nihi a hiemi nɛ ngɛ kaa wo nya zia a. 9Nɛ a gbɛ fia zugba a nɔ, nɛ a ya bɔle ni klɔuklɔu ɔmɛ a ta a kɛ ma nɛ a suɔ ɔ kɛ kpe. Nɛ la je Mawu ngɔ ngɛ hiɔwe, nɛ e ba sa mɛ butuu. 10Nɛ Abosiami ɔ nɛ sisi mɛ ɔ, a ngɔ lɛ ngɔ wo la gligliigli taku ɔ mi, he nɛ lohwe ɔ kɛ lakpa gbalɔ ɔ hu ngɛ ɔ, nɛ a ma pii mɛ nyɔ kɛ pia kɛ maa ya neneene kɛ neneene.
Nyagbe kojomi ɔ
11Kɛkɛ nɛ i na matsɛ sɛ hiɔ ngua ko, kɛ nɔ nɛ hii si ngɛ nɔ ɔ, nɛ zugba kɛ hiɔwe tu fo ngɛ e hɛ mi, nɛ a nɛ blɔ ha mɛ.
12Nɛ i na ni gbogboe ɔmɛ, ni tsɔwi kɛ ni nguahi nɛ a daa si ngɛ matsɛ sɛ ɔ hɛ mi. A bli womihi a nya, nɛ a bli womi kpa ko nɛ ji wami womi ɔ hu nya. Nɛ akojo ni gbogboe ɔmɛ, ni tsɔwi kɛ ni nguahi, ngɛ nihi nɛ a ngma ngɛ womi ɔmɛ a mi ɔ nya, bɔ nɛ sa a ni tsumi ɔmɛ. 13Nɛ wo je ni gbogboehi nɛ ngɛ e mi ɔ ngɔ ha, nɛ gbenɔ kɛ gbeje je ni gbogboehi nɛ ngɛ a mi ɔ ngɔ ha; nɛ a kojo mɛ, nɔ tsuaa nɔ bɔ nɛ sa e ni tsumi ɔmɛ. 14Nɛ gbenɔ kɛ gbeje lɛɛ, a sake mɛ ngɔ pue la taku ɔ mi. Enɛ ɔ ji gbenɔ nɛ ji enyɔ ɔ nɛ. 15Nɛ ke nɔ ko ngɛ nɛ a nɛ́ kaa a ngma e biɛ ngɛ wami womi ɔ mi ɔ, a sakee lɛ ngɔ fɔɔ la taku ɔ mi.",https://www.bible.com/bible/2322/REV.20.DAN77
KPOJEMI 21,"Hiɔwe he kɛ zugba he
1Kɛkɛ nɛ i na dhiɔwe he kɛ zugba he, ejakaa kekle hiɔwe ɔ kɛ kekle zugba a be kɛ ho, nɛ wo be hu. 2Nɛ imi Yohane i na ma klɔuklɔu ɔ nɛ ji Yerusalem he ɔ je Mawu ngɔ ngɛ hiɔwe kɛ ngɛ si kplee, nɛ a dla lɛ kaa ayɛflo nɛ a wo lɛ ni ha e huno. 3Nɛ i nu gbi ngua ko je matsɛ sɛ ɔ mi de ke: “Oʼɛ Mawu bo tsu ɔ ngɛ nimli a kpɛti, nɛ e maa hi a kpɛti, nɛ a maa pee e ma, nɛ Mawu nitsɛ kɛ mɛ maa hi si, nɛ e maa pee a Mawu. 4Nɛ Mawu ma tsu a hɛ mi vo nyu kulaa, nɛ gbenɔ be si hie hu, nɛ kɔmɔ yemi ko kɛ ya fomi ko kɛ nɔ nami ko hu be si hie hu, ejakaa kekle ni ɔmɛ be kɛ ho.”
5Kɛkɛ nɛ nɔ nɛ hii si ngɛ matsɛ sɛ ɔ nɔ ɔ de ke: “Oʼɛ, i ngɛ nihi kulaa ehe pee.” Nɛ e de mi ke: “Ngmaa, ejakaa kikɛmɛ a munyuhi nɛ ɔmɛ ji munyuhi nitsɛ nɛ maa si kpɛii. 6Nɛ e de mi ke: “A gbe nya. Ami ji Alfa a kɛ Omega a nɛ, sisije ɔ kɛ nyagbe ɔ. Nɔ nɛ kuma ngɛ lɛ tɔe ɔ, ma ha lɛ wami nyu vu ɔ mi nyu ɔ eko nɛ e nu yaka gu. 7Kunimi yelɔ ɔ maa pee kikɛmɛ a ni nɛ ɔmɛ kulaa yelɔ, nɛ ma pee e Mawu, nɛ lɛ hu e maa pee ye bi. 8Se ninɛmɛ nɛ ji sfɔli kɛ ninɛmɛ nɛ he we yi kɛ nihi nɛ peɔ ninyɛ nihi kɛ awi yeli kɛ ya holi kɛ nyuali kɛ wɔ jali kɛ lakpatsɛmɛ kulaa a, a ma na a blɔ nya ngɛ taku ɔ nɛ ngɛ tsoe kɛ la gligliigli ɔ mi, nɔ́ nɛ ji gbenɔ nɛ ji enyɔ ɔ.”
Yerusalem he ɔ
9Nɛ hiɔwe bɔfohi kpaago nɛ hɛɛ tsinesa kpaago nɛ hyi tɔtɔɔtɔ kɛ nyagbe haomi kpaago ɔ a kpɛti nɔ kake ba ye ngɔ nɛ e kɛ mi ba tu munyu ke: “Ba, nɛ ma tsɔɔ mo ayɛflo ɔ nɛ ji Tobi ɔ yo ɔ.” 10Nɛ e ngɔ mi ngɛ mumi mi kɛ ho yoku ngua ko nɛ ya hiɔwe nɔ ya, nɛ e tsɔɔ mi ma ngua a nɛ ji Yerusalem klɔuklɔu ɔ nɛ je Mawu ngɔ ngɛ hiɔwe kɛ ngɛ si kplee, 11nɛ ye hɛɛ Mawu hɛ mi nyami ɔ; nɛ e ngɛ kpee kaa tɛ nɛ he jua wa pe kulaa, kaa yaspi tɛ nɛ mi tsɔ kaa kristalo ahuhuɛ. 12E ngɛ gbogbo ngua ko nɛ ya hiɔwe, kɛ agbohi nyɔngma kɛ enyɔ, nɛ bɔfohi nyɔngma kɛ enyɔ daa si ngɛ agbo ɔmɛ a nya, nɛ a ngma biɛhi ngɛ a nɔ nɛ ji Israel bi ɔmɛ a wɛtsohi nyɔngma kɛ enyɔ ɔ a biɛhi. 13Agbohi etɛ ngɛ beleku je (pu je he), nɛ agbohi etɛ ngɛ omlɛyi (hue mi je), nɛ agbohi etɛ ngɛ leneyi (wo si je), nɛ agbohi etɛ ngɛ bonyoku (pu sinɔ he). 14Nɛ ma a he gli ɔ ngɛ sisi tomihi (aloo fanesihi) ɔnyɔngma kɛ enyɔ, nɛ Tobi ɔ bɔfohi nyɔngma kɛ enyɔ ɔmɛ a biɛhi ngɛ a mi.
15Nɛ nɔ nɛ kɛ mi tu munyu ɔ hɛɛ sika tsu glã kalemi tso konɛ e kɛ kale ma a kɛ e gbo ɔmɛ kɛ e he gli ɔ. 16Ma a fɔɔ si kɔ nya eywiɛ nɛ e kami ngɛ kaa e blimi nɔuu. Nɛ e kɛ glã a kale ma a, nɛ e pee si tomi nya akpe kake kɛ lafa enuɔ. E kami kɛ e blimi kɛ e hiɔwe yami sɔ. 17Nɛ e kale e gli ɔ nɛ e pee nane kami lafa enyɔ kɛ nyɔngma kɛ ekpa ngɛ nɔmlɔ kalemi nɔ́ nɛ bɔfo ɔ hɛɛ ɔ nya. 18Nɛ nɔ́ nɛ a kɛ fia e gli ɔ ji yaspi tɛ, nɛ ma a sika tsu nɛ ngɛ kaa ahuhuɛ nɛ hɛ mi tsɔ ʼi. 19Nɛ ma a gli ɔ sisi tomi ɔ, a dla lɛ kɛ tɛ nɛ he jua wa slɔɔtohi kulaa: Kekleekle sisi tomi ɔ yaspi, nɔ́ nɛ ji enyɔ ɔ safiro, nɔ́ nɛ ji etɛ ɔ kalkedon, nɛ nɔ́ nɛ ji eywiɛ ɔ smaragdo, 20nɔ́ nɛ ji enuɔ ɔ sardoniki, nɔ́ nɛ ji ekpa a sadio, nɔ́ nɛ ji kpaago ɔ krisolito, nɔ́ nɛ ji kpaanyɔ ɔ berilo, nɔ́ nɛ ji nɛɛ ɔ topasion, nɔ́ nɛ ji nyɔngma a krisopraso, nɔ́ nɛ ji nyɔngma kɛ kake ɔ hiakinto, nɔ́ nɛ ji nyɔngma kɛ enyɔ ɔ ametisto. 21Nɛ agbohi nyɔngma kɛ enyɔ ɔ, adiagba nyɔngma kɛ enyɔ ʼi, nɛ agbo kake ɔ adiagba kake a kɛ pee. Nɛ ma a mi blɔ ɔ sika tsu nitsɛ ʼi, nɛ e mi tsɔ kaa ahuhuɛ.
22I nɛ sɔlemi tsu ko ngɛ ma a mi, ejakaa Nyɔmtsɛ Mawu Ope ɔ kɛ Tobi ɔ ji e sɔlemi tsu. 23Nɛ pu loo nyɔhiɔ kpemi hia we ngɛ ma a mi, ejakaa Mawu hɛ mi nyami ɔ tsoo ngɛ mi, nɛ Tobi ɔ ji la nɛ kpɛɛ ngɛ mi. 24Nɛ maje li ɔmɛ maa nyɛɛ ngɛ e la a mi, nɛ zugba a nɔ matsɛmɛ ɔmɛ maa ngɔ a hɛ mi nyami kɛ ba mi. 25Nɛ e gbo ɔmɛ ɔ, a be ngae ligbi ko ligbi ko; ejakaa nyɔ be lejɛ ɔ; 26nɛ a kɛ je mi ma amɛ a hɛ mi nyami ɔ kɛ a bu ɔ maa ba mi. 27Nɛ nɔ́ ko nɛ he tsɔ we kɛ nɔ nɛ peɔ ninyɛ nihi kɛ nɔ nɛ yeɔ lakpa be mi sɛe kulaa, kaa ja ninɛmɛ nɛ a ngma a biɛ ngɛ Tobi ɔ wami womi ɔ mi ɔ?",https://www.bible.com/bible/2322/REV.21.DAN77
KPOJEMI 22,"1Nɛ hiɔwe bɔfo ɔ tsɔɔ mi wami nyu pa klɔuu nɛ mi tsɔ kaa kristalo ahuhuɛ nɛ ngɛ Mawu kɛ Tobi ɔ matsɛ sɛ ɔ mi jee kɛ ngɛ ma a gbejegbɛ ɔ mi gue, 2nɛ ma a kpɛti kɛ pa a tue hiɛ ɔ kɛ hiɛ ɔ kulaa a wami tso ɔ maa si, nɛ e woɔ yiblii si nyɔngma kɛ enyɔ, hlami tsuaa hlami ɔ, e woɔ yiblii si kake, nɛ tso ɔ yi ba amɛ ɔ, a kɛ tsaa je ma amɛ. 3Nɛ musu ko musu ko be lejɛ ɔ hu. Mawu kɛ Tobi ɔ matsɛ sɛ ɔ maa ma si ngɛ e mi, nɛ e sɔmɔli ɔmɛ ma sɔmɔ lɛ, 4nɛ a maa na e hɛ mi, nɛ e biɛ ɔ maa hi a hɛ nya. 5Nɛ nyɔ be lejɛ ɔ hie, nɛ kane loo pu kpemi he be mɛ hiae, ejakaa Nyɔmtsɛ Mawu ɔ ma kpɛ ha mɛ, nɛ a maa ye matsɛ kɛ maa ya neneene kɛ neneene.
Yesu bami
6Kɛkɛ nɛ hiɔwe bɔfo ɔ de mi ke: “Anɔkuale munyu nɛ maa si pim ji nɛ ɔ nɛ. Nyɔmtsɛ ɔ nɛ ji gbali ɔmɛ a mumi ɔmɛ a Mawu ɔ tsɔ e bɔfo ɔ konɛ e ba tsɔɔ e sɔmɔli nihi nɛ sa kaa a ba nɔuu ɔ.”
7“Oʼɛ i ma nɔuu. A gbaa nɔ nɛ kɛ kikɛmɛ a womi nɛ mi gbami munyu ɔmɛ toɔ ɔ.”
8Nɛ imi, Yohane, ji nɔ nɛ na nɛ e nu ni nɛ ɔmɛ ɔ nɛ. Nɛ benɛ i nu nɛ i na a, i bu si nɛ ma ja ngɛ hiɔwe bɔfo ɔ nɛ tsɔɔ mi ni nɛ ɔmɛ ɔ nane nya. 9Nɛ e de mi ke: “Koo pee! ejakaa o nyɛmi sɔmɔlɔ kɛ gbali kɛ nihi nɛ toɔ kikɛmɛ a womi nɛ mi munyu ɔmɛ a kpɛti nɔ ko ji mi; ja Mawu mohu!” 10Nɛ e de mi ke: “Koo sɔu kikɛmɛ a womi nɛ mi gbami munyu ɔmɛ a nya, ejakaa be ɔ su. 11Nɔ nɛ dɛ ɔ, ha e ya nɔ nɛ e pee nihi nɛ dɛ ɔ; nɛ nɔ nɛ ji mutsɛ ɔ, ha e ya nɔ nɛ e wo e he mu; nɛ nɔ nɛ ji dalɔ ɔ, ha e ya nɔ nɛ e tsu dami ni ɔmɛ; nɛ nɔ nɛ ji nɔ klɔuklɔu ɔ, ha e ya nɔ nɛ e hi klɔuklɔu.”
12“Oʼɛ, i ma nɔuu, nɛ i hɛɛ ye hiɔwo ɔ kɛ ma, nɛ ma wo nɔ tsuaa nɔ hiɔ ngɛ e ni tsumi ɔ nya. 13Ami ji Alfa a kɛ omega a nɛ, sisije ɔ kɛ nyagbe ɔ, kekleekle nɔ ɔ kɛ nyagbe nɔ ɔ.”
14A gbaa nihi nɛ fɔɔ a tade ɔmɛ a he ɔ, konɛ a na wami tso ɔ nɔ yiblii ɔ yemi he blɔ, nɛ a gu a gbo ɔmɛ a mi kɛ sɛ ma a mi. 15Se ma a se ɔ, gbe ɔmɛ kɛ nyuali ɔmɛ kɛ ya holi ɔmɛ kɛ awi yeli ɔmɛ kɛ amaga jali ɔmɛ kɛ nɔ tsuaa nɔ nɛ suɔ lakpa nɛ ngɔɔ nya a ngɛ lejɛ ɔ.
16“Imi Yesu, i tsɔ ye bɔfo ɔ konɛ e ba ye ni nɛ ɔmɛ a he odase ngɔ tsɔɔ ngɛ asafo ɔmɛ a mi. Ami ji David sipoku ɔ kɛ e nina a, nɔkɔ nɛ ngɛ kpee ɔ.”
17Mumi ɔ kɛ Ayɛflo ɔ ke: “Ba!” Nɛ nɔ nɛ nuɔ ɔ, e de ke: “Ba!”
Nɔ nɛ kuma ngɛ lɛ tɔe ɔ, e ba, nɛ nɔ nɛ suɔ ɔ, e ba nɛ e ba yɛ wami nyu ɔ yaka gu.
Nyagbe
18Imi Yohane i ngɛ nɔ tsuaa nɔ nɛ nuɔ kikɛmɛ a womi nɛ mi gbami munyu ɔmɛ kɔkɔ bɔe ke: Ke nɔ ko kɛ nɔ́ ko piɛ ni nɛ ɔmɛ a he ɔ, Mawu maa ngɔ haomihi nɛ a ngma ngɛ womi nɛ mi ɔ ngɔ piɛ he ngɔ ha lɛ. 19Nɛ ke nɔ ko je nɔ́ ko kɛ je kikɛmɛ a gbami womi nɛ mi munyu ɔmɛ a mi ɔ, Mawu ma je e blɔ nya kɛ maa je wami tso ɔ yiblii ɔ yemi kɛ ma klɔuklɔu ɔ kɛ nihi nɛ a ngma ngɛ womi nɛ mi ɔ mi.
20Nɔ nɛ yeɔ kikɛmɛ a ni nɛ ɔmɛ a he odase ɔ ngɛ dee ke: “Ee, i ma nɔuu.” Amen. Ee, ba, Mawetsɛ Yesu!
21Wa Nyɔmtsɛ Yesu Kristo dloomi ɔ kɛ nyɛ tsuo nɛ hi si! Amen.",https://www.bible.com/bible/2322/REV.22.DAN77
