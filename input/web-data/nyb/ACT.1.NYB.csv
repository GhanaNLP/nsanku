Title,Content,URL
BANƆKPƐKPƐ AXƆ̃Ɛ 1,"Befeke Yesu Ewunɔ Avɛnɔ Kitití
1Teofilo gɛ ɛdɛmɛ nɔ, nɛ mɛ keplukpa kukuɔ mɛɛ, ɛfɔnɔ kɛkpɛ gɛ Yesu akpɛ yɛaxɔ̃ɛ nɛ̀ bɔdɔ̃ kakasɛ esi 2flogo tɛ bebe feke yɛ ewunu avɛnɔ kititíɛ, akɔ banunɔ gɛ ebú asɛ yɛanɔkpɛkpɛ akɔ ɔsha ɔgana Ɔfɔfuĩa gbangbã mɛ. 3Nɛ yɛɔtɔ gɛamɔ niedeɛ, ebu yɛishu akasɛ balɛ kɛlɛ abhɛtɛ kɛlɛ asɛ tɛ betì asɛ alɛ nɛ̀ ɛkpã. Ebu yɛishu akasɛ balɛ nɛ ewui afɛtalɛ nɛ̀ tɔtɔɖɔ mɛ pɛ azaɖɔaɖɔ nɛ Owusoso Akaa ukusi ŋaŋã shu. 4Kibeɛ tinikpo gɛ azaŋã bɔdɔ̃ nɛ̀ alɛɛ, akɔ alɛ ɔsha ɔlɛ asɛ, “Nɔtɛshɛ nɛ Yerusalem, pɔ nɔzã tɛ nozopo kɛgɛ Mɛakaa atɛɖɔ elu asɛ abakɔ pɛ ɛzɛɖɔ tseɖe wɔnɔɔ. 5Bulĩ Yohanes alɔkɔ aakpɛ Owusoso Akaa bulĩ nɛ kɛtakpu akɔ banunɔ, pɔ nɛ ewui gulũi teli gɛ abà mɛɛ, Ɔfɔfuĩa Gbangbã babà lɔkɔ akpɛ bulĩɛ akɔ wɔnɔ xɔnɔ nɔ̀.”
6Gɛ bazatyɔaa, bebisi yɛasɛ, “Apalete, kibè ɛlɛ mɛ wobodzinɔ bukusiŋaŋã ɔkɔ Israelanɛ dza?”
7Yesu ebuiliulũ akɔ alɛ asɛ, “Wɔnɔ xɔnɔɔ, kɛma ɔsɛ tɛ̀ noti kibeɛ alo ewuiɛ gɛ Akaa atɔɖɔ elu nɛ yɛohumi nulũɔ. 8Onupɛ Ɔfɔfuĩa gbangbã ɔba wɔnɔ abhaa, nɔbɔ yɛkɛ ohumi, kɛlɛ nobo dzi banɔ gɛ nɔbɔ mɔ ebui alɛ ɔɖɔ nɛ mɛishu nɛ Yerusalem nɛ̀ Yudea petee ɔvɛnɔ Samaria ɔdɛtɔ̃ kanɔ nɔ̀ ɔtɔ̃kɔ.”
9Gɛ aɖɔ ebui alɛ ebekeɛ, kɛdɔ̃ tili bafeke yɛewunɔ ɔvɛnɔ kititíɛ nɛ balɛ amɛ, kɛlɛ ɔmɔlɔ toli obokpũi.
10Pɔ gɛ batsyɔɛ awuhũɔ akpɛ kɛlɛɛ nɔ mɛ gɛ avɛɛ, nɛ balɛ matimati mɛɛ, ɔmɔ banyɛ taabha, gɛ bazã bɔdɔ̃ kpɛkpɛ frɛrɛ mɛ, pɛ bebeli itití nɛ alɛ ɔbha. 11Pɛ baɖɔ asɛ, “Galileanɛ, kiɖe gɛkɔ ɔsɛ nozhioli pɛ noɖi kɛlɛɛ nɔ mɛ ana dza? Yesu alɛ gɛ befeke ashɛnɔ nɛ wɔnɔ ɔbha avɛnɔ kititiɛ, aza babà asɛ kɛmɔ gɛ nɔmɔ yɛ pɛ avɛ kititíɛ ana.”
Bebu Matia Akpɛ Yuda Yɛinye Mɛ
12Kɛlɛ niedeɛ, betsyina ede ketukpɔ gɛ bekulu asɛ Ketukpɔ gɛ besiyuyùɔ gɛ balɔkɔ abhɛtɛ bɔbɔ tsiɖi nabha aba Yerusalem. Kidzoɔ odenɔ Ketukpɔ nabha ɔba Yerusalemuɔ dzè asɛ ɔtsɛkɔ zɛzɛ nɛ̀ kɛdɔ̃ ana odenɔ Yerusalem. 13Gɛ bediku ɔma mɛɛ, bewu avɛ kabha buvũɔ mɛ gɛ bazazãa. Bagɛ bazã ɛkɛlɛ balɛ enu Petro, Yohanes, Yakobo nɛ̀ Andrea, Filipo nɛ̀ Toma, Bartolomeo nɛ̀ Mateo, Yakobo, Alfeo yɛeyiɛ nɛ̀ Simon, Ishuahɔɛmɛ zazã pɛpɛelete Kɛzamɛanɔ, nɛ̀ Yuda Yakobo yɛeyiɛ. 14Banɔ alɛ nyɔ̃ɔ abhɛtɛ tenikpo nɛ Owusoso Akaa tikukulu mɛ kibe nyia be ɔplɛnɔ badzɛ, nɛ̀ Maria gɛenu Yesu yɛelĩ nɛ̀ yɛadzya alɛ.
15Nɛ ewui alɛ mɛɛ, Petro alɔɛtití nɛ bayɛyɛkɛŋã nɛishi (gɛ balɛ kɛzaa tɛkaklà mɛ bazã asɛ banɔ kɛkpã zɛzɛ̃ nɛ̀ afɛtaabha ana) 16pɛ baɖɔ asɛ, “Mɛadzya alɛ mɔ, kɛlɛ sɛ kibuiɛ gɛ Ɔfɔfuĩa Gbangbã ɔɖɔ kibè tili ɔgana David abha nɛ Yuda shuɔ ba ɛlɛ mɛ, anɔ gɛ yɛazã otugbà ɔkɔ bagɛ bevũ Yesuɔ. 17Yuda edzi bɔlɔ ɔmayɛmɛ tenikpo, kɛlɛ bakɔɛ ɔzãkɔ nɛ bɔlɔ axɔ̃ɛdɛdɛ alɛ mɛ.”
18(Yuda alɔkɔ kɛbhɛ gɛ babuia akɔɛ nɛ yɛ kɛtakpu mɛ gagalĩɛ ebuiɛ shuɔ edzi kesiakpa nɔ, nɛ ɛkɛlɛ yɛeditsu oliesi, ata yɛɛ kɛlɛ yɛyamɛ bɔdɔ̃ tafala nɔ nɛ ɛkɛlɛ. 19Anɔ nyia anɔ nɛ Yerusalem elũ kɛgɛ ba ɛlɛ mɛ. Kliso bakɔ kesiakpa alɛ ninye asɛ, “Akeldama” gɛ kɛlɛ esi kɛlɛinu ɔsɛ, Dzyosu Kesiakpa.)
20Petro aɖɔ asɛ, “Ɔmɔsɛ bafɔnɔ elu nɛ ɛdzɛ zhazhã keplukpa mɛ elu asɛ,
“ ‘Yɛɔpã badzi bɔpã yɛyɛɛ,
anɔ nanà atɛzã bɔlɛ mɛ,’
kɛlɛ,
“ ‘Anɔ bhlatɔ abayɛkɛ yɛ banɔlũazazã ɔzãkɔɔ.’
21Kliso kɛpɛ ɔsɛ tɛ bubu anɔ tenikpo gɛazã bɔlɔ ishi kibè nyia bè gɛ Yesu azawɔa axɔ̃ɛ nɛ bɔlɔ ishiɛ, 22odenɔ kibèɛ gɛ Yohanes azakpɛ bulĩɛ ɔvɛnɔ kibeɛ gɛ befeke Yesu avɛnɔ kititíɛ. Ɔmɔsɛ kɛlɛ ɔsɛ tɛ banɔ alɛ ɔmayɛmɛ tenikpo edzi anɔ gɛ abaplɛnɔ pɛ bɔbàɖɔ ebuiɛ nɛ Yesu yɛ tɛlɔlɔ odenɔ bekpuɔ mɛ shu.
23Kliso bedzu kɛwɔɛ nɛ banyɛ taabha abha, balɛenu, Yosef, gɛ bezekulu tsyɛ asɛ Barsaba, (yɛinye bhlatɔ tsyɛ kɛlɛinu Yusto) nɛ̀ Matia. 24Kɛlɛ bekulu Akaa aɖɔ asɛ, “Apalete wonyi anɔ nyia anɔ yitúɔ mɛ. Kasɛ ɔlɔ banɔ alɛ ɔmayɛmɛ nɔnɔ gɛ obuɔ 25ɔsɛ tɛ abavɛ banɔkpɛkpɛ axɔ̃ɛ wɔawɔa nabha gɛ Yuda ashɛnɛ ahɔɛ elú pɛ avɛ ɛkɛlɛ gɛ ashɔnɔ asɛ tɛ avɛɛ. 26Kɛlɛ batá kebisì, kɛlɛ kadɔ Matia abha, kliso balɔkɔɛ aplɛnɔ banɔkpɛkpɛ lɔfɔ nɛ̀ toliɛ.",https://www.bible.com/bible/2989/ACT.1.NYB
BANƆKPƐKPƐ AXƆ̃Ɛ 2,"Ɔfɔfuĩa Gbangbã Tɛbaba
1Gɛ Pentekoste kiwuiɛ baa, balɛ petee bazã kitsù nɛ ɔkɔ tonikpo. 2Nɛ balɛ matìmatì mɛ, ozĩ oyì asɛ kɛlɛɛ gagalĩi tifufù ana odenɔ kititíɛ pɛ kɛyɛkɛ bɔpã petee mɛ gɛ bazãa. 3Bamɔ kɛdɔ̃ tili giyì kifu ɔɖɛklɛmɛ ana, gɛ yá pɛ badɔ ɔzã balɛ ɔmayɛ mɛ ka nyia ka abha. 4Ɔfɔfuĩa Gbangbã otsoku balɛ pete mɛ, gɛ kɛkɔ ɔsɛ bakpà beluhũ ediedi uhu asɛ gɛ Ɔfɔfuĩa nɔkɔ balɛ kidzo ana.
5Nɛ kibè ɛlɛ, Yudanɛ teli gɛ badɛmɛ nɔ nɛ̀ Owusoso Akaa bede ɛmadi ka nyia ka mɛ nɛ kesiakpa nabha abazã Yerusalem. 6Gɛ belũ ozĩ ɔlɛɛ, banɔɛza gbagbla tili bashogò kɛlɛ kɛbhɛtɛ balɛibi, ɔmɔsɛ anɔ nyia anɔ elũ ebuiɛ gɛ baɖɔɔ nɛ yɛulũhũ mɛ. 7Gɛ kɛbhɛtɛ balɛ kibi soɔ, bebisi asɛ, bagɛ baɖɔaɖɔ alɛ nyɔ̃ɔ nɔ pɔ, anɛ Galelianɛ benuɔ mɔ dza? 8Kɛlɛ kɛzã pɛ bɔlɔ ɔmayɛmɛ aka nyia aka elũ ebuiɛ mɛ nɛ yɛulũhũɔ mɛ̀ dza? 9Bededeba ede Partia, Media, nɛ̀ Elam, beteli ede Mesopotamia, Yudea nɛ̀ Kapadokia, Pontio nɛ̀ Asia, 10Frigia nɛ̀ Pamfilia, Egypte nɛ̀ Libia yɛawɔpɛ tieli gɛetso aplɛnɔ Kirene pɛ banɔ nɔ teli tsyɛ ede Roma aba, 11(bagɛ benu Yudanɛ nɛ̀ bagɛ betsyina atɔnɔ Yudanɛ ɛkɔɔ) Kretanɛ nɛ̀ Arabianɛ, bulũ baɖɔ̀ Owusoso Akaa ebui gɛ labhɛtɛ kibi nɛ bɔlɔ ahɔɛ buluhũ mɛ̀.” 12Gɛ kɛbhɛtɛ balɛ ibi pɛ betinyi kɛgɛ babà bhɛtɛ soɔ, bebisi bagɔlɔ asɛ, “Kibui ɛlɛ niesi sɛ ɛlɛ?”
13Beteli xɔnɔ aaɖɔ amɔɛbui nɛ balɛishu kɛlɛ baɖɔ asɛ, “Bunu bawɔ̃ɛ ebuku.
Petro Aɖɔ Kaɖɔ Akɔ Banɔɛza
14Petro nɛ̀ yɛɔhayɛ lɔfɔ nɛ̀ toliɛ alɔɛtití pɛ aɖɔaɖɔ etseɖe banɔɛza asɛ, “Mɛɔhayɛ Yudanɛ nɛ̀ wɔnɔ bagɛ alɛ Yerusalemuɔ petee, nɔkɔ mɛibu ebui alɛ esi ɔkɔ wɔnɔ, nɔtaatɔ tɛ̀ nolũ kɛgɛ ɛbaɖɔ tseɖe wɔnɔ piapii. 15Gɛnɛ bunu banɔ alɛ adɔ asɛ gɛ noɖiɛ, kɛvɔlɔ ɛɖa tizhita nɛlɛ ko gɛta. (ɔmɔsɛ Yudanɛ atɛ dalɛ bunu ɔwɔ̃ɛkɔ nɛ kɛvɔlɔ mɛ) 16Ao, kibui ɛlɛ baɖɔ ɔgana ebuiɖɔluanɔ Yoel abha asɛ,
17“ ‘Owusoso Akaa aɖɔ asɛ, nɛ ewui gɔgɔɛ mɛɛ,
mɛ Ɔfɔfuĩa nɔ ɔbɔdɔ banunɔ petee abha.
Wɔnɔ beyianyɛ nɛ̀ beyiadzɛ abaɖɔ ebui elu,
wɔnɔ bayɛsɔ̃ abamɔ ebui nɛ bɔlala mɛ,
wɔnɔ banɔ sheshèɛ babaza balalá.
18Ɛbalɔkɔ mɛ Ɔfɔfuĩa nɔ ɔkɔ maxɔ̃ɛdɛ gɛenu banyɛ nɛ̀ badzɛ tsyɛ,
nɛ ewui alɛ mɛ,
kɛlɛ babàɖɔ ebui elú.
19Ɛbabu bɔdɔ̃ gɛbhɛtɛ kibi ɔkasɛ baba mɔ nɛ kititíɛ,
ɛbabu ebui ɔkasɛ nɛ kesiakpa nɛ̀ kesiakpa niesi,
dzyosu, kifu nɛ̀ efutù gɛibù ɔnyɔ̃.
20Kiwuiɛ batsyina dzi otumũ
kɛlɛ woele nɔ ebetsyina edzi dzyosu,
flogo pɛ Apaleteɛ yɛiwui gbagbla nɛ̀ kiwui dadalɛ banà.
21Kɛlɛ aka nyia aka gɛekulu
Apalete neinyeɛ, babayɛkɛ yɛ elú nɛ̀ ɛkpã.
22“Israelanɛ, nɔtaatɔ̃ tɛ noɔlũ kibui ɛlɛ, Yesu Nazareteyiɛ enu anɔ gɛ Owusoso Akaa alɔkɔ akpɛ ahɔɛ akɔ wɔnɔ ɔsɛ tɛ̀ abhɛtɛ atsyindzye ebui, ebui gɛ labhɛtɛ kibì, tɛ̀ ebù ebui akasɛ, ebui alɛ enu ebui gɛ Owusoso Akaa abhɛtɛ nɛ wɔnɔɛshi ɔgana yɛabha asɛ gɛ nonyi ana. 23Owusoso Akaa yɛalɔkɔ anyɛ alɛ akpɛ ahɔɛ akɔ wɔnɔ nɛ yɛ tɛpɛpɛ nɛ̀ kɛgɛ apɛ asɛ tɛ̀ kɛba ɛlɛ mɛ̀ nulũ. Kɛlɛ wɔnɔɔ, atakpu mɛ gagalĩ elete aplɛnɔ ɔnɔ pɛ noyii ɔganà yɛ tɛkpakpalà nɛ osi shu. 24Pɔ Owusoso Akaa efeke yɛ odenɔ bekpuɔ mɛ, kɛlɛ ebui aganà butsíɛ bɔlɛ bɔtɔ mɔmɔ mɛ, ɔmɔsɛ butsí gɛmɔ kidzo tɛ bɔkɔ yɛawɔ bɔlɛ ahɔɛ mɛ. 25David aɖɔ elu nɛishu asɛ,
“ ‘Ɛɛmɔ̀ Apaleteɛ nɛ mɛotugbà kibe nyiɛ be.
Ɔmɔsɛ alɛ mɛ kɛŋã mɛ,
Kifù tɛbà yimɛ.
26Kliso mɛ kitúɔ mɔ same, kɛlɛ mɛinekeɛ zhã same ɛdzɛ,
kɛlɛ mɛishudzya baɖi otugbà mɛ tɛpɛpɛ,
27ɔmɔsɛ ɔtɛbɔ shɛnɛ ahɔɛ nɛ mɛishu ɔkɔ butsi
alo pɛ ɔbɔkɔ ɔsɛ wɔ ayɛ gɛ yɛishu dalɛ atsɔmɔ ezĩ.
28Wɔkɔ mɛitì ɛkpã kidzoɔ,
ɔbɔkɔ ɔsɛ same eyukù mɛ nɛ wɔamɛ.’
29“Mɛadzya alɛ mɔ, ɛpɛ sɛ tɛ mɛdalɛ mɛishumɛ ɔkɔ wɔnɔ tɛ̀ noti ɔsɛ ashuĩ David etsí, kɛlɛ bavɔbɔɛ, kɛlɛ yɛodzeɖe ɔlɛ ɛkɛlɛ̀ ɔmana oboɔ. 30Pɔ edzì ebuiɖɔluanɔ gɛetì asɛ Owusoso Akaa atanà bɔdɔ̃ alɔkɔ atɔɖɔ kibui elú akɔɛ asɛ abatɔɖɔ yɛeshui teli nɛ yɛukusi kegbu nabha. 31Gɛ David amɔ kɛgɛ batɔɖɔ elu akɔɛ soɔ, aɖɔaɖɔ nɛ Kristo yɛ tɛlɔlɔ nɛ bekpuɔ mɛ shu asɛ, “Batɛ bà shɛnɛ ahɔɛ nɛ Kristoɔ shu nɛ bekpuɔ mɛ alo pɛ babàkɔ asɛ tɛ atsɔmɔ. 32Owusoso Akaa efeke Yesu alɛ edenɔ bekpuɔ mɛ amana ɛkpã mɛ gɛ bɔlɔ pete zãmɔ kibui ɛlɛ ɔsɛ kɛba ɛlɛ mɛ kɛgbã. 33Gɛ befeke yɛavɛnɔ Owusoso Akaa kɛŋãa mɛ ebekeɛ, ayɛkɛ Ɔfɔfuĩa Gbangbã gɛ batɔɖɔ elu akɔɛ odenɔ Akaa ɔkɔ kɛlɛ yɛtsyɛ ashɛnɛ ahɔɛ nɛ ɔlɛ shu asɛ gɛ nɔmɔ pɛ nolũɔ ana. 34David agɛvɛ kitití, pɔ aɖɔ asɛ,
“Apaleteɛ etseɖe Mɛapalete asɛ,
“Zã kesi nɛ mɛ kɛŋãa mɛ
35ɔvɛnɔ kibeɛ gɛ ɛba lɔkɔ bagɛ atɛ adɛmɛ wɔɛbuiɛ
tɛ bedzi kɛdɔ̃ gɛ ɔbɔtɔɖɔ ɛtsɛɖɛ nɛ ɛlɛ abha.” ’
36“Kliso kɔ Israelanɛ beti kɛlɛ piapii asɛ, Owusoso Akaa abhɛtɛ Yesu alɛ̀ gɛ nɔkpalà nɛ butsi osiɛ shu yɛedzi Apalete nɛ̀ Kristo.”
37Gɛ banunɔ elũ kibui ɛlɛ, kibhui balɛ kitúɔ ohui, kɛlɛ betseɖe Petro nɛ̀ banɔkpɛkpɛ gɔgɔɛ nɔ asɛ, “Mɛadzya alɛ mɔ, kiɖe bɔbabhɛtɛ?”
38Petro ebuiliulũ asɛ, “Notsyina etúɔ mɛ, tɛ bakpɛ bulĩ akɔ wɔnɔ ɔmayɛmɛ ka nyia ka nɛ Yesu Kristo yɛinye mɛ̀, tɛ balɔkɔ wɔnɔ ebui kpa etsye wɔnɔ. Kɛlɛ nɔbɔ yɛkɛ Ɔfɔfuĩa Gbangbã ɛdɔ̃ kɔkɔ. 39Tɛtɔtɔɖɔ ɛlɛ lɛ ɔkɔ wɔnɔ nɛ̀ wɔnɔ beyi alɛ nɛ̀ bagɛ balɛ kitsí fãa nɔ, gɛ benu banɔ nɔ nyɔ̃ɔ gɛ bɔlɔ Apaleteɛ Owusoso Akaa ebekuluɔ.”
40Alɔkɔ ebui bhlatɔ etseɖe nɔ nɛ̀ balɛ, kɛlɛ akɔ balɛ kɛtakpu asɛ, “Nobu wɔnɔ ishu odenɔ kibè kpa kanɔ alɛ mɛ.” 41Batɛkpɛ bulĩ akɔ bagɛ ayɛkɛ yɛibuiɛ, kɛlɛ balɔkɔ banɔ asɛ ihotu tɛta aplɛnɔ balɛ tɛkaklà mɛ kiwui ɛlɛ.
Bagɛ Ayɛkɛ Aŋã Balɛ Ɔha Kpɛkpɛ
42Balɔkɔ balɛishu ashɔkpɛ banɔkpɛkpɛ bɔdɔ̃ kakasɛ nɛ̀ ɔha kpɛkpɛ mɛ, ɔvɛnɔ kifufulũɔ tɛyaya nɛ̀ Owusoso Akaa tikukulu mɛ. 43Kifu zã anɔ nyia anɔ mɛ, kɛlɛ banɔkpɛkpɛ abhɛtɛ atsyindzye ebui nɛ̀ ebui gɛ labhɛtɛ kibì gelee 44Bagɛ ayɛkɛ aŋã petee eshogò kɛlɛ bakpɛ ebuiɛ petee tinikpo abhɛtɛ. 45Badɛ̀ balɛ ahɔɛmɛ bɔdɔ̃, kɛlɛ balɔkɔ akɔ aka nyia aka asɛ kɛpɛɛ gɛ apɛɛ ulũ. 46Bazatɔ̃ kɛtakpu nɛ Owusoso Akaavũɔ shu kibe nyia be. Bazaŋã bɔdɔ̃ nɛ kesugba tienikpo mɛ nɛ balɛ bapãmɛ nɛ same nɛ̀ etú dadalɛ mɛ, 47pɛ bazakpɛ Owusoso Akaa nɛinyè nɛitití kɛlɛ balɛ ebuiɛ ezeku banunɔ petee awɔ̃. Kɛlɛ Apaleteɛ akɔ bagɛ ayɛkɛ elú nɛkpã abaplɛnɔ balɛ bekpè atɔɖɔ kiwui nyia wui.",https://www.bible.com/bible/2989/ACT.2.NYB
BANƆKPƐKPƐ AXƆ̃Ɛ 3,"Petro Akɔ Kɛkpata Lɔ Gã
1Kiwui tinikpo Petro nɛ̀ Yohanes baavɛ Akaavũɔ mɛ, nɛ kibeɛ gɛ bekulu Owusoso Akaa-gɛenu kemuze ɛɖa tɛta mɛ ana. 2Anyɛ teli gɛenu kɛkpatà odenɔ yɛmɔbèɛ, banɔ teli alɔkɔ yɛ ededzu akaa buvũɔ niedulũɔ gɛ bekulu asɛ Kedulũ Gbangbã, ɛkɛlɛ bedzu yɛ kibe nyia bepɛ ebisi bagɛ bavɛ Owusoso Akaavũɔ mɛ bɔdɔ̃. 3Gɛ amɔ Petro nɛ̀ Yohanes gɛ bavɛ editsoku Akaavũɔ mɛɛ, ebisi balɛ asɛ tɛ bakɔɛ ehoeyi. 4Petro nɛ̀ Yohanes belu awɔ̃ eɖii, kɛlɛ Petro etseɖe yɛasɛ, “Ɖi bɔlɔ!” 5Kliso anyɛ etsyina yɛamɛ akpɛ balɛ ɔkɔ, pɛ eɖi kidzo mɛ asɛ babà kɔyɛ kɛdɔ̃ tili.
6Kɛlɛ Petro etseɖe yɛasɛ, “Sikãfufú nɛ̀ sikã ama mahɔɛ pɛ ɛbakɔ wɔ, pɔ kɛgɛ lɛ mahɔɛ mɛba kɔwɔ. Nɛ Yesu Kristo Nazareteyiɛ nɛinyeɛ mɛɛ, lɔgã.” 7Gɛ Petro anyana yɛŋã ahɔɛɛ, aplɛnii pɛ alɔ, odunũ ɔlɛ koɔ, yɛtsɛɖɛ nɛ̀ bɔtsɛɖɛkɔ̀ mɛ gagalĩ. 8Etso epoele nɛ yɛtsɛɖɛ nabha kɛlɛ akpàa gã. Kɛlɛ atɔnɔ alɛ avɛ Owusoso Akaavũɔ shu pɛ aagã, pɛ etsopoele pɛ akpɛ Owusoso Akaa nɛinyè nɛitití. 9Gɛ banunɔ nyɔ̃ɔ amɔɛ gɛ agãfala pɛ akpɛ Owusoso Akaa nɛinye nɛ kititiɛ, 10babakà asɛ yɛedzi anyɛ gɛ azazã kedulũɔ gɛ beekulu asɛ kedulũ Gbangbã pɛ ezebisi bɔdɔ̃, kɛlɛ kɛbhɛtɛ balɛibi nɛ kɛgɛ ba yɛabha shu.
Petro Aɖɔ Kaɖɔ Ɔkɔ Banɔɛzaa
11Kibeɛ gɛ anyɛ gɛ ezebisi bɔdɔ̃ atanyanã Petro nɛ̀ Yohanesiɛ, kɛbhɛtɛ banɔ nɔ petee ibi, kɛlɛ balɛ petee bu tsɛtsɛɖɛ mɛ avɛ balɛ ɔbha, nɛ ɛkɛlɛ gɛ beekulu asɛ, “Salomo Kagba mɛ.” 12Gɛ Petro amɔ kibui ɛlɛ, ebisi balɛ asɛ, “Israelanɛ, kiɖe sopɛ kibui ɛlɛ bhɛtɛ wɔnɔɛ bi ana? Kiɖe sopɛ noyelè bɔlɔ ana asɛ onupɛ bɔlɔ ahɔɛ ohumi alo Owusoso Akaa mɛ tɛzazã so pɛ kɛkpatà ɛlɛ gã dza?” 13Abraham, Isak nɛ̀ Yakob balɛ Owusoso Akaa, bɔlɔ ashuĩ alɛ Owusoso Akaa yɛadalɛ yɛaxɔ̃ɛdɛ Yesu shu. Pɔ wɔnɔ xɔnɔ ɔlɔkɔɛ ɔkpɛ ahɔɛ asɛ beyii kɛlɛ nɔɖɔ nɛ Pilato yɛamɛ asɛ notinyi yɛ, pɔ yɛ xɔnɔ apɛ asɛ tɛ ashɛnɛ ahɔɛ nɛ yɛishu flogo. 14Nɔɖɔ ɔsɛ nɔotinyi Yesu geɛnu anɔ dadalɛ pɛ nobisi ɔsɛ Pilato ashɛnɛ ahɔɛ nɛ anyɛ gɛeyi anunɔ boŋ shu akɔ wɔnɔ. 15Noyi anɔ nɔ gɛ akɔ banɔ ɛkpaã, pɔ Owusoso Akaa efeke yɛ edenɔ bekpu nɛishi. Bɔzã mɔ kibui ɛlɛ. 16Ɔgana Yesu yɛinye nabha tɛyɛyɛkɛŋã mɛɛ, bakɔ anyɛ alɛ gɛ nonyi pɛ nɔmɔ amɔ ishumɛ gagalĩ. Yesu yɛinyeɛ nɛ̀ yɛabha tɛyɛyɛkɛŋã gɛide koeyi nɛ yɛ mɛɛ, kɛlɛ kɔ anyɛ alɛ ishumɛ gagalĩ kɔɛ asɛ gɛ wɔnɔ petee ɔmɔ ana. 17“Mɛadzya alɛ mɔ, inyi ɔsɛ wɔnɔ nɛ̀ bagɛ baagbanà wɔnɔɔ otinyi flogo pɛ nɔbhɛtɛ. 18Pɔ, kana Owusoso Akaa abhɛtɛ kɛgɛ aɖɔ elúɔ ɔgana yɛebuiɖɔluanɔ nabha gɛ aɖɔ asɛ, yɛ Kristoɔ abamɔ bɔtɔ. 19Klisoɔ, notsyina etúɔ mɛ, tɛ notsyina ɔvɛ Owusoso Akaa ɔkɔ ɔsɛ tɛ beplu wɔnɔ ebui kpa, ɔmɔsɛ kibe ɛlɛ ɛkpã vɔvɔ titsyitsyina badɛ Apaleteɛ ɔkɔ ɔba. 20Sɛ tɛ asɛsɛ Kristoɔ, anɔ gɛ yɛabha batɔɖɔ ahɔɛ akɔ wɔnɔ, gɛenu Yesuɔ. 21Kɛlɛ ɔsɛ tɛ Yesu azã kititiɛ, ɔvɛnɔ sɛ kibeɛ na ɔsɛ tɛ Owusoso Akaa edzinɔ kɛka nyia ka ewoese, asɛ gɛ atɔɖɔ elú abafalanɔ ɔgana yɛebuiɖɔlunɛ gɛ balɛishuɔ dalɛ nabha. 22Ɔmɔsɛ Mose aɖɔ asɛ, ‘Apaleteɛ gɛenu wɔnɔ Owusoso Akaa abakɔ yɛebuiɖɔluanɔ teli ede koeyi nɛ yɛanɔ nɔ̀ mɛ asɛ mɛ ana. Nɔtaatɔ̃ nɛ̀ kɛka nyia ka gɛ aɖɔ etseɖe wɔnɔ. 23Anunɔ gɛ egilũ atɔ̃ nɛ yɛɛ, bebèbu yɛ eyinɔ nɛ yɛ banunɔ nɛishi.’
24“Kibui gbã kinu ɔsɛ, ebuiɖɔluanɔ nɔ pete gɛaɖɔ ebuiɛ elu, odenɔ Samuel abha ɔmana bagɛ baza aɖɔaɖɔ eluɔ petee aɖɔ ebui nɛ obo kanɔ alɛ shu. 25Wɔnɔ onu kaŋãsi eleteɛ ɔkɔ ebuiɖɔluanunɔ nɛ̀ Owusoso Akaa yɛ olugbũnyanyã gɛ anya nɛ̀ wɔnɔ akaalɛ. Etseɖe Abraham asɛ, ‘Gana woeyi mɔmɔ alɛ nabha, bebèyula tutu esi akɔ banunɔ petee nɛ kesiakpa nabha.’ 26Kliso gɛ Owusoso Akaa efeke yɛ yɛaxɔ̃ɛdɛ, akɔ yɛebhoso aba wɔnɔ ɔkɔ tɛ ebeyulà akɔ wɔnɔ ɔganà wɔnɔ ɔmayɛmɛ aka nyia aka titsyitsyina edenɔ yɛ kɛtakpu mɛ gagalĩ edzo nabha.”",https://www.bible.com/bible/2989/ACT.3.NYB
BANƆKPƐKPƐ AXƆ̃Ɛ 4,"Bagbana Petro Nɛ̀ Yohanes Avɛnɔ Ɔhaesheshèɛ Namɛ
1Banɔlũazazã nɛ̀ agɛ yɛeɖi Akaavũɔ nabha nɛ̀ Zadukianɛ aba Petro nɛ̀ Yohanes ɔkɔ nɛ kibeɛ gɛ baɖɔaɖɔ ɔkɔ banunɔ. 2Kɛkpɛ Zadukianɛ buluhũ, ɔmɔsɛ banɔkpɛkpɛ azakasɛ banɔ ɔdɔ̃, pɛ bazaɖɔaɖɔ adalɛ Yesu shu, nɛ banunɔ tɛlɔlɔ odenɔ bekpuɔ mɛ shu. 3Klisoɔ, bevũ Petro nɛ̀ Yohanes kɛlɛ gɛ ɔwlago tsyɛ ɔtɛna soɔ, bakpɛ alɛ buvũ ɔvɛnɔ kelizaza mɛ. 4Pɔ, banɔ kpekpèɛ gɛelũ balɛ ibui ɖɔɖɔɔ ayɛkɛ aŋã, kɛlɛ banunɔ tɛkaklà mɛ bakpè tɔɖɔ asɛ ihotu titì ana.
5Gɛ keli azaa, bekusiɛ, besheshèɛ nɛ̀ ɔshadɔkasɛ, badɛtsyɔa nɛ Yerusalem. 6Hana gɛedzi banɔlũazazã gbagbla tsyɛ azã ɛkɛlɛ, kana Kayafa, Yohanes nɛ̀ Aleksandro, nɛ̀ banɔ gɔgɔ̃ɔ gɛede banɔlũazazã gbagbla yɛɔpã mɛ azã ɛkɛlɛ. 7Bakɔ bagbanà Petro nɛ̀ Yohanes amana balɛ amɛ, kɛlɛ bakpa balɛ ebui ubisi asɛ, “Gana ohumi ɖuwoe abha alo kinye ɖuwoe nɔlɔkɔ ɔbhɛtɛ̀ kibui ɛlɛ nɔ?”
8Petro gɛ Ɔfɔfuĩa Gbangbã eyukui mɛɛ, etseɖe balɛ asɛ, “Bekusiɛ nɛ̀ ɔma besheshèɛ! 9Onupɛ bekulu bɔlɔ obuɔ ɔsɛ bɔbaɖɔaɖɔ nɛ kibui gbangbã gɛ bɔbhɛtɛ kɔ kɛkpatà tɛ bebisì kɛbhɛtɛ gɛ bɔbhɛtɛ pɛ yɛishumɛ gagalĩɛ, 10kɛlɛ wɔnɔ nɛ̀ Israelanɛ petee notì kibui ɛlɛ ɔsɛ, kinù kibui gɛgã Yesu Kristo Nazareteyiɛ yɛinyeɛ mɛ, anunɔ gɛ nɔdɛ kpalà nɛ osi shuɔ pɛ Owusoso Akaa efeke yɛ edenɔ bekpuɔ mɛɛ, yɛakɔ asɛ anyɛ alɛ gɛeli wɔnɔ amɛ ishumɛ gagalĩ. 11“ ‘Yesu alɛ yɛenu,
kɛklagbuɔ gɛ wɔnɔ bevũbhɔ nɔtɛ oluɔ,
pɛ kɛlɛ badzi odekrekpu iklagbuɔ.
12Batɛ bamɔ anɔ yɛyɛkɛ elù nɛ̀ ɛkpã ɔgana ananà abha, ɔmɔsɛ kinyè nanà bhama kanɔ alɛ mɛ gɛ babà alɔkɔ ayɛkɛ bɔlɔ elu nɛ̀ ɛkpã nɔ.”
13Gɛ bamɔ kitèkpɛkpɛ nɛ Petro nɛ̀ Yohanes mɛ pɛ bamɔ asɛ betinu buplukpaeleteɛ, pɔ banɔ etee ko benuɔ, kɛbhɛtɛ balɛibi kɛlɛ babakà asɛ banɔ alɛ azã aplɛnɔ Yesu. 14Pɔ gɛ bamɔ kɛkpatà gɛ bakɔ kɛlɛ shu mɛ gagalĩɛ eli kitití nɛ ɛkɛlɛ, bagamɔ kɛnɔnɔ gɛ babaɖɔ. 15Kliso bakɔ asɛ bekoeyì nɛ ɔhaesheshèɛ namɛ, kɛlɛ batɔ̃ kɛtakpu kitsù. 16Bebisi asɛ, “Kiɖe bɔbabhɛtɛ nɛ̀ banɔ alɛ? Ɔmɔsɛ aka nyia aka gɛ alɛ Yerusalem enyi asɛ babhɛtɛ atsyindzye kibui, kɛlɛ bɔtɛ balà kɔɛlɛ asɛnɛ. 17Pɔ tɛ kibui ɛlɛ taayɛ̀ɛ ɔvɛ nɛ banunɔ mɛɛ, kɛlɛ sɛ bɔkpɛ ɔsha kɔ banɔ alɛ tɛ̀ batɛ adaɖɔ kibui ɛlɛ etseɖe ananà nɛ kinye ɛlɛ mɛ.
18Kliso bedzini balɛ ekulu amana buvũɔ mɛ, kɛlɛ bakpɛ balɛ ɔsha asɛ bagamɔ kidzo aɖɔaɖɔ alo tɛ̀ bakasɛ bɔdɔ̃ nanà nɛ Yesu yɛinyeɛ mɛ. 19Pɔ, Petro nɛ̀ Yohanes ebuiliulũ asɛ, “Nobhui kibui mɛ ɔkɔ shu ɔsɛ, kiɖuwoe gɛpɛ nɛ Owusoso Akaa namɛ ɔsɛ bɔbhɛtɛ, tɛ bulũ batɔ̃ akɔ wɔnɔ pɛnɔsɛ bulũ batɔ̃ ɔkɔ Owusoso Akaa. 20Pɔ, bɔtɛ balà yɔlɔ kaɖɔɖɔɖɔ nɛ agɛ alɛ bɔmɔ pɛ buluɔ̃ shu.”
21Gɛ bazakpɛ alɛ ɛkpã nɛifu ebekeɛ, bashɛnɛ ahɔɛ nɛ balɛishu. Bagɛ là atɔɖɔ kɛklagbu nɛ batɔ̃ pɔpɔ̃ ɔkɔ balɛ shu ɔmɔsɛ banunɔ nyɔ̃ɔ azakpɛ Owusoso Akaa nɛinyè nɛitití nɛ kɛgɛ ba ɛlɛ mɛ shu. 22Kɛkpatà gɛ bakɔ kɛlɔ gã nɛ atsyindzye ibui bhɛbhɛtɛ mɛɛ yɛkɛ agɔ afɛtalɛ nɛ̀ tɔtɔɖɔ.
Bayɛyɛkɛŋã Owusoso Akaa Tikukulu
23Gɛ bashɛnɛ ahɔɛ nɛ Petro nɛ̀ Yohanes shu koɔ, betsyina aba balɛ ɔhayɛ nɛishi kɛlɛ badɛkɔ balɛ tititì nɛ kɛgɛ banɔlũazazã gbagbla, nɛ̀ besheshèɛ etseɖe balɛ shu. 24Gɛ belũ kibui ɛlɛ, bakpɛ ozĩ kitsù nɛ balɛ Owusoso Akaa tikukulu mɛ. Baɖɔ asɛ, “Apaleteɛ gɛ aŋã bukusiɛ,” wɔbhɛtɛ kititì, kesiakpa, aƒu nɛ̀ kɛka nyia ka gɛ kpasɛ balɛ mɛ. 25Ɔɖɔ kaɖɔ nɛ̀ Ɔfɔfuĩa gbangbã ganà wɔaxɔ̃ɛdɛ, gɛenu bɔlɔ ashuĩ David abha asɛ,
“Kiɖuwoe gɛkɔ ɔsɛ amadiɛ alɔɛtití
pɛ batɔɖɔ ebui kpa nɛ kɛlɛɛ mɛ?
26Kesiakpa abha ekusiɛ batɔ̃ kɛtakpu
kɛlɛ beekusiɛ beshogò
nɛ Apaleteɛ shu
nɛ̀ agɛ yɛasara bɔbɔ ɔkɔɔ,
27Kibui gbã kinu ɔsɛ Herodes nɛ̀ Pontio Pilato badɛtɔ̃ kɛtakpu aplɛnɔ bagɛ betinu Yudanɛ nɛ̀ Israelanɛ nɛ ɔmagbagbla ɔlɛ mɛ tɛ batɔɖɔ kibui kpa nɛ axɔ̃ɛdɛ dadalɛ Yesu shu, anunɔ gɛ yɛ wɔ sara bɔbɔ ɔkɔɔ. 28Babhɛtɛ̀ kɛgɛ wɔ ohumi nɔ pɛ nɛ̀ kɛgɛ wɔɛbuiɛ tɔɖɔ lùɔ tɛ̀ kɛba ɛlɛ mɛ. 29Otsi alɛ, Apalete, ɖi kɛkpɛ gɛ bakpɛ balɔ ɛkpã nɛifùɔ tɛ̀ ɔkpɛ̀ wɔaxɔ̃ɛdɛ niemi tɛ aɖɔaɖɔ nɛ bupù hohoe mɛ. 30Boele wɔahɔɛ mɛ tɛ obu banyãa, tɛ ɔbhɛtɛ atsyindzye ebui nɛ̀ ebui gɛ labhɛtɛ ibi ɔkasɛ alɛ ɔgana woeyi dadalɛ Yesu Kristo yɛinyeɛ mɛ.”
31Gɛ bekulu Owusoso Akaa ebekeɛ, ɛkɛlɛ gɛ beshogò azã oshukù. Kɛlɛ Ɔfɔfuĩa Gbangbã oyuku balɛ petee mɛ kɛlɛ baɖɔ Owusoso Akaa nɛibuiɛ nɛ bupù hohoe mɛ.
Bayɛyɛkɛŋã Alɔkɔ Balɛ Bɔdɔ̃ Akpɛitsu
32Bayɛyɛkɛŋã pete azã tenikpo nɛ kitú nɛ̀ ekpeɖekpeɖe mɛ. Balɛ ɔmayɛmɛ ananà agɛ lɔkɔ yahɔɛmɛ kɛdɔ̃ asɛ yɛ kɛdɔ̃ kinu, pɔ beebu kɛka nyia ka gɛzã balɛ ahɔɛ mɛ akɔ bagɔlɔ. 33Nɛ ohumi gbagbla mɛɛ, banɔkpɛkpɛ azaɖɔaɖɔ adalɛ Apalete Yesu tɛlɔlɔ odenɔ bekpuɔ mɛ shu, kɛlɛ bebhui balɛ petee ebú. 34Anɔ gɛ apɛ kɛdɔ̃ nanà agɛzã balɛishi. Ɔmɔsɛ odenɔ keliza ɔvɛnɔ keliza mɛɛ, bagɛ busiakpa alo bevu azaã balɛ ahɔɛ adɛ balɛ, kɛlɛ balɔkɔ ehoeyiɛ gɛ bamɔ edenɔ bɔdɔ̃ dɛdɛ mɛ amana 35kɛlɛ balɔkɔ akpɛ ahɔɛ akɔ banɔkpɛkpɛ kɛlɛ banɔkpɛkpɛ bakɔ anɔ nyia anɔ nɛ yɛ tɛpɛpɛ ulũ.
36Yosef Levieyi teli gɛede Kipro pɛ banɔkpɛkpɛ ekulu yɛasɛ Barnaba (kinye niesi kɛlɛinu ɔsɛ, eyi gɛ akpɛ anɔ kemi). 37yɛadɛ yɛesiakpa pɛ alɔkɔ ehoeyiɛ abakpɛ ahɔɛ akɔ banɔkpɛkpɛ.",https://www.bible.com/bible/2989/ACT.4.NYB
BANƆKPƐKPƐ AXƆ̃Ɛ 5,"Anania Nɛ̀ Safira
1Anyɛ teli azã gɛ bezekulu yɛasɛ Anania nɛ̀ yɛedzini Safira tsyɛ adɛ balɛ ahɔɛmɛ kɛdɔ̃ tuli. 2Yɛedzini enyi kibui odenɔ kɛlɛ shu asɛ ebu ehoeyiɛ teli gɛ babuia akɔ alɛ shu kɛlɛ alɔkɔ agɔgɔɛ nɔ amana banɔkpɛkpɛ.
3Petro ebisi yɛasɛ, “Anania, kiɖeso pɛ Abosam etsoku wɔ kitúɔ mɛ pɛ ɔsɛ asɛnɛ otseɖe Ɔfɔfuĩa Gbangbã pɛ ɔlɔkɔ ehoeyiɛ teli balɛ ɔkɔ wɔshu nɛ kesiakpa gɛ ɔdɛɛ mɛ dza? 4Gɛnɛ wɔayɛ kenu flogo pɛ ɔdɛ kalɛ dza? Kɛlɛ gɛɔdɛ kalɛ obekeɛ, gɛnɛ wɔahɔɛ mɛ ehoeyiɛ azã dza? Kiɖuwoe gɛkɔ ɔsɛ tɛ̀ ɔbhɛtɛ ekpeɖekpeɖe alɛ nɛidi mɛ? Gɛnɛ banɔ wɔwɔɛ pɔ Owusoso Akaa wɔwɔɛ.
5Gɛ Anania elũ kibui lɛ koɔ, eglebe adɔ kesiakpa pɛ etsi. Kɛlɛ kifù hohoe ba bagɛ belũ kɛgɛ ba ɛlɛ mɛ abha popopo. 6Kɛlɛ bayisɔ̃ abamànà kɛpɔtɛ nɛishu pɛ balɔkɔ yɛ adɛvɔbɔ.
7Ɔmɔasɛ ɔɖa tatá tɛtá edeɛ, yɛedzini tsyɛ ebeyì, gɛ etinyi kɛgɛ ba ɛlɛ mɛ soɔ, 8Petro ebisi yɛasɛ, “Tseɖe mɛ, ehoeyi alɛ ete wɔnɛ woenyineɛ ɔmɔ odenɔ kesiakpa tɛdɛdɛ̀ mɛ dza?
Ebuiliulũ asɛ “Ee, kedziɛ niaalɛ.”
9Petro ebisi yɛasɛ, “Kiɖuwoe gɛkɔ ɔsɛ wɔnɔ olugbũ ɔshɔ̃ pɛ nofeke Apaleteɛ Ɔfɔfuĩa nɔ oɖi? Ɖio! Banyɛ ɛtsɛɖɛ gɛdɛ vɔbɔ wɔenyineɛ akashɛ nɛ kedulũɔ, kliso babà lɔkɔ wɔ tsyɛ avɛnɔ.”
10Odunu ɔlɛ koɔ, awɔlɛ adɔ nɛ Petro otugbà pɛ etsí. Kɛlɛ gɛ bayisɔ̃ abamɔ asɛ etsíɛ, bamanà kɛpɔtɛ nɛitsyɛ shu adɛ vɔbɔ nɛ yɛenyine ɔbha. 11Kifù gbagbla yí ɔhaa nɛ̀ banɔ bhlatɔ pete gɛelũ ebui alɛ gɛ laba ɛlɛ mɛ.
Banɔkpɛkpɛ Ebú Banyã Akɔ Banɔ Kpekpè
12Banɔkpɛkpɛ abhɛtɛ atsyindzye ebui gelee, nɛ̀ ebui gɛ labhɛtɛ kibì nɛ banunɔ nɛishi bamɔ. Kɛlɛ bayɛyɛkɛŋã petee ezeshogò nɛ Salomo Kagbaa mɛ. 13Anɔ nanà agɛ kpɛ kemi pɛ etsoku balɛishi, pɔ banunɔ nyɔ̃ɔ azakpɛ kɛtakpu esi kɔ alɛ flogo. 14gɛ kɛzã kɛlɛ mɛ ana tsyɛ elo, banyɛ nɛ̀ badzɛ kpekpèɛ azayɛkɛ Apalete nabha aŋã, kɛlɛ balɔkɔ balɛ tɛkakalà mɛ̀ aplɛnɔ. 15Nɛ balɛ axɔ̃ɛ wɔawɔa shu soɔ, banɔ agbana balɛ banyanyã amana betipɔ nabha pɛ belu balɛ nɛ bapã nɛ̀ iputso nabha. Sɛ tɛ Petro kɛtɔwuiɛ ete dɔ balɛ banɔ teli abha gɛ onupɛ abafala. 16Banɔaza ezeshogò nɛ ɛmaa gɛlɛ Yerusalem ɔbha mɛ̀, pɛ bagbana balɛ banyanyã nɛ̀ bagɛ ɛfɔfuĩa kpa zɛkpɛ balɛ buhũɔ amana, kɛlɛ bebu banyã kɔ balɛ.
Kititilɔlɔ Nɛ Banɔkpɛkpɛ shu
17Kɛlɛ banɔlũazazã gbagbla nɛ̀ yɛɔbhialɛ gɛenu Zadukianɛ kɛza mɛ anunɔ, balɔkɔ kabhã wɔawlɔakɛ. 18Bevũ banɔkpɛkpɛ kɛlɛ balɔkɔ alɛ adɛkpɛ nɛ balɛ ɔɖavũɔ ɔkpɛkɔ. 19Pɔ gɛ elishiɛ anaa, Apaleteɛ yɛaxɔ̃ɛdɛ teli adɛ dalɛ ɔɖavũɔ budulũɔ kɛlɛ agbanà alɛ ekoeyì. 20Etseɖe balɛ asɛ, “Nɔvɛ ɔdɛ lɔ kititì nɛ Owusoso Akaavũɔ shu tɛ̀ nɔɖɔ ɛkpã vɔvɔ ɛlɛ shu ebui otseɖe banunɔ.”
21Kelizaza nɛvɔlɔɔ, banɔkpɛkpɛ avɛ Owusoso Akaavũɔ shu kɛlɛ bakpà banunɔ bɔdɔ̃ ɔkasɛ asɛ gɛ betseɖe alɛ ana.
Gɛ banɔlũazazã gbagbla nɛ̀ yɛɔbhia alɛ ebekuɔ, bekulu ɔhamɛesheshèɛ, gɛinu banɔ sheshè kɛzaa petee nɛ Israel, kɛlɛ bakpɛ banɔ nɛ banɔkpɛkpɛ gɛbakpɛ nɛ ɔɖavũɔ ɔkɔ. 22Pɔ gɛ bavɛ ediku ɔɖavũɔ shuɔ, ɔɖavũabha eɖiɖieleteɛ agɛ damɔ banɔkpɛkpɛ nɛuvũɔ mɛ, kliso betsyina avɛ edɛkɔ tititì, 23“Bɔdɛmɔ ɔsɛ budulũɔ pete dãa piapii, kɛlɛ bagɛ epo kɛlɛ tsyɛ eli kititì nɛ budulũɔ, pɔ gɛbɔ dalɛ̃ buvuɔ̃, bagɛmɔ ananà nɛ bɔlɛ mɛ̀.” 24Gɛ belũ kibui ɛlɛ, kɛbhɛtɛ agɛ eɖi akaavũɔ nabha nɛ̀ banɔlũazazã gbagbla nɛibi, gɛ begilũ kɛlɛ esi kɛlɛ bazã nɛ̀ ɔwɔ̃nyɔnɔ nɛ kɛgɛ badekoeyì nɛ kibui ɛlɛ mɛ.
25Kɛlɛ anɔ teli aba ebetseɖe balɛ asɛ, “Noɖio, banyɛ gɛ novũ ɔkpɛ ɔɖavũɔ, nɛ alɛ balɛ eli akaa vũɔ shu pɛ baakasɛ banunɔ ɔdɔ̃.” 26Klisoɔ, agɛeɖi akaavũɔ nabha ɔplɛnɔ yɛaxɔ̃ɛwɔaa avɛ adɛgbana banɔkpɛkpɛ amana. Bagɛ gbanà balɛ nɛ tɛgagalĩ mɛ, ɔmɔsɛ beesi kifù asɛ bagɛ akpasɛ bɔdɔ̃ ebehu alɛ aklagbu.
27Gɛ bagbana banɔkpɛkpɛ amana, bakɔ balɔɛititi nɛ ɔhamɛesheshèɛ namɛ tɛ banɔlũazazã gbagbla ebisi balɛ ebui. 28Etseɖe alɛ asɛ, “Bɔkpɛ ɔsha kɔ wɔnɔ gagalĩ ɔsɛ nɔtɔkɔ kasɛ bɔdɔ̃ nɛ kinye ɛlɛ mɛ, pɔ, nɔkɔ wɔnɔ bɔdɔ̃ kakasɛ tsyɔa Yerusalem kɛlɛ nɔpɛ ɔsɛ tɛ̀ bɔŋã kɛpɔ nɛ anyɛ alɛ dzyosu nɔ shu.”
29Petro nɛ̀ banɔkpɛkpɛ gɔgɔɛ ebuiliulũ asɛ, “kɛlɛ ɔsɛ bulũ batɔ̃ ɔkɔ Owusoso Akaa ɔdɛ banɔdzyrame! 30Bɔlɔ akaalɛ Owusoso Akaa, yɛefeke Yesuɔ edenɔ bekpuɔ mɛ, anɔ gɛ nɔkpiisɔ̃ nɛ busi shu pɛ noyii. 31Owusoso Akaa akpii nɛitití pɛ alɔkɔɛ edzu yɛŋã mɛ asɛ Ekusi nɛ̀ anɔ gɛ ebe Bhui banɔ ebù asɛ tɛ akɔ Israelanɛ etsyina etúɔ mɛ, tɛ balɔkɔ balɛ ebui kpa etsye alɛ. 32Bɔlɔ nɛ̀ Ɔfɔfuĩa Gbangbã gɛ Owusoso Akaa akɔ bagɛ elũ yɛatɔɔ̃ bɔlɔ zãmɔ ebui alɛ.”
33Gɛ belũ kibui ɛlɛ, ɔmɔpɔɛ oyí alɛ, kɛlɛ bapɛ asɛ tɛ beyi alɛ. 34Pɔ Farisieyi teli gɛ bezekulu asɛ Gamaliel gɛ edzì ɔshadɔkasɛ pɛ banɔ adɛmɛ nɛ yɛɛ, aba alɔɛtití nɛ ɔhaesheshèɛ namɛ kɛlɛ akɔ ɔsha asɛ bebù banɔkpɛkpɛ eyinɔ ɔtɔ̃ ɛbɔɛ. 35Kɛlɛ aɖɔ etseɖe alɛ asɛ, “Israelanɛ, noɖi piapii nɛ kɛgɛ nɔɔtɔɖɔ ɔsɛ tɛ nɔbhɛtɛ nɛ̀ banɔ alɛ shu mɔ. 36Nɛ kibe tili gɛtɛ bafala mɛɛ, Teuda abekoeyì, aɖɔ asɛ anɔ gbagbla teli idi yɛenu, kɛlɛ banɔ tikpekpè mɛ asɛ akpã talɛ ibe balɛ azã yiede. Beyii, kɛlɛ bapɔ̃ɛ yiedeazazã petee akanà, pɔ kɛlɛ petee gɛ bhɛtɛ kɛnanà. 37Nɛ yiedeɛ, Galilea eyì teli tsyɛ gɛ bezekulu asɛ Yuda ebekoeyì, nɛ ewui alɛ mɛ gɛ bazakalà banunɔ kɛlɛ agbana banɔ kpekpè aplɛnɔ yɛishu pɛ bagalĩ batɔ̃ mɛ. Beyii tsyɛ, kɛlɛ bɔpɔ̃ɛ yiede azazã petee tsyɛ akanà. 38Klisoɔ kibui ɛlɛ otsiɛ nɔ, ihu buluhũ ɔkɔ wɔnɔ ɔsɛ, Nɔshɛnɛ ahɔɛ nɛ banɔ alɛ shu! Nɔkɔ bagavɛ! Ɔmɔsɛ onupɛ kɛgɛ batɔɖɔ nɛ̀ balɛ ebui bhɛbhɛtɛ mɛ enu banɔdzyrame ayɛɛ, latɛ bamɔ otugbà vɛvɛ. 39Pɔ, onupɛ Owusoso Akaa ɔkɔ ledeɛ xɔnɔɔ, nɔtɛ bɔlà ɔbhɛtɛ ɔsɛ banɔ alɛ bazɔkɔ yɔlɔ eɖi, pɔ nɔbɔmɔ wɔnɔ ishu ɔsɛ nɔgɔlɛ̃ iboe nɛ̀ Owusoso Akaa.”
40Yɛibui ɖɔɖɔ kɔ belũ ebui esi, klisoɔ bekulu banɔkpɛkpɛ amana kɛlɛ bakɔ behuisi alɛ. Kɛlɛ bakpɛ ɔsha akɔ alɛ ɔsɛ batɛ aɖɔaɖɔ nɛ Yesu yɛinyeɛ mɛ, kɛlɛ bashɛnɛ ahɔɛ nɛ balɛishu pɛ bashɛ.
41Banɔkpɛkpɛ ashɛ nɛ kebhu okulukɔ nɛ̀ same, ɔmɔsɛ bakalà balɛ asɛ banɔ gɛ bashɔnɔ asɛ bamɔ bɔtɔ nɛ̀ awuĩ nɛ Yesu yɛinyeɛ nɛ takpu. 42Keliza, elizaa mɛɛ, banɔkpɛkpɛ azã bɔdɔ̃ kakasɛ nabha nɛ akaavũɔ shu, nɛ̀ odenɔ bɔpã mɛ ɔvɛnɔ bɔpã mɛ, kɛlɛ bagɛ zɔkɔ yɔlɔ nɛ̀ balɛ bɔdɔ̃ kakasɛ nɛ̀ kibui gbangbã tɛɖɔɖɔ ɔsɛ Yesu yɛenu Kristoɔ.",https://www.bible.com/bible/2989/ACT.5.NYB
BANƆKPƐKPƐ AXƆ̃Ɛ 6,"Bebú Banɔ Tegegene Tɛ Beɖi Bɔdɔ̃ Abha
1Nɛ ewui alɛ mɛ, gɛ badɔkpasɛanɛ tɛkaklà mɛ zikpè tɔɖɔɔ, Helanɛ gɛenu Yudanɛ gɛazã balɛishiɛ bazakpamɛ ishu nɛ Hebrianɛ gɛenu Yudanɛ shu, ɔmɔsɛ beebhui Helanɛ bavɛvɛ edzyini alɛ bho kibe nyia be nɛ bɔŋaŋã tibubú ɔkɔ alɛ mɛ. 2Kliso banɔkpɛkpɛ lɔfɔ nɛ̀ taabha ekulu badɔkpasɛanɛ petee eshogò pɛ betseɖe alɛ asɛ, “Kɛma ɛlɛ ɔzãkɔ ɔsɛ bɔshɛnɛ ahɔɛ nɛ Owusoso Akaa ebuiɛ tɛɖɔɖɔ shu, tɛ̀ buziɖi bɔŋaŋã tɛkɔkɔ anɔ ebui shu. 3Kliso, mɛadzya alɛ mɔ, nobu banyɛ tegegene nɛ wɔnɔɛshi gɛ nonyi ɔsɛ, Ɔfɔfuĩa Gbangbã nɛ̀ bubutì kpasɛ alɛ mɛ, bɔbà lɔkɔ kɛxɔ̃ɛ ɛlɛ kpɛ ahɔɛ ɔkɔ alɛ 4tɛ kɛkɔ bɔmɔ kibè ɔkɔ Owusoso Akaa tikukulu nɛ̀ yɛibuiɛ tɛɖɔɖɔ.”
5Kɛzaa pete adɛmɛ atɔɖɔ kibui ɛlɛ gɛ bakpɛ amana nabha. Bebu Stefano, anɔ gɛ tɛyɛyɛkɛŋã nɛ̀ Ɔfɔfuĩa Gbangbã oyuku yɛ mɛ nɛ̀ Filipo, Prokoro, Nikanora, Timona, Parmena nɛ̀ Nikanao, anɔ gɛ akpɛ takpu esi akɔ ibudi pɛ ebetsyina edzi Yudaeyi gɛ ede Antioxia. 6Bebu banɔ alɛ akasɛ banɔkpɛkpɛ, kɛlɛ bekulu Owusoso Akaa pɛ batɔɖɔ balɛ ahɔɛ nɛ balɛ abha.
7Kidzo ɛlɛ nabha Owusoso Akaa ibuiɛ yɛɛvɛ, kɛlɛ badɔkpasɛanɛ nɛ Yerusalem bezekpè atɔɖɔ ziazia, kɛlɛ banɔlũazazã kpekpè teli ebelũ batɔ esi akɔ tɛyɛyɛkɛŋã.
Stefano Tivuvũ
8Stefano anɔ gɛ Owusoso Akaa tibhui bhuibu nɛ̀ ohumi ɔzã yɛmɛ, abhɛtɛ atsyindzye ebui nɛ̀ ebui gɛ labhɛtɛ ibì nɛ banunɔ nɛishi bamɔ. 9Pɔ kititì lɔlɔ babá, odenɔ ɔtsyɔakɔ banunɔ gɛ bamɔ ishuahɔɛmɛ zazãa, (asɛ gɛ beekulu alɛ ana) gɛenu Yudanɛ gɛede Kirene nɛ̀ Aleksandro, kɛlɛ beteli tsyɛ ede Kilikia nɛ̀ Asia bɔdɔ̃ mɛ. Banɔ alɛ akpà ebui wlɔakɛ nɛ̀ Stefano, 10pɔ, bagɛ lazã yɛubutì nɛ̀ Ɔfɔfuĩa nɔ gɛ ɔlɛ yɛalɔkɔ azaɖɔaɖɔ nulũ.
11Kliso nɛ tikpukpũ mɛɛ, bawɔɛ banɔ teli ulũ asɛ baɖɔ asɛ, “Bulũ Stefano yɛaɖɔ ebuso ebui nɛ Mose nɛ̀ Owusoso Akaa shu.”
12Kliso baɖɔaɖɔ etsuifú akpɛ ɔma bɔnɔ besheshèɛ nɛ̀ ɔshadɔkasɛ mɛ. Bevũ Stefano kɛlɛ bagbana yɛamana Ɔhaesheshèɛ ɔkɔ. 13Baɖɔ asɛnɛ ebui nɛishu asɛ, “Anyɛ alɛ atɛ ayɔlɔ̀ ebui kpa tɛɖɔɖɔ nɛ ɔzãkɔ dadalɛ ɔlɛ nɛ̀ ɔshaa shu. 14Ɔmɔsɛ bulũ yɛaɖɔ asɛ Yesu Nazareteyi alɛ abayɛ ɔzãkɔ ɔlɛ, kɛlɛ ebetsyina ɛkɔɔ gɛ Mose akpɛ eluɔ akɔ ɔlɔ.”
15Ɔhamɛesheshèɛ gɛ bazã ɛkɛlɛ petee edzu awuhũ nɛ yɛabha, kɛlɛ bamɔ asɛ yamɛ edzì asɛ axɔ̃ɛdɛ ayɛ mɛ̀ ana.",https://www.bible.com/bible/2989/ACT.6.NYB
BANƆKPƐKPƐ AXƆ̃Ɛ 7,"Stefano Kaɖɔ Ɖɔɖɔ
1Kɛlɛ ɔzãkɔanɔ gbagbla ebisi yɛasɛ, “Ebui alɛ gɛ balɔkɔ ebhui wɔlũɔ nɔ enu ebui gbã dza?”
2Ebu kibui ɛlɛ ulũ asɛ, “Mɛadzya alɛ, nɛ mɛakaa alɛ, nɔtaatɔ nɛ mɛ! Nɛ kibe ɛlɛ gɛ bɔlɔ ashuĩ Abraham azã Mesopotamia nɔ, Owusoso Akaa Ishudadalɛ eleteɛ ebu yɛishu akasɛ yɛ nɛ ɛkɛlɛ flogo pɛ Abraham ebetú avɛ Xaram. 3Owusoso Akaa aɖɔ asɛ, ‘Tu ɔshɛ nɛ wɔ kesiakpa, nɛ̀ wɔ eshopo alɛ ɔbha tɛ ɔvɛ kesiakpa gɛ ɛbakasɛ wɔ nabha.’
4Kliso etú ashɛ nɛ Kaldea kesiakpa nabha pɛ adɛzã Xaram. Nɛ yɛakaa butsi niedeɛ, Owusoso Akaa asɛsii nɛ kesiakpa alɛ abha gɛ nɔlɛ otsiɛ nɔ. 5Agɛ kɔɛ kaŋãsi nanà nɛ ɛkɛlɛ pɛ oboyi kesiakpa kalɛ katsɛɖɛkpɔ tidzedze mɛ ete tsyɛ. Pɔ Owusoso Akaa atɔɖɔ akɔɛ asɛ, yɛ nɛ̀ yɛeshui alɛ abayɛkɛ kesiakpa alɛ nɛ kibe ɛlɛ tsyɛ, eyi nanà agɛzã Abraham ahɔɛ flogo. 6Owusoso Akaa aɖɔaɖɔ etseɖe yɛ̀ nɛ kidzo ɛlɛ nabha asɛ, ‘Woeshui alɛ ebedzi befù nɛ kesiakpa tieli gɛ ketinu balɛ ayɛ nabha. Kɛlɛ babalɔkɔ balɛ asɛ banɔ dzidzi ana, kɛlɛ babakpɛ alɛ bɔtɔ nɛ agɔ akpã talɛ mɛ. 7Owusoso Akaa aɖɔ asɛ, ɛbapɔ̃ batɔ̃ ɔkɔ kɛmadiɛ gɛ bàbhɛtɛ alɛ asɛ banɔ dzidzi ana. Kidegbaa bebè koeyi nɛ kɛmadi ɛlɛ mɛ, kɛlɛ babakpɛ kɛtakpu esi akɔ mɛ nɛ ɛkɛlɛ̀.’ 8Kɛlɛ anyã olugbũ nɛ̀ Abraham nɛ kɛhɔ̃a bhui bhui shu. Kliso gɛ Abraham amɔ Isakiɛ, ebhui kɛhɔ̃a akɔɛ nɛ kiwui sɛmì nabha. Kidegbaa Isak abamɔ Yakob kɛlɛ Yakob tsyɛ abamɔ́ bashuĩ lɔfɔ nɛ̀ taabha.
9Gɛ balɔkɔ kawɔ̃kpɛ nɛ Yosef shu soɔ, badɛ̀ yɛakɔ Egipteanɛ asɛ anɔ dzidzì ana. Pɔ, Owusoso Akaa azã aplɛnii, 10kɛlɛ ebui edenɔ yɛɔtɔ ka nyia ka mɛ. Akɔ Yosef bubutì gɛ kɛkɔ ɔsɛ yɛibutìɛ ku Egipteanɛ ekusi Farao awɔ̃.
11Kliso akɔ yɛaŋã bukusi nɛ Egipte kesiakpa nɛ̀ yɛukusi bɔpã petee abha. 12Gɛ Yakob elũ asɛ nikpèe alɛ Egypteɛ, akpɛ bɔlɔ ashuĩ alɛ nɛ ɛkɛlɛ dɛdɛ gɛiputɔ. 13Gɛ baza avɛ bɔbhalà, Yosef etseɖe yɛadzya alɛ anɔ nɔ̀ ɛdi gɛenuɔ, kɛkɔ ɔsɛ Farao tsyɛ eti Yosef yɛeshopo alɛ. 14Nɛ kɛlɛ̀ niedeɛ, Yosef akpɛ banɔ asɛsɛ yɛakaa Yakob nɛ̀ yɛɔpã petee, banɔ asɛ afɛtegegene nɛ̀ teti ana. 15Kliso Yakob ebezhi avɛ Egipte, ɛkɛlɛ yɛ nɛ̀ bɔlɔ ashuĩ alɛ editsí. 16Balɔkɔ balɛ etsitsiɛ amana Sixem adɛ vɔbɔ nɛ odzeɖeɛ gɛ Abraham edzi nɛ̀ ehoeyi kpekpè teli edenɔ Xamɔ yɛeyi alɛ ahɔɛ mɛ nɛ Sixem.
17“Gɛ kibeɛ nà ɔsɛ tɛ Owusoso Akaa abhɛtɛ atɔɖɔ olugbũɔ gɛ anyã nɛ̀ Abraham abhaa, bɔlɔ banunɔ nɛ Egipte ebekpè atɔɖɔ.” 18Kɛlɛ ekusi bhlatɔ gɛ yɛetinyi kɛnanà nɛ Yosef shuɔ ebedzi ekusi nɛ Egipte. 19Ekusi alɛ abhɛtɛ̀ kɛtakpu mɛ gagalĩ nɛ̀ bɔlɔ banunɔ, kɛlɛ akpɛ bɔlɔ ashuĩ alɛ ɔtɔ pɛ ezetũilɛ akpɛ balɛilũ asɛ bátɛɛ balɛ beyivɔvɔ gɛ bamɔ asɛ tɛ betsí.
20“Nɛ kibe ɛlɛ bamɔ Mose, gɛetinu eyi ete ko. Banyɔ nii woele tata nɛ yɛakaa pãmɛ. 21Gɛ bebui eyinɔ ɔtɔɔ̃, Farao yɛeyi adzɛ alɔkɔɛ anyɔnɔ asɛ yɛahɔɛmɛ anyɛnuvɔɛ ana. 22Balɔkɔ Egipteanɛ bubutiɛ akasɛ Mose bɔdɔ̃ nɔ. Kɛlɛ amɔ ohumi nɛ kaɖɔ ɖɔɖɔ nɛ̀ ebui bhɛbhɛtɛ mɛ.
23“Kibeɛ gɛ Mose ayɛkɛ agɔ afɛtalɛɛ, atɔɖɔ asɛ ediɖi yɛɔhayɛ Israelanɛ. 24Amɔ Israeleyi teli gɛ Egipteyi azawɔɛ nyɔnyɔ̃, kɛlɛ avɛ asɛ tɛ̀ adɛ wlɔakɛ yɛtakpu, gana kɛlɛ mɛɛ ebeyi Egipteyiɛ. 25Mose eɖi asɛ yɛelé alɛ abamɔɛ asɛ anɔ gɛ Owusoso Akaa awɔɛ shu axɔ̃ɛ asɛ tɛ awlɔakɛ balɛ takpu, pɔ begilũ kɛliesi ana. 26Gɛ keli azaa, Mose ewlui azaba batɔnɔ Israelanɛ taabha gɛ bagɔ̃lɛ, apɛ asɛ tɛ evũ iboe nɛ balɛishi, ebisi asɛ, ‘Baanyɛ, baadzya nonu, kiɖeso pɛ nɔpɛ ɔsɛ tɛ nɔkɔ bagɔlɔ kibiɛ dza?’
27Pɔ anyɛ gɛ yɛawɔa yɛɔhagbo nyɔnyɔ̃ nɔ etii Mose avɛnɔ kɛwɔã abha, pɛ ebisi yɛasɛ, “Afana gɛ edzu wɔ ekusi nɛ̀ kebhukulu nɛ bɔlɔ ulũ? 28Ɔpɛ ɔsɛ tɛ oyi mɛ tsyɛ asɛ kiyiɛ gɛ oyi Egipteyiɛ kivũɔ dza? 29Gɛ Mose elũ kibui ɛlɛ, ebu tɛtsɛɖɛ mɛ avɛ Midianɛ kesiakpa nabha, ɛkɛlɛ yɛadɛzã asɛ efu ana, kɛlɛ amɔ beyianyɛ nuvɔɛ taabha nɛ ɛkɛlɛ.
30“Agɔ afɛtalɛ edeɛ, axɔ̃ɛdɛ teli ebu yɛishu akasɛ Mose nɛ ewu kifutù tili gɛ zɛtã kifúɔ, nɛ oxuiɛ gɛotso ɔplɛnɔ Sinai ketukpɔ. 31Gɛ amɔ kibui ɛlɛ, kɛbhɛtɛ yɛibi. Gɛ etso aplɛnɔ asɛ tɛ̀ amɔ piapii nɔ, ebelũ Apalete nɛaɖɔ asɛ, 32‘Mɛinu wɔashuĩ alɛ Owusoso Akaa, Abraham, Isak nɛ̀ Yakob balɛ Owusoso Akaa.’ Mose ebeshuku gbagbà nɛ̀ kifu sisi mɛ, kliso aga kpɛ kitè eɖi ɛkɛlɛ.
33Kɛlɛ Apaleteɛ, etseɖe yɛasɛ, “Buwɔ ɛtsɛɖɛkɔlɔ, ɔmɔsɛ ɛkɛlɛ gɛ oliɛ onu ɔdadalɛkɔ. 34Ɛɛmɔ̃ ɔtɔ mɛ̀ ɔkɔ mɛ banunɔ nɛ Egipteɛ kɛgbã. Ilũ balɛ tìninimiɛ kɛlɛ izhiba ɔsɛ tɛ mɛ bàkɔ alɛ ishu ahɔɛmɛzazã, kliso ba otsiɛ tɛ midzinì wɔkpɛ nɛ Egypte.’
35“Mose alɛ gɛ bagɛ yɛkɛ yɛebuiɛ gɛ azaɖɔ asɛ, ‘Afana gɛedzu wɔ bukusi nɛ̀ kebhukulu anɔ nɛ bɔlɔ ulũɔ dza?’ Yɛ Owusoso Akaa akpɛ tɛ edzi balɛ ekusi nɛ̀ anɔ gɛ ebebù alɛ ɔgana axɔ̃ɛdɛ gɛebu yɛishu akasi nɛ ayakpa mɛ. 36Agbana alɛ ekoeyì nɔ nɛ Egipte, kɛlɛ abhɛtɛ atsyindzye ebui nɛ̀ ebui gɛ abhɛtɛ ibì nɛ Egipte nɛ̀ aƒu dzadzã shu nɛ agɔ afɛtalɛ mɛ.
37“Mose alɛ yɛetseɖe Israelanɛ asɛ, ‘Owusoso Akaa aba sɛsɛ wɔnɔ ebuiɖɔluanɔ asɛ mɛ ana, odenɔ wɔnɔ ahɔɛ mɛ banunɔ ɔkɔ.’ 38Yɛazã Israel kɛza nɛishi nɛ oxuiɛ, aplɛnɔ axɔ̃ɛdɛ gɛ aɖɔaɖɔ etseɖe yɛ nɛ̀ yɛashuĩ alɛ nɛ Sinai ketukpɔ nabha, kɛlɛ ayɛkɛ ebui gɛ ɛkpã kpasɛ alɛ mɛ abakpɛ ahɔɛ akɔ bɔlɔ.
39“Pɔ, bɔlɔ ashuĩ alɛ egilũ yɛatɔ̃. Pɔ balɛ kitúɔ xɔnɔ zã Egipte shu. 40Betseɖe Aaron asɛ, ‘Bhɛtɛ ibudi bhlatɔ gɛ bazã bɔlɔ otugbà akɔ bɔlɔ. Ɔmɔsɛ Mose alɛ gɛ agbana bɔlɔ ekoeyì edenɔ Egipteɛ xɔnɔɔ, butinyi kɛgɛ ba yɛabhaa!’ 41Kibe ɛlɛ babhɛtɛ obudi gɛ lodzi asɛ nɛntsyɔɛ eyi ana. Balɔkɔ bɔdɔ̃pɔpɔɛ amana ɔlɛ kɛlɛ baŋã kiwui akpɛ samɛ nɛ kɛdɔ̃ gɛ balɔkɔ balɛ ahɔɛ abhɛtɛ shu. 42Klisoɔ Owusoso Akaa ashɛnɛ ahɔɛ nɛ balɛishu asɛ tɛ̀ bakpɛ kɛtakpu esi akɔ kititì bɔdɔ̃ɔ. Kibui ɛlɛ shɔnɔ kɛgɛ bafɔnɔ nɛ bebuiɖɔluanɛ keplukpa mɛ asɛ,
“ ‘Oo Israel, bɔdɔ̃pɔpɔɛ nɛ̀ bɔdɔ̃ kɔkɔ wɔ mana mɛ
nɛ agɔ afɛtalɛ kidzo gagã mɛ nɛ oxuiɛ dza?
43Nɔkpɛ Molox ibudiuvũɔ nɛitití
nɛ̀ Romfan wɔnɔ awɔ̃ɛ̀ obudiɛ,
ibudiɛ gɛ nɔbhɛtɛ pɛ nɔkpɛ kɛtakpu esi ɔkɔ.
Kliso ɛbakɔ bagbanà wɔnɔ ashɛnɔ avɛnɔ Babilonia ede asɛ bɔnɔ gɛ keyù eté alɛ ana.
44“Trɛwɔa kagba gɛkɔ bɔlɔ ashuĩ alɛ abakà ebuiɛ gɛ baɖɔ etseɖe alɛ nɛ oxuiɛ azã balɛ ahɔɛ. Babhɛtɛ kalɛ tɛzazã mɛ nɛ kɛshɔrɔ gɛ Owusoso Akaa ashɔrɔ Mose pɛ amɔ kalɛ nulũ. 45Gɛ bayɛkɛ trɛwɔa kagbaa, bɔlɔ ashuĩ alɛ gɛ Yosua agbana, balɔkɔ kalɛ amana, nɛ kibeɛ gɛ bayɛkɛ kesiakpa nɛ amadiɛ gɛ Owusoso Akaa akaka nɛ balɛ otugbàa ahɔɛ. Kazã balɛ kesiakpa nabha ɔlɔkɔ mana David ibe 46anɔ gɛ amɔ tɛpɛplɛnɔ odenɔ Owusoso Akaa ahɔɛ mɛ, kɛlɛ ebisi asɛ tɛ edzu kagba kɔ Yakob Owusoso Akaa. 47Pɔ Salomo yɛaba bhɔ buvũɔ akɔɛ.
48Pɔ Kititiayɛ Gbagbla xɔnɔ atɛzã beevũ gɛ banɔ abhɔ mɛ. Asɛ gɛ ebuiɖɔluanɛ aɖɔ asɛ,
49“ ‘Kititiɛ kɛlɛinu mɛ bukusi kegbuɔ,
pɛ kesiakpa enu mɛ ɔtsɛɖɛ odzukɔ.
Bɔpã ɖuwoedi nɔbɔ bhɔ ɔkɔ mɛ?
Alo fakɔ mɛ omoelekɔ ɔbɔzã?
Kana Apaleteɛ aɖɔ.
50Gɛnɛ mɛahɔɛ mɛlɔkɔ bhɛtɛ ebui alɛ petee nɔ dza?
51“Wɔnɔ batɔ̃mɛ gagalĩ elete! Wɔnɔ etú mɛ̀ nɛ̀ batɔ gɛegetsyina elete! Nɔodzi asɛ wɔnɔ akaalɛ. Nɔtɛ ɔpɛɛ ɔsɛ Ɔfɔfuĩa Gbangbãa ɔba! 52Ebuiɖɔluanɔ teli atɛzã wɔnɔɛshi gɛ wɔnɔ akaalɛ agɛ tɔnɔ yiede eɖiɛ dza? Noyí bagɛ aɖɔ elú asɛ Anɔ Dadalɛ ababaa tsyɛ. Kɛlɛ nɔkpɛ Anɔ dadalɛ ahɔɛ pɛ noyii, 53wɔnɔ bagɛ nɔyɛkɛ ɔsha gɛ balɔkɔ akpɛ axɔ̃ɛ wɔawɔa mɛ ɔganà baxɔ̃ɛdɛ nabha pɔ nɔgɛlà ɔlɛ abha ɔbhɛtɛ tsyɛ.”
Batá Aklagbu Ehu Stefano Eyii
54Gɛ belũ stefano yɛebui alɛ, ɔmɔpɔɛ oyi alɛ kɛlɛ batã ene nɛishu. 55Pɔ gɛ Ɔfɔfuĩa Gbangbã ɔzã Stefano mɛ soɔ, eɖi kititiɛ kɛlɛ amɔ Owusoso Akaa yɛ tɛdadalɛ mɛ̀, nɛ̀ Yesu gɛalɛ Owusoso Akaa yɛŋã mɛ. 56Kɛlɛ Stefano aɖɔ asɛ, “Noɖio! ɛmɔ kititíɛ gɛ dalɛ li kɛlɛ ɛmɔ Anɔdzyrame Yɛeyiɛ gɛ elititíɛ nɛ Owusoso Akaa yɛŋã mɛ.”
57Bashɔ bɔdɔ̃kpɛ balɛ batɔ̃mɛ gɛ belũ kibui ɛlɛ, bakpɛ ozĩ gagalĩi kɛlɛ bezhieku yɛabha, 58betii yɛebu eyinɔ nɛ ɔmamɛ, kɛlɛ bakpà aklagbu atahui. Nɛ kibe ɛlɛ bagɛ bazã amɔ ebui alɛ alɔkɔ balɛ bakpɛkpɛ elú ayisɔ̃ teli gɛ bekulu yɛasɛ Saulo otugbà.
59Kibeɛ gɛ baata aklagbuɔ ehu Stefanoɔ, ekulu Owusoso Akaa asɛ, “Apalete Yesu, yɛkɛ mɛɔfɔfuĩa nɔ.” 60Kɛlɛ edzu ekluisi esi pɛ akpɛ ozĩ gagalĩi asɛ, “Apalete tɛbhɛtɛ kibui kpa ɛlɛ ɔkpɛ kɛliulũ ɔkɔ alɛ.” Gɛ aɖɔ kibui ɛlɛ ebeke koɔ kɛlɛ adã olugbũ.",https://www.bible.com/bible/2989/ACT.7.NYB
BANƆKPƐKPƐ AXƆ̃Ɛ 8,"1Kɛlɛ Saulo azã ɛkɛlɛ, pɛ adɛmɛ atɔɖɔ yɛ tiyiyi abha.
Batɔnɔ Ɛhaa Niede Kɛlɛ Bapɔɛ Alɛ Akanà
Nɛ kiwui ɛlɛ nabha banɔede tɔtɔnɔ akpɛ esi nɛ ɔhaa shu nɛ Yerusalem. Kɛlɛ banunɔ pete apɔ̃ɛ kana nɛ Yudea nɛ̀ Samaria ɔdɛ banɔkpɛkpɛ ete. 2Bagɛ ayɛkɛ Owusoso Akaa nabha aŋã adɛvɔbɔ Stefano pɛ bebii popopo. 3Pɔ Saulo akpɛ ɔha tɛyɛyɛ esi. Agã edenɔ bɔpã mɛ ɔvɛnɔ bɔpã mɛ, pɛ agbanà banyɛ nɛ̀ baadzɛ avɛnɔ ɔɖavũmɛ.
Anɔkpɛkpɛ Filipo Avɛnɔ Kibui Gbangbã Nɛ Samaria
4Bagɛ apɔ̃ɛ kanà aɖɔ kibuiɛ nɛ ɔkɔ nyia ɔkɔ gɛ bavɛ. 5Filipo ediku ɔma toli mɛ̀ nɛ Samaria pɛ aɖɔ Kristo shu kibuiɛ etseɖe alɛ nɛ ɛkɛlɛ. 6Gɛ banɔɛza elũ Filipo yɛebuiɛ pɛ bamɔ atsyindzye ebuiɛ gɛ azabhɛtɛ akasɛɛ, balɛ pete ayɛkɛ yɛibuiɛ gɛ azaɖɔɔ. 7Abhɛtɛ akɔ ɛfɔfuĩa kpa kpɛ ozĩ koeyi nɛ banɔ gelee mɛ kɛlɛ banɔ gɛ bagbã nɛ̀ akpatà lamɔ ishumɛ gagalĩ. 8Klisoɔ same gbagbla azã ɔmã ɔlɛ mɛ.
Simon Anɔ Gɛenu Ehuinɛ
9Nɛ kibè tilì anyɛ teli gɛ bezekulu asɛ Simon, edzì ehuinɛ gɛ kɛkɔ ɔsɛ kɛbhɛtɛ Samarianɛ pete ibi. Efeke yɛishu asɛ anɔ gbagbla teli idì yɛenu, 10kɛlɛ banunɔ petee, besheshèɛ nɛ̀ bunuvɔɛnɔ pete ezelu awɔ̃ nɛ yɛabha pɛ bazaɖɔ asɛ, “Anyɛ alɛ yɛenu kititiayɛ ɔfɔfuĩa nɔ gɛ beekulu asɛ Ohumi Gbagbla nɔ.” 11Bazã yiede ɔmɔsɛ nɛ kibè dzlolo nɛ ɛlɛ gɛ yɛihui ebui bhɛbhɛtɛ azabhɛtɛ alɛ ibi. 12Pɔ gɛ bayɛkɛ Filipo abha aŋã nɛ kibui Gbangbã gɛaɖɔ nɛ Owusoso Akaa bukusiŋaŋã shu nɛ̀ Yesu Kristo yɛinyeɛ mɛ soɔ, banyɛ nɛ̀ badzɛ pete akɔ bakpɛ bulĩ nɛ ɛtakpu akɔ alɛ. 13Simon tsyɛ ayɛkɛ aŋã kɛlɛ bakpɛ bulĩ nɛ kɛtakpu akɔɛ. Kɛlɛ azã Filipo kede ɔvɛnɔ ɔkɔ nyia ɔkɔ gɛ avɛɛ, ɔmɔsɛ ebui bubukasɛ nɛ̀ atsyindzye ebuiɛ gɛ amɔɔ abhɛtɛ yɛibi.
14Gɛ banɔkpɛkpɛ nɛ Yerusalem elũ asɛ Samarianɛ ayɛkɛ Owusoso Akaa nɛibuiɛ, bakpɛ Petro nɛ̀ Yohanes nɛ balɛ ɔkɔ. 15Gɛ bediku ɛkɛlɛɛ, bekulu Owusoso Akaa nɛ balɛ ɛtakpu asɛ tɛ bayɛkɛ Ɔfɔfuĩa gbangbã, 16banya tɛkpɛ bulĩ akɔ alɛ ete nɛ Apalete Yesu kinyeɛ mɛ, pɔ Ɔfɔfuĩa Gbangbã xɔnɔ ɔkɔ ba balɛ ɔmayɛ nanà abha. 17Kɛlɛ Petro nɛ̀ Yohanes atɔɖɔ ahɔɛ nɛ balɛ abha, kɛlɛ bayɛkɛ Ɔfɔfuĩa Gbangbã.
18Gɛ Simon amɔ asɛ banɔkpɛkpɛ ahɔɛ tɔtɔɖɔ balɛ abha akɔ asɛ Ɔfɔfuĩa nɔ ba alɛ abha soɔ, ebu ehoeyi akɔ alɛ 19pɛ etseɖe alɛ asɛ, “Nɔkɔ mɛtsyɛ ohumi ɔlɛ nɛidi nɛ̀ ɔlɛ axɔ̃ɛ wɔawɔa, sɛ tɛ Ɔfɔfuĩa Gbangbã ɔba anɔ nyia anɔ abha gɛ ɛtɔɖɔ ahɔɛɛ.”
20Petro ebuiliulũ akɔɛ asɛ, “Tsofala nɛ̀ wɔnɛ̀ woehoeyi, ɔmɔsɛ oɖi ɔsɛ ɔbɔlà Owusoso Akaa kɛdɔ̃ kɔkɔ odzi nɛ̀ woehoeyiɛ. 21Wɔ ɔbhɛtɛkɔ nɛ̀ wɔ ɔŋãkɔ nanà ɔma bɔlɔ axɔ̃ɛdɛdɛ alɛ mɛ, ɔmɔsɛ wɔɛtũɔ mɛ gɛdalɛ nɛ Owusoso Akaa namɛ. 22Tsyinà nɛ wɔɛtakpumɛ gagalĩ ebuiɛ alɛ shu tɛ okulu Apaleteɛ. Ɔdɛtsyɛ abalɔkɔ ekpeɖekpeɖeɛ gɛ wɔbhɛtɛ odenɔ wɔɛtúɔ mɛ etsye wɔ. 23Ɛmɔsɛ ɔmɔpɔɛdi tilì kpasɛ wɔ mɛ̀, kɛlɛ odzi anɔ gɛ kibui kpa ŋã wɔabha.
24Simon ebuiliulũ asɛ, “Nokulu Apaleteɛ nɛ mɛ ɛtakpu, ɔsɛ tɛ ebui alɛ gɛ nɔɖɔɔ nanà atɛba mɛabha.
25Gɛ baɖɔ kibuiɛ alɔkɔ adalɛ Apaleteɛ shu ebekeɛ, Petro nɛ̀ Yohanes etsodzi etsyina avɛ Yerusalem, pɛ badaaɖɔ kibui gbangbã nɛ Samaria ɛma bhlui gelee nɔ mɛ.
Filipo Nɛ̀ Etiopiaeyiɛ
26Apaleteɛ yɛaxɔ̃ɛdɛ teli ebetseɖe Filipo asɛ, “Lɔ tɛ ɔvɛ kidzoɔ gɛlɛ kanɔ nɔ̀ bɔpialɛ ɔkɔ, oxui kidzoɔ gɛizhi odenɔ Yerusalem pɛ kɛvɛ Gaza nɔ.” 27Kliso akpɛ kidzogagã niesi kɛlɛ gɛ avɛ nɛ kidzoɔ mɛɛ, adɛtsyana Etiopiaeyi teli, anɔ gbagbla gɛ batsarà pɛ eɖi Etiopianɛ adzɛ ekusiɛ Kandake yɛɔdɔ̃ pete abhaa. Anyɛ alɛ avɛ Yerusalem asɛ tɛ adɛkpɛ kɛtakpu esi, 28kɛlɛ gɛ azã apaka ohuɔ mɛ pɛ etsyina avɛ kepiɛɛ, azakalà ebuiɖɔluanɔ Yesaya keplukpaa. 29Ɔfɔfuĩa nɔ otseɖe Filipo ɔsɛ, “Vɛ apaka ohu ɔlɛ shu, tɛ ɔdɛzã ɔlɛ ɔbhà.”
30Kɛlɛ Filipo ebu tsɛtsɛɖɛ mɛ avɛ apaka ohuɔ shu, kɛlɛ elũ gɛ anyɛɛ aakalà ebuiɖɔluanɔ Yesaya keplukpa. Filipo ebisi anyɛ asɛ, “Olũ kɛgɛ ɔɔkalà niesiɛ dza?”
31Ebuiliulũ asɛ, “Kɛlɛ mɛbalà lũ alɛ esi, gɛ onupɛ ananà egibu alɛ̀ esi akɔ mɛ dza?” Kliso etseɖe Filipo asɛ tɛ ewu aba tɛ abazã yɛɔbha.
32Anyɛ gɛ batsarà azakalà Owusoso Akaa ebui alɛ ɔsɛ,
“Bagbana yɛ asɛ obhoshi ana avɛnɔ obhoshi eyiyieleteɛ ɔkɔ,
nɛ̀ asɛ obhoshieyi gɛ lɔdã olugbũ nɛ agɛ yɛasɔ̃ tɛkã nɛ ɔlɛ shuɔ shu,
kidzo ɛlɛ nabha yɛtsyɛ adã yɛolugbũ.
33Nɛ gɛezhinɔ yɛishu esi soɔ, begikulu kebhu gbangbã akɔɛ.
Afana gɛ abalà kaɖɔ ɔɖɔ̀ nɛ yɛeshui alɛ shu?
Ɔmɔsɛ bebu yɛkpã eyinɔ nɛ kesiakpa alɛ abha.”
34Anyɛ gɛ batsarà ebisi Filipo asɛ, “Ɛkɔwɔ ɛtakpu, afana shu ebuiɖɔluanɔ aɖɔaɖɔɔ? Yɛahɔɛ ishu pɛnɔsɛ anɔ bhlatɔ shu dza?” 35Kɛlɛ Filipo akpɛ esi edenɔ yɛibuiɛ gɛ akalà nabha kɛlɛ etseɖe Yesu shu kibui gbangbã.
36Gɛ bagã pɛ bavɛɛ, badɛ tɔnɔ bulĩ tuli kɛlɛ anyɛ gɛ batsarà aɖɔ asɛ, “Ɖio, bulĩ nɔlɛ. Kiɖuwoe so pɛ batɛ akpɛ bulĩ nɛ kɛtakpu ɔkɔ mɛ dza?” 3738Kɛlɛ anyɛ gɛ batsarà akɔ asɛ batɔ apakaohuɔ. Kɛlɛ Filipo nɛ̀ anyɛ ezhi eku bulĩɛ mɛ, kɛlɛ Filipo akpɛ bulĩ nɛ kɛtakpuɔ akɔɛ. 39Gɛ bekoeyì nɛ bulĩɛ mɛɛ, nɛ matìmatì mɛɛ, Apaleteɛ Ɔfɔfuĩa nɔ ɔbɔgbana Filipo ashɛnɔ, kɛlɛ anyɛ aga mɔɛ eɖi, pɔ avɛ yɛidzo gagã nabha nɛ̀ same mɔmɔ mɛ. 40Filipo edikoeyi nɛ ɔma toli gɛ bekulu asɛ Azotoɔ mɛ, kɛlɛ azanyɔ afala pɛ aaɖɔ kibui gbangbã nɛ ɔma ka nyia ka mɛ, ɔvɛnɔ kibeɛ gɛ ediku Kaisarea.",https://www.bible.com/bible/2989/ACT.8.NYB
