Title,Content,URL
PIILIGU 1,"Seema Naawunni n daa n maali durinye bunso zaa n ŋa
1Bunso zaa piiligu, Naawunni n daa n maalini saazu ni tiŋŋa. 2Tiŋŋa maa daa n niŋini binyoo, ka ligu ni koom paali u, Naawunni sii poli n jinna koom maa.
3Niŋi n na, Naawun yeli, “Cheli paaligu ta.” Lala mi niŋi. 4O nye paaligu maa, ka o veela. O barigi paaligu maa yi ligu la niŋi. 5O booli paaligu maa bee, ka booli ligu la mi yiiŋu. Zaanoori ni boguuniŋi n daa n niŋi o dapiiligu.
6Ka Naawunni lee n yeli, “Cheli bobiri barigi koom maa buyi. 7Bobiri maa ti seesi du saa, ka seesi ba tiŋŋa.” 8Ka Naawunni booli bobiri maa sagbaŋŋu. O zaanoori ni boguuniŋi n daa n niŋi daba ayi daari.
9Ka Naawunni lee n yeli, “Cheli koseesi n ba tiŋŋa laŋsi ziluŋko, ka tiŋgbaŋŋu kuuŋu o ta.” Lala mi niŋi. 10O booli tiŋgbaŋŋu kuuŋu la tiŋŋa, ka kolaŋsira la mini teeku. O nyaasi a, ka a veela.
11Ka Naawunni lee n yeli, “Cheli tiŋgbaŋŋu buli bumbula, seesi a niŋi chi baligu, ka seesi a niŋi tiisi baligu, ka a wanna.” A mi niŋi. 12Lala n na tiŋgbaŋŋu maa buli bumbula balisi. Naawunni nyaasi a, ka a veela. 13O zaanoori ni boguuniŋi n daa n niŋi daba ata daari.
14Ka Naawunni lee n yeli, “Cheli paaligusi ta sagbana niŋi, a barigi bee ni yiiŋu, jemani, daasi, a ni yuma. 15A zaa ni ba sagbana niŋi, a tira tiŋgbaŋŋu maa paaligu.” A mi niŋi. 16Lala n na, Naawunni maali paaligu karigu ni paaligu bila, ŋa la o tira bee paaligu, ŋa la o tira yiiŋu paaligu. Ka o maali ŋmeribiisi gba. 17A zaa ba sagbana niŋi tira tiŋgbaŋŋu maa paaligu, 18a nyaasira bee ni yiiŋu, ka barigi paaligu yi ligu niŋi. Naawunni nyaasi a, ka a veela. 19O zaanoori ni boguuniŋi n daa n niŋi daba anaasi daari.
20Ka Naawunni lee n yeli, “Cheli koom puu bunvuusira baligu zaa, a zoo n ba niŋi chaŋina. Ka cheli binyigira zaa, a ba niŋi yigira sagbana zu.” 21Naawunni daa n maali binnyaara kara niŋi koom puwa, a ni koom puu binnyaara zaa, a zoo n chaŋina, a ni niinsi balisi zaa. Naawunni nyaasi a, ka a veela. 22Naawunni nafa a, ka yeli, “Ya wasi n paali koom maa niŋi. Ka niinsi gba, a wasi.” 23O zaanoori ni boguuniŋi n daa n niŋi daba anu daari.
24Ka Naawunni lee n yeli, “Cheli tiŋgbaŋŋu binnyaara ni a balisi zaa ba niŋi, yiri buŋkobiri, moo puwa buŋkobiri, a ni binnyaara zaa.” A mi niŋi. 25Naawunni maali a zaa, ka nyaasi a, ka a veela.
26Ka Naawunni lee n yeli, “Cheli ti maali nisaaladima, ba ŋmaani ti, ka mari daama, a yi koom puu koroto niŋi, niinsi, a ni tiŋgbaŋŋu buŋkobiri zaa niŋi.” 27Naawunni maali nisaaladima, ba ŋmaani u. O maali ba daba ni poga. 28Naawunni nafa ba, ka yeli, “Ya dogira biisi, a paali tiŋgbaŋŋu maa, ka nyaasira u, a mari daama, a yi koom puu koroto niŋi, saazu niinsi, a ni bini zaa n chaŋina tiŋgbaŋŋu maa niŋi. 29Ya nyaasi, m ti ya ni chi baligu, a ni tiisi wala, a niŋi ya bindira. 30M naani moori ni vaari ti buŋkobiri, niinsi a ni tiŋvuurigusi, a niŋi a bindira.” Lala mi niŋi. 31Ka Naawunni nyaasi bunso zaa o n maali maa, ka a veela ga. O zaanoori ni boguuniŋi n daa n niŋi daba ayoobu daari.",https://www.bible.com/bible/1499/GEN.1.HAG
PIILIGU 2,"1N ŋa n na saazu ni tiŋŋa ni bunso zaa n ba a niŋi daa n maali. 2Daba ayapoin daari Naawunni tuma maa baasi, ka o naa dindaari maa vuusi. 3Naawunni nafa daba ayapoin daari maa, ka loobi u vuusim daa, a kpali bo, o tuma maa zaa baasiya. 4Seema Naawunni n daa n maali saazu ni tiŋŋa n na la.
Seema Naawunni n maali nisaala n ŋa
Duuma Naawunni n daa maali saazu ni tiŋŋa zaa la, 5vatuya ni bumbula daa na ka niŋi, a kpali Duuma Naawunni na bi ti saa ta, ka nira zaa daa n na ka, o ko tiŋgbaŋŋu maa niŋi. 6Ama koom daa n bulisini yi tiŋŋa, a du n maagira tiŋgbaŋŋu maa zaa.
7A jemani maa Duuma Naawunni naa tanni me daba, ka vuusi nyevuri vuusim niŋi o ŋoya niŋi, o loobi nyevuri daana. 8Ka ti Duuma Naawunni digili pu, a yi Idin paaligu n ba wuluŋu pusigu, ka naa daba maa niŋi nisaaniŋi. 9Niŋi n na, Duuma Naawunni ti tisuma zaa baligu buli, seesi wala n veela buli. Tiisi ayi za pu maa sunsuuniŋi, ŋala tira nyevuri, ka ŋala mi tira yasuma ni yabeeri baŋinisim.
10Mogiri mi daa n bani Idin paaligu, a zo n ti maagira pu maa, ka barigi bunaasi. 11Piiligu mogiri maa ba boona Pison, o zo n wara Havila paaligu zaa. 12Sugasuma mi ba niŋi, a ni tulalesuma, a ni kuguso n mari tono. 13Moga ayi daana maa n niŋi Gihon, o mi zo n wara Kusi paaligu zaa. 14Moga atadaana maa n niŋi Tigirisi, a zo n yiira Asiriya paaligu n ba wuluŋu pusigu. Moga anaasidaana maa n niŋi Yufireeti.
15Duuma Naawunni n naa daba maa niŋi pu la n ba Idin paaligu la o doosira, ka nyaasira u. 16Ka ti u zaaligu yeli, “E ni tee n di pu maa tiisi zaa wala, 17ama, da pa ti di tiso n tira yasuma ni yabeeri baŋinisim la wala. A kpali bo, dindaso zaa e n di u, e ni kpi.”
18Niŋi n na, Duuma Naawunni yeli, “O bi daga daba ko n ba niŋi, m ni maali suŋina, o niŋi o todaana.” 19A jemani maa o naa tanni me buŋkobiri ni niinsi zaa, ka naag a ta daba maa saani, o digili a yuya. 20Daba maa n digili a yuya maa baasi, o bi nye o suŋina zaa yi a puwa.
21Niŋi n na, Duuma Naawunni ti daba maa gbisi ga. O n gbisira maa, Duuma Naawunni nyisi o nyekobiri, ka ti nisaaniŋi ti yo. 22O naa nyekobiri maa maali poga, a ti daba maa. 23A nyaaŋa daba maa yeli, “Pimparaŋa wune m pa nye m gbagba ŋmaani, m koba niŋi kobiri, m valiga niŋi valiga. O n yi daba niŋi zu, o yuuri n niŋi poga.” 24Lala zu, daba yi cheli o ba ni o ma, ka naa poga, ba loobi luŋko.
25Daba maa ni poga maa daa n marini alibana, ka vi bi mari ba.",https://www.bible.com/bible/1499/GEN.2.HAG
PIILIGU 3,"Seema nisaala tubikpeeŋu n taasi yabeeri n ŋa
1A jemani maa, waafu n daa n baŋŋi yomsigu gaari buŋkobiri zaa Naawunni n daa n maali la.
Dindaso o daa n ta poga maa saani, a ti boosi u, “Yamonsi n na Naawunni yeli ya da dira tii zaa wala pu ŋa niŋi?”
2Poga maa yeli u, “Ti n tee n di tii zaa wala n ba pu ŋa niŋi. 3Ama tiso n za sunsuuniŋi la, Naawunni yeli ti da pa ti di o wala, koo a siisi u gba, ka pa lala, ti ni kpi.”
4Waafu maa yeli, “Akai, ya ki kpi. 5Naawunni baŋiya maa, ka ya di u, ya nufu ni yoo, ya ba maa Naawunni, a baŋŋi yasuma ni yabeeri.”
6Niŋi n na, poga maa nyaasi, ka tii maa wala veela diibu, a niŋi u naŋgbaŋkuubu maa o n di n di u, ka mari yam.
A zu, o po u di, ka naa n ti o sira gba o di. 7Noba maa niŋi, ba nufu yoo, ba nye maa ba bi so sen, a zu ba naa tii vayelima se n tomi taaba, a so.
8Dindaari maa zaanomaasiri, ba wumi Duuma Naawunni n chaŋina pu maa niŋi, ba zo n sogira tiisi maa puwa.
9Niŋi n na, Duuma Naawunni booli daba maa, “Ya n na e be?”
10Daba maa yeli, “M wumini e n chaŋina pu la niŋi, dabeem gbaa ma, a kpali ni mari alibana zu, ma sogi.”
11Naawunni boosi u, “Ŋani n yeli i ni e marini alibana? E dini tiso ni yeli e da di la wala la?”
12Daba maa yeli u, “Poga la e n naa ti ma la n ti ma tii maa walli ma di.”
13Duuma Naawunni boosi poga maa, “Bo n na e niŋi lala?”
Poga maa yeli u, “Waafu la n yomsi ma, ma di u.”
14Niŋi n na, Duuma Naawunni yeli waafu maa “A kpali bunso e n niŋi a zu, a yi buŋkobiri zaa puwa, e ko ni nye n ŋa naŋgbansiibu, za zinaa wara e ni naa e puu vuura tiŋŋa, ka e dira tanni, a yi e nyevuri niŋi. 15M ni ti dintiri o ba e ni poga maa sunsuuniŋi, ka e biisi ni o biisi gba ni niŋi dindima. O bii ni zaasi e zu, ka e mi dumi o nosiŋkpaari.”
16Niŋi n na, Naawunni yeli poga maa, “M ni ti e mari sufusaaŋu, ka nye beerim, dindaso e n ya n dogi. Ŋama nyaaŋa, e sira yela ni ba e sufu niŋi ga, ka o mini n ni niŋi e zudaana.”
17Niŋi n na, o yeli daba maa gba, “A kpali e ni wumi n ti e poga, ka di tiwaliso ni yeli ya da di la zu, m si tiŋgbaŋaa noori, ka pa e tumi n beligi ga, ka nye bindirigu, a yi e beebu puwa. 18Tiŋgbaŋŋu maa ni buli matimari ni goosi, ka ya dira moo niŋi tiisi wala. 19E ni tumi ga, a nyee zibiiŋu, e bindirigu zu, a yi tiŋgbaŋŋu maa niŋi, ka e lee n pori n kpe tanni maa niŋi. Tanni ba naa n me i, e ni lee n pori n loobi tanni.”
20Adam digili o poga maa yuuri Hawa, o gbinni n niŋi nisaaladima zaa ma. 21Ka Duuma Naawunni naa buŋkobiri gbana maali bimpinna pili Adam ni o poga.
22Niŋi n na, Duuma Naawunni yeli, “Pimparaŋa nisaala pa loobini maa tirima, a baŋŋi yasuma ni yabeeri. A bi daga ti n cheli o ba kpe, ka tee n nye soori n lee n di tiso n tira nyevuri la walli, ka ki lee n kpi, ka ba niŋi n wara.” 23A zu, Duuma Naawunni nyisi u yi pu maa n ba Idin paaligu la, o wa ti koora tiŋgbanso o n ŋma n me u la niŋi. 24O n nyisi u yi pu maa niŋi la, o ti malaakasi ni tokobiso n leegira bugum poli n jinna, pu maa wuluŋpusigu, a kogira nisaaniŋi, nira zaa o da nye soori ta nyevuri tii maa ziya.",https://www.bible.com/bible/1499/GEN.3.HAG
PIILIGU 4,"Adam ni Hawa biisi yela
1Adam ni o poga lagimi, o mari puwa, a dogi daba. Niŋi n na Hawa yeli, “Naawunni n suŋŋi ma, ma dogi daba, ka digili o yuuri Keen.” 2A nyaaŋa, Hawa lee n dogi daba, Ebel. Ebel daa niŋini buŋkobguuna, ka Keen mi niŋi kokpaara.
3A n daa n ti paa jemani yinni, Keen mari o pu bindira, a ti puusi Naawunni. 4Ka Ebel mi ku o pee bipiiligu, ka naa o zimaŋa ziya puusi Naawunni, a peri Naawunni ga, o deeg o puusigu. 5Ama, Keen ni o puusigu daa n bi peri Naawunni, suuri gbaa Keen. 6Duuma boosi Keen, “Bo zu n na e je suuri, a dugu nufu? 7Ka e di niŋi bunso n daga, m di ki deeg e puusigu? Ama, e n bi niŋi nene la zu, yabeeri kpabirini o nyaŋŋi i, ama, a daga e nyaŋŋi u.”
8Dindaso, Keen yeli o sunzo Ebel, “Cheli ti gaa laŋgaraa.” Ba n we nisaaniŋi, Keen ŋme u ku.
9Niŋi n na, Duuma boosi Keen, “E sunzo ba ya?”
Keen yeli, “M bi baŋŋi. Mani n nyaasira u?”
10Duuma boosi u, “Bo tumtumbee n na e tumi a? E sunzo zeem do tiŋŋa chaari n tira ma, a maa, m darigi e tubiri. 11A zu, naŋgbansiibu niŋini e toori, e ki lee n tee n ko o niŋi, e sunzo zeem la zu. 12Ka e buri bunso zaa, a ki niŋi. E ki mari yiri, ka gaa n chaŋina.”
13Keen yeli Duuma, “M tubidarigirisimaa ba toom ga ti ma. 14Zinni, e kari ma ni yi e saani, a ni tiŋgbaŋaa niŋi. M ki mari yiri, ka gaa n chaŋina. Ka nivu zaa paa ma, o n ku ma.”
15Duuma yeli u, “Akai, ka nira zaa ku i, ni ku o niriba bayapoin yo samini.” Lala zu, Naawunni duligi Keen, a kpaasi niriba tuba, a maa ba da ku u. 16A zu, Keen yi Naawunni saani, a we paaliguso ba n boona Nodi, o gbinni n niŋi, gaa n chaŋina, a yi Idin wuluŋpusigu.
17Niŋi n na, Keen naa poga, a dogi biya, ka digili o yuuri Inoki. Ka me tiŋtintaa, ka naa bii maa yuuri digili tiŋŋa maa.
25A jemani maa, Adam ni o poga lee n dogi daba. Poga maa yeli, “Naawunni lee n ti ma ni biduwa, o za Ebel noba niŋi, so Keen n daa n ku la.” O digili o yuuri Sefi. 26Niŋi n na, Sefi gba naa poga, a dogi daba, ka digili o yuuri Inosi.
A jemani maa n na niriba piili n naa Duuma yuuri kpeesira u.",https://www.bible.com/bible/1499/GEN.4.HAG
PIILIGU 5,"Adam baligu
1Gbaŋŋu a yetirini Adam baligu yela, Naawunni daa maali ni nisaala, o ŋmaani u. 2O maali bani daba ni poga, ka nafa ba, a booli ba nisaaladima. 3Adam di yuma koowa ni pisita, ka dogi biya, o ŋmaani u, o digili o yuuri Sefi. 4Sefi dogim nyaaŋa, o di yuma kobsinii, ka lee n dogi biduusi ni bipunsi. 5Adam yuma kobsiwai ni pisita nyaaŋa n na o kpi.
6Sefi yuma koowa ni anu poin ka dogi Inosi. 7O n dogi Inosi nyaaŋa, O yuma kobsinii ni ayapoin, ka o n lee n dogi biduusi ni bipunsi. 8Sefi yuma kobsiwai ni pii ni ayi, ka o kpi.
9Inosi yuma kobsiwai, ka o dogi Keenan. 10Keenan dogirisim nyaaŋa, Inosi yuma kobsinii ni pii ni anu, a nyaaŋa n na o lee n dogi biduusi ni bipunsi. 11Inosi dini yuma kobsiwai ni anu ka kpi.
12Keenan yuma pisiyapoin ka dogi Mahalali. 13O n dogi Mahalali nyaaŋa, o di yuma kobsinii, a ni pisinaasi, ka lee n dogi biduusi ni bipunsi. 14Keenan daa n dini yuma kobsiwai ni piiya, ka kpi.
15Mahalali yuma pisiyoobu ni anu, ka dogi Jaadi. 16O n dogi Jaadi nyaaŋa, o dini yuma kobsinii a ni pisita, ka dogi biduusi ni bipunsi. 17Mahalali yuma kobsinii a ni pisiwai ni anu, ka o kpi.
18Jaadi yuma koowa ni pisiyoobu, ni ayi, ka dogi Inoki. 19O n dogi Inoki nyaaŋa, o yuma kobsinii, ka o lee n dogi biduusi ni bipunsi. 20Jaadi yuma kobsiwai ni pisiyoobu ni ayi, ka o kpi.
21Inoki yuma pisiyoobu ni anu poin ka o dogi Matuusala. 22O n dogi Matuusala nyaaŋa, Inoki daa n niŋi petira Naawunni, yuma kobsita poin ka dogi biduusi ni bipunsi. 23Inoki yuma daa n niŋi kobsita ni pisiyoobu ni anu. 24Inoki ni Naawunni n daa chaŋina, o naag u du saa, ka o bi kpi.
25Matuusala yuma koowa ni pisinii ni ayapoin, ka o dogi Lameki. 26O n dogi Lameki nyaaŋa, o yuma kobsiyapoin ni pisinii ni ayi, ka dogi biduusi ni bipunsi. 27Matuusala daa niŋini yuma kobsiwai ni pisiyoobu ni awai, ka kpi.
28Lameki dini yuma koowa ni pisinii ni ayi, ka dogi biduwa. 29Ka digili o yuuri Nuhu, ka yeli, ŋala n ni maa ti sufusi, a yi ti tuma pelli, a kpali Naawunni n si tiŋgbaŋŋu a noori la zu. 30O n dogi Nuhu nyaaŋa, Lameki dini yuma kobsinu ni pisiwai ni anu, ka dogi biduusi ni bipunsi. 31Lameki daa n dini yuma kobsiyoobu ni pisiyapoin ni ayapoin, ka kpi.
32Nuhu daa n dini yuma kobsinu, ka dogi Sem ni Ham a ni Jafeti.",https://www.bible.com/bible/1499/GEN.5.HAG
PIILIGU 6,"Seema niriba yabeeri n daa n zoogira n ŋa
1Jemanso niriba n daa wasi n paali durinye ŋa, ba daa n dogini bipunsi. 2Naawunni biduusi nyaasi bipunsi maa veelim, ka naa seesi n peri ba. 3Duuma yeli, “M sisuŋŋu ki ba nisaala niŋi, o ba niŋi wara. O n niŋi valiga la zu, o yuugirisim zaa o niŋi yuma koowa ni pisiyi ko.”
4A jemani maa, Naawunni biduusi n daa n naa bipunsi maa, ba dogi biisi ba boona ba Nifilim. Barima n daa niŋi nivutintaasi, a mari kpeeŋu, yumdamta n gaari.
5Niŋi n na, Duuma daa n nye seema nisaaladima n niŋi ferebeeri dima, a niŋina yabeeri ga, jemani zaa. 6A daa n niŋi u sufusaaŋu ni beerim ga, o n maali nisaaladima niŋi durinye puwa, o yeli, ka n di baŋŋi ya. 7Ka yeli, “M ni muri nisaaladima, buŋkobiri, bunvuurigusi, a ni niinsi. A kpali ba beebu ti m sufu saami.” 8Ama, Nuhu wune yela daa n peri Duuma.
Nuhu yasuma yela
9Nuhu yela n ŋa. O ko n daa n zora Naawunni, ka dagiri bi tabi u. 10O daa n mari biduusi bata, Sem, Ham ni Jafeti. 11Ama durinye niriba zaa daa n niŋina yabeeri Naawunni nufu niŋi, a wusira kpeeŋu. 12Niŋi n na, Naawunni nyaasi durinye niriba maa, ka ba zaa niŋini yabeniŋiniba.
13Niŋi n na, Naawunni yeli Nuhu, “A kpali durinye ŋa yabeeri ni kpeeŋu wusigu a zu, m ni muri u. Bunso zu ni ya n muri nisaaladima ni tiŋgbaŋaa zaa n na la. 14A zu, kpabi dasuma kpaasi ŋarintintaa, ka maali diisi yi o puwa, ka naa kootaali taari o puu ni o nyaaŋa zaa. 15N ŋa n na ma kpabira o zoogirisim, o wogilim, noba kobsinaasi ni pisinu, o yelim, noba pisiyapoin ni anu, o duubu mini, noba pisinaasi ni anu. 16Pili ŋariŋu maa, ka niŋi o saazu sugulugu, o yelim o niŋi maa noba ayi, ka niŋi dinaŋgbanluŋko, ka maali diisi ata tomi taaba zu, a maa kpaa, ka a mari gbinniŋi, sunsuuniŋi, a ni saazu. 17A kpali bo, m ya n ti ni koom paali durinye zaa, a muri bunvuusira zaa nyem. 18Ama nyiwune, m ya n ti i ni noori. Lala jemani maa ti paa, mari e poga, e biisi, a ni ba pogiba kpe ŋariŋu maa. 19-20A lee n naa n paasi, mari buŋkobiri ni niinsi zaa baligu ayaayi, daba ni poga, a kpe ŋariŋu maa. Ka nyaasira a. 21Ka e laŋsi bindira baligu zaa niŋi ŋariŋu maa puwa, a niŋi ya ni buŋkobiri maa bindira.” 22Niŋi n na, Nuhu niŋi bunso zaa Naawunni n yeli u la.",https://www.bible.com/bible/1499/GEN.6.HAG
PIILIGU 7,"Seema Naawunni n daa n naa koom muri durinye bunso zaa n ŋa
1Lala jemani n ti paa, Duuma yeli Nuhu, “E ni e baligu ya kpe ŋarintintaa la puwa, a kpali bo, m nyeya maa e ko n niŋi nivusuŋŋu a yi durinye ŋa niŋi. 2Mari buŋkobseesi n daga sariga nyisigu tulum buyapoinyapoin daba ni poga, a ni buŋkobseesi n bi daga sariga nyisigu daba ni poga ayaayi ko, 3a ni niinsi balisi tulum buyapoinyapoin daba ni poga, ka nyaasira a, a wasira durinye ŋa puwa. 4Daba ayapoin nyaaŋa, m ni ti saa ta dapisinaasi, wuntoona ni yiina, a muri bunvuusigu zaa ni maali durinye ŋa puwa”. 5Nuhu niŋi bunso zaa Naawunni n yeli o niŋi la.
6Jemanso koom maa n daa n paali maa, Nuhu daa n niŋini yuma kobsiyoobu. 7O ni o poga, a ni ba biisi, ni ba deempogiba kpe ŋarintintaa maa puwa, kopaali maa da muri ba. 8-9Niŋi n na, Nuhu mari buŋkobseesi n daga sariga nyisigu, a ni seesi n bi daga, niinsi a ni bunvuurigusi zaa kpe ŋarintintaa maa puwa, daba ni poga, a maa seema Naawunni n yeli u la. 10Daba ayapoin maa nyaaŋa, komutugu maa piili.
11Nuhu yuma kobsiyoobu, o dapii ni ayapoin, ŋmerisi ayi yumini maa niŋi, tiŋkoom ni kosoosi zaa chibi, sakoom kpaa n yi sagbana zu. 12Saa maa ta dapisinaasi wuntoona ni yiina.
13Dindaso saa maa n piili n chena n na, Nuhu ni o poga, a ni o biduusi ba boona Sem, Ham ni Jafeti ni ba pogiba kpe ŋariŋu maa. 14Ka ba mari buŋkobiri balisi zaa gba paasi n kpe ŋariŋu maa. 15Binnyaara zaa baligu ayaayi gba paasi Nuhu niŋi kpe ŋariŋu maa. 16Bunvuusira maa daa niŋini daba ni poga, a maa seema Duuma Naawunni n daa yeli la. Nuhu ni bini maa zaa n kpe n baasi, Duuma gbagba yo ŋarintintaa maa noori.
17Saa maa n ta dapisinaasi la, seela zaa paali koom, a mari ŋariŋu maa du n pa kozu. 18Koom maa paali ga, ŋariŋu maa laŋina. 19Koom maa paali n muni zoori zaa. 20A muni zoori maa noba limsim pisiyi, 21-22binnyaara zaa ni ba tiŋgbaŋŋu maa zaa muri, niinsi, buŋkobiri balisi ni nisaaladima zaa. 23Seema Duuma daa n muri binnyaara zaa n ba tiŋgbaŋŋu maa niŋi n na la, nisaaladima, buŋkobiri a ni niinsi zaa. Ama Nuhu ni o niriba, a ni binseesi n daa ba ŋariŋu la puu ko daa n bi muri. 24Koom maa n daa n paali n za, daasi koowa ni pisinu.",https://www.bible.com/bible/1499/GEN.7.HAG
PIILIGU 8,"Kopaali maa baasigu
1Niŋi n na, Naawunni daa n bi tami Nuhu ni buŋkobiri la zaa n daa n ba ŋariŋu maa puu la yela, o ti sauwa vaara, koom maa piili n sigira. 2O ti konimbiisi zaa n daa n ba tiŋŋa bulisira la zaa nyeri, ka yo saa dinaŋgbana, saa maa kasigi. 3Koom maa naa daasi koowa ni pisinu a sigi. 4Dapii ni ayapoin daari, ŋmerisi ayapoin daana niŋi, ŋariŋu maa sigi n ti za zoso ba n boona Ararat la zukpaa niŋi. 5Koom maa sigira, a ti paa ŋmerisi pii daana dayinni, zoori yi n turi.
6Dapisinaasi nyaaŋa, Nuhu yoo sugulugu. 7Ka tumi nyiŋgbuŋ, o bi lee n pori n ta, ka ba niŋi n yigi n poli n jinna, a ti paa koom maa n ŋu. 8Niŋi n na, Nuhu lee n tumi ŋmenni ni o yi n nyaasi n nyee koom maa sigiya a. 9Ŋmenni maa daa n bi nye ziya o dobi, a kpali koom maa daa n na n paali maa zu, o pori n ta ŋariŋu maa ziya, Nuhu teeg o nuu gbaag u niŋi. 10O guri daba ayapoin nyaaŋa, o lee n tumi ŋmenni. 11Dindaari maa zaanoori, ŋmenni maa pori n ta ka tiso ba n boona olivi la vapaali kagini o noori. Niŋi n na, Nuhu baŋŋi maa koom maa sigira. 12O lee n guri daba ayapoin, ka lee tumi ŋmenni maa gbagba, ŋala wune ŋmenni maa bi lee n pori n ta.
13Nuhu yuma kobsiyoobu ni yinni, o ŋmeripiiligu dayinni n na koom maa sigi nyem. Niŋi n na, Nuhu yoo ŋariŋu maa dinoori, ka nye maa tiŋŋa pa kuugira. 14O ŋmerisi ayi daana dapisiyi ni ayapoin n na tiŋŋa daa kuu nyem. 15Niŋi n na, Naawunni yeli Nuhu, 16“Pimparaŋa, e ni e poga ni ya biduusi ni ba pogiba ya yi ŋariŋu maa puwa. 17Nyisi niinsi ni bunvuusira zaa n ba ŋariŋu la puu la paasi n yi, a ba niŋi dogi n wasi n paali tiŋŋa a.” 18Niŋi Nuhu ni o poga ni ba biduusi ni ba pogiba yi ŋariŋu maa puwa. 19Lala n na ba nyisi bunvuusira ni niinsi la gba yi ŋariŋu maa puwa, a ni a peerigusi.
20Niŋi n na, Nuhu laŋsi kuga a maali sariga nyisigu ziya, ka nyisi buŋkobiri la ni niinsi la seesi n daga sariga nyisigu, a nyisi sariga, a kusi a ti Naawunni. 21Naawunni ni wumi bunvuusira la sariga ŋuwa, o yeli o maŋŋa, “M ki lee n si tiŋŋa a noori, a kpali niriba yaniŋisa zu. M baŋiya maa nisaala bibiilim niŋi zaa, fere feera niŋini yabeeri, m ki lee n muri bunvuusira seema ni daa n niŋi la zaa. 22Za jemani a wa ti paa durinye nyisigirisim, jemani ni ba niŋi ti n ŋa binaa, bumbutigu ni a naagirisim, waari ni zibiiŋu, wuuni ni seeniŋi, bee ni yiiŋu, a zaa ni mari a jemani.”",https://www.bible.com/bible/1499/GEN.8.HAG
PIILIGU 9,"Nuhu ni Naawunni naŋgbandigiligu yela
1Naawunni nafa Nuhu ni o biisi, ka yeli ba, “Ya dogi biisi, ba wasi n paali tiŋgbaŋaa zaa. 2Buŋkobiri, niinsi a ni korotosi zaa ni zora ya, ka ba ya nuusi niŋi. 3Pimparaŋa, ya ni dira a zaa, a ni bumbutira, m naani a zaa ti ya, a niŋi ya bindira. 4Bunluŋkoso n bi daga ya n di n di niŋi, valiso zeem n bi yi o niŋi, a kpali bo, zeem maa niŋi n na nyevuri be. 5Ka nira nyisi o todaana nyevuri, o ni nye tubidarigirisim, ka ba ku buŋkoowa zaa ni nyisi nisaala nyevuri. 6Niso zaa ni ku nisaala, niso gba ni ku u, a kpali Naawunni meni nisaala maa o ŋmaani u.
7“Ama nyiwune, dogi bidamta, lala jemani ya yaŋsi ni paali tiŋgbaŋaa zaa niŋi.”
8Naawunni yeli Nuhu ni o biisi, 9“M digilini naŋgbanni tira ya ni e yaŋsi, 10a ni binvuusira zaa, niinsi, buŋkobiri a ni bunso zaa n paasi ya niŋi yi ŋariŋu la puwa. 11Naŋgbandigiligu maa n ŋa, m digilini noori maa m ki lee n naa koom muri bunvuusira zaa, koom bi lee n chena o ti muri tiŋgbaŋaa zaa.” 12Naawunni yeli, “Buŋaa n ya n niŋi naŋgbandigiligu maa teesa, a ti e ni bunvuusira, a wa ti paa e yaŋsi zaa. 13M naani m sasuwa niŋi sagbana niŋi, wune n ya n niŋi m naŋgbandigiligu maa teesa ti durinye. 14Jemanso zaa ka sagbana ti pili, sasuwa maa ni yi, 15m ni teesi m naŋgbandigiligu yi ya ni buŋkobiri zaa maa, koom ki lee n di bunvuusira zaa. 16Ka sasuwa maa si n yi sagbana maa niŋi, m ni nye u, ka teesi m naŋgbandigiliguso n ka nyisigirisim koo baasigu, a yi m ni ya ni bunvuusira zaa sunsuuniŋi tiŋgbaŋaa niŋi. 17N ŋa naŋgbandigiligu teesa ŋa n na ma naa n tira bunvuusira zaa.”
Nuhu ni o biisi yela
18Nuhu biisi maa n daa n paasi o niŋi yi ŋariŋu maa pu la n ŋa, Sem, Ham ni Jafeti. Ham bii n daa n niŋi Keenan. 19Nuhu biisi bata maa yaŋsi n niŋi nisaaladima zaa n ba tiŋgbaŋaa niŋi la.
20Nuhu daa n niŋini kokpaara, wune n daa n piili n buri binseesi wala ba naa n maana daam. 21O n daa n ŋu daam maa seesi, a kuuli, a pirigi alibana do o gbana sugiri puwa. 22Ham, Keenan ba, n ti kpe, ka nye o ba n pirigi alibana do, o yi n wa ti yeli o mabiisi bayi la. 23Ba bayi maa naa waje pili ba bogiri niŋi, a lugi gbinni kpe sugiri maa puwa, a naa waje la pili ba ba, ba da nye o alibana maa.
24Daam maa n ti yi Nuhu niŋi, o wumi seema o biisi maa bibila daana n niŋi u, 25ka yeli, “Naŋgbansiibu niŋini Keenan toori, o ni niŋi guruŋu ti o beya la. 26O lee n yeli, nafa o niŋi Sem Duuma Naawunni toori, Naawunni n ti Keenan niŋi Sem guruŋu. 27Naawunni n ti Jafeti o wasi, ka ti o yaŋsi ni Sem ba ba niŋi, ama Keenan ni niŋi Jafeti guruŋu.”
28Kopaali maa nyaaŋa, Nuhu daa lee n dini yuma kobsita ni pisinu. 29O daa dini yuma kobsiwai ni pisinu poin ka kpi.",https://www.bible.com/bible/1499/GEN.9.HAG
PIILIGU 11,"Babel kpaa yela
1Piiligu maa, durinye puu niriba zaa daa n togsirini yatogiluŋko. 2Ba daa n chaŋŋi n kpabira ziya, ba mari wuluŋpusigu, a ti paa paaligu yinni ba boona Babilon paaligu, ka zi nisaaniŋi.
3Niŋi n na, ba to jina, “Ya cheli ti ŋma birikisisi, ka ŋo a, a mari kpeeŋu.” Lala ba niŋi birikisisi maa, ka naa kootaali me a. 4Ba lee n yeli, “Ya cheli ti me tiŋkarigu, ka me kpaa o niŋi, o ba wogilim tisi sagbana, lala jemani o ni ti ti yuuri du, ka ti da pisimi n ba tiŋgbaŋŋu maa niŋi.”
5Niŋi n na, Duuma sigi n ti nyaasi tiŋkarigu la, a ni kpaa maa ba n me la. 6Ka yeli, “Pimparaŋa, niribaa niŋini baligu luŋko, a togsira yatogiluŋko, ka piili n niŋi bunso ba n niŋina ŋa. Bo n na ba ni kpabira ba niŋi, ka niŋi u je? 7Ya cheli ti sigi n wa ti jebi ba yatoga maa, lala jemani ba ki lee n wumini taaba yatoga.” 8Lala n na Naawunni pisimi ba zaa yi tiŋgbaŋŋu maa niŋi, ba cheli tiŋkarigu maa meebu. 9Tiŋkarigu maa yuuri n daa n niŋi Babilon, a kpali bo, nisaaniŋi Naawunni daa jebi niriba maa yatoga, ka za niŋi pisimi ba tiŋgbaŋŋu maa niŋi. 1011121314151617181920212223242526
Abram yela
27Yumdamta nyaaŋa, daba yindaana n daa n ba niŋi, ba boona u Tera. O biisi n niŋi Abram, Naho ni Haran. Haran bii n daa niŋi Loti. 28Haran daa n kpini o yiri gbagba, ba boona Waa, a yi Babilon paaligu, ka o ba na ba niŋi. 29Abram naa Sarai, ka Naho mi naa Milika, Haran bipuŋŋu, o biisi maa yinni n niŋi Isika. 30Sarai daa niŋini poginyee.
31Niŋi n na, Tera mari o bii Abram ni o yaŋŋu Loti, Haran biya, o deempoga Sarai, Abram poga, a nyisigi n yi Waa n ba Babilon paaligu, a wara Keenan paaligu. Ba n wara maa, ba wa ti paa seela ba n boona Haran, ka zi niŋi. 32Haran tiŋgbaŋŋu niŋi n na Tera daa n kpi, ka o niŋi yuma kobsiyi ni anu.",https://www.bible.com/bible/1499/GEN.11.HAG
PIILIGU 12,"Seema Naawunni n booli Abram n ŋa
1Dindaso, Duuma daa yeli Abram, “Yi e paaligaa, e niriba puwa, a ni e ba laanta, a gaa tiŋgbanso ni ya n wusi i ŋa. 2Ni ti e yaŋsi zoo, ba ni niŋi baliso n mari zaaziya. M ni nafa i, ka ti e yuuri du, e ni niŋi nafa ti niriba.
3“M ni nafa niseesi ni nafara i, ama ni si niseesi ni siira i noori, e niŋi n na ma ni dolli n nafa balisi zaa.”
4Lala jemani, ka Abram daa niŋini yuma pisiyapoin ni anu, o nyisigi n yi Haran, seema Duuma n yeli u o niŋi la, ka Loti pa o zu gaari, 5Abram mari o poga Sarai ni o sunzo bii Loti ni ba bindaalim bini zaa, a ni ba gurunsi zaa ba n mari n yi Haran gbaa Keenan soori.
Ba n wa ti paa Keenan paaligu maa, 6Abram ni o niriba chaŋŋi tiŋgbaŋŋu maa niŋi ti paa More titintaa see, a yi Sekem tiŋŋa. A jemani maa Keenan dima daa na ba nisaaniŋi.
7Niŋi n na, Duuma ta Abram saani ti yeli u, “Paaliguso ni naa tira e yaŋsi maa n na la.” Nisaaniŋi Abram me sariga nyisigu daaŋu ti Duuma, so n ta o saani maa. 8A nyaaŋa, o nyisigi n naa o zu to kiŋkagili sazu, a wara tiŋso n zi gunguntiri zu, ka niŋi tiŋkarigu Betel n ba wulunliya, ka Aii mi ba wuluŋpusigu. Ba sabi ba gbana suga, ka me sariga daaŋu, a kpeesi Duuma. 9Niŋi n na, o cherigi ziiziisi poli n jina, a naa o zu kpa Keenan kiŋkagili sazu.
Abram gaari Yijipiti paaligu
10A jemani, kom n daa n lini Keenan, bindira yela daa ba toom, Abram nyisigi n gaa Yijipiti paaligu, o wa ti ba niŋi daba ayi. 11Jemanso ba n ya n loo n du Yijipiti paaligu, o yeli o poga Sarai, “E veela ga. 12Ka Yijipiti dima nye i, ba ni baŋŋi maa m poga n niŋi i. A kpali lala zu, ba ni ku ma, ka cheli i. 13Yeli ba maa m sunzopoga n niŋi i, lala wune, ba ki ku ma, ka mari ma nene, a kpali e zu.”
14Jemanso ba n loo n kpe Yijipiti paaligu, Yijipiti dima maa nye maa o poga maa veela ga. 15Yijipiti paaligu naaba maa tumtuminiba seesi n nye poga maa wa ti yeli u seema o n veela. A kpali lala zu, ba mari u gaa naaba maa yiri. 16Poga maa zu, naaba maa mari Abram nene, ka ti u buŋkobiri, peeri, buusi, naagi, buŋsi, gurunsi a ni nyogimasi.
17Ama, a kpali naaba maa n naa Abram poga Sarai gaari o laanta la zu, Duuma ti toorabeeri gbaa o ni o laanta dima zaa. 18Niŋi n na, naaba maa booli Abram, a ti boosi u, “Bo n na e niŋi lala, wula n na e bi yeli ma maa e poga n na? 19Wula zu n na e yeli maa e sunzopoga n na, ka ti ma naag u loobi m poga? E poga n na la, mari u kunna.” 20Naaba maa ti o nivusi mari Abram yi paaligu maa niŋi, a ni o poga ni binseesi zaa ba n mari.",https://www.bible.com/bible/1499/GEN.12.HAG
PIILIGU 13,"Abram ni Loti barigi taaba niŋi
1A zu, Abram ni o poga nyisigi Yijipiti paaligu kiŋkagili sagbinni, a pori n kpe Keenan paaligu kiŋkagili sazu, a ni o bindaalim bini zaa, ka Loti gba paag u gaari. 2Abram daa niŋini bindaana, a mari peeri, buusi, naagi, gbitisi a ni sugasi. 3Niŋi n na, o nyisigi seela o n zi maa, a poli n jili n ti paa Betel ni Aii sunsuuniŋi, seela o n daa daŋŋi n zi la, ka zi niŋi. 4Seela o n daa n me sariga daaŋu ti Duuma la, ka nyisi sariga nisaaniŋi.
5Loti, so ninu n daa n chaŋina maa gba, daa marini peeri, buusi, naagi ni o laanta dima 6Ama, buŋkobiri moŋobira zii daa bi zoo, ba niriba bayi maa zaa di n lagimi n zi, a kpali bo, buŋkobiri maa daa n niŋi aligaaya. 7Lala zu, zabiri daa li Abram buŋkokpagiriba ni Loti buŋkokpagiriba niŋi. Lala jemani maa ka Keenan nivusi ni niseesi ba n boona Periziti dima la n daa n ba tiŋgbaŋŋu maa niŋi.
8Niŋi n na, Abram yeli Loti, “Ti niŋini dogim luŋko, a bi daga e buŋkokpagiriba ni m buŋkokpagiriba ba zabira, 9Ka tiŋgbaŋŋu maa n do ŋa? Ti barigi taaba. Ka e gaa nuzaa, m ni gaa nudiya, ka e mi gaa nudiya, m ni gaa nuzaa.”
10Loti nyaasi n poli n jili, ka nye maa Joodan falimini, a wa ti paa Zowa, ka niŋi n mari koom nene, a maa Duuma pu la, koo Yijipiti tiŋgbaŋŋu. Ŋama zaa nyaaŋa poin, ka Naawunni daa muri Sodom ni Gomora. 11A zu, Loti nyisi Joodan falimini maa, a kaasi n naag o zu to wuluŋpusigu. Seema a n di niriba bayi maa barigi taaba niŋi n na la. 12Abram zi Keenan tiŋgbaŋŋu maa niŋi, ka Loti mi zi tiŋsi sunsuuniŋi, a yi falimini maa niŋi, a leeli Sodom 13Nisaaniŋi niriba maa daa niŋini ferebeeri dima, ka niŋi yabeeri ga kpe Duuma niŋi.
Abram nyisigi n gaari Hebiron
14Loti ni gaa maa nyaaŋa, Duuma yeli Abram, “Za seela e n be ŋa, ka lalli e nufu nyaasi kiŋkagili sagbinni, sazu, a ni wuluŋpusigu ni wulunliya. 15M ya n naani tiŋgbaŋaa, e n nyaasi a ti e ni e yaŋsi, o niŋi ya toori, a ma n wara. 16M ya n ti i ni yaŋdamta, seesi nisaala zaa di n ki tee n ba kaali, ka nira yi tee n kaali tiŋgbaŋŋu a niŋi tanni, lala wune, ba ni tee kaali e yaŋsi gba. 17Pimparaŋa, nyisigi n poli n jili tiŋgbaŋŋu maa zaa, a nyaasi u, a kpali bo, m ya naagi u ni ti i.”
18Niŋi n na, Abram nyisigi seela o n daa zi la, a wa ti zi n begi Mamiri titintaasi, a yi Hebiron, nisaaniŋi n na o me sariga daaŋu ti Duuma.",https://www.bible.com/bible/1499/GEN.13.HAG
PIILIGU 14,"Seema Abram n daa moligi Loti n ŋa
1-2Jemanso nadimseesi n daa n ya n tuusi taaba yi toowa niŋi.
Nadima banaasi yuya n ŋa: Babilon naaba Amafel, Elasa naaba Ariyok, Elam naaba Kedolaama, a ni Goyiim naaba Tidal. Nadima banu mi yuya n ŋa: Sodom naaba Bera, Gomora naaba Besa, Adima naaba Sinaaba, Zeboyiim naaba Semeba, a ni Bela naaba. O yuyinni n niŋi Zowa.
3-8Nadima banu maa daa n laŋsi taaba, ba wa ti zabi Sidim nantaŋŋu puwa, seela n niŋi yaarim teeku la. Yuma pii ni ayi puwa, ba daa n bani naaba Kadilaama suurisi niŋi. Yuma pii ni ata daana, ba zagsi maa ba n di n ba o suurisi niŋi. Yuma piini anaasi daana, Kedolaama ni nadima seesi n ba o saani la niŋi naŋgbanluŋko wa ti zabi n nyaŋŋi Rifam dima, a yi Asiteraf Kanayim, Zuzim dima, a yi Ham, Emim dima, a yi Kiriatam paaligu niŋi, Horiti dima, a yi Idom zoori zu, a kari ba lala wa ti paa El-Paran n niŋi tambisigu paaligu la torigu. Niŋi n na, ba pori nyaaŋa ta En-Misipa, Kadesi n na la. Ba nyaŋŋi Amaleki dima, a yi ba tiŋgbaŋŋu maa zaa niŋi, a nyaŋŋi Amori dima seesi n ba Hazazon Tama la.
Niŋi n na, nadima banu la niŋi naŋgbanluŋko, ba ni ba toowa zabiriba, wa ti laŋsi Sidim falimini niŋi, a leeli yaarim teeku la. Barima n niŋi Sodom, Gomora, Adima, Zeboyiim, a ni Bela (o yuyinni n niŋi Zowa) nadimaa ni ba toozabiriba niŋi siriya nisaaniŋi ba zabi nadima banaasi la 9seesi n niŋi, Elam, Goyiim, Babilon dima naaba ni Elasa, nadima banu ya n tuusi ba banaasi. 10Sidim falimini maa zaa daa niŋini kootaali boga, jemanso Sodom ni Gomora nadima n zora maa, niriba maa seesi li kootaali boga maa puusi, ka ba seesi zo n du zoori zu. 11Ka nadima banaasi maa ti kaasi Sodom ni Gomora dima bunso zaa nyem, haali ba bindira zaa. 12Ka ba gbaa Loti, Abram sunzo biya, a ni o bunso zaa nyem gaari. 13Daba yindaana, daa n chee n wa ti yeli Abram, Hiburu daba la, bunso zaa n niŋi. A jemani maa Abram daa n zinni leeli daba so ba n boona Mamiri, Amori daba, titintaasi see. Daba maa mabiisi n daa n niŋi Esikol ni Aneri, ba ni Abram daa n mari ni naŋgbanluŋko. 14Jemanso Abram n wumi maa ba gbaa o sunzo bii gaari, o laŋsi o laanta puu toozabiriba zaa, ba daa n ba niriba kobsita ni pii ni banii, o mari ba kari nadima banaasi maa bobiri, a wa ti paa ba Dan tiŋgbaŋŋu niŋi. 15Nisaaniŋi n na, o barigi niriba maa gbulagbula, yiiŋu, ba ŋme ba dindima maa niŋi, a nyaŋŋi ba. O kari ba lala haali, a wa ti paa Hooba, Damasika kiŋkagili sagbinni, 16ba va binseesi zaa ba n naa maa. Ka mari Loti ni o bunso zaa, a ni pogiba ni nivuseesi zaa ba n ma n gaari la pori n ta.
Seema Mekizade n nafa Abram n ŋa
17Jemanso Abram n daa n zabi n nyaŋŋi naaba Kedolaama ni o nataaba la, ka pori n ta Sodom naaba tuusi u falimini so ba n boona Sava la niŋi, ka ba boona u naaba falimini. 18Ka Mekizade, so n niŋi Salem naaba, ka na kpari n niŋi Duuma Naawunni nakarigu la sandaantumina, o mari paanusi ni daam ti ti Abram, 19a nafa u yeli, “Naawunni nakarigu la, so n maali saazu ni tiŋŋa la, o nafa Abram. 20Kpeesigu niŋini Naawunni nakarigu, so n ti e nyaŋŋi e dindima la toori.” Abram nyisi binseesi zaa o ma n yi toowa puu ta la bu piipii zu ti Mekizade.
21Sodom naaba yeli Abram, “Mari binseesi zaa e n ma n ta la, ka naa niriba la wune ti ma.” 22Abram yeli u, “M peya, nimbirimootiri, a yi Duuma nufu niŋi, so n niŋi Naawunni nakarigu saazu ni tiŋŋa zaa maana, 23a maa m ki naa bunso zaa n niŋi e toori, haali borabi koo sabitaa mii gba. E da ti yeli dindaso maa, mani n naa Abram loobi bindaana.” 24M ki naa sen zaa, ama binseesi m toozabiriba n di la ko. Ama, tori n ti seesi n paasi n niŋi la Aneri, Esikol, a ni Mamiri.",https://www.bible.com/bible/1499/GEN.14.HAG
PIILIGU 15,"Naawunni ni Abram naŋgbandigiligu yela
1N ŋama nyaaŋa, Naawunni nyisi n wusi Abram, ka yeli u, “Da zora dabeem. M ni kogi i yi nimbirimoo zaa niŋi, ka yo i samkarigu.” 2Abram yeli, “Duuma Nakarigu, bo n na e sanyoobu maa ya maali ma, jemanso ni ka biisi ŋa? Eliyeza n niŋi Damasika nira la n si n niŋi m kapete dira. 3E bi ti ma biisi, m gurunsi ŋa yindaana n ni di m kapete.”
4Niŋi n na, o lee n wumi Duuma ni togsira o saani. “E guruŋu maa ki di e kapete, e gbagba biduwa n ni niŋi e kapete dira”. 5Duuma mari u yi yaŋŋa, ka yeli u, “Nyaasi sagbana zu, ka niŋi aniya kaali ŋmeribiisi a, lala n na e yaŋsi ya n sagi.”
6Abram yeride seema Duuma ni yeli u maa, Duuma deeg u, ka yeli, ni o niŋini yamonsi daana. 7Niŋi n na, Duuma yeli u, “Mani n niŋi Duuma so n pa i yiya, a mari i yi Waa n ba Babilon paaligu, a ti naa tiŋgbaŋaa ti i, o niŋi e buŋ.” 8Abram boosi u, “Duuma Nakarigu, wula ma ya n niŋi baŋŋi maa o niŋini m buŋ?” 9Duuma yeli u, “Mari nagisaa, busaa, pedaa, a zaa a niŋi yuma ataata, a ni kili ni ŋmenni ti ti ma” 10Abram mari lala buŋkobiri maa ti ti Naawunni, ka kasigi a, ayaayi, a digili a bobaayi a tooli taaba, ama niinsi la wune, o bi kasigi a. 11Zugusi ta a diibu, Abram kari a basi.
12Wuluŋu n ti liira, gbeem gbaa Abram ga, ligu ti pili u birib, dabeem gbaa u. 13Duuma yeli, “E yaŋsi ni niŋi saamba yi paaligu yindaana niŋi, ba ni niŋi gurunsi, ka ba namsi ba ga yuma kobsinaasi. 14Ama, m ni darigi niseesi n naa ba loobi gurunsi maa tuba, ka jemanso ba n yiira paaligu maa niŋi, ba ni naa ba bindaalim bini yi ba saani. 15Nyiwune, ni kurigi poin, ka kpi, ba pi i, a ni niŋgbirimaasim. 16E yaŋsi ni paa balisi tulumbunaasi poin, ka pa pori n ta kpe, a kpali Amori dima yabeeri na bi paa tubidarigirisim.”
17Wuluŋu n ti li, zii gbaa, duguso wusi ni yiira o niŋi, a ni miinkpalli ni bugum yi n ti mari buŋkoŋmaasira la sunsuuniŋi gaari. 18Niŋi n na, Naawunni ti Abram noori yeli, “M ti i ni noori maa tiŋgbaŋaa, a za Yijipiti torigu, a wa ti paa mogiso ba n boona Yufireeti la zaa ni loobi e yaŋsi toori.” 192021",https://www.bible.com/bible/1499/GEN.15.HAG
PIILIGU 16,"Heega ni Isimeel yela
1Abram poga Sarai daa n bi dogi bii zaa ti u, ama o mari Yijipiti guruŋpoga Heega. 2Lala zu, o yeli Abram, “Duuma gbaa m dogim, bo n na e bi mari m guruŋaa doora? Saŋa, o ni dogi bii ti ma.” Abram sagi n pa bunso Sarai n yeli maa. 3A zu, Sarai naa Heega ti u, o loobi o poga. A jemani Abram n daa n wa ti zi Keenan, o yuma pii nyaaŋa n na lala daa n niŋi. 4Abram ni Heega lagimi, o mari puwa. Jemanso o n ti baŋŋi maa o mari ni puwa, zunyaabu ta, o bi lee booli Sarai sen.
5Niŋi n na, Sarai yeli Abram, “Nyini n ti Heega nyaasira ma jaga. Mani n naagi u ti i, ama o n baŋŋi maa o n mari puu la, o pa nyaasira mani jaga. Naawunni ni di m nini zaa seriya, a baŋŋi so toori n ba niŋi.”
6Abram yeli u, “Nyaasi, e guruŋu n na, nyini n su o kpeeŋu, niŋi u seema zaa e n kpabira.” Sarai namsi u ga, o yi n zo.
7Duuma malaaka wa ti paa Heega, a yi bulugu n ba Sora soori, tambisigu tiŋgbaŋŋu niŋi. 8Ka boosi u, “Heega, Sarai guruŋu, ya n na e yi, ka ya n na e wara?” O yeli u, “M zoni wara, ka che m diima.”
9O yeli u, “Pori n gaa o saani, a wa ti niŋi o guruŋu.” 10Ka o lee n yeli u, “M ni ti i yaŋdamta seesi nira zaa di n ki tee n kaali. 11E ni dogi biduwa, ka digili o yuuri Isimeel, a kpali Duuma wumi e namsigu kumsi. 12Ama, e bii maa ni ba maa buŋŋu n galimi, o ni zabira niriba, ka niriba gba ba zabira u, meesim ki ba o ni o mabiisi puwa.”
13Niŋi n na, Heega boosi o maŋŋa, “Yamonsi n na ma nye Naawunni, ka na ba nyevuri puwa?” Lala zu, o booli Duuma, so n togsi o saani la, Naawunni so n nyaara ma. 14A zu n na niriba boona bulugu so n do Kadesi ni Bered sunsuuniŋi la, Nyevuri daana so n nyaara ma bulugu.
15A nyaaŋa, Heega dogi biduu ti Abram, o digili u Isimeel. 16Lala jemani, ka Abram yuma pisinii ni ayoobu.",https://www.bible.com/bible/1499/GEN.16.HAG
PIILIGU 17,"Naawunni cherigi Abram yuuri, Ibrahim
1Jemanso Abram n daa ti niŋi yuma pisiwai ni awai, Duuma ta o saani, a ti yeli u, “Mani n niŋi Naawunni so n niŋi kpeeŋu zaa daana. Wumi n tira ma jemani zaa, ka niŋina yaseesi n veela. 2M ni digili i noori, ka ti i yaŋdamta.” 3Abram gba, ka zulisi o zu tiŋŋa, Naawunni yeli u. 4“M digilini i ni naŋgbanaa, maa e ni niŋi balidamta yaadaba. 5E yuuri bi lee n niŋi Abram, ama Ibrahim, a kpali m loobira i ni balidamta yaadaba. 6M ni ti i yaŋdamta, ba seesi ni niŋi nadima, ka ba seesi ba loobi balisi.
7“M ki tami naŋgbanso ni ti e ni e soosa zu yaŋseesi n ya n ti loobi balisi la, a wara saŋa ni saŋa zaa. M ni niŋi e ni e yaŋsi zaa Naawunni. 8Keenan tiŋgbaŋaa zaa, seela e n niŋi saanaa, m ni naag u ti e ni e yaŋsi, o niŋi ba toori saŋa ni saŋa zaa, ka m niŋi ba Naawunni.”
9Naawunni yeli Ibrahim, “E gba daga e sagi n pa m naŋgbandigiligu a, e ni e soosa zu yaŋsi zaa. 10E ni e yaŋsi zaa daga ya sagi, a ŋmaara ya biduusi zaa yoya. 11-12Za zinaa wara, a daga e ŋmaara biduusi zaa ba n dogi e laanta yoya, o dabaanii daari. Gurunseesi ba n dogi e laanta, a ni seesi ya n da. N ŋa ni wusi maa naŋgbandigiligu ba m nini sunsuuniŋi. 13A daga ba ŋma so zaa yoori. N ŋa ni wusi niŋgbaŋaa niŋi maa, m naŋgbandigiligu maa doni wara saŋa ni saŋa zaa. 14Daba zaa yoori ni bi ŋma, lala daana, ba nyisi u yi m niriba puwa, a kpali o bi pa m naŋgbandigiligu maa zu.”
15Naawunni yeli Ibrahim, “A bi daga e n lee n boona e poga yuuri Sarai, za zinaa wara, o yuuri n niŋi Saara. 16M ni nafa u, o dogi biduu ti i, ka m loobi u balidamta ma, nadima ni yi o yaŋsi puwa.”
17Ibrahim gba, ka zulisi o zu tiŋŋa, ka laara, ka feera o sufu niŋi, “Daba n tee niŋi yuma koowa, ka dogi biya? Saara n tee dogi, jemanso o n niŋi yuma pisiwai ŋa?”
18Ŋama zaa nyaaŋa, o boosi Naawunni, “E ki ti Isimeel o niŋi m kapete dira?”
19Naawunni yeli u, “Akai, e poga Saara ni dogi biduwa, e digili o yuuri Yisaaka. M ni ti naŋgbandigiligu maa ba m ninu sunsuuniŋi, a ni o yaŋsi zaa, a wara. O niŋini naŋgbandigiligu so n ka baasigu. 20M wumi e suusigu, a yi Isimeel pelli, a zu, m ni nafa u, a ti u biisi ni yaŋdamta. Ni naagi u loobi nabiisi pii ni bayi ba, ka m naa o yaŋsi maa baligu loobi nivutintaasi 21Ama m naŋgbandigiligu maa ni pa e bii Yisaaka niŋi, so Saara n ya n dogi yumini jemanaa zu.” 22Jemanso Naawunni n togsi Ibrahim saani baasi, o gaari.
23A dindaari zaa, Ibrahim wumi n ti Naawunni, ka ŋma o bii Isimeel yoori, a ni daba zaa ni ba o laanta, a naa o gurunsi, seesi ba n dogi o laanta, a ni seesi zaa o n da. 24Ibrahim ni ŋma o yoori, ka o yuma pisiwai ni awai. 25Ka Isimeel mi niŋi yuma pii ni ata. 26O ni o ba zaa daa ŋmani ba yoya dindaluŋko. 27Daba zaa n daa n ba Ibrahim laanta daa n ŋma ba yoya, a ni o guruŋseesi ba n dogi o laanta, a ni seesi ba n da.",https://www.bible.com/bible/1499/GEN.17.HAG
PIILIGU 18,"Ibrahim biduu dogim noori tiibu yela
1Dindaso wuntonkpaligu, Duuma daa n ta Ibrahim saani, a leeli Mamiri titintaasi. Ka Ibrahim daa n zinni o gbana sugiri noori. Jemanso zii n bii. 2Ka lalli o zu saa, o nyeni dabsi bata n za n leeli u. Noba maa niŋi o n si n nye ba, o chee n we ba saani, a wa ti gba, a naag o gbee zulisi tiŋŋa. 3O suusi ba yeli, “M yidaana jaande, ka m yela peri i, da pa ti saa m yiri. 4M ni ti ba ŋoo koom ti ti ya, ya pegi ya noba, ya zi tiyaa gbinni vuusira, m chena. 5M ni mari bindira beela gba ta, a ni paasi ya niŋi, ya cheni ŋa puwa. Ya naa mani saa, ya n ta m laanta ŋa.” Ba sagi, ka yeli u, “Niŋi seema e ni yeli maa.”
6Ibrahim zo yomyom kpe o gbana sugiri puwa yeli Saara, “Naag e zumsuma la bowate niŋi paanu yoom.” 7Ka chee n gaari o naagi puu wa ti gbaa nagipolli, so n mari kpaam, a ti ti o guruŋsi yindaana, o ku u, a maali u nene yoom ta. 8O gbagba naa bisimkpaam, nagibisim, a ni valiga ti ti ba tii maa gbinni, ba dira, ka o za ba saani, tii maa gbinni.
9Niŋi n na, ba boosi u, “E poga Saara baya?” O yeli ba, ni o ba sugiri puwa.
10Ba yindaana yeli u, “Yumini jemanaa zu, m ni pori n ta e saani kpe, e poga Saara ni dogi biduwa.” Ka Saara begi dinoori wumina seema o n yetira maa. 11Ibrahim ni Saara zaa daa n kurigini, haali, Saara daa n bi lee n pegira. 12A la zu, Saara la o maŋŋa, a yi o sufu niŋi, ka yeli, “Pimparaŋa, seela m ni m sira zaa n kurigi n paag a, ni lee n tee n dogi?”
13Niŋi n na, Duuma boosi Ibrahim, “Wula n na Saara la, ka yeli ni o ki lee n dogi jemanso o n kurigaa? 14Ya bo n ba toom ti Duuma? A maa seema ni yeli la, yumini jemani a zu, m ni lee n pori n ta, ka Saara dogi biduwa.”
15A kpali Saara n daa zora dabeem zu, o chisi, “M bi la.” O yeli u, “Yamonsi, e laya.”
Ibrahim suusi Naawun ti Sodom
16Niŋi n na, niriba maa yi nisaaniŋi wa ti paa seela ba n di n za, ka nye Sodom, ka Ibrahim pa ba zu, o zaali ba soori. 17Ka Duuma yeli o sufu niŋi, “M ki naa n sogi Ibrahim bunso ni ya n niŋi. 18O yaŋsi ni ti niŋi zaaziikara dima ni kpeena baligu, o niŋi n na ma ni dolli n nafa balisi zaa. 19M nyisi u ni, o wusi o biisi ni o yaŋsi ba mari wumintiibu ti ma, ka niŋini bunso zaa ni tooli, a ni yamonsi. Ka ba yi niŋi lala, m ni niŋi n paali naŋgbanseesi zaa ni digili u la.”
20Niŋi n na, Duuma yeli Ibrahim, “Yadagiri seesi Sodom ni Gomora dima n niŋina la ti ba yabeeri zoo ga. 21A daga ni wa ti nyaasi, jiri n na bee yamonsi.”
22Niŋi n na, dabsi bayi nyisigi n yi ba saani, a naa ba nufu to Sodom soori wara, ama ka Duuma wune na ba Ibrahim saani. 23Ibrahim vuu n paa Duuma, ka boosi u, “Yamonsitiri, e ya n murini yasuma ni yabeeri dima zaa? 24Ka nivusuma pisinu ba tiŋŋa maa puwa, e ni muri tiŋŋa maa zaa? E ki cheli u kpali niriba pisinu maa zu? 25Yamonsitiri, e ki ku nivusuma ni nivubeeri maa zaa. Lala ki tee n niŋi. Ka e yi niŋi lala, nivusuma la ni nye tubidarigirisim paasi nivubeeri la niŋi. Lala ki tee n niŋi. Durinye ŋa zaa seriya dira daga o niŋi yela ni a soori.”
26Duuma yeli, “Ka nivusuma pisinu yi ba Sodom, a kpali ba zu, m ni che tiŋŋa maa.”
27Ibrahim lee n togsi, “M Duuma, jaande, che n paŋŋi ma, dabilim so ni kpari n ma n togsira e saani a, nisaala n niŋi ma, m ka soori zaa m tee n yeli i sen. 28Ama ka nivusuma pisinaasi ni banu n ba niŋi, ka ba bi paa pisinu, e ni muri tiŋŋa maa?” Duuma yeli, “M ki muri tiŋŋa maa, ka nivusuma pisinaasi ni banu n ba niŋi.”
29Ibrahim lee n boosi u, “Ka a niŋi maa niriba pisinaasi ko n na?” O yeli, “M ki muri ba, ka ba paa niriba pisinaasi.”
30Ibrahim suusi u, “Jaande, da je suuri, Duuma, a daga m na togsi. Ka ba niŋi maa nivusuma pisita ko?” O yeli u, “M ki muri tiŋŋa maa, ka ba ba pisita.”
31Ibrahim yeli u, “Jaande, M Duuma, cheli n togsi e saani. Ka niriba pisiyi ko n ba niŋi?” O yeli u, “M ki muri tiŋŋa maa, ka niriba pisiyi ko ba niŋi.”
32Ibrahim yeli u, “Jaande, da ti e suuri nyisigi, Duuma, m kpabira n togsi bunluŋko paasi. Ka nivusi pii ko ba niŋi?” O yeli u, “M ki muri ba, ka niriba pii ko ba niŋi.” 33O ni Ibrahim ni togsi n baasi, Duuma gaari, ka Ibrahim pori n gaari o yiri.",https://www.bible.com/bible/1499/GEN.18.HAG
PIILIGU 19,"Sodom dima yabeeri yela
1Dindaari maa zaanoori, malaakasi bayi la ta Sodom, ka Loti ba n zi tiŋŋa maa voori noori. Noba maa niŋi, o nye ba, ka nyisigi n wa ti tuusi ba. A gba, ka zulisi o zu tiŋŋa. 2Ka yeli ba, “Ya gaafira, m bani kpe n tumini ya, a zu, ya jaande, ka ta m laanta. Ni ti ya koom, ya pegi ya noba, ka do bee o chee ya nyisigi n wara.” Ba yeli u, “Akai, kulooni ŋa zu n na ti n ya do yiiŋaa.” 3O suusi ba ga, ba sagi, ka we o laanta, o niŋi bindira ti ba, ba di.
4Poin, ka saamba maa ba do, tiŋŋa maa dabsi ti poli n jili laanta maa. Dabsi zaa, bipola ni dabkura. 5Ba booli Loti tasi n boosi u, “Dabsi la n ta e saani yiiŋaa la ba ya? Mari ba yi n ta, ti mari ba do.”
6Loti yi, ka yo dinoori maa, ka ta ba saani. 7O yeli ba, “M zodima, m suusira ya ni, ya da pa ti niŋi niribaa, n ŋa yabeegaa. 8Ya nyaasi, m mari suŋgurisi bayi, seesi na n bi baŋŋi dabsi. Ya cheli m mari ba yi n ti ya, ya n tee n niŋi ba seema zaa ya n kpabira. Ama, ya da niŋi dabsaa yelli zaa, m saamba n na, ka a daga ni kogi ba.”
9Niŋi n na, ba yeli u, “Maali n za ti nufu niŋi, ka ti ti soori, nyini saana, ŋani n niŋi i, e wusi ti bunso ti n di niŋi? Ti ni namsi i gaa ba.” Ba turi Loti basi nyaaŋa, ka gaa ba wa ti saami dinoori maa. 10Dabsi bayi maa ba laanta ka darigi Loti kpe, ka yo dinoori maa. 11Ka ba ti niriba maa zaa, nivukura ni bipola, n ba yaŋŋa la zoomi, ba kpabi dinoori maa je.
Loti zo n yi Sodom
12Dabsi bayi maa yeli Loti, “Ka e mari niriba kpe, biduusi, bipunsi, deendabsi koo e nira zaa n ba tiŋaa niŋi, mari ba zaa yi kpe. 13A kpali, ti ya n saami u ni. Duuma wumini yabeseesi tiŋaa dima ni niŋina, ka tumi ti, ti ti saami u.”
14Niŋi n na, Loti wa ti yeli o deendima seesi n belimina o bipunsi la, “Ya yi kpe yomyom, Duuma ya n saamini kpe.” Ba nyaasi maa o yomsira ba ni.
15Bogufiili, nodakumisi jemani, malaakasi maa yeli Loti, ni ba yi yoom. “Mari e poga ni e bipunsi bayi ŋa yi, lala jemani ya ki koŋŋi ya nyevuya, jemanso tiŋaa n ya n saami a.” 16Loti na mari nagima, ama Duuma zo u nimbaa, lala zu, dabsi bayi maa gbaa o ni o poga ni biisi nuusi darigi ba yi tiŋŋa maa puwa. 17Malaakasi maa yindaana yeli ba, “Ya chee, a moligi ya nyevuya. Ya da pa loobi n nyaasi nyaaŋa, ka da pa za nantaŋaa puwa. Ya chee n du zoogaa, lala wune, ya ki kpi.”
18Niŋi n na, Loti yeli u, “Jaande, da ti ti chee lala. 19Ya niŋi yatintaa ga ti ma, ya ni moligi n nyevuraa. Ama, zoori maa zu ba wogilim ga, ka m n ya n chee paa nisaaniŋi, daaŋu maa ni gbaa ma, m kpi, ka m na bi paa nisaaniŋi. 20Nyaasi tiŋbilaa. Wune n leeli, ka bi zoo. Cheli m du n gaa niŋi. Niŋi n na, ma ni nye moligirisim.”
21O yeli u, “O veela, m sagiya, m ki saami lala tiŋŋa maa. 22Chee yomyom, m ki tee n niŋi bunso zaa, ama, e paani niŋi poin.” A kpali Loti ni booli u tiŋbila la zu, ba boona u Zowa.
Sodom ni Gomora mutigu yela
23Wuluŋu daa n si n pusirini, ka Loti paa zowa. 24Noba maa niŋi, Duuma ti jiribi ni bugum yi saa ti sigi Sodom ni Gomora niŋi, 25a di tiŋsi ayi maa ni a tiŋgbana, a ni a niriba ni bumbula zaa nyem, 26Ama, Loti poga loobi n nyaasi, ka loobi yaarim kugiri.
27A n chee bee boguuniŋi, Ibrahim chaŋŋi yoom ta seela o ni Duuma n si n za la, 28ka nyaasi Sodom ni Gomora a ni tiŋgbaŋŋu maa zaa, o nyeni bugum karigu wusi n duura tiŋgbaŋŋu maa niŋi.
29Jemanso Naawunni n daa n muri tiŋgbaŋŋu maa ni tiŋsi ayi la, o teesi Ibrahim yela, ka nyisi Loti yi tiŋŋa maa mutigu niŋi, o nye tuligirisim.
Loti ni o bipunsi bayi yela
30Loti daa n zorini dabeem, a kpali o n zi Zowa la zu, o ni o bipunsi bayi maa yi tiŋŋa maa puu zo n wa ti ba zovoori puwa. 31Bikpeema daana la yeli o sunzo, “Ti ba kurigiya, dabsi mi ka tiŋgbaŋaa niŋi ti n di n kulisi ba, a dogi biisi seema n daga. 32Ti ti m ba o kuuli, lala ti ni tee n mari u do, a dolli o niŋi dogi biisi.” 33A dindaari yiiŋu, ba ti u daam o ŋu, kpeemdaana la mari o ba do. Ama, o n daa kuuli n gali zu, o bi baŋŋi bunso n niŋi.
34Bee n chee, bikpeema la yeli o sunzo, “M mari u do yiiŋu la, ti lee n ti o kuuli yiiŋaa, ka e mi nunu ya do. Lala jemani, ti zaa ni dolli m ba niŋi dogi biisi, ti baligaa o da muri.” 35A yiiŋu, ba lee n ŋuusi u, ka bibila daana maa mari u do. Kuuligu aligaaya zu, ŋala gba o bi baŋŋi. 36N ŋa soori a niŋi n na Loti bipunsi bayi ŋa dolli ba ba niŋi nye puusi. 37Kpeema daana la dogi biduwa, ka digili o yuuri Mowabi, nivuseesi ba n boona Mowabi dima la yaadaba n na la. 38Bibila daana la gba dogi biduwa, ka digili o yuuri Benami. Wune n niŋi Amoni dima yaadaba.",https://www.bible.com/bible/1499/GEN.19.HAG
PIILIGU 20,"Abimeliki mari Ibrahim poga gaa o laanta
1Ŋama nyaaŋa, Ibrahim nyisigi Mamiri gaa Keenan sazu kiŋkagili wa ti zi Kadesi ni Sora sunsuuniŋi. A nyaaŋa, o lee n wa ti zi Gera, 2ka wusi maa Saara niŋini o sunzopoga. Gera naaba, Abimeliki ti ba naa Saara ti ti u. 3Dindaso yiiŋu Naawunni ta o saani yi zaasim niŋi, a ti yeli u, “E ni kpi, a kpali e n naa poga a, o kulisirini.”
4Ama, Abimeliki daa na bi kpabi u. Niŋi n na, o yeli, “Duuma, nivupeeli n niŋi ma. E ni ku m ni m niriba a? 5Ibrahim gbagba n yeli maa o sunzopoga n na, ka o gba yeli lala, m naagi u ni a ni feresuŋŋu, m bi niŋi yabee.”
6Naawunni yeli u zaasim maa niŋi, “Mm, m baŋiya maa e naagi u ni, a ni feresuŋŋu, a zu ma ti e bi kpabi u, a niŋi yabee kpe n niŋi la. 7Pimparaŋa, pori n naag u ti o sira, Naawun tumu n na, ka o suusi Naawunni ti i, lala jemani, e ki kpi. Ama ka e yi bi pori u ti u, m kpaasira e tubiri maa e ni kpi, e ni e niriba zaa.”
8Bee n chee boguuniŋi, Abimeliki booli o kpemba zaa, a yeli ba bunso zaa n ba niŋi, dabeem gbaa ba. 9Niŋi n na, Abimeliki booli Ibrahim, a ti boosi u, “Bo n na e niŋi ti n ŋa? Bo yabee n na ma niŋi i, a taasi e ti yadagaa o ta m ni m paaligu zaa niŋi? E niŋi ma yaso n bi daga nira zaa, o niŋi o todaana. 10Wula zu e niŋi lala?”
11Ibrahim yeli u, “M fe ni maa nira zaa bi zora Naawunni kpe, a kpali lala zu, ba ni ku ma ka naa m poga maa. 12M sunzopoga n na yamonsi, m ba bii n na, ama, ka m ma biya. Ka ma naag u. 13A zu jemanso Naawunni n nyisi ma yi m ba laanta wara paaligu yindaana tiŋgbaŋŋu niŋi la, m yeli u ni maa ka ti si n gaa seela zaa o paasi m niŋi yeli maa o sunzodaba n niŋi ma.”
14Niŋi n na, Abimeliki naag o poga pori n ti u, ka ti u peeri, naagi a ni gurunsi. 15Ka yeli Ibrahim, “M tiŋgbaŋŋu n na la, seela zaa n peri i, e zima.” 16O yeli Saara, m naa ni gbitisi tusiri ti e sunzodaba, a wusi maa nivupeeli n niŋi i, a yi seesi zaa n ba kpe, so zaa ni baŋŋi maa e zu pegiya.
17A kpali ya so n niŋi, a yi Ibrahim poga Saara la zu, Naawunni niŋi u maa poga zaa o da tee n dogi, a yi nayiri maa. A zu, Ibrahim suusi Naawun ti Abimeliki. 18Naawun tibi u, ka tibi o poga ni guruŋpogiseesi zaa n ba niŋi, lala jemani, ba zaa ni tee n dogi biisi.",https://www.bible.com/bible/1499/GEN.20.HAG
PIILIGU 21,"Yisaaka dogim yela
1Duuma nafa Saara, a maa seema o ti noori la, 2o mari puwa, a dogi biduu ti Ibrahim jemanso o n kurigi. Ba daa n dogini bii maa jemanso Naawun n daa zaali maa ba n di n dogi u. 3Ibrahim digili o yuuri Yisaaka. 4O dabaanii daari Ibrahim ŋma o yoori, a maa seema Naawunni n zaali u la. 5Ba n daa dogi Yisaaka maa, ka Ibrahim daa n niŋini yuma koowa. 6Saara yeli, “Naawunni mari sufupeelim ni laari ti ti ma, niso zaa ni wumi n ŋa ni paa ma la.” 7Niŋi n na, o lee n maali n yeli, “Ŋani n di n tee n yeli Ibrahim maa Saara ni dogi biisi? Ama a zaa jaga, m dogi biduu ti u, a yi o nivukuritiri jemani.”
8Niŋi n na, bii maa n karigi, dindaso ba n ŋma u bisiri, Ibrahim daa n ti ba di sufupeelim bindirigbaliŋu.
Ba kari Heega ni Isimeel
9Ama, Saara nyeya maa, biduso Heega, Yijipiti poga la n dogi n ti Ibrahim la n deemina. 10Saara nye ba, ka yeli Ibrahim, “Ti guruŋpogaa ni o biyaa ba wara. Pogaa biyaa bi daga o barigi e bini, kapete seesi m bii Yisaaka ni ya n ti di.” 11N ŋa yelaa niŋi Ibrahim sufusaaŋu ga, a kpali Isimeel gba niŋini o biya. 12Ama Naawunni yeli Ibrahim, “Da ti bii maa ni e guruŋpoga Heega yela tiri i. Niŋi bunso zaa Saara ni yeli i la, a kpali Yisaaka niŋi n na, e ni dolli n nye e yaŋseesi ni digili i noori la. 13M ni ti e guruŋpoga bii maa gba bidamta, ba gba ba niŋi baligu. O gba niŋini e biya.”
14A chee bee boguuniŋi, Ibrahim naa bindira, a ni koom loŋkoŋŋu, a nyegi Heega, ka yeli o ni bii maa, ba wara. O yi n wa ti ba Beesiiba tiirigu puu chaŋina. 15Koom maa n ti baasi, o naa bii maa digili tii maasim, 16ka larimi u wa ti zi, ka yeli, “M ki tee n nyaasira m biya, ka o kpiira.” Ka zi niŋi kumina.
17Naawunni wumi bii maa ni chaatira. Malaaka togsi n ti Heega a yi saazu, “Heega, bo n niŋi i sufusaaŋu? Da zora dabeem, Naawunni wumi bii maa kumsi. 18Nyisigi saa wa ti naa bii maa, ka yeli u o sabi. Ni dolli o niŋi ti u balitintaa.” 19Niŋi n na, Naawunni ti o nufu yoo, o nye bulugu. O naa loŋkoŋŋu la ŋoo koom paali u, a naa n ŋuusi bii maa. 20Naawunni daa bani bii maa saani, halli o ti karigi, a yi Paran tiirigu puwa, a baŋŋi toosim yela ga. 21O ma naa Yijipiti poga ti u.
Ibrahim ni Abimeliki sunsuuniŋi naŋgbandigiligu
22A jemani maa, Abimeliki ni Fikoli n niŋi o soojasi kpeema we Ibrahim saani wa ti yeli u, “Bunso zaa e n niŋina, Naawunni ba ni e saani. 23A zu, pe Naawunni maa, e ki yomsi m ni m biisi ni m yaŋsi zaa. Jemandamta zaa, m paasira e niŋi, a zu, pe n ti ma maa, e ni paasi m ni m paaligu so niŋi e n niŋi saanaa.”
24Ibrahim yeli u, “M digili i noori lala.”
25Niŋi n na, Ibrahim yeli Abimeliki seema o gurunsi n fa o bulugu,
26Abimeliki yeli u, “M bi baŋŋi o yela, e bi yeli ma, m na si n wumina u ni n na la.”
27Niŋi n na, Ibrahim naa peeri ni naagi ti Abimeliki, ba bayi maa zaa niŋi naŋgbanluŋko. 28Ibrahim barigi pesaasi ayapoin yi o peeri niŋi.
29Abimeliki boosi u, “Bo n na e niŋi lala?”
30Ibrahim yeli u, “Dee pesaasi ayapoin ŋa. Ka e niŋi lala, e sagini maa mani n gbi bulugu a.” 31Lala zu, nisaaniŋi yuuri n niŋi Beesiiba, a kpali, niŋi n na ba bayi maa zaa digili naŋgbana.
32Ba n sagi n ti taaba yi Beesiiba maa, Abimeliki ni Fikoli pori n gaari Filisiti dima paaligu.
33Niŋi n na, Ibrahim buri tiya, a yi Beesiiba, ka puusi Duuma, Naawunni so n ba niŋi wara saŋa ni saŋa zaa la. 34Jemanwogili n na Ibrahim daa zi Filisiti dima paaligu.",https://www.bible.com/bible/1499/GEN.21.HAG
PIILIGU 22,"Seema Naawunni n daa n niŋi Ibrahim nyaasi n ŋa
1Jemanso n daa ti paa, Naawunni niŋi Ibrahim yeride nyaasi. A booli u yeli, “Ibrahim.” O sagi, “Mani n ŋa.” 2Niŋi n na, Naawunni yeli u, “Naag e biduluŋko, Yisaaka, so e n kpabira ga la, a gaa Moriya tiŋgbaŋŋu niŋi, a wa ti ku u, a kusi bugum, a nyisi sariga ti ma, a yi zo so ni ya n wusi i ŋa zu.”
3A n chee bee bogufiili, Ibrahim kpabi sariga daari pa o buŋŋu niŋi, ka mari o gurunsi bayi, a naa Yisaaka paasi, a wara seela Naawunni n wusi u la. 4A dabaata daari, cheni maa puwa, Ibrahim nyaasi yii wogila, ka nye seela n na maa. 5Niŋi n na, Ibrahim yeli o gurunsi maa, “Ya ni buŋaa, ya ba kpe, ka m ni biyaa ti gaa sunsuwaa niŋi, a wa ti puusi Naawunni, ka ta.”
6Ibrahim naa daari la ziili o bii Yisaaka, ka mi naa bugum ni suwa mari, ba bayi maa naa n wara. 7Yisaaka booli Ibrahim, “M ba.” O ba sagi, “Mm.” O boosi u, “Ti mari bugum, a ni daari, ka peso ti n ya ku, a kusi u nyisi sariga maa ba ya?”
8Ibrahim yeli, “M biya, Naawunni ni ti ti sariga pee maa.” Niŋi n na, ba lee n gbaa ba soori wara. 9Ba n ti paa seela Naawunni ni wusi Ibrahim la, o maali sariga daaŋu, ka kaasi daari la pa o niŋi, ka gbaag o bii la, a le u pa sariga daaŋu maa niŋi. 10Ka voo suwa, o ku o bii maa. 11Niŋi n na, Naawunni malaaka goo yi saazu tasi n booli u yeli, “Ibrahim, Ibrahim.” O sagi, “Mani n ŋa.”
12Malaaka maa yeli, “Da pa siisi biyaa, a ti u daaŋu. Pimparaŋa m pa baŋŋi e n zora Naawunni, a ni wumintiibu, a kpali e naag e biluŋko nyisi sariga.”
13Ibrahim n wumi goo maa, o lalli o zu, ka nye pedaa siila n gari tipolli za. O gbaa pee maa nyisi sariga maa, ka che o bii la. 14Niŋi n na, Ibrahim digili nisaaniŋi yuuri “Duuma ni ti.” Halli zinni, niriba na yetirini, ni Naawunni zoo zu, o ni ti.
15Niŋi n na, Duuma malaaka goo lee n booli Ibrahim yi saazu buyi daana yeli, 16Duuma yeli, “A kpali, e n bi zagsi e n di naa e biluŋko nyisi sariga ti ma la zu, m pe m maŋŋa yuuri niŋi maa, 17nafa n na ma ni nafa i, e yaŋsi ni zoo maa ŋmeribiisi n ba saazu, a maa teeku noori tambisigu. E yaŋsi ni zabi n nyaŋŋi ba dindima. 18A kpali e ni wumi n ti ma la zu, durinye puu balisi zaa ni nye nafa, a yi e yaŋsi puwa.”
19Niŋi n na, Ibrahim loobi n we o gurunsi saani, ba zaa gaa Beesiiba, Ibrahim zi nisaaniŋi.
Naho yaŋsi yela
20Jemanso n daa ti paa, Ibrahim wumi ni o sunzo Naho poga Milika dogini biisi banii ti u. 21Wuz n daa niŋi wurikoŋ, a naa o sunzo Buz, Kemuwel so n daa dogi Aram. 22Keesi ni Hazo ni Pilidasi ni Jidalap a ni Betuwel. 23Betuwel n niŋi Rabeeka ba. Milika n dogi biduusi banii ŋa ti Ibrahim sunzo Naho.
24Naho pogibila so ba daa n boona Reema gba daa n dogi Teba ni Gaham ni Tahasi a ni Maaka.",https://www.bible.com/bible/1499/GEN.22.HAG
PIILIGU 23,"Saara kum yela
1Saara daa n niŋini yuma koowa ni pisiyi ni ayapoin, 2ka kpi Kiriyaf-Aba (Hebiron n na la), a yi Keenan tiŋgbaŋŋu niŋi. Ibrahim daa n kumi o kuuri.
3Kpiiŋu maa daa na doni, ka Ibrahim nyisigi n wa ti togsi n ti Hititi dima, a yeli. 4M niŋini saana yi ya puwa, ya koosi tiŋgbaŋŋu ti ma, o niŋi seela m di n piira m kpiinsi.
5Ba yeli Ibrahim, 6“Ti yidaana, wumi ti saani. E niŋini nivutimsigu yi ti puwa, nyaasi ti piiba ziisaa, seela n peri i e pi u. Ti yindaana zaa ki moŋŋi i, seela e di n pi e kpiima.”
7Niŋi n na, Ibrahim dobi ba tiŋŋa jilimatiri, 8ka yeli ba, “Ka o niŋi ya kiperi maa, ya n ti m pi u seela n peri ma, lala wune ya suusi Zoha bii Efuron ti ma, 9ni o koosi o zovoori n ba Makipela, ka niŋi o tiŋgbaŋŋu torigu la ti ma. Samiso zaa o n zaali ma, m ni yo u ya nufu niŋi, ka nisaaniŋi o loobi m niriba piibu ziya.”
10Efuron gba daa n zinni niriba maa puwa, ka togsira Ibrahim saani, ka niriba maa zaa wumina, a yi tiŋŋa maa voori noori, seela ba n ziira. 11“Akai, m yidaana, wumi m saani, m naa tiŋgbaŋŋu maa ni zovoori maa zaa ti i, m naa n ti i niribaa zaa nufu niŋi, e naa n piira e niriba.”
12Niŋi n na, Ibrahim dobi niriba maa zaa tiŋŋa, 13ka yeli Efuron, a yi niriba maa zaa nufu niŋi, “Ka e yi naa n ti ma, jaande wumi n ti ma, m ni ti i tiŋgbaŋŋu maa ligiri, deeg a, ka m piira m niriba nisaaniŋi.”
14Niŋi n na, Efuron yeli Ibrahim, 15“M yidaana, wumi n saani, tiŋgbaŋŋu maa samini niŋini gbitisi kobsinaasi. Ŋama bi niŋi sen yi ti sunsuuniŋi. A zu, piira e niriba nisaaniŋi.” 16Ibrahim n wumi n ŋa, o zamsi gbitisi kobsinaasi ti Efuron, seema o n yeli niriba maa nufu niŋi la.
17A zu, Ibrahim da Efuron tiŋgbanso n ba Makipela tiŋgbaŋŋu niŋi la, a leeli Mamiri, tiŋgbaŋŋu maa ni zovoori ni tiisi zaa n ba o sunsuuniŋi ni gbarima niŋi zaa. 18A zaa n daa loobi Ibrahim toori, a yi Hititi dima seesi zaa n daa n laŋsi tiŋŋa maa voori noori la nufu niŋi.
19Ŋama nyaaŋa n na, Ibrahim pi o poga Saara zovoori maa n ba tiŋgbaŋŋu maa niŋi, a leeli Mamiri (Hebiron n na la) Keenan paaligu. 20A zu, tiŋgbaŋŋu maa ni zovoori la zaa daa n loobini Ibrahim kapete, a dolli Hititi dima niŋi, o piira o niriba.",https://www.bible.com/bible/1499/GEN.23.HAG
PIILIGU 24,"Yisaaka ni Rabeeka kulisigu yeli
1Ibrahim daa n kurigi n kpe kpebilim niŋi, Naawunni mi daa n nafa u soori zaa niŋi. 2O yeli o gurunsi zaa kpeema, so n nyaasira o yiri bunso zaa, ni o naa o nuu niŋi o kpiiligu gbinniŋi. 3“M kpabirini maa, e pe, a yi Naawunni so n niŋi saazu ni tiŋŋa zaa Duuma la yuuri niŋi, maa e ki naa Keenan paaligu poga ti m bii Yisaaka. 4Ama, e gaa m yiri paaligu, m niriba gbagba puwa, a wa ti naa poga ti ti m bii Yisaaka.”
5Niŋi n na, guruŋu maa boosi u, “Ka poga maa bi kpabira o pa n zu ta kpe, ni tee n mari e bii maa pori n gaa niŋi?”
6Ibrahim yeli u, “Da pa ti ti m bii maa nobiri no nisaaniŋi. 7M Duuma Naawunni n ba alizaana, so n nyisi ma yi m ba yiri, a yi ti paaligu niŋi, ka togsi m saani, a digili noori ti ma maa, o ni naa kpe tiŋgbaŋaa ti m yaŋsi. O ni ti malaaka pa i yiya, e wa ti naa poga yi nisaaniŋi, a ti ti m biya. 8Ka poga maa bi kpabira o pa e zu ta, naŋgbandigiligu maa bi lee n pa i. Ama, da pa mari m bii pori n gaa nisaaniŋi”. 9A zu, guruŋu maa naa o nuu niŋi Ibrahim kpiiligu gbinniŋi, ka pe, seema o n yeli u maa.
10Niŋi n na, guruŋu maa naa o yidaana nyogimasi piiya, ka naa piinisuma baligu zaa paasi n gaari Mesopoteemiya paaligu, Naho yiri.
11O n wa ti paa tiŋŋa maa, o ti nyogimasi maa gba tiŋŋa, bulugu see, zaanoori jemani, jemanso pogiba ni wara kulisi.
12Niŋi n na, o suusi Naawunni, “M Duuma, m yidaana Ibrahim Naawunni, ti ma zusuŋŋu zinaa, a wusi m yidaana Ibrahim e nivumantiri. 13Nyaasi, m zani begi bulugaa, tiŋaa suŋgurisi ni ta n ti ŋoo koom. 14Ti ba so zaa ni ya n yeli maa o ti ma koom n ŋu, o sagi n ti ma, ka o lee n yeli ni o ni ŋoo koom ti m nyogimasi gba, cheli lala poga maa o niŋi so e n nyisi n ti e guruŋu Yisaaka. Ka lala yi niŋi, ni baŋŋi maa nyini n niŋi m yidaana Ibrahim yasuŋŋu yamonsitiri.”
15O na suusirini Naawunni maa, ka Rabeeka bugi yuuri ta bulugu maa puwa, o ti ŋoo koom. (Rabeeka daa niŋini Betuwel biya, ka Betuwel mi daa niŋi Naho ni o poga Milika biya. Naho daa n niŋini Ibrahim sunzo.) 16Bipuŋŋu maa daa n veela pogisara ga, ka mi na bi baŋŋi dabsi. O sigi kuliga maa puu wa ti ŋoo koom pori n du.
17Guruŋu maa chee n tuusi u, ka suusi u, “Jaande, ti ma koom beela m ŋu.”
18O tuu koom maa yoom, ka yeli u, “M yidaana, dee n ŋu.”
19O n ti u koom maa, o ŋu n baasi, o yeli u, “Ni ŋoo n ti e nyogimasi ŋa gba, a ŋu.” 20O kpaa koom maa yomyom niŋi buŋkobiri maa koŋuurigu buŋ niŋi, ka lee n chee wa ti ŋoo koom ti kpaa n paasira, a zaa ti ŋu n piri. 21Daba maa naa nufu digili tiŋŋa nyaasira u boin, a nye? Naawunni wumi o suusigu maa?
22Nyogimasi maa n ti ŋu n baasi, daba maa naa suga kunde niŋi o ŋoya, ka naa suga bensi ayi niŋi o nusogsi. 23Ka boosi u, “Ŋani bii n niŋi i? Jaande, ka wusi ma, ti ni nye dii yi e ba laanta do?”
24O yeli u, “M ba n niŋi Betuwel, Naho ni Milika biya.” 25Ŋama nyaaŋa, o lee n yeli, “Ti mari buŋkobiri bindira, a ni a bindoori, a ni saamba dii, ya n di n do.”
26Daba maa n wumi n ŋa, o gba tiŋŋa, a kpeesi Naawunni. 27Ka yeli, “Kpeesigu niŋini Duuma, m yidaana Ibrahim Naawunni la toori, so n bi zagsi o nivumantiri ni yamonsitiri yi m yidaana Ibrahim niŋi. Ama, ma wune, Duuma pa ma ni yii soori maa puu ta m yidaana niriba yiri.”
28Bipuŋŋu maa chee n gaa o ma laanta, a wa ti yeli yela maa zaa. 29-30Rabeeka sunzodaba Leban n si n nye o ŋoya kunde la ni bensi la n ba o sunzopoga nuusi, ka wumi seema Rabeeka n yeli bunso daba maa n yeli u, o yi yoom gaa daba maa saani, a wa ti nye o n za n begi o nyogimasi, a yi kuliga maa noori. 31O yeli u, “Chena, nyini so Duuma n nafa, bo n na e za yaŋŋa? M maali dii zaali i, e nyogimasi ŋa gba zii ba niŋi.”
32Niŋi n na, daba maa gaa laanta, ka Leban lerigi nyogimasi la ziiri, ka naa kaga ni bindira ti ti a, ka ŋoo n ti ti daba maa ni niseesi n pa o zu la, ba pegi ba noba. 33Ba mari bindira ti ti u, ni o di, o yeli, “M ki di, ama m nyisini m soori baaru.” Leban yeli u, “Togsima.”
34Niŋi o yeli, “Ibrahim guruŋu n niŋi ma. 35Duuma nafa m yidaana ga, o loobi bindaana, o ti u peeri, buusi, naagi, gbitisi, sugasi, gurunsi dabsi ni pogiba, nyogimasi, a ni buŋsi. 36M yidaana poga Saara, nivukuritiri jemani n na o dogi biduu ti Ibrahim, ka o naag o bunso zaa ti bii maa. 37Pimparaŋa, m yidaana ti ma pe maa, ni m da pa ti naa poga yi Keenan paaligu, seela o n zi ŋa, a ti o bii maa. 38Ama m gaari o ba yiri, o dogim puwa, o niriba gbagba saani, a naa poga ti ti o biya.
39“Niŋi n na, ma boosi m yidaana, ka poga maa yeli o ki pa m zu ta? 40O yeli ma, ni Duuma so o n wumi n tira la ni tumi malaaka o paa ma gaari, bunso zaa, a maali, m naa poga yi o niriba puwa, a yi o ba laanta ti ti o biya. 41Ni ka m yi gaari o niriba saani, peebu maa ki lee n gbaa ma, halli ka ba moŋŋi ma poga maa, naŋgbansamini maa bi lee n pa ma.
42“Jemanso m ni paa kuligaa puu zinaa, ma yeli, ‘M Duuma, m yidaana Ibrahim Naawunni, ka a niŋi e kiperi, jaande, ti m nye zusuŋŋu, m cheni ŋa puwa. 43Nyaasi, m zani kuligaa puu n na la, ka suŋguri zaa taya, o ti ŋoo koom, ka ma yeli u, “Jaande, ti ma e koom maa beela m ŋu.” 44Ka o yeli ma, “Ŋuma, ka m ŋoo n ti e nyogimasi ŋa gba,” cheli o niŋi so Duuma n nyisi n ti m yidaana Ibrahim biya.’
45“M na bi baasi Naawunni suusigu maa m sufu niŋi, ka Rabeeka bugi o koom yuuri ta, a sigi kuliga ŋoo koom, ma yeli u, ‘Jaande, ka ti ma koom beela m ŋu.’
46“O tuu o koom yuuri maa yomyom yi o bogu niŋi, ka yeli ma, ‘Ŋu ma, m ni ŋoo n ti e nyogimasi ŋa gba.’ A zu, ma ŋu, ka o ti nyogimasi maa gba.
47“Ma boosi u, ‘Ŋani bii n niŋi i?’ O yeli, ‘M ba n niŋi Betuwel, Naho ni Milika biya.’ Niŋi n na, ma naa kunde niŋi o ŋoya, ka naa bensi niŋi o nusogsi. 48Ma gba tiŋŋa puusi Duuma, m yidaana Ibrahim Naawunni, so n pa ma yiya, a ni seema n daga, ma nye m yidaana Ibrahim mabii yaŋŋu ti o biya.
49“A zu, ya yeli ma, ka ya ni wusi m yidaana nivumantiri ni yamonsitiri, ya ti m baŋŋi, ka ya mi ki lee ti, ya yeli ma, m baŋŋi, soso m di n dolli.”
50Niŋi n na, Leban ni Betuwel yeli, “Yela ŋa zaa yini Duuma saani, a zu, ti wune bi lee n mari sen ti n di n yeli. 51Rabeeka n ŋa, mari u wa ti ti e yidaana bii maa, o niŋi o poga, a maa seema Duuma ni zaali la.”
52Ibrahim guruŋu maa ni wumi seema ba ni yeli la, o gba tiŋŋa, a naa puusigu ti Duuma. 53Niŋi n na, o nyisi sugasi ni gbitisi pogisara bini, a ni bimpinna ti Rabeeka, ka ti o sunzodaba ni o ma piiniseesi n mari ligiri ga.
54O n niŋi n ŋa baasi, o ni niseesi n daa n na la di, ka ŋu, ka do niŋi.
A n kaa bee boguuniŋi, Ibrahim guruŋu maa suusi soori, “Ya ti ma soori, m gaa m yidaana saani.”
55Niŋi n na, Rabeeka sunzodaba ni o ma yeli, “Cheli Rabeeka o na ba kpe dapii poin, ka ya mari u wara.”
56O yeli ba, “Ya da laŋŋi ma nyaaŋa. Duuma ti ma ni zusuŋŋu, a yi m cheni ŋa puwa, a zu, ya basi ma soori m gaa m yidaana saani.”
57Niŋi n na, ba yeli, “Cheli ti booli bipuŋŋu maa gbagba boosi u.” 58Ba booli Rabeeka boosi u, “E ni paa dabaa gaari? O sagi Mm, m ni gaa.”
59A zu, ba sagi, ka ti Rabeeka ni o bipoga paa Ibrahim guruŋu la ni o niriba maa gaari. 60Ba suusi Naawunni ti Rabeeka ka yeli, “Sunzopoga, Naawunni n nafa i, ka ti e biisi wasi tusatusa, ka e dogim puu dima zaa ni nyaŋŋi ba dindima, a ni ba tiŋsi.”
61Niŋi n na, Rabeeka ni pogiseesi n pa o zu niŋi siriya du ba nyogimasi, a paa daba maa gaari.
62Yisaaka daa n yini buluguso ba n boona nyevuri daana bulugu so n nyaara ma, tambisigu tiirigu, a wa ti ba Keenan kiŋkagili sazu Negef. 63Dindaso zaanoori, Yisaaka yi n we laŋgari, a wa ti poli n jinna, ka nye nyogimasi n chena. 64Rabeeka gba nyaasi, o nyeni Yisaaka, ka sigi nyogima maa niŋi, 65ka boosi guruŋu maa, “Yasaani daba n ŋa, so n tuusira ti ŋa?” Guruŋu maa yeli u, “M yidaana n na.” O naa o saata muuri o nufu.
66Ba n ti paa Yisaaka saani, guruŋu maa yeli u yaseesi zaa o ni wa ti niŋi. 67Yisaaka mari Rabeeka kpe o ma gbana sugiri puwa, a naag u loobi o poga, ka daa n kpabira u ga. O ma kum sufusaaŋu n daa mari u, sufupeelim pa ta.",https://www.bible.com/bible/1499/GEN.24.HAG
PIILIGU 25,"Ibrahim biseesi yela
1Ibrahim daa n lee n naani poga, o yuuri n daa n niŋi Katuura. 2O dogi Zimaran, Jokasina, Medan, Midiyan Isibaka a ni Suwa. 3Jokasina dogi Seba ni Dedan. Dedan biduusi n daa n niŋi Asurum dima, Letusi dima, a ni Lumiti dima. 4Midiyan biduusi n daa n niŋi Efa, Efe Hanoki, Abida a ni Elidaa, ba ŋa zaa Katuura biisi ni o yaŋsi n daa n na la.
5Ibrahim naag o bunso zaa nyem ti Yisaaka. 6Ama, jemanso o n daa n na ba o nyevuri niŋi, o daa n pini o poga seesi biduusi piini. Ka nyisi n ŋa biduusi a gaari tiŋŋa yindaana n ba wuluŋpusigu, ka che o bii Yisaaka.
Ibrahim kum yela
7-8Ŋama zaa nyaaŋa, Ibrahim daa kurigiya ga, o yuma koowa ni pisiyapoin ni anu, ka vuusi o baasigu vuusim, ka kpi, a gaari o yaadima saani. 9-10O biisi, Yisaaka ni Isimeel, pi u yi Makipela zovoori niŋi, a leeli Mamiri. Tiŋgbanso Ibrahim n daa n da, Zoha bii Efuron n niŋi Hititi nira la saani, niŋi n na ba pi o ni o poga Saara. 11Ibrahim kum nyaaŋa, Naawunni nafa o biduu Yisaaka, ka o zi n leeli buluguso ba n boona nyevuri daana bulugu, so n nyaara ma. 12
Isimeel biisi yela
Isimeel, so Heega, Saara Yijipiti guruŋbipoga n dogi ti Ibrahim, biisi yela n ŋa. 13Isimeel biduusi yuya, a ni seema ba n pa taaba zu. Naboti, Keda, Adibeel, Mibisam. 14Misihama, Duma, Masa. 15Hadadi, Tema, Jetu, Nafisi a ni Kedema. 16Barima n daa niŋi pii ni ayi la, ka ba naa ba yuya digili ba tiŋsi ni seelasi ba n zi.
17Isimeel daa dini yuma koowa ni pisita ni ayapoin poin ka kpi. 18Isimeel baligu maa daa zinni Havila ni Suu sunsuuniŋi, Yijipiti wuluŋpusigu, Asiriya soori. Ba ni ba niriba daa n bi lagimi n zi.
Isawu ni Yakubu dogim yela
19Seema Ibrahim bii Yisaaka ni o baligu n piili n ŋa. 20Yisaaka daa niŋini yuma pisinaasi, ka naa Rabeeka, Betuwel biya, ka niŋi Leban sunzopoga. Betuwel daa n niŋini Aram nira, ka zi Mesopoteemiya paaligu. 21A kpali Rabeeka n daa n na bi dogi zu, Yisaaka suusi Naawunni. Duuma wumi o suusigu, Rabeeka mari puwa. 22Jaasi puu n na Rabeeka daa n mari, biisaa mugisira taaba ba ma puu niŋi. O boosi Naawunni, “Wula mini n na ŋa?” 23Niŋi n na, Duuma yeli u, “Balisi bayi n ba e puu niŋi, ba ni ti zabira taaba ŋuuri. Yinni ni mari kpeeŋu gaari o to, ka kpeema daana ni tumina bibila daana la.”
24Puu maa dogirisim n ti paa, Rabeeka dogi jaasi, dabsi. 25Yipaara maa daa n niŋini nivuzee, ka o niŋa zaa mari koba, a maa o ni pili gbaŋŋu tagite. Lala zu, ba digili o yuuri Isawu.
26O n yiira la, o sunzo gbaa o nosiŋkpaari mari. Lala zu ba digili o yuuri Yakubu. Jemanso Rabeeka ni dogi biisaa, ka Yisaaka niŋini yuma pisiyoobu.
Isawu koosi o wurikoŋtiri
27Biisaa n ti karigi, Isawu loobi toosa, a baŋŋi toosilim ga, ka kpabira moo puu chaŋinisim. Ka Yakubu ba boin, ka kpabira yiri ga. 28Yisaaka kpabira Isawu yela, a kpali o n kuura valiga o ŋobira la zu, ka Rabeeka mi kpabira Yakubu yela.
29Dindaso Yakubu daa dugira ziiri, ka Isawu yi moo puu ta, a ni kom. 30A zu, Isawu yeli Yakubu, “Ti ma e zimooma maa seesi, kom mari ma ga.” Lala zu n na ba boona u Idom la. 31Yakubu yeli u, “Naa e dogim kpebilim ŋa ti ma poin, ka m mi ti i ziiraa.” 32Isawu yeli u, “Nyaasi, kom n ya n ku ma, bo tono n na kpebilim mari?” 33Yakubu yeli u, “Pe.” Isawu sagi, ka pe, a naa o kpebilim maa tagi ziiri. 34Niŋi n na, Yakubu ti u paanu ni tuya ziiri, o ŋobi, ka pebi ziiri maa, ka nyisigi n gaari. Seema Isawu n daa n zagsi o dogim kpebilim n na la.",https://www.bible.com/bible/1499/GEN.25.HAG
PIILIGU 26,"Yisaaka ni Abimeliki yela
1Jemanso, kom daa n lini paaligu maa, pa kom so n daa n li Ibrahim jemani la, ŋala daa n kurini. Kom maa jemani n na Yisaaka nyisigi n we Filisiti naaba Abimeliki saani yi Gera.
2Niŋi n na, Duuma nyisi o maŋŋa wusi Yisaaka, ka yeli u n ŋa, “Da pa gaa Yijipiti paaligu, ba tiŋgbanso ni yetira i ŋa niŋi. 3Ba kpe paaligu daba ayi, m ni ba e saani, ka nafa i. M ya n pa ni m naŋgbantiibu so ni ti e ba Ibrahim la, m ni naa tiŋgbaŋaa zaa ti e ni e yaŋsi. 4M ni ti e yaŋsi wasi, a zoo maa ŋmeribiisi, m ni kpabira ba yela, ka dolli ba niŋi nafa durinye balisi zaa. 5M ya n niŋini n ŋa, a kpali e ba Ibrahim ni wumi n ti ma, a pa m zaaligusi zaa zu la.”
6A zu, Yisaaka zi Gera 7Rabeeka daa n niŋini pogiso n veela ga, nisaaniŋi dabsi daa n boosira u o yela, o yeli ni o sunzopoga n na. O daa n zorini dabeem, o n di n yeli ba ni o poga n na, ba n di n ku, ka naa poga maa. 8Yisaaka zi nisaaniŋi yuu.
Dindaso Abimeliki Filisiti naaba nyaasi o tokuro niŋi, ka nye Yisaaka ni gbaa o poga Rabeeka kpabirisimtiri. 9Naaba Abimeliki booli Yisaaka, a boosi u, “E poga n niŋi pogaa? Ka wula zu n na, e yeli e sunzopoga n niŋi u?” Yisaaka yeli u, “M feni maa ba ni ku ma kpali o zu.” 10“Bo n na e niŋi ti seema? Ka dabsaa yinni zaa di mari e pogaa do, ti di niŋi yabetintaa.” 11A zu, naaba Abimeliki kpaasi so zaa tuba, ni so zaa ni siisi dabaa ni o pogaa, ni koŋŋi o nyevuri.
Yisaaka loobi bindaana
12Niŋi n na, Yisaaka daa n ko, a buri bini tiŋgbaŋŋu maa niŋi, a niŋi ga, bumburubiluŋko zaa daa niŋini bindira koowa, a kpali Duuma n daa n nafa u zu. 13O daa n loobini bindaana, ka o bini na si n paasira. 14O daa marini naagi, peeri, a ni gurunsi. Binaa zu, o yela daa n marini Filisiti dima pubeerim.
15A zu, ba gbi tana nyetira buluseesi o ba Ibrahim n daa n ti o gurunsi gbi la zaa. 16Dindaso, naaba Abimeliki yeli Yisaaka, “Yi ti puwa, a kpali bo, e kpeeŋu nyaŋŋi ti.” 17Niŋi n na, Yisaaka nyisigi ba puwa, a gaa Gera nantaŋŋu puwa, a wa ti sabi o gbana suga yi niŋi, a zi nisaaniŋi.
18O n gaa n niŋi maa, o lee maali n yaa buluseesi ba n daa n gbi Ibrahim jemani la, ka Filisiti dima daa nyeri a, Ibrahim kum nyaaŋa la, Yisaaka lee n naa yuseesi o ba n daa n digili a la gbagba n digili a. 19Dindaso, Yisaaka gurunsi gbi bulugu yi nantaŋŋu maa puwa, ka nye koom. 20A daa n bi yuu, ka Gera buŋkokpagiriba ni Yisaaka buŋkokpagiriba daa zabira ni, bulugu maa niŋini ba toori. A zu, Yisaaka digili lala bulugu maa yuuri Zabiri.
21Niŋi n na, Yisaaka gurunsi maa lee n gbi bulugu, ba ni Gera buŋkokpagiriba maa lee n mari o naŋgbanchee, Yisaaka digili o yuuri Diŋŋu.
22A kpali ba naŋgbanchee maa zu, Yisaaka nyisigi nisaaniŋi, a wa ti zi zipaali, ka lee n gbi bulupaali. Nisaaniŋi wune, naŋgbanchee daa n lee n ka niŋi, a zu, o digili niŋi yuuri niŋgbirimaasim.
23Ŋama nyaaŋa, o lee n nyisigi n gaa Beesiiba. 24Dindaari maa yiiŋu, Duuma nyisi o maŋŋa wusi u, ka yeli u, “Mani n niŋi e ba Ibrahim Naawunni la, a zu, da zora dabeem, m ni ba e saani, ka nafa i, ka ti e yaŋsi zoo, a kpali m guruŋu Ibrahim zu.” 25Niŋi n na, Yisaaka me sariga daaŋu, ka kpeesi Duuma, ka sabi o gbana suga.
26Dindaso, Abimeliki ni Ahuza, o jinatoora, a ni Fikoli o soojasi kpeema yi Gera ta Yisaaka saani. 27Niŋi n na, Yisaaka boosi ba, “Bo n na ya chena m saani ya ti niŋi? Ni daa n ba ya saani, ya daa n chisi ma ni, ka kari ma yi ya saani.” 28Ba yeli u, “Ti nyeya maa Duuma bani e saani, a zu, ti ta, ti niŋi naŋgbanluŋko, a pe, ka digili noori ti taaba, 29a maa e ki niŋi ti daaŋu zaa, seema ti gba ni daa n bi namsi i, jemanso e n daa n ba ti saani la, ka yi ni niŋgbirimaasim. Ti baŋiya maa, Duuma nafa i ni.”
30Niŋi n na, Yisaaka dugi bindira ga, ba di, ka ŋu. 31A n chee bee bogufiili, ba zaa nyisigi n digili noori ti taaba, ka Yisaaka beeli ba soori, ba mari sufupeelim kuli. 32Dindaari maa gbagba, Yisaaka gurunsi ta o saani ti yeli u, seema ba n gbi bulugu, a paa koom n ŋa. 33Yisaaka daa digili bulugu maa yuuri Siiba, o gbinni n niŋi naŋgbandigiligu. Seema a n di, ba boona tiŋŋa maa Beesiiba n na la, halli zinni.
Isawu pogiba yela
34Isawu daa niŋini yuma pisinaasi poin, ka daa n naa Hititi pogiba bayi, Judifu, Beeri biya, a ni Basemeti, Alon biya. 35Pogiba bayi maa daa ti ni beebu loobi toom ti Yisaaka ni o poga Rabeeka.",https://www.bible.com/bible/1499/GEN.26.HAG
PIILIGU 27,"Seema Yisaaka n daa n nafa Yakubu n ŋa
1Yisaaka n daa n ti kurigi, ka bi lee n nyaara nene, dindaso, o booli o bikpeema daana Isawu, “M biya.” O sagi “Mani n ŋa.”
2Niŋi n na, Yisaaka yeli u, “Pimparaŋa m kurigiya, ka bi baŋŋi jemanso m di n kpi. 3Nyisigi n naa e logu ni o piima gaa moo niŋi, a wa ti ku valiga ti ti ma. 4Ka e mari n ŋa valigaa ta, e naag u dugi bindira meesa ti ti ma, m di, ka nafa i poin, ka kpi.”
5Jemanso Yisaaka ni togsira o bii Isawu saani maa, ka o ma Rabeeka gba wumina a zaa nyem. Niŋi n na, Isawu gaa moo puwa, o wa ti kpabi valiga maa ta. 6Niŋi Rabeeka yeli o bii Yakubu, “Nyaasi, m wumi e ba n yetira e beeri Isawu, 7ni o wa ti ku valiga ti dugi bindira meesa ti o di, ka nafa u poin, ka kpi. 8A zu, m biya, yoo tuba nene wumi, ka niŋi seema ni ya n yeli i ŋa. 9Yi dinyaaŋa we buŋkobiri la puwa, a wa ti gbaa bupola ayi ta, m dugi bindira meesa ti e ba, 10e naa bindira maa wa ti ti e ba o di, ka nafa i poin, ka kpi.”
11Niŋi n na, Yakubu yeli o ma Rabeeka, “Ka m beeri niŋa zaa ni mari koba, ka m mi niŋa n ka koba ŋa. 12Ka m ba siisi ma, o ni yeli mani n yomsira u, ka ki nafa ma, ama o ni si ma noori.”
13O ma yeli u, “Cheli naŋgbansiibu maa o niŋi m toori, nyiwune e niŋi seema ni yeli i maa de, wa ti gbaag a ti ti ma.”
14Niŋi n na, Yakubu wa ti gbaa buusi maa ti ti o ma, o dugi bindira meesa, seema gbagba Yisaaka ni kpabira la. 15Ka naa o bii Isawu, so n niŋi kpeema la, bimpilisuma n ba dii pili o sunzo Yakubu. 16Ka lee n naa buusi la gbana muuri Yakubu nuusi ni o nuŋgori, seelasi ni ka koba la. 17O n pili u n ŋa baasi, o naa bindira maa ni paanu so o ni se la paasi.
18Niŋi n na, o dee bindira la gaa o ba saani, ka yeli, “M ba.” O ba sagi, m biya, “Wunbo n na?”
19Yakubu yeli o ba, “Mani Isawu, e bikpeema n na. M niŋi seema e ni yeli ma ni n niŋi la, a zu, nyisigi n zi, a di bindira maa, ka nafa ma.”
20Yisaaka boosi u, “M biya, wula n na e nye e valigaa yoom seema?” O yeli, “Duuma so n niŋi e Naawunni la n ti ma zusuŋŋu.”
21Niŋi n na, Yisaaka yeli u, “Vuu n ta m saani, m siisi i nyee, m bii Isawu gbagba n na ŋa, koo ka wune n na?”
22Yakubu vuu n we o ba saani, o siisi u, ka yeli, “E goo niŋini Yakubu goo, ka e nuusaa mi niŋi Isawu nuusi.” 23O daa n bi tee n baŋŋi u, o niŋa koba la zu, a kpali seema Isawu nuusi koba ni be n na la, a zu, o nafa u. 24Ama, poin ka o nafa u maa, o boosi u ni, “M bii Isawu gbagba n ŋa?” O sagi, “Mm.”
25A zu, Yisaaka yeli u, “Naa moo puu valiga ni bindira maa ta, m di, ka nafa i.” Yakubu naa bindira maa ti ti u, o di, ka naa daseesi gba ti u, o ŋu. 26Niŋi n na, o ba Yisaaka yeli u, “M biya, vuu n ti mugisi ma.”
27Yakubu vuu n wa ti mugisi u, Yisaaka ni wumi o bimpinna maa ŋuwa, o nafa u, ka yeli n ŋa, “Ee, m biyaa si n ŋusirini maa tiŋgbaŋaa Duuma ni nafa. 28Naawunni n ti i saazu magilim, a ti i pubindira ga, halli chi baligu ni buŋŋuura zaa. 29Naawunni o ti balisi ba tumina i, ka durinye dima ba dobira i tiŋŋa. E ni niŋi yidaandaba yi e mabiisi niŋi. Ka niseesi ni si i noori ni nye naŋgbansiibu, ka seesi ni nafa i, ni nye nafa.”
Isawu suusi nafa yi Yisaaka saani
30Yisaaka ni si n nafa Yakubu ti baasira, ka o beeri Isawu yi o moo puu goorim ta. 31Niŋi n na, o gba dugi bindira meesa ti ti o ba, ka yeli u, “M ba, nyisigi n zi, a di m bindira, ka nafa ma.”
32O ba Yisaaka boosi u, “Ŋani n na?” Bii maa yeli, “Mani e bikpeema Isawu.” 33A ku Yisaaka noori, o niŋa dammi u, o boosi, “Ka ŋani mini n go moo, a ku valiga dugi n ti ti ma? M si n dini baasi, ka nafa u, beela ka e ta la. Yamonsi, o ni nye nafa.” 34Isawu n wumi seema o ba n yeli maa, o chaari kpeeŋtiri ni sufusaaŋu, ka yeli o ba, “Nafa m gba, m ba.”
35“E sunzo tee n ti yomsi ma, a deeg e nafa maa.”
36Niŋi n na, Isawu yeli o ba, “O buyi daana n na la, o n puni ma, a jaa, a zu, o yuuri di Yakubu. O daa n dee m dogim kpebilim, ka lee n dee m nafa.” Ka o lee n boosi o ba, “Ama, e bi che nafa maa yinni zaali ma?”
37Yisaaka yeli o bii Isawu, “M tee n naag u loobi e yidaana, ka naag o mabiisi zaa loobi o nachiinsi. O ni nye chi baligu ga, a ni daam ga. Wula n na ma lee n ya niŋi i, m biya?”
38Niŋi n na, Isawu boosi o ba, “M ba, nafaluŋko n na e mari? Nafa m gba.” Ka chaari kpeeŋtiri.
39O ba Yisaaka yeli u, “E ziiziya ni tiŋgbansuŋŋu ni ba wogilim, magilim ki yi saazu ti maag e tiŋgbaŋŋu. 40E tokobi niŋi n na, e ni dolli n dira, ka e ni niŋi e sunzo nachiima. Ama, dindaso zaa e ni zagsi suurisi maa, e ni fa e zu yi o nuusi niŋi.”
Yakubu zo n gaa Leban saani
41Niŋi n na, Isawu chisi Yakubu, a kpali nafa la o ba n nafa u la zu, ka fe n ŋa yi o sufu niŋi. “A ki lee n yuu, ka m ba o kpi, ti kumi o kuuri, kuuri maa nyaaŋa n na ma ni ku m sunzo Yakubu.”
42Rabeeka ni baŋŋi seema Isawu ni le o sufu niŋi, o tumi n booli o bibila daana Yakubu, a yeli u, “E beeri Isawu ya n ku i ni, a yo samini. 43A zu, biya, wumi nene, ka niŋi seema ni ya n yeli i ŋa. Yi kpe yoom, a zo n gaa m sunzodaba Leban saani, a yi Haran tiŋŋa. 44Ka ba o saani daba ayi, e beeri suuri o maa poin. 45Ka o suuri ti maa, m ni tolimi booli i. A kpali, m bi kpabira n koŋŋi ya bayi zaa dindaluŋko.”
46Niŋi n na, Rabeeka yeli o sira Yisaaka, “M sufu bi maa ma, a kpali, Hititi pogiba la zu. Ka Yakubu gba lee n naa Hititi poga, m di kpiya so.”",https://www.bible.com/bible/1499/GEN.27.HAG
PIILIGU 28,"1Yisaaka booli Yakubu ti nafa u, ka yeli u, “Da pa ti naa Keenan paaligu poga. 2Ama, gaa Mesopoteemiya paaligu, a wa ti kpe e yaadaba Betuwel laanta. Naa poga yi nisaaniŋi, a yi e ma sunzodaba Leban bipunsi puwa. 3Naawunni, kpeeŋu zaa daana, o nafa e kulisigu, a ti ya bidamta. Lala jemani, e ni ti loobi balidamta ba. 4Wune n ni nafa e ni e yaŋsi maa seema o n daa n nafa Ibrahim la, a ti tiŋgbaŋaa loobi e toori, so niŋi e ni be ŋa, wune Naawunni n daa naa n ti Ibrahim la.” 5A zu, Yisaaka ti Yakubu gaari Mesopoteemiya, Leban saani. Leban ba n niŋi Betuwel, so n niŋi Aram nira, ka niŋi Yakubu ni Isawu ma Rabeeka sunzodaba. 6
Isawu lee n naa poga paasi
Isawu wumi Yisaaka ni nafa Yakubu, ka ti o gaa Mesopoteemiya, o wa ti naa poga nisaaniŋi, ka lee n wumi maa o nafa u, ka yeli u, “Da pa ti naa Keenan paaligu poga.” 7Yakubu wumi o ba ni o ma noori ka gaa Mesopoteemiya. 8Isawu baŋŋi maa Keenan paaligu pogiba maa yela bi peri o ba Yisaaka. 9A zu, o gaa Ibrahim bii Isimeel saani wa ti naa o bipuŋŋu Mahalaf, Nebayof sunzopoga, a paasi o pogiseesi o mari la niŋi.
Yakubu zaasim yela a yi Betel
10Yakubu yi Beesiiba wara Haran tiŋŋa. 11O n paa seela, o do niŋi bee o chee, a kpali wuluŋu liya. Ka naa kugiri loobi zukogu kogi n do. 12O zaasi zaasim, a nye darigu n za tiŋŋa wa ti tisi sagbana, ka Naawunni malaakasi duura o niŋi, ka sigira. 13Ka Duuma za n begi darigu maa yi saazu, ka yeli, “Mani n niŋi Duuma la, Ibrahim Naawunni, a ni Yisaaka Naawunni. Tiŋgbaŋŋu so niŋi e ni do ŋa, m ni naag u ti e ni e yaŋsi. 14E yaŋsi ni sagi maa tambisigu yi durinye ŋa puwa, ya ni saligi n gaa wulunliya, wuluŋpusigu, kiŋkagili sagbinni, a ni kiŋkagili sazu. M ni nafa balisi zaa yi durinye ŋa puwa, a dolli e ni e yaŋsi niŋi. 15Teesira, m ni ba e saani, a kogira i seela zaa e n wara, m ni mari i pori n ta tiŋgbaŋaa niŋi. M ki cheli i, ama bunso zaa ni digili noori yeli, m ni niŋi maa niŋini.”
16Jemanso Yakubu ni nyisigi gbeem maa niŋi, o yeli, “Yamonsitiri, Duuma ba kpe, ka ma bi baŋŋi, o lala.” 17Dabeem gbaag u, o yeli, “Kpe yela mari dabeem gbagba. Ka buŋ zaa n lee na n paasi Naawunni dii ni Alizaana dinaŋgbanni.” 18A n chee bee bogufiili, Yakubu naa kugiri la o n kogi la damsi n sabi, ka kpaa kpaam pa o niŋi, a naag u pobi Naawunni nuusi. 19Ka digili nisaaniŋi Betel. Tiŋŋa maa yuuri n daa n niŋi Luzi. 20Yakubu digili noori yeli, “Naawunni, ka e yi ba m saani, a kogira ma yi n cheni ŋa puwa, ka tira ma bindira ni bimpinna, 21ma lee n ti pori n gaari m ba yiri ni alaanfiya, nyini n ni niŋi m Naawunni. 22Teesigu kugiraa ni sabi seela ŋa, ni niŋi e kpeesigu ziya, ka bunso zaa e n ti ma, m ni nyisi a piipii zu ti i.”",https://www.bible.com/bible/1499/GEN.28.HAG
PIILIGU 29,"Yakubu kpe Leban yiri
1Yakubu lee n gbaa soori ti paa niseesi n ba wuluŋpusigu tiŋgbaŋŋu maa niŋi. 2Niŋi n na, o nye bulugu, ka peeri tulum buta zu do o see, a kpali, bulugu maa n na ba ŋoo n niŋini peeri maa. Kugiyeliŋu n daa pa bulugu maa noori. 3Peeri maa zaa yi ti laŋsi, pekpagiriba maa yi bilimini kugiri la, ka ŋoo koom niŋi peeri maa. Ba yi lee n porini kugiri maa pa bulugu maa noori. 4Yakubu boosi pekpagiriba maa, “M zodima, ya n na ya yi?” Ba yeli u, “Ti yini Haran.” 5O lee n boosi ba, “Ya baŋŋi Naho yaŋŋu Leban?” Ba sagi, “Mm, ti baŋŋi u.” 6Yakubu boosi ba, “O mari alaanfiya?” Ba yeli u, “O mari alaanfiya. Nyaasi, o bipuŋŋu Rachel ni o peeri n chena la.” 7O yeli ba, “Ya nyaasi, wuluŋu na zooya ga, jemani na bi paa maa peeri maa zaa di n laŋsi. Ya ŋoo koom niŋi a, ka mari a pori n gaa diibu ziya.” 8Ba yeli u, “Ti ki tee, ama peeri maa zaa laŋsini poin, ka ti tee n bilimi kugiri maa yi bulugu maa noori, ka ŋoo koom niŋi a.” 9Jemanso Yakubu na n togsira ba saani maa, ka Rachel mari o ba peeri ta, wune n daa kpagiri a.
10Yakubu n nye Rachel ni o nyesiba Leban peeri, o gaa bulugu maa see bilimi kugiri la, ka ŋoo koom niŋi o nyesiba peeri maa. 11Niŋi n na, Yakubu mugisi Rachel, ka kumi, a ni sufupeelimtiri. 12Ka yeli Rachel maa, o niŋini o ba sunzopoga Rabeeka biya. Rachel chee yoom wa ti yeli o ba.
13Leban ni si n wumi Rabeeka biduu Yakubu baaru, o zo yoom ti tuusi u. A ŋaami u tabi o nyaari, ka mugisi u, ka mari u ta laanta, Yakubu yeli u bunso zaa n niŋi. 14Leban yeli u, e niŋini m valiga ni m zeem, Yakubu ba o saani ŋmerigunni.
Yakubu tumi Leban Rachel ni Liya zu
15Leban boosi u, “A kpali e nira n niŋi ma zu, e tumi n ti ma jaga? Yeli ma e sanyoori.” 16Bipunsi bayi n na Leban daa n mari, kpeema daana la yuuri n niŋi Liya, bibila daana la mi yuuri n niŋi Rachel. 17Liya nimbiisi daa n bi niŋi dede, ama Rachel wune daa n veela pogisara ga. 18Yakubu daa n kpabira Rachel, a zu, o yeli u, m ni tumi n ti i yuma ayapoin, ka e naa e bibila daana Rachel ti ma.
19Leban yeli u, “M ni naag u ti i n so, m ni naag u ti dabyindaana. Zi n saani kpe.” 20Yakubu tumi yuma ayapoin, a kpali Rachel zu, ka a ŋmaani maa daasi beela yi o saani, seema o n kpabira Rachel la zu. 21Dindaso, Yakubu yeli Leban, “M tuma la jemani baasiya, cheli m ni e bii Rachel kulisi.”
22A zu, Leban laŋsi tiŋŋa maa niriba zaa, a ti ba dugi poginaagirisim bindira ti ba. 23Ama yiiŋu n zibi, o naa Liya ti Yakubu, o mari u do. 24(Leban naa o guruŋbipuŋŋu Zilipa ti Liya, o niŋi o bipoga.)
25Bee n ti chee Yakubu baŋŋi maa Liya n na. O wa ti boosi Leban, “Bo n na e niŋi ma lala? M tumi i ni, ka e naa Rachel ti ma, wula zu n na e yomsi ma?”
26Leban yeli u, “Ti kpe, ti kaari chisirini bii ni daŋŋi kpeema kulisi. 27Baasi e pogipaali yaniŋisa zaa daba ayapoin nyaaŋa, ka m naa Rachel ti i, ka e lee n tumi n ti ma yuma ayapoin.” 28Yakubu sagi, ka baasi poginaagirisim yaniŋisa maa daba ayapoin maa, Leban naa o bipuŋŋu Rachel ti u o niŋi o poga. 29(Leban naa o guruŋbipuŋŋu Biliha ti Rachel, o niŋi o bipoga.) 30Yakubu mari Rachel gba do, ka kpabira u gaa Liya. Niŋi n na, o lee n tumi yuma ayapoin ti Leban.
31Duuma nye maa, o bi kpabira Liya maa Rachel, o yoog o dogim, ka Rachel niŋi poginyee. 32Liya mari puwa, a dogi biduwa, ka yeli, “Duuma nye m nimbaa, pimparaŋa m sira ni kpabira ma.” A zu, o digili o bii maa yuuri Rubin.
33O lee n mari puwa, a dogi biduwa, ka yeli, “Duuma na ti ma ni biduwaa, a kpali o wumiya maa m ka kpabira.” A zu, o digili o yuuri Simiyon. 34O lee n maali n mari puwa, a dogi biduwa. Ka yeli, “Pimparaŋa m sira ni vuu n kpari ma, a kpali m dogini biduusi bata ti u.” A zu, o digili o yuuri Livai.
35O lee n maali n mari puwa, a dogi biduwa, ka yeli, “Pimparaŋa wune m ni naa kpeesigu ti m Duuma.” A zu, o digili bii maa yuuri Juuda. Niŋi n na, o dogim tisi.",https://www.bible.com/bible/1499/GEN.29.HAG
PIILIGU 30,"1Rachel nye maa o bi dogi bii zaa ti Yakubu, o beeri yela gbaag u pubeerim. A zu, o yeli Yakubu, “Ti ma biisi, ka pa lala, ni kpi.” 2Yakubu suuri nyisigi, o boosi u, “Mani n niŋi Naawunni, a gbaag e dogim mari?”
3Rachel yeli u, “M bipoga Biliha n na la, mari u do, o ni dogi biisi ti ma. O niŋi n na mani dolli n loobi biisi ma.” 4A zu, o naag o bipoga Biliha ti u, a maa o poga. Yakubu mari u do. 5O mari puwa, a dogi biduu ti Yakubu. 6Rachel yeli, “Naawunni zabi n pa m zu. O wumi m suusigu, ka ti ma biduwa.” Ka digili o yuuri Dan.
7Biliha lee n mari puwa, a dogi biduwa paasi n ti Yakubu. 8Rachel yeli, “M zabi m beeri kpeeŋtiri, ka mi nyaŋŋi.” A zu, o digili bii maa yuuri Nafitali.
9Liya n ti nye maa o bi lee dogira, o naa o bipoga Zilipa ti Yakubu maa o poga. 10Zilipa dogi biduu ti Yakubu. 11Liya yeli, “M mari zusuŋŋu.” Ka digili o yuuri Gadi. 12Zilipa maali n dogi biduu ti Yakubu. 13Liya yeli, “Wula sufupeelim ma bi mari? Pogiba ni boona ma sufupeelim.” Ka digili o yuuri Asa.
14Chi cheebu jemani, Rubin nye dogim tiim vaari yi moo puu ti ti o ma Liya. Rachel yeli Liya, “Jaande, ti ma e biyaa dogim tiim vaari ŋa seesi.” 15Liya boosi u, “E n fa m sira ka che ma la, a na bi paali e nufu, e lee n ya n ti dee m bii dogim tiim vaari?” Rachel yeli u, “Ka e yi ti ma e biyaa dogim tiim vaari ŋa, e ni Yakubu ni tee n do yiiŋaa.” 16Zaanoori jemani, Yakubu n yi moo puu chena, Liya tuusi u soori, ka yeli u, “M nini n ya n do yiiŋaa, a kpali bo, m naani m bii dogim tiim vaari yo o lala samini.” O mari u do dindaari yiiŋu maa.
17Naawun wumi Liya suusigu, o mari puwa, a dogi biduusi banu daana ti Yakubu. 18Liya yeli, “Naawunni yo ma samini, a kpali ni naa m bipoga ti m sira zu.” Ka digili bii maa yuuri Isaka.
19Liya lee n mari puu dogi biisi bayoobu daana ti Yakubu. 20Ka yeli, “Naawunni pi ma ni piinisuŋŋu, pimparaŋa m sira ni tira ma jilima, a kpali biduusi bayoobu n na ma dogi n ti u.” Ka digili o yuuri Zebulun. 21A nyaaŋa, o dogi bipuŋŋu, ka digili o yuuri Dayina.
22Naawunni teesi Rachel yela, a wumi o suusigu, ka yoog o dogim, 23o mari puwa, a dogi biduwa. Ka yeli, “Naawunni nyisi ma yi vi niŋi, o ti ma dogi biduwa.” 24O digili o yuuri Yisifu, ka yeli, “Naawunni o na kpari n paasi ma biduwa.”
25Rachel n dogi Yisifu nyaaŋa, Yakubu yeli Leban, “Basi ma soori m pori n gaa m yiri. 26Naa m pogiba ni biisi seesi zu ni kpali m tumi i la ti ma, m gaari. E baŋŋi seema ni tumi i nene.”
27Leban yeli u, “Ka e nye m nimbaa, e zi kpe. M bogini nye maa, Duuma nafa ma ni, a ti ma bindaalim, a kpali e zu. 28Wusi ma m samini, m yo i.”
29Yakubu yeli u, “E baŋŋi seema ni tumi n ti i, a ni seema e buŋkobiri n wasi m nuu niŋi. 30Beela seesi e n daa n mari poin, ka ma ta, a paasiya ga. Seela zaa ni matira, Naawunni nafara i ni. Jemani paaya maa, m gbagba m nye m toori.”
31O boosi u, “Bo n na e kpabira?” Yakubu yeli u, “Da ti ma sen. Ama, ka e ni sagi n niŋi yaso ni ya n yeli i ŋa, m na n kpari n nyaasira e buŋkobiri maa. 32Ti m kpe buŋkobiri maa puu gamisi a binchericherisi buusi ni peeri maa zaa, a ni pebiraasi, a loobi n toori. M sanyoori zaa n na la. 33O soosa zu, e ni nye maa m mari birikoŋsi koo m ka birikoŋsi. Jemanso e n ta a puwa, ka nye bimpeeli yi a niŋi, buu koo pee, a ni pe so n bi niŋi bimbiraa, ka wune, m zuuni n na la.”
34Leban yeli u, “M sagi seema e n yeli maa.” 35Dindaari maa zaa Leban gamisi budaasi ni bunyaana seesi n ba chericheri, a ni pebiraasi ni a binchericherisi zaa nyem ti o biisi, ba nyaasira a. 36O naa dabaa ata mari buŋkobiri maa chaŋŋi n gaa wogila, ka Yakubu nyaasira a seesi n che la.
37Yakubu wa ti kpabi tibalisi ata, a ŋma a wulimaasa foli n foli a pegiri, boomabooma, a peligi n peligi. 38Niŋi n na, o naa daari digili n digili buŋkobiri maa koom ŋuubu ziya, a kpali, buŋkobiri maa yi duurini taaba koom ŋuubu maa ziya. 39Buŋkobiri maa si n za daari maa see duura, a dogirini binchericherisi. 40Yakubu barigi pesaasi maa yi Leban buŋkobiri maa niŋi. Ka penyaana maa ya n ti du, o yi tini a nyaasira Leban buŋkobseesi n ba chericheri maa. N ŋa n na Yakubu niŋi n barigi o buŋkobiri yi Leban toori niŋi.
41Buŋkobnyaana seesi n mari kpeena si n ti duura, Yakubu yi naa ni daari maa digili a koom ŋuubu zii maa, a duura nisaaniŋi. 42Ama, a bimpugiri la wune si n ti duura, o bi diŋina daari maa niŋi. A zu, bimpugiri maa loobirini Leban toori, ka bi n kpeena la mi loobira Yakubu toori.
43N ŋa sooraa n na Yakubu naa n loobi bindaana, a mari buŋkobdamta, a ni guruŋbipogiba, guruŋnachiinsi, nyogimasi, a ni buŋsi.",https://www.bible.com/bible/1499/GEN.30.HAG
PIILIGU 31,"Yakubu zo n yi Leban saani
1Dindaso n na Yakubu wumi maa Leban biisi togsirini n ŋa, “Yakubu naani ti ba bini zaa loobi o toori, a loobi daama daana.” 2Ka Yakubu mi nye maa Leban yaniŋisa bi lee n ba seema o n daa n be la.
3Niŋi n na, Duuma yeli Yakubu n ŋa. Pori n gaa e niriba saani, e yaadima tiŋgbaŋŋu niŋi, ka m ni ba e saani. 4Yakubu ni wumi n ŋa, o tolimi n yeli Rachel ni Liya, ni ba ta o saani, seela o ni buŋkobiri n be la. 5O yeli ba, “M nyeya maa, m ni ya ba beebu bi lee n be seema o n daa n be la, ama m ba Naawunni la mi bani m saani. 6Ya zaa mi nye seema ni peligi puu tumi ya ba. 7Ama, ya ba puni ma, o cherigi m sanyoori bupii zu, ama, Naawunni mi bi ti o nye daama niŋi ma daaŋu. 8Jemani zaa ka Leban daa n si n ti yeli ni buŋkoochericherisi la n niŋi e sanyoobu, a zaa si n ya n dogi, a dogirini binchericherisi. O n lee n yeli ni pimparaŋa, buŋkobseesi niŋa n too booma n niŋi e sanyoori, buŋkobiri maa zaa yi lee n dogirini lala biisi. 9A zu, Naawunni deeni ya ba buŋkobiri maa ti ma.
10“Buŋkobiri maa duubu jemani, m daa zaasini zaasim, a nye maa, gbeesi dima la daa n bani chericheri, ka seesi gba mari booma. 11Zaasim maa puwa, Naawunni malaaka booli yeli ma, ‘Yakubu.’ Ma sagi, ‘Mani n ŋa.’ 12Malaaka maa yeli ma, ‘Nyaasi, gbeesi dima la n duura la bani chericheri, ka seesi niŋa mari booma, m nye bunso zaa Leban ni niŋini i. 13Mani n niŋi Naawunni so n daa n nyisi m maŋŋa wusi i yi Betel la, seela e n daa n kpaa kpaam duligi kugiri, ka digili noori ti ma la. Pimparaŋa, yi kpe, a gaa tiŋgbanso niŋi ba n dogi i la.’”
14Niŋi n na, Rachel ni Liya yeli Yakubu, “Ti bi lee n mari kapete zaa yi ti ba kapete puwa. 15M ba nyaasira ti ni maa saamba, o koosi ti di. 16A zu, bunso zaa Naawunni n dee n yi ti ba saani niŋini ti nini zaa biisi bini. A kpali lala zu, niŋi bunso zaa Naawunni n yeli e niŋi.”
17Niŋi n na, Yakubu naa o poga ni biisi ziili nyogimasi niŋi, 18ka kpagi o buŋkobiri zaa pa yiya, a ni binseesi zaa o n daa nye, a yi Mesopoteemiya paaligu paasi n gaa o ba Yisaaka saani, Keenan paaligu.
19Poin ka ba yi, Leban daa n wa ti ŋmaasirini o peeri koba, ka Rachel zu o ba laanta buga. 20Yakubu gba daa n yomsini Leban, so n niŋi Aram daba la, o bi kpabira o baŋŋi maa ba warini. 21A kpali lala zu, Yakubu daa n naani o bunso zaa zo n wa ti du mogikarigu, so ba n boona Yufireeti la, a naa o zu kpa Giliyadi pelli, seela zoori ni be ga la.
Leban kari Yakubu bobiri
22Yakubu n daa zo maa dabaa ta daari, poin ka Leban wumi maa o zoya. 23Niŋi n na, Leban mari o niriba kari n pa Yakubu zu, dabaa ayapoin daari poin, ka o paag u, a yi Giliyadi paaligu, seela zoori n be ga maa.
24Dindaari yiiŋu, Naawunni nyisi o maŋŋa wusi Leban, a yi zaasim niŋi, ka yeli u, “Dasi, ka da pa togsi yatogidagu zaa ŋmeŋsi u.” 25Yakubu daa sabini o gbana suga yi Giliyadi zoori puwa, nisaaniŋi gbagba maa n na Leban gba ni o yidima sabi ba gbana suga.
26Niŋi n na, Leban boosi Yakubu, “Wula zu n na e yomsi ma, a mari m bipunsi zo maa ba n gbaa daaba yi toowa niŋi. 27Wula zu n na e sogi n zo, ka bi yeli ma? Ka e di kali ma ni, m di n naa binŋmeera ŋme, a yiimi n beeli i soori. 28E mi bi lee n ti ma mugisi m yaŋsi, ka kali ba ni ba madima, e wusi zolim ga. 29M mari daama, m di n ti ba namsi i, ama, soosila yiiŋu, e ba Naawunni la, yeli ma ni m dasi, ka da pa ti togsi yatogibee zaa ti i. 30M baŋiya maa e zoni, e ba yiri weebu yela n moog e nufu, ka wula n na e zu m yiri buga?”
31Yakubu yeli Leban n ŋa, “M daa zora i ni dabeem, ka fe maa, ka m yeli i, e ni fa e bipunsi. 32Ka e nye e buga ŋa yi ti yindaana zaa saani, a daana bi daga o di nyevuri. Nyaasi m binaa zaa puwa, ka e yi nye bunso n niŋi e toori, e nyisima.” Yakubu mi daa n bi baŋŋi maa Rachel n zu o ba buga maa.
33Leban kpe Yakubu gbana suga dii, a yuligi n kpabira o buga, a ni Liya ni ba bipogiba diisi zaa n na o kpe. A nyaaŋa, o kpe Rachel sugiri puwa.
34Rachel mi daa n naani o ba buga maa niŋi o nyogima kogu gbinniŋi, ka zi a niŋi. Niŋi n na, Leban nyaasi gbana sugiri maa zaa puu nyem, o bi nye bunso zaa. 35Rachel yeli o ba Leban, “Jaande, da pa ti je suuri niŋi ma, a kpali ni bi nyisigi n za e yii zu, m pegirini.” Niŋi n na, Leban nyaasi seela zaa, ka bi nye o yiri buga maa.
36Yakubu je suuri niŋi Leban, ka boosi u, “Yabee bo n na ma niŋi i, e kpali lala zu kari n pa m zu? 37Pimparaŋa, e n nyaasi m bini zaa puusi, bo n na e nye, ka o niŋi e toori? Bunso zaa e ni nye, ka o niŋi e toori, e naag u digili so zaa, a ni e niriba ba nye, ka nye so n mari yamonsi.
38“M nini ni ba niŋi, yuma pisiyi ŋa zaa, m na bi ku e pedaa koo budaa zaa ŋobi, ka e penyaana ni bunyaana mi bi saasi n basi. 39Ka moo puu buŋkoowa yi gbaag e buu koo pee, mani n yi yo o samini. Buŋkoowa so zaa ba n daa n yi zu, yiiŋu koo wuntooŋu, e yi tini ma yo o samini. 40Jemanso wuluŋu ni waari n daa n kuura ma, ka ma daa n ki tee n gbisi. 41N ŋa beebu puu ma daa n be, a yi e saani yuma pisiyi. M tumi i yuma pii ni anaasi poin, ka nye e bipunsi bayi naa, yuma ayoobu n na ma lee n nyaasi e buŋkobiri, ka m gba mi nye m toori, a ni ŋama zaa, e cherigi m sanyoori bupii zu. 42Ka Naawunni, so m ba dima, Ibrahim ni Yisaaka ni daa n tumina la, di ka m saani, e di kari ma basi nuyoosi, ama, Naawunni nye m nam, a ni seema ni tumi i, ka yiiŋu la, o kpaasi e tubiri.”
43Niŋi n na, Leban yeli Yakubu, “E pogiba ŋa niŋini m biisi, ka e biisi a gba mi niŋini m yaŋsi, buŋkobiri ŋa gba niŋini m bini, binseesi e nyaasira ŋa zaa niŋini m bini, ama pimparaŋa, wula ma lee n ya n niŋi m bipunsaa ni ba biisaa yela? 44A zu, m niŋini siri ta, m nini ti digili noori ti taaba, o niŋi toŋine ti sunsuuniŋi.”
45Niŋi n na, Yakubu naa kugiri sabi, a duligi nisaaniŋi. 46O n niŋi n ŋa baasi, o yeli o nyaaŋa dima, ni ba laŋsi kuga pa taaba niŋi. Ba laŋsi a pa taaba niŋi, ka ba zi n begi kuga maa, a di.
47Leban daa n digilini nisaaniŋi yuuri Jaga Sahaduta, ka Yakubu gba mi digili nisaaniŋi yuuri Galiidi. 48Niŋi n na, Leban yeli Yakubu, “Kuga ŋa n laŋsi n do ŋa n niŋi ti toŋine zinaa.” A zu n na ba daa n digili niŋi Galiidi la. 49Leban gba yeli, “Naawunni o nyaasira ti zaa jemanso ti n ya n barigi taaba ŋa.” A zu, o yuyindaana n daa n niŋi Mizipa.
50Leban yeli, “Ka e si n namsira m biisaa, koo a naa poga paasi ba niŋi, halli ti n barigira taaba ŋa zaa, teesira maa Naawunni n nyaara ti.”
51Ŋama nyaaŋa, Leban lee n yeli Yakubu, “Kuga ŋa ni laŋsi n do ŋa, a ni so m ni sabi a, n niŋi bunso n ba m nini sunsuuniŋi. 52Kuga ŋa n za n ti ti naŋgbandigiligu maa toŋinesi. M ki gali ŋama zaa nyaaŋa, a namsi i, e mi gba e da pa ta, a ti namsi ma. 53Ibrahim ni Naho Naawunni la ni di ti seriya.”
Niŋi n na, Yakubu za Naawunni so, o ba Yisaaka ni daa tumina la, yuuri niŋi, a pe maa o ni pa ba naŋgbandigiligu maa niŋi. 54O ku buŋkoowa nyisi sariga, a yi zoori maa zu, ka booli o dogiriba zaa ba ti di. Ba n ti di n baasi, ba do zoori maa puwa.
55A n kaa bee, Leban nyisigi, a mugisi o yaŋsi, a ni o bipunsi la, ka nafa ba, ka pori n kuli o yiri.",https://www.bible.com/bible/1499/GEN.31.HAG
PIILIGU 32,"Yakubu kaasi n tuusi o beeri Isawu
1Niŋi n na, Yakubu daa lee n naa soori wara, Naawunni malaakasi ti paag u. 2O n si n nye ba, o yeli, “Naawunni ziiziya n ŋa.” Ka digili niŋi yuuri Mahanayim. 3Niŋi n na, Yakubu tumi o tumusi, ba pa yii we o beeri Isawu saani, a yi Seya n ba Idom paaligu.
4Yatogso o n naa ti tumusi maa ba wa ti ti o beeri la n niŋi, ni ba yeli u, ni o nachiima, Yakubu, so n daa n ba Leban saani yuu, ka bi chena yiri la n na. 5Ni o marini naagi, buŋsi, peeri, buusi, a ni gurunsi dabsi ni pogiba, ka o suusira i maa e zo u nimbaa.
6Tumusi maa n pori n ta, n ŋa n na ba yeli Yakubu, “Ti wa ti yeli e beeri Isawu, o mari niriba kobsinaasi tuusira i.”
7Niŋi n na, dabeem ni sufusaaŋu gbaa Yakubu, a zu, o barigi o niriba la ni buusi, peeri, naagi, a ni nyogimasi tulum buyaayi zu. 8A kpali bo, o feni maa, ka Isawu ti zabi n nyaŋŋi tulum buluŋko, seesi n che la ni sogi n zo.
9Niŋi n na, Yakubu suusi Naawunni, “M yaadaba Ibrahim ni m ba Yisaaka Naawunni, m yidaana, nyini n daa n yeli ma, ni m pori n gaa m paaligu, m niriba saani, e ni ti bunso zaa chaŋŋi nene ti ma. 10Mani e guruŋu di bi daga e niŋi ma bunso ni nye ŋa, e kpabirisim ni e yamonsi n ka baasigu so e wusi a. M daa n duni Joodan mogiraa ni daŋkpalli ko, ama, zinni, m niriba ni m buŋkobiri ba tulum buyi zu. 11A zu, m suusira i ni e moligi ma yi m beeri Isawu nuusi niŋi. M zorini dabeem maa o chena o ti zabi m ni pogiba ni biisi toowa. 12Ama, nyini n daa n yeli ma, ni e n ti m loobi bindaana, ka ti m baligu saligi maa teeku puu tambisigu seesi di n ki tee n kaali.”
13Yakubu daa doni niŋi kaa bee, ka nyisi binseesi o naa wa ti pi o beeri Isawu piini. 14O daa nyisini bunyaana kobsiyi, gbeesidima pisiyi, penyaana kobsiyi, a ni pedaasi pisiyi, 15nyogimanyaana pisita a ni a biisi, naginyaana pisinaasi a ni nagidaasi piiya, buŋnyaana pisiyi ni bindaasi piiya. 16O daa n nyisini buŋkobiri yiri zaa kpagira, ka yeli ba, “Ya pa ma yii wara, ka ti taaba lagima.”
17Niŋi n na, o yeli o guruŋtumusi maa yipaara, “Ka m beeri Isawu tuusi ya soori, ka boosi i, ‘E yidaana n niŋi ŋani?’ koo ‘Ya n na e wara?’ koo ‘Ŋani buŋkobiri n ŋa?’, 18e yeli u, ‘A niŋini e nachiima Yakubu bini, o tumi ti, ni ti naa n ti ti i, ama o gba ba nyaaŋa chena.’”
19Lala yatogiraa gbagba n na o naa n ti tumusi bayi daana maa gba, a ni bata daana maa, ni ba zaa ba yeli o beeri Isawu. 20Ya daŋŋi n yeli u, “E nachiima Yakubu ba nyaaŋa chena.” Yakubu daa feni maa, “Ka o naa n ŋa piini pa yii wa ti ti o beeri Isawu, o puu ni peligi, ka o deeg u nuusi ayi.” 21A zu, o ti ni piini ŋa pa yiya, ka ba do nisaaniŋi.
Seema Yakubu ni Naawunni n daa n mo n ŋa
22Dindaari maa yiiŋu, Yakubu mari o pogiba bayi ni o pogibilisi bayi, a ni ba biisi pii ni yinni, a loo n du Jabok mogiri. 23O n mari ba du mogiri maa baasi, o pori n ti mari o bunso zaa n che du. 24A nyaaŋa, o ko pori n ti ba o ziizii maa, dindaari yiiŋu maa. Dabso ti mari u moora, halli bee ti kaa.
25Lala daba maa n nyaasi, ka o ki tee n nyaŋŋi Yakubu, o salli Yakubu kpiiligu, o kpiiligu maa furisi. 26Niŋi n na, daba maa yeli Yakubu, “Cheli m gaari, bee kaaya.” Yakubu yeli u, “M ki ti e gaa, ama e nafa ma ni.” 27Daba maa boosi u. “E yuuri?” “M yuuri n niŋi Yakubu.” 28Niŋi n na, daba maa yeli u, “Za zinaa wara, e yuuri bi lee n niŋi Yakubu, e yuuri n niŋi Izireel, a kpali bo? E ni Naawunni ni niriba n mo, e nyaŋŋi ba la zu.” 29Yakubu yeli u, “Wusi ma e yuuri.” “Bo zu n na e kpabira e baŋŋi m yuuri?” Ka nafa Yakubu. 30Niŋi n na, Yakubu yeli, “M nye Naawunni nufu niŋi, ka ma na mari nyevuri.” A zu, Yakubu digili niŋi yuuri Peniyel.
31Wuluŋu daa n pusini poin, ka Yakubu yi Peniyel, ka kpagsira o kpiiligu la niŋi. 32Halli a ti yinni zinni, n ŋa zu n na Izireel dima bi dira buŋkoo gberi tomu ziya, a kpali Naawunni ni daa n salli Yakubu kpiiligu la zu.",https://www.bible.com/bible/1499/GEN.32.HAG
PIILIGU 33,"Yakubu ni Isawu tuusi taaba
1Yakubu daa n nyaasi, ka nye Isawu ni o niriba kobsinaasi n chena, a zu, o barigi o biisi la ti Liya, Rachel a ni ba bipogiba bayi la. 2O ti bipogiba bayi la ni ba biisi pa yiya, Liya ni o biisi pa, ka Rachel ni Yisifu pa nyaaŋa. 3Ba n ti paagira o beeri, Yakubu gaa yii wa ti gba u tiŋŋa buyapoin.
4Isawu chee n ti ŋaami u tabi o puwa, a naag o kpuŋkpama vili o nuŋgori, ka mugisi u, ka ba zaa kumina. 5Niŋi n na, Isawu nye pogiba ni biisi la, ka boosi u, “Ya saani dima n ŋa?” Yakubu yeli u, “Biseesi Naawunni n zo e nachiima nimbaa, ka ti u n na la.”
6Bipogiba la ni ba biisi ti gba tiŋŋa. 7Seesi n lee n pa, Liya ni o biisi ti gba tiŋŋa. A baasigu, Yisifu ni Rachel gba ti gba tiŋŋa. 8Isawu boosi u, “Ka buŋkobseesi ni tuusi la mini, bo n na a mi wusi?” Yakubu yeli u, “M yidaana, e piini n na, m nye seema ti mabiilim di n gbaa taaba.”
9Isawu yeli u, “M sunzo, m sali n mari buŋgbaliŋu, mari e bini.” 10Yakubu suusi u, “Jaande, ka a yi peligi e sufu maa ni za e saana, dee piini so ni ma n ti ti i ŋa. Seema ni si n za e saani a, a niŋini maa ni za Naawunni saani. 11Jaande, dee binseesi ni ma n ti ti i ŋa. Naawunni zo ma ni nimbaa, ka ti ma bunso zaa ni kpabira.” A kpali Yakubu n suusi Isawu zu, o deeg a.
12Isawu yeli u, “Niŋi siriya ti gaari, m ni pa i yiya.” 13Ama Yakubu yeli u, “M yidaana, e baŋiya maa biisaa na ka kpeeŋu, ka a daga maa m dasi penyaana ni naginyaana seesi n na mari bibaala la niŋi. Ka ti si n kari a kpeeŋtiri dindaluŋko lala, buŋkobiri maa zaa ni kpi. 14A zu, m yidaana, paara e nachiima yiya, ka m mari buŋkobiri la ni biisi maa chaŋina boinboin, a ti paag i yi Idom paaligu.”
15Isawu yeli u, “M ni ti e ni m niribaa seesi ya chena.” Yakubu yeli u, “Da niŋi lala. O bi tiri n ti, m si n kpabira ni m nye seema e sufu n peligi m niŋi.” 16A dindaari zaa n na, Isawu daa n pori n gaa Idom. 17Yakubu gaa Sukoti me dii, ka maali o buŋkobiri beebu ziisi. A zu n na ba boona nisaaniŋi Sukoti la.
18Yakubu n yi Mesopoteemiya paaligu la, o paa Sekem n niŋi Keenan dima tiŋŋa, a ni alaanfiya, ka sabi o gbana suga, a zi nisaaniŋi, a leeli tiŋŋa maa. 19Yakubu dani tiŋgbaŋŋu maa yi Hamo, so n niŋi Sekem ba, biisi saani. Gbitisi koowa n na o da u.
20Nisaaniŋi n na Yakubu me Naawunni sariga daaŋu, ka digili u El-Elohe Izireel.",https://www.bible.com/bible/1499/GEN.33.HAG
PIILIGU 34,"Ba bibi Dayina kpabi
1Dindaso n na, Dayina, so n niŋi Yakubu ni Liya bipuŋŋu la, yi n gaa o taaba pogiba saani yi tiŋŋa maa puwa. 2Niŋi n na, Sekem, Hamo so n niŋi Hivati nira, ka niŋi paaligu maa naaba biduwa, nye Dayina, ka gbaag u wa ti bibi u kpabi. 3Ama, o n nye bipuŋŋu maa, o yela peri u ga, o togsi u kpabirisim yela, a kpabira maa o loobi o poga. 4Sekem yeli o ba Hamo, “Naa bipuŋŋaa ti ma, o niŋi m poga.”
5Yakubu n wumi maa ba saami o bii Dayina la, ka o biduusi na mari o buŋkobiri ba moopuwa, o na muuri yelli maa, a ti paa jemanso ba n ta yiri. 6Niŋi n na, Sekem ba Hamo wa ti togsi Yakubu saani. 7Yakubu biduusi n yi moo puu ta, ba wumi yaso n niŋi maa, sufusaaŋu ni suuri gbaa ba ga, seema Sekem n niŋi n ŋa ŋaaba yelli, a yi Yakubu biisi puwa, a kpabi Yakubu biya, yaso n di n bi daga o niŋi.
8Hamo yeli Yakubu, “M bii Sekem kpabira e bipuŋŋaa ga. Jaande, naag u ti u, o niŋi o poga. 9Ti naagira taaba, ya ti ti naagira ya bipunsi, ka ya gba ya naagira ti bipunsi. 10Ya ni tee n zi tiŋgbaŋaa niŋi, ya niŋi bunso zaa ya n kpabira. Ya zi o niŋi, a dira yawu, a nye bindira yi o niŋi”.
11Niŋi n na, Sekem yeli Dayina ba ni o sunzodabisi, “Ya paasi m niŋi, ka bunso zaa ya n kpabira, m ni ti ya. 12Ya wusi ma samiso n di n yo poga maa zu, seema zaa ya n kpabira samini maa sagi, m ni yo. Ka ya ni sagi n naag u ti ma n na la.”
13A kpali ba n sagimi ba sunzopoga Dayina zu, Yakubu biduusi yomsi Sekem ni o ba Hamo. 14Ba yeli ba, “Ti ki tee n niŋi lala, ti ki tee n naa ti sunzopoga ti daba so yoori n bi ŋma, o lala n niŋi ŋaaba ti ti. 15Ti ni zaali ya zaaligu luŋko, a maa, ya ba seema ti ni be ŋa, dabsi zaa ba ŋma ba yoya. 16Lala wune, ti ni naa ti bipunsi tira ya, ka ti gba ti naagira ya bipunsi. Ti zi ya puwa, ti ni ya zaa ti loobi luŋko. 17Ama, ka ya yi bi sagi maa, ya ni ŋma ya yoya wune, ti ni mari ti sunzopoga gaari.”
18Bunso ba n yeli maa ŋmaani yasuŋŋu ti Hamo ni o bii Sekem. 19Bipollaa, so n niŋi jilima zaa daana, a daga, a yi o ba laanta, o bi lee n mari yela maa seema ba n yeli maa yuu, a kpali, o daa n kpabira Yakubu bipuŋŋu maa ga.
20A zu, Hamo ni o bii Sekem yi n gaa tiŋŋa maa voori noori, seela ba n laŋsira, ba wa ti togsi n ti tiŋŋa maa dima. 21Ba yeli ba, “Niribaa niŋini nivumansi ti ti, ya cheli ti ti ba zi tiŋgbaŋaa niŋi, ba dira yawu, zii maa yeligiya ba n di n zi, ti ni tee n naagira ba bipunsi, ka ba gba ba naagira ti bipunsi. 22Niriba maa ni sagi ti ni ba ti zi maa nivu luŋko, ka ti sagiya maa ti ni ŋma ti yoya, a maa barima. 23Ba buŋguuna ŋa ni ba bindaalim binaa zaa ki loobi ti bini? A zu, ya ti ti wumi n ti ba, ka ti ni ba ti zi”.
24Niseesi zaa ni laŋsi maa wumi n ti Hamo ni o bii Sekem, ka daba zaa n ba tiŋŋa maa puu ŋma ba yoya.
25Dabaa ata nyaaŋa, jemanso niriba maa zaa ni ba beerim niŋi, Yakubu biduusi bayi, Simiyon ni Livai, Dayina sunzodabisi naa ba tokobisi kpe tiŋŋa maa puwa, seema niriba maa ni bi fe, a ku ba dabsi zaa nyem. 26Ba ku Hamo ni o bii Sekem, ka kpe Sekem dii mari Dayina yi n gaa.
27Niriba maa kuubu nyaaŋa, Yakubu biduseesi n che la kpe tiŋŋa maa puu nye kpiinsi maa, ka kaasi ba kapete bini, a kpali ba n sagimi ba sunzopoga la zu. 28Ba gbaa ba peeri, buusi, naagi, a ni buŋsi ni bunso zaa n ba tiŋŋa maa puwa, a ni ba puuri niŋi. 29Ba naa ba bindaalim bini zaa, a ni ba pogiba ni biisi, a kaasi ba diisi puu bini zaa, a di ba afuwa.
30Niŋi n na, Yakubu yeli Simiyon ni Livai, “Ya kpabi yela ti ma, ya ti ma yubee yi niseesi n ba tiŋgbaŋaa niŋi, Keenan dima ni Periziti dima balisaa. Ti bi zoo, ba wune si n laŋsi taaba, ba ni ku ma, m ni m laanta zaa ni muri.”
31Ba yeli u, “Seema o n niŋi ti sunzopogaa, a maa jagimilo ŋa, o veela?”",https://www.bible.com/bible/1499/GEN.34.HAG
PIILIGU 35,"Yakubu pori n gaa Betel
1Niŋi n na, Naawunni yeli Yakubu “Nyisigi n gaa Betel wa ti zi, ka me sariga daaŋu ti mani Naawunni, so n daa n ta e saani, ka e daa n kpali e mabii Isawu zu zora la”. 2Yakubu yeli o laanta dima zaa, “Ya naa ya buga zaa basi, ka niŋi ya maŋsi nyem, a cherigi ya bimpinna. 3Ka ya ta ti gaa Betel. Nisaaniŋi n na, ma ya n me sariga daaŋu ti Naawunni, so n daa n wumi m suusigu, jemanso ni daa n ba sufusaaŋu niŋi, ka ba m saani seela zaa ni wara”. 4A zu, ba naa ba buga ni ba kundesi zaa ti Yakubu, o pi a, a yi tikarigu gbinni, a leeli Sekem.
5Niŋi n na, ba yi soori, Naawunni ti dabeem gbaa tiŋseesi n poli n jili ba maa zaa, lala zu, nira zaa bi kari n pa ba zu. 6Yakubu ni o niriba maa zaa ta Luzi (Betel n na la), a yi Keenan dima tiŋgbaŋŋu niŋi. 7Nisaaniŋi n na, o me sariga daaŋu, ka digili u El-Betel, a kpali, nisaaniŋi n na Naawunni daa n nyisi o maŋŋa wusi u jemanso o n daa n kpali o beeri zu zora la.
8Niŋi n na, Rabeeka bipoga Debora kpi, ba pi u tikarigu gbinni, a yi Betel falimini puwa. A zu, ba boona nisaaniŋi Kumsi Tiya.
9Yakubu n daa n pori n yi Mesopoteemiya ta la, Naawunni lee n maali n nyisi o maŋŋa wusi u, ka nafa u. 10Naawunni yeli u, “E yuuri n niŋi Yakubu, ama, ba ki lee n boona i Yakubu, pimparaŋa ba ni boona i Izireel.”
11Naawunni yeli u, “Mani n niŋi Naawunni, kpeeŋu zaa daana, dogi n wasi n paali ziya. E baligaa niŋi n na balidamta ni nadima ya n yi. 12Tiŋgbaŋaa m ni daa n naa n ti Ibrahim ni Yisaaka la, m naag u ti i, ka m ni naag u ti e yaŋsi”. 13Niŋi n na, Naawunni yi seela o n togsi o saani maa gaa saazu.
14Yakubu naa kugiri sabi seela Naawunni n togsi o saani la ti u, ka kpaa buŋŋuura sariga pa o niŋi, ka lee n kpaa kpaam pa o niŋi. 15Yakubu digili seela Naawunni n daa n togsi o saani la yuuri Betel. (O gbinni n niŋi, Naawunni laanta.)
Benjamin dogim ni Rachel kum yela
16Yakubu ni o nyaaŋa dima n daa n yi Betel wara Efirata, ka na bi leeli. Niŋi n na, dogim paa Rachel, dogim maa mi daa n ba toom ti u. 17O dogim maa n daa ba toom maa zu, pogiso n deegira dogim maa yeli u, “Rachel, da zora dabeem, biduu n na e lee n nye.” 18O n digili bii maa yuuri Benoni, o vuusini o baasigu vuusim, ka kpi. Ama bii maa ba digili o yuuri Benjamin. 19A zu, Rachel daa n kpini yi Efirata soori, ba pi u sogbarimini. (Efirata, Betiliham n na la). 20Yakubu daa n naa kugiri sabi o kaa zu, a ti yini zinni, kugiri maa na sabi Rachel kaa maa zu.
21Niŋi n na, Yakubu lee n maali n nyisigi nisaaniŋi naag o gbana suga wa ti gali Migdal-Eda, a sabi.
22Jemanso Yakubu n daa n zi nisaaniŋi paaligu maa n na, Rubin kpabi o ba pogibila Biliha, o ba n wumi lala yelli maa, o suuri nyisigi.
Yakubu biduusi pii ni bayi yela n ŋa. 23Liya biisi n ŋa: Rubin, Yakubu bikpeema, Simiyon, Livai, Juuda, Isaka, a ni Zebulun. 24Rachel biisi n ŋa: Yisifu ni Benjamin. 25Rachel bipoga Biliha biisi n ŋa: Dan ni Nafitali. 26Liya bipoga Zilipa biisi n ŋa: Gadi ni Asa. Yakubu biisi n na la, seesi ba n daa dogi, a yi Mesopoteemiya.
Yisaaka kum yela
27Niŋi n na, Yakubu pori n gaa o ba Yisaaka saani, a yi Mamiri, a leeli Kiriyaf-Aba (Hebiron n na la) seela Ibrahim ni Yisaaka n daa n be. 28Yisaaka daa n dini yuma koowa ni pisinii. 29Niŋi n na, o vuusi o baasigu vuusim, a ka niŋi, a gaari o yaadima saani, ka o kurigiya nene. O biisi Isawu ni Yakubu pi u.",https://www.bible.com/bible/1499/GEN.35.HAG
PIILIGU 37,"Yisifu zaasima
1Yakubu daa n zinni Keenan tiŋgbaŋŋu niŋi, seela o ba n daa n zi, a niŋi saana la. 2Yakubu ni o biisi yela n ŋa.
Yisifu yuma pii ni ayapoin bipolli. O ni o beseesi n niŋi Biliha ni Zilipa biisi, o ba pogiba, nyaasira peeri ni buusi. Yisifu ti ti o ba baaru dagiri yi ba pelli.
3Yakubu kpabira Yisifu ga, a gaari o biisi maa zaa, a kpali, o kurigirisim jemani n na o dogi u, o se tagite wogili so n veela ga ti u. 4Jemanso o beya n nye maa ba ba kpabira u gaari ba, ba chisi u, ka bi togsira o saani kpabirisim yatoga.
5Dindaso, Yisifu zaasi zaasim, ka togsi o yela ti o beya maa, ba chisi u ga paasi. 6O yeli ba, “Ya wumi m zaasimaa. 7Ti zaa ba ni pu, a leera chi kapaasi, noba maa niŋi, m toori nyisigi n damsi n za, ka ya bini mi ti poli n jili u, ka dobi u tiŋŋa.” 8O beya maa boosi u, “E wusini maa, e ni niŋi ti naaba, ka nyaasira ti?” Ba chisi u ga paasi, kpali o zaasim la ni seema o n yeli la zu.
9O lee n maali n zaasi zaasim, ka yeli o beya, “Ya wumi, m lee n zaasini zaasim, ŋala wune, wuluŋu, ŋmeriga, a ni ŋmeribiisi pii ni yinni n ti dobi ma tiŋŋa.” 10O n poli n wusi o ba seema o n yeli o beya la, o ba tasi u, ka boosi u, “Bo zaasim n na e zaasi lala? Yamonsitiri, m ni e ma ni e beya ŋa zaa ni ti dobi i tiŋŋa?”
11O yela daa n marini o beya la pubeerim, ama o ba wune daa n naani yela maa niŋi o fere niŋi.
Yisifu beya koosi u
12Dindaso Yisifu beya daa gaa Sekem, a wa ti nyaasira ba ba buŋkobiri. 13O ba Yakubu daa n booli u yeli, “E beya ba Sekem, a nyaasira buŋkobiri, m ni tumi i ba saani.” Yisifu sagi, “To.” 14“Gaa n wa ti nyaasi e beya maa alaanfiya, a ni buŋkobiri maa ni ba seem, ka pori n ti yeli ma bunso n ba niŋi.” O ba tumi u, o yi Hebiron nantaŋŋu puu chaŋŋi n we Sekem.
15O n daa n paa, ka chaŋŋi n kpabira o beya maa yi moo maa puwa, dabso daa nye u, ka boosi u, “Bo n na e kpabira kpe?” 16Yisifu yeli u, “M beya n ta kpe, jaande, ka e baŋŋi seela ba ni ba buŋkobiri ni be, e wusi ma.”
17Daba maa yeli u, “Ba lee n ka kpe, m daa wumi ba n yetira taaba, ni ba gaa Dodan tiŋŋa.” Niŋi n na, Yisifu kari ba bobiri gaa Dodan tiŋŋa maa, a paa ba niŋi. 18O daa na bani wogila chena, ka o beya maa nye o n chena ba saani. Ba niŋi naŋgbanluŋko maa, ka o yi ta, ba ku u.
19O n chena maa, ba yeli taaba, “Zaasim zaasira la n chena la. 20Ya cheli ti ku u lobi n niŋi bulukuuma ŋa yindaana niŋi, ka ti wa ti yeli moo puu buŋ n gbaag u, ka ti nye bunso n lee n ya n yi o zaasim niŋi.” 21Rubin n wumi n ŋa, o niŋi aniya, seema o n di n niŋi n moligi biyaa yi o beya ŋa saani. Ka yeli ba, “Ti da ku u. 22Ya da kpaag o zeem. Ti naag u lobi n niŋi bulukuuŋaa yindaana niŋi, moogaa puwa, ka da siisi u.” O daa n yelini n ŋa, lala jemani o ni nye daama moligi u, ka mari u wa ti ti o ba.
23Yisifu n daa n ti paa o beya maa saani, ba gbaag u, ka pirigi o tagite wogiliso, o n daa n pili maa. 24Ba naag u lobi n niŋi bulugu so koom n ka niŋi. 25Ŋama nyaaŋa, ba zi tiŋŋa ba di bindira, ka nye Isimeel baligu yawdiriba seesi n yi Giliyadi, a wara Yijipiti. Yawdiriba ŋa nyogimasi daa n zinni tulalesi, dugisi, a ni buŋŋusa baligu baligu. 26Juuda boosi o mabiisi maa, “Bo tono n na ti ya n nye, ka ti ku ti sunzo ŋa, ka naag o yela sogi? 27Ti koosi u ti Isimeel dimaa, o so ti n ku u, koo, a niŋi u daaŋu. Ti sunzo n na, ka ti niŋi zeem luŋko.” Niŋi n na, o taaba maa wumi seema o n yeli maa. 28Jemanso Isimeel yawdiriba ŋa n ya n ti gaari, o beya maa darigi u nyisi bulukuuŋu la puwa, a koosi u gbitisi pisiyi ti ba, ba mari u gaari Yijipiti.
29Niŋi n na, Rubin daa n lee n pori ta bulugu maa ziya, ka bi nye Yisifu yi o puwa, sufusaaŋu gbaag u, o darigi o bimpinna kasigi. 30Ka we o sunzoba la saani, a wa ti boosi ba, “Biyaa lee n ka bulugu maa puwa? Wula n na ma ya n niŋi?”
31A zu, ba gbaa buu korigi, a naag o zeem sariga Yisifu tagite wogili maa, 32ka naag u kuli, a wa ti wusi ba ba, ka boosi u, “Nyaasi, bunso ti ni nye, e bii la tagite n ŋa? Koo ka wune n na?” 33O nyaasi u, ka baŋŋi u, ka sagi, “Mm, m bii maa tagite n na, ama moo puu buŋ n gbaag u toog u ŋobi.”
34Niŋi n na, Yakubu darigi o bimpinna kasigi, ka naa sufusaaŋu bimpinna pili, a kumi o bii maa kuuri ga. 35O biduusi ni bipunsi zaa daa n ti maagira o sufu, o zagsi, ka yeli ba, “M ni sufusaaŋu ni kumsi n ni gaa kaa puwa, a zu, o ba kpali o zu kumina.”
36Jemanso yawdiriba la n daa n da Yisifu maa, ba mari u gaa Yijipiti paaligu, a koosi u ti daba yindaana, ba n boona Potifa. Dabaa daa n niŋini Yijipiti paaligu zaa naaba guuriba la kpeema.",https://www.bible.com/bible/1499/GEN.37.HAG
PIILIGU 39,"Yisifu ni Potifa poga yela
1Isimeel baligu dima n daa da Yisifu la, ba mari u gaa Yijipiti paaligu, a koosi u ti dabso ba n boona Potifa. Dabaa daa n niŋini Yijipiti paaligu zaa naaba guuriba la kpeema. 2Duuma daa n bani Yisifu saani, o yela wara yiya, o ba o yidaandaba Yijipiti nira maa laanta. 3O yidaandaba nye maa Duuma ba ni o saani, ka bunso zaa o n niŋina, Duuma tira u nyaama.
4Yisifu yela paali o nufu, o naag u zaali wune Potifa zaa ziya, o naag o laanta ni bunso zaa nyem pobi o nuusi. 5Jemanso o n naag o laanta ni o bunso zaa pobi o nuusi la, Duuma nafa Yijipiti nira maa laanta maa zaa, a kpali Yisifu zu. Nafa maa daa n ba ni Potifa bunso zaa niŋi, o laanta ni o pu zaa.
6A zu, o naa bunso zaa o n mari ti Yisifu nyaasira, o n si n ti Yisifu nyaasira a, kpeemaa bi lee n niŋina sen zaa, ama bindira dirisim ko. Yisifu daa n meya nene, ka veela nachiima. 7A n ti paa jemani yinni, o yidaana poga nyaasi u, ka yeli u, “Ti mari ma do.” 8O zagsi, ka yeli u, “Nyaasi, m yidaana bi lee n niŋina bunso zaa yiri a puwa, a kpali bunso zaag o n mari, o naani a zaa pobi m nuusi. 9Nira zaa n bi lee n gaari ma laanta ŋa puwa. Bunso zaa n ka laanta ŋa puwa, ka m yidaana bi naa n pobi m nuwa, ama, e ko, a kpali, o poga n niŋi i. Wula n na ma ya n niŋi yadagaa, ka niŋi yabee kpe Naawunni niŋi.?” 10Bee zaa, o yetirini Yisifu ni o mari u do, o mi zagsi, ka bi kpabira o kpatira u.
11Dindaso, o kpe laanta, o tumi o tuma, ka yiri maa puu gurunsi maa yindaana zaa ka niŋi. 12Poga maa ti gbaa Yisifu tagite, ka yeli u, “Ti mari ma do.” O chee n yi dii maa puwa, ka che tagite maa pobi o nuusi. 13Poga maa n nye seema o n pirigi o tagite basi u, ka yi n chee la, 14o booli o laanta maa gurunsi, a ti yeli ba, “Ya nyaasi, Hiburu biyaa m sira n ma n ta ŋa nyaasira tini jaga, o ya n ti puri ma ni, ma chaari kpeeŋu. 15Jemanso o n wumi ni chaari kpeeŋtiri, a kpabira faara la, o chee n yi, ka che o tagite ŋa basi.”
16O naa tagite maa zaali n guri Yisifu yidaandaba o ta. 17O yeli o sira, “Hiburu bii la e n ma n ta la, ya n ti puri ma ni. 18Ama, ni si n chaari kpeeŋutiri, o naag o tagite basi, ka chee n yi.” 19O yidaandaba n wumi seema o poga n yeli u, “E guruŋu maa n niŋi ma seem n na la,” o suuri nyisigi u ga. 20Yisifu yidaana naag u wa ti niŋi diyoorigu puwa, seela naaba n yoora o niriba, Yisifu daa bani diyoorigu maa puu gba, 21ka Duuma daa n ba o saani, ka wusira u o nivumantiri, a ti niso n nyaasira diyooriba maa kpabira o yela. 22A zu, kpeema maa naa bunso zaa yi diyoorigu maa puu pobi Yisifu nuusi, wune n daa n niŋi tuma maa yipaara. 23Kpeema maa bi lee n nyaasira Yisifu yela niŋi, a yi tuma maa pelli, a kpali Duuma daa bani Yisifu saani, ka ti o yela wara yiya, bunso zaag o n niŋina.",https://www.bible.com/bible/1499/GEN.39.HAG
PIILIGU 40,"Diyooriba bayi zaasima
1Jemandamta n gaari, niso n yi n tira Yijipiti paaligu naaba buŋŋuura, a ni so n niŋina o paanu n daa niŋi n kpe ba yidaana niŋi. 2Naaba maa je suuri niŋi ba, 3o ti ba yo ba dii, seela gbagba ba n daa yo Yisifu la, a yi nayiri, seela soojasi kpeema n nyaasira naaba maa la n be. 4Soojasi kpeema maa daa naa ba pobi Yisifu nuwa, ni o nyaasira ba.
5Niriba bayi ŋa, Yijipiti naaba n daa ti ba yo ba dii maa, daa n zaasi zaasima, ka zaasima ayi ŋa mi zaa gbina kuri. 6Yisifu nyisigi n we ba saani boguuniŋi, a wa ti nye ba, o baŋŋi ba n mari sufusaaŋu.
7Niŋi n na, o boosi ba, “Bo n mari ya, ya dugi nufusi zinaa lala?” 8Ba yeli u, “Ti si zaasini zaasima, ti mi bi nye nira o wusi ti a gbina.” Yisifu yeli ba, “Zaasima gbina baŋinisim zaa bani Naawunni saani. Ya yeli ma ya zaasima maa.” 9Niŋi n na, buŋŋuura nyaasira kpeema la yeli Yisifu o zaasim. “M zaasim puwa, m nyeni tiso wala ba n ŋmemsi n niŋina daam la n za n yiya. 10Wula ata n ba tii maa niŋi, ka o bosi vaari, a puumi, a wali wala, halli, a moo. 11Lala jemani, ka naaba maa kobee ba m nuusi puwa, ma po tii maa wala ŋmemsi a niŋi kobee la niŋi ti u.”
12Niŋi n na, Yisifu yeli u, “E zaasim maa gbinni n ŋa, tiwula ata la, niŋini dabaata. 13Dabaata sunsuuniŋi, naaba maa ni nyisi i yi diyoorigaa puwa, a we seela e n daa n be, a matira o kobee la. 14Ama, m suusirini, ka yela ti maali n ti i, e teesi m yela, ka e yeli naaba maa o nyisi ma yi diyoorigaa puwa. 15A kpali bo, ba daa n gbaa mani kpeeŋtiri yi Hiburu dima paaligu. M ni lee n ta kpe ŋa gbaa, m bi niŋi yaso n daga ba yo ma dii.”
16Paanu niŋina la ni nye seema Yisifu ni wusi o todaana la zaasim gbinni meesimtiri, o yeli Yisifu, “M gba zaasini zaasim, a nye m ni zi paanusi peeri ata. 17Peso n ba saa la, naaba maa bindira seera baligu baligu ba n naa paanu zum maali, a tomini m zu, ka niinsi ti dira a.”
18Niŋi n na, Yisifu yeli u, “E zaasim maa gbinni n ŋa, peeri ata la niŋini dabaata. 19Dabaata sunsuuniŋi, naaba maa ni ti ba nyisi i yi kpe, a wa ti ti ba ŋma e zu, ka le i yagili tii zu, niinsi, a ti dira i.”
20Dabaata nyaaŋa naaba maa dogim daa n na, o laŋsi o tumtuminiba, ba ti di ba noori. Niŋi n na, o nyisi o kobee matira kpeema, a ni o paanu niŋina kpeema la, a yi diyoorigu puu ta tumtuminiba maa zaa yiya.
21O pori so n daa n nyaasira o buŋŋuura la gaa seela o n daa be, a tumina, o lee n naa naaba maa kobee ni o buŋŋuura tira u. 22Ama, paanu daana la wune, o daa n tini ba ku u yagili tii zu, a maa seema Yisifu n daa yeli u la.
23Yela ŋa zaa nyaaŋa, buŋŋuura nyaasira kpeema la, daa n bi lee n teesi Yisifu yela.",https://www.bible.com/bible/1499/GEN.40.HAG
PIILIGU 41,"Yisifu wusi Yijipiti paaligu naaba zaasima gbina
1Yuma ayi nyaaŋa, Yijipiti paaligu naaba maa zaasi zaasim, ni o n za Naayel mogiri naŋgbanni. 2Nagikara ayapoin n karigi n nyelisira yi mogiri maa puwa du n za, a ŋobira mogiri maa naŋgban moori. 3A nyaaŋa, nagikogiri ayapoin n kogi n dagi gba yi mogiri maa puu du n ti za n begi ŋarima la. 4Nagiseesi n kogi la naa nagiseesi n karigi n nyelisira la vali. Niŋi n na, naaba maa yirimi n yoo.
5O lee n gbisira, ka zaasi, chi zu karasuma ayapoin n tomi gbinluŋko niŋi. 6A nyaaŋa, chi zu nyogirinyogirisi ayapoin, seesi wuluŋpusigu sauwa n pemsi n kuu gba yi. 7Bin nyogirinyogirisi la naa bunsuma ayapoin la vali. Naaba maa lee n yirimi n yoo, ka zaasim n na.
8A boguuniŋi, sufusaaŋu gbaa u ga, o tumi n booli Yijipiti yambaŋiniba ni dibodibo niŋiniba. Naaba maa poli o zaasima maa wusi ba, ama, ba yindaana zaa bi baŋŋi a gbina yeli u.
9Niŋi n na, naaba maa buŋŋuura nyaasira kpeema la yeli u, “Zinni, m teesi seema ni bi niŋi n nene. 10Dindaso, e n daa n je suuri niŋi m ni niso n niŋina e paanu, ka naa ti wa ti yo dii, a yi soojasi kpeema so n nyaasira i la laanta la. 11Ti bayi maa zaa zaasi zaasima yiiŋluŋko, ka a mari gbina, a kuri. 12Hiburu bipolli yindaana daa n paasi ti niŋi, ka niŋi soojasi kpeema la guruŋu. Ti poli ti zaasima maa wusi u, o wusi ti so zaa o zaasim gbinni. 13Yela maa niŋi seema gbagba o n wusi ti a gbina maa, ba mari ma pori n ta m tuma niŋi, ka yagili m to maa daana o kpi.”
14A zu, naaba maa tumi, ni ba wa ti mari Yisifu ta, noba maa niŋi. Ba wa ti nyisi Yisifu yi diyoorigu maa puwa. Yisifu puni o zu, ka cherigi o bimpinna, ka ta naaba maa saani.
15Naaba maa yeli Yisifu, “M zaasini m zaasim, nira zaa mi bi baŋŋi o gbinni. Ama m wumiya maa, ka e n si n wumi zaasim, e ni baŋŋi o gbinni.”
16Yisifu yeli naaba maa, “M ki tee n wusi o gbinni, ama Naawunni n ni tee n wusi i o gbinni.”
17Niŋi n na, naaba maa yeli Yisifu, “M zaasini, m ni za Naayel mogiri naŋgbanni, 18ka nye nagikarisuma ayapoin n yi koom maa puu du n za n ŋobira moo. 19A nyaaŋa, nagikogiri dagiri ayapoin gba yi. M na bi nye lala nagikogiri taaba zaa yi Yijipiti paaligaa. 20Binkogiri maa naa binkara ayapoin n veela la vali, seesi n piili n yi la. 21Ama, a zaa nyaaŋa, nira zaa n ki baŋŋi maa a vali sen, a na si n kogini dagi seema a n kuri n be maa, ka ma yirimi n yoo.
22“M lee n zaasi n nye chi zuuri ayapoin n bi, a veela ga, ka tomi chi gbinluŋko niŋi. 23A nyaaŋa, chi zu nyogirinyogiriseesi wuluŋpusigu sauwa n pemsi a kuu gba yi. 24Chi nyogirinyogirisi maa naa binsuma la vali. Ma poli a wusi dibodibo niŋiniba, ba yindaana zaa bi tee n yeli ma, a gbina.”
25Niŋi n na, Yisifu yeli naaba maa, “E zaasima maa zaa gbina niŋini luŋko, Naawunni nyisini wusi i bunso o n ya n niŋi.
26“Nagisuma ayapoin la niŋini yuma ayapoin, ka chi zusuma ayapoin la mi niŋi yuma ayapoin, a gbina niŋini luŋko. 27Nagikogiri ayapoin, dagseesi n lee n yi la niŋini yuma ayapoin, lala n niŋi chi nyogirinyogirisi ayapoin seesi sauwa n yi sagbinni ti pemsi a kuu la gba. A niŋini kom yuma ayapoin. 28“A si n niŋini maa seema ni yeli i la, naaba. Naawunni wusi i ni seema o n ya n niŋi.
29“Yuma ayapoin, bindira ni niŋi ga, a yi Yijipiti paaligaa. 30Yuma ayapoin nyaaŋa mini n lee n niŋi kom yuma, ya tami Yijipiti yuma ayapoin bindirigbaliŋu la yela. Kom maa ni saami Yijipiti paaligu zaa. 31Ba ni tami bindirigbaliŋu maa zaa yela, a kpali kom, so n ya n ta maa, ni niŋi aligaaya. 32Bunso zu e n zaasi u buyi zu n niŋi, Naawunni niŋini siriya maa, a niŋi. A ki yuu, Naawunni ni ti lala niŋi.
33“Pimparaŋa, naaba, kpabi nivuso n mari yam, a baŋŋi yela, a naa Yijipiti tiŋgbaŋŋu, a pobi o nuusi. 34Kpabi tumtuminiba niŋi Yijipiti tiŋgbaŋŋu maa niŋi, ba deegira yuma ayapoin bindira seesi n ya n niŋi ga la, bunu zu zaa luŋko. 35Ba deegira bindira maa yumsuma seesi n chena ŋa, a zaali a nyini naaba kpeeŋu niŋi. Ba zaali a tiŋkarigu zaa puwa. 36Bindira ŋa, ba deeg a, a zaali n guri paaligaa, ti ti naag a paasi ti niŋi, a yi kom yuma seesi n chena Yijipiti la niŋi. Lala jemani, kom maa ki muri paaligaa.”
Ba naa Yisifu loobi Yijipiti paaligu zaa kpeema
37Yaseesi Yisifu n daa yeli maa daa peri naaba maa ni o kpemba zaa. 38Naaba maa boosi ba, “Ti ni tee n nye nira maa dabaa, seema Naawunni sii n paali o niŋaa?”
39Niŋi n na, naaba maa yeli Yisifu, “Seema Naawunni ni nyisi o yela zaa gbina wusi i ŋa, nira zaa ka niŋi, a baŋŋi Naawunni yela lala. 40A zu, m ni naag i loobi kpeema, e kpebilim o pa m zu, e nyaasira m yiri bunso zaa, a ni m niriba. M niriba zaa ni wumi n tiri i, m naalim ko n ya n pa i yiya.” 41Ka o lee n yeli Yisifu, “M naa Yijipiti paaligaa zaa kpebilim pobi e nuusi.” 42Niŋi n na, naaba maa nyisi o naalim beŋŋu yi o nuwa, a niŋi Yisifu nuwa. Ka pili u bimpinsuma, ka naa suga jaagba niŋi o nuŋgori. 43Ka o ti ba naa Yisifu ziili binduurigusi turuku niŋi, a wusi maa so n pa o zu, ka ti niso n gutira u pa yiya, a tasi n yetira, ya ti soori, ya ti soori. Lala o daa n niŋi, a naa Yisifu loobi Yijipiti zaa kpeema. 44Ka naaba maa daa n lee n yeli Yisifu, “Mani n niŋi Yijipiti paaligu zaa naaba, nira zaa ki tee n niŋi sen Yijipiti paaligaa zaa, ka e bi ti a daana soori.” 45Niŋi n na, naaba maa ti Yisifu Yijipiti yuuri, Zafenati-Paniiya, ka lee n ti u poga, Asenati, o ba n niŋi Potifera, so n niŋi Oon tindaana. Ka Yisifu daa n chaŋŋi n kaa Yijipiti paaligu zaa.
46Yisifu daa n niŋini yuma pisita, ka kpe naaba maa tuma niŋi, a yi Yijipiti paaligu, ka chaŋŋi n kaa Yijipiti paaligu zaa la. 47Yuma ayapoin, bindira daa n niŋi ga. 48Lala yuma maa, Yisifu daa laŋsini bindira maa zaali tiŋkara maa niŋi. Tiŋkarigu zaa puuri niŋi n na, o daa laŋsini bindira maa zaali. 49Bindira maa Yisifu n daa n laŋsira maa daa n ti niŋi zoogirisim, o daa n cheli a kaaligu, a daa n zooya ga, a maa teeku tambisigu.
50Poin, ka kom maa daa n ti li, ka Yisifu ni o poga Asenati daa n dogini biduusi bayi. 51Yisifu daa n digili o bikpeema maa yuuri Manaasi, ka yeli, “Naawunni ti ma tami nam la zaa, a ni m ba laanta niriba zaa yela.” 52Yuso o n daa n lee n digili biisi bayi daana maa n niŋi, Efirem, ka yeli, “Naawunni ti ni ma nye dogim, a yi paaliguso ni nye nam.”
53Yuma ayapoin seesi bindira n daa n niŋi ga maa jemani n daa n ti gaari, 54yuma ayapoin kom n daa n ti piili, a maa seema Yisifu ni daa n yeli la. Kom maa daa n ti li paaliguseesi paasi, ama Yijipiti paaligu wune, bindira daa n ba niŋi. 55A n daa n ti wumina Yijipiti dima, a yi kom pelli, ba daa n fobili n ti Yijipiti naaba, o yeli ba, “Ya we Yisifu saani, a wa ti niŋi bunso zaa o n yeli ya niŋi.”
56Kom maa n daa n ti saligi seela zaa, Yisifu yoo o bindira diisi la, a nyisi chi maa koosi n tira Yijipiti dima. 57A kpali kom maa n daa n ba kpeeŋu ga seela zaa zu, niriba daa n yini paaliguseesi gba, daa n ti daara chi maa yi Yisifu saani.",https://www.bible.com/bible/1499/GEN.41.HAG
PIILIGU 42,"Yisifu beya we Yijipiti
1Yakubu n daa n ti wumi ni bindira ba Yijipiti paaligu, o boosi o biduusi n ŋa, “Wula n na ya na zi n nyaasira taaba?” 2O daa n lee n yeli ba, “M wumiya maa bindira ba Yijipiti, a zu, ya we niŋi, a wa ti da seesi ta, ti naa n guri ti zu, lala jemani, kom ki lee n ku ti.”
3Niŋi n na, Yisifu beya pii we Yijipiti, ni ba wa ti da chi. 4Yakubu daa n bi ti ba sunzo Benjamin paa ba gaari, a kpali, o daa n zorini dabeem maa, o ni nye daaŋu. 5Kom maa daa n lini Keenan paaligu gba, a zu, Yakubu biduusi maa daa n paani niseesi we bindira maa daabu.
6Yisifu mini n daa niŋi Yijipiti paaligu zaa kpeema, wune n daa n koosira chi maa tira paaligu maa dima. O beya maa n daa n ti paa Yijipiti, ba kpe Yisifu saani, a gba u tiŋŋa, ka zulisi ba zuuri. 7Yisifu n daa n si n nye o beya maa, o baŋŋi ba, ka niŋi maa o bi baŋŋi ba, ka togsi ba saani suuritiri, a boosi ba, “Ya n na ya yi?” Ba yeli u, “Ti yini Keenan, ti tani ti ti da bindira.”
8Yisifu daa n baŋŋi o beya maa nene, ama ba wune daa n bi lee n baŋŋi u. 9Niŋi n na, o teesi o zaasima yi ba pelli, ka yeli ba, “Ya niŋini daatiriba, ya tani kpe, ya ti daari paaligaa, a nye seela ti pugirisim n be.” 10Ba yeli u, “Akai, ti yidaana, pa lala n na, e gurunsi tani, ti ti da bindira. 11Ti zaa niŋini mabiluŋko, dabluŋko biisi, ti niŋini nivumansi, ti bi niŋi daatiriba.”
12Yisifu yeli ba, “Akai, ya tani ya ti daari ti paaligaa, seela ti pugirisim n be.” 13Ba yeli u, “Tirima, e gurunsi, ti zaa daa n bani pii ni bayi, dabluŋko biisi, ka o zi Keenan tiŋgbaŋŋu niŋi, ti luŋko lee n ka niŋi, ka ti bibila daana mi ba ti ba saani.” 14Yisifu yeli ba, “Wune n na ma si n yeli ya la, ya niŋini daatiriba. 15N ŋa n na ma ya n niŋi ya yatoga ŋa nyaasi, a baŋŋi ya yamonsi. M pe Yijipiti naaba nyevuri maa, ya ki yi Yijipiti, ama ya sunzo la gba tani kpe. 16A zu, ya tumi ya yinni, o wa ti mari ya sunzo maa ta, ama, ba ni yo ya seesi n che la dii, lala jemani, ya yatoga puu n na, ti ni naa n baŋŋi maa yamonsi n na ya yetira. Ama, ka lala bi niŋi, a yi naaba maa nyevuri zu, ya niŋini daatiriba.”
17Niŋi n na, Yisifu ti ba yo ba dii dabaa ata. 18Dabaa ata maa daari, Yisifu daa yeli ba, “M niŋini Naawunni zora, ya niŋi seema ni ya n wusiya ŋa, ka nye ya zu. 19Ka ya niŋi yamonsi diriba, ya ti ya luŋko, o na ba diyoorigaa puwa, ka ya seesi n che la, ya naa chi pori n wa ti ti ya yidima, kom n kuura la. 20Ama, ya mari ya sunzobila la ti ti ma. N ŋa ni wusi maa yamonsi ba ya yatoga puwa. Lala jemani, ya ki kpi.” Ba sagi.
21Ba yeli taaba, “O doni soori maa yaso ti n daa n niŋi ti sunzo Yisifu la zu n na, ti nye n ŋa tubidarigirisim la. Ti daa n nye nimbirimoso n daa n paag u, o suusi ti, ni ti cheli u, ka ti zagsi, lala nimbirimoo n paa ti gba la.” 22Ka Rubin boosi ba, “M daa n bi yeli ya, ni ya da pa ti niŋi biyaa sen, ka ya zagsi? To, bunso ti n daa n niŋi u la, o zeem maa samini n yoora ti la.” 23Ba daa bi baŋŋi maa Yisifu wumini ba yatoga la, a kpali, nira n daa n loobira ba yatoga maa tiri u.
24Ba n daa n togsira, Yisifu gaa seela kumi, ka n lee n loobi n ti togsi ba saani. O daa n ti ni ba gbaa Simiyon yi ba puwa, a le u, ba zaa nufu niŋi.
Yisifu beya pori n gaa Keenan
25Yisifu ti ba niŋi chi niŋi o beya bowatesi niŋi, ka pori ba ligiri niŋi ba bowatesi puusi, ka lee n ti ba soori puu bindira. O n niŋi ba n ŋa baasi, 26ba kaasi ba ziiri pa ba buŋsi niŋi, a gbaa soori. 27Ba n wa ti paa seela ba n ya n do n kaa bee, yindaana lerigi o bowate, ka o niŋi bindira ti o buŋŋu, ka nye o ligiri n pa saa. 28O yeli o mabiisi la, “Ba pori m ligiri la niŋi ma, ŋarima n ba m bowate puu la.” Dabeem gbaa ba, ba niŋa ŋme taaba niŋi, ka ba boosi, “Bo yela n na Naawunni niŋi ti ŋa?”
29Ba n ta ba ba Yakubu saani yi Keenan paaligu, ba yeli u yatogso zaa n paa ba, ba yeli, 30“Dabso n niŋi paaligu maa kpeema maa togsi ti halibee yatoga ga, ka niŋi ti maa ti n niŋi daatiriba yi paaligu maa niŋi. 31Ama, ti yeli u maa, ti bi niŋi daatiriba, ti niŋini jilima dima. 32Ka yeli u, ti daa n bani pii ni bayi, dabluŋko biisi, yindaana lee n ka niŋi, ka ti bibila daana ba ti ba saani yi Keenan. 33Niŋi n na, dabso n niŋi Kpeema yi paaligu maa yeli ti, ‘N ŋa n na ma ni baŋŋi maa ya niŋini jilima niriba, ya ti ya yindaana o zi m saani, ka ya seesi n che la, ya naa chi la wara yiri, kom la zu. 34Ama, ya mari ya sunzobila la ta, lala m ni baŋŋi maa, ya bi niŋi daatiriba, ama jilima niriba, ka m pori ya mabii ti ya, ka ya dira yawu yi kpe.’”
35Ba n daa n kpaagira ba chi yi ba bowatesi puwa, ba zaa nye ni ba ligiri borosi n ba niŋi. Jemanso ba ni ba ba n nye ligiri borosi maa, dabeem gbaa ba. 36Ba ba Yakubu yeli ba, “Ya naa m biisi, ka che ma. Yisifu lee n ka, Simiyon gba ka, pimparaŋa, ya lee n ya n naa Benjamin gaari. Mani n na bunso zaa ziina!” 37Rubin yeli o ba, “Ka m si n bi mari u pori n ta, e ku m biduusi bayi ŋa. Naag u pobi m nuusi, m ni mari u pori n ta.” 38Ama Yakubu yeli u, “M biduwa ki pa ya zu gaa niŋi. O beeri kpiya, ka che o ko. Ka garidama ti gbaag u soori puwa, m zuaa peligini jaga, ya ni pi m ni sufusaaŋu.”",https://www.bible.com/bible/1499/GEN.42.HAG
PIILIGU 43,"Yisifu beya mari Benjamin pori n gaa Yijipiti
1Kom maa daa n na ba kpeeŋu yi paaligu maa niŋi, 2ba n daa n di ba chiseesi ba n daa n da n yi Yijipiti la baasi, ba ba yeli ba, “Ya lee n gaa n wa ti da bindira beela ti ti ti.”
3Juuda yeli u, “Daba maa kpaasi ti tubiri ga, ‘Ya ki lee n nye m nufuaa see, ama ya ni ya mabii maa n ta.’ 4Ka e ni ti ti mabiiaa pa ti zu wune, ti ni lee n wa ti da bindira ti ti i. 5Ama, ka e yi ki sagi wune, ti ki gaari, a kpali, daba maa yeli ti, ni, ti ki lee n nye o nufusee, ka ti ni ti mabii maa bi na.”
6Yakubu boosi ba, “Bo n na ya yeli daba maa ni ya mabii na ba niŋi, a taasi ma garidama ŋa?”
7Ba yeli u, “Daba maa boosi ti ni boosa, maa o n baŋŋi ti ni ti laanta zaa yela. ‘Ya ba na ba niŋi? Ya na kpari n mari mabiya?’ Ti sagi. Wula n na ti ya n niŋi n baŋŋi, o ya n yeli, ya mari u paasi n ta?”
8Juuda yeli o ba Yakubu, “Naa bii maa pobi m nuusi, ti gaa pimparaŋa, ka ti nini, a ni ti biisi da kpi ni kom. 9M gbagba ni za n ti o nyevuri moligirisim. Naag o tarijugu ziili ma. Ka m yi bi mari u ti ti i, ni alaanfiya, o tarijugu, o pa ma, m nyevuri puu zaa. 10Seema o n be ŋa, ka ti di bi nagimi, ti di gaaya, ka pori n ta buyi daana.”
11Ba ba Yakubu yeli ba, “Ka lala wune n na, ya niŋi n ŋa, ya naa tiŋgbaŋaa binseesi wa ti pi u piini: kpasarigira beela, sikpaam beela, a ni binseesi n tira ziiri ŋusuma, tulalesi, a ni tiwalibiseesi n meesa. 12Ya naa ligiri tulumbuyaayi zu, ya wa ti yo seesi n daa n ba ya bowatesi puusi la. Saŋa, ba daa n naag a ni niŋi, ka bi baŋŋi. 13Ya mari ya mabii maa paasi n gaa yoom. 14Naawunni kpeeŋu zaa daana, o zo ya nimbaa yi daba maa saani. O ti ya mari ya mabii maa ni Benjamin zaa pori n ta. Ama, ma wune yi bi lee n nye ba gba, wune n na la.”
15A zu, dabsi maa naa ba piinisi ni ligiri tulumbuyaayi, ka mari Benjamin gba paasi, ba niŋi yi n gaa Yijipiti, wa ti naa ba maŋŋa we Yisifu saani.
16Jemanso Yisifu n nye ba ni Benjamin la, o yeli o nachiima, “Mari niribaa gaari m laanta, ka korigi buŋkoowa, ba niŋi bindira, m ni ba n ya n di wuntooŋaa.”
17Daba maa niŋi bunso zaa Yisifu ni yeli u la, o mari niriba maa gaa Yisifu laanta. 18Dabeem daa n gbaani niriba maa, ba n mari ba gaari o laanta la. Ba feni maa, “Ba mari ti ni ta kpe kpali ti ligiri la n daa n ba ti bowatesi puusi la zu. O ya n zabini nyaŋŋi ti, ka naa ti loobi o gurunsi, a naa ti buŋsaa paasi.” 19Ba wa ti togsi Yisifu nachiima maa saani, a yi laanta maa voori noori. 20Ba yeli u, “Gaafira, ti n daa n ta kpe ti da bindira piiligu la, 21soori puu seela n na, yiiŋu zibi ti, ti zaa lerigi ti bowatesi, ka nye ti ligiri n ba ti bowatesi naŋgbana niŋi, seema gbagba ti n da. A zu, ti mari a pori n ta. 22Ka ti na mari ligiri paasi n ta, ti ti daa bindira. Ti bi baŋŋi niso n naa ti ligiri pori n niŋi ti bowatesi niŋi.” 23O yeli ba, “A zaa veela, ya da zora dabeem, ya Naawunni, ya ba Naawunni n ti ya ligiri yi ya bowatesi niŋi, ma wune dee ya ligiri.” Niŋi n na, o mari Simiyon ti paasi ba niŋi.
24Niŋi n na, nachiima la mari ba kpe Yisifu dii, ka ti ba koom ba pegi ba noba, ka lee n ti ba buŋsi bindira. 25Ba wumiya maa nisaaniŋi n na ba ya n di wuntooŋu maa. A zu, ba niŋi ba piinisi siriya gutira Yisifu, o ta.
26Jemanso Yisifu n ta yiri, ba naa ba piiniseesi ba n ma n ta la ti u, ka gba u tiŋŋa, ka zulisi ba zuuri. 27O boosi ba alaanfiya yela, ka boosi ba, “Ya ba, dakuriso yela ya n daa n yeli ma la, ba wula? O na ba o nyevuri niŋi?”
28Ba yeli u, “E guruŋu, ti ba, na ba niŋi ni alaanfiya.” Ka ba gba u tiŋŋa jilimatiri. 29O nyaasi ba poli n jili n ti nye o sunzo Benjamin, o ma bii gbagba, o boosi, “Ya sunzo so yela ya n yeli ma la n ŋa?” Ka yeli, “Naawunni nimbaa nuu o pa e niŋi, m biya.” 30Kumsi gbaag u yi o beya maa sunsuuniŋi, o nyisigi yoom yi n kpabira seela o n di n wa ti kumi. O kpe n gaari o dikpaari wa ti kumi.
31A nyaaŋa, o pegi o nufu, ka yi laanta, a gbaag o maŋŋa, ka yeli, “Ya tori bindira la.” 32Ba ti u o toori, o ziizii kuri, ka ti o beya la gba, ba ziizii kuri, ka Yijipiti dimseesi o ni ba n dira la gba, ziizii kuri, a kpali Yijipiti dima ni Hiburu dima bi lagimi n dira, Yijipiti dima chisirini lala. 33Ba daa n ti ni o beya maa zi n pa taaba zu, kpemba kpemba, o yiya, ba nyaasi taaba ni naŋgbaŋkuubu. 34Ba ti ba bindira yi Yisifu teebul niŋi, Benjamin toori daa n gaa ba zaa toya tulum bunu zu. Ba nunu di, ka ŋu n kuuli.",https://www.bible.com/bible/1499/GEN.43.HAG
PIILIGU 44,"Ba naa Yisifu gbiti kobee niŋi bowate puwa
1Niŋi n na, Yisifu yeli o laanta nachiinsi kpeema n ŋa, “Niŋi bindira niŋi niribaa bowatesi a puwa, a paali seema ba n di n tee n zi, ka e pori so zaa ligiri niŋi o bowate niŋi. 2Ka naa m gbiti kobee la, a ni ligiseesi ba sunzobila la n di n ya n naa da bindira maa paasi n niŋi o bindira bowate maa puwa.” Niŋi n na, nachiima maa niŋi seema Yisifu n yeli u maa.
3Bee n daa n ti chee, bogufiili, o beya maa niŋi ba buŋsi siriya, a gbaa yiri soori. 4Ba n daa n yi tiŋkarigu maa wara, ba daa n na bi paa wogila, ka Yisifu yeli o nachiinsi kpeema maa n ŋa, “Zo yomyom kari niriba la bobiri. Ka e paa ba, e boosi ba, ‘Wula n na ya naa yabeeri yoora yasuma samini? 5Wula n na ya zu m yidaana gbiti kobee? Wune n na o ma n ŋuura bini, ka lee n naag u baŋina soosizu yela. Ya niŋi yabee ga.’”
6Nachiinsi kpeema maa n wa ti paa ba, o yeli ba seema gbagba o yidaana n yeli u la. 7Niŋi n na, ba yeli u, “Bo n na e yeli ti lala? Ti niŋini e gurunsi, ti ki sagi n niŋi lala! 8Ti n daa we ti paa ti yiri, ka nye ti ligiri, ti daa n bi lee n pori a yi Keenan zaa ti ti ya? Ka wula zu n na ti ya n zu e yidaana gbiti koo suga, a yi o yiri? 9Ka e yi nye u yi ti yindaana zaa saani, kum n na a daana ni kpi, ka ti seesi n che la, ti mi loobi m yidaana daaba.”
10O yeli ba, “M wumiya. Ama ya so saani ti n nye kobeegaa ko ni loobi m daabiri, ka ya seesi n che la, ya nye ya zu.” 11A zu, ba zaa lerigi ba bowatesi yi ba buŋsi niŋi yoom zaali tiŋŋa, ka lerigi a noya. 12Yisifu nachiinsi kpeema maa yuligira ba ziiri puusi nyaasira, ba kpeema daana ziiri niŋi n na o piili yuligi, o yuligi lala a ti paa bibila daana, Benjamin. O bowate puu n na o nye gbiti kobee maa. 13O beya maa darigi ba bimpinna kasigi, a kpali sufusaaŋu zu, ka ba lee n le ba ziirisi maa pa ba buŋsi niŋi, a pori n gaa tiŋŋa maa puwa.
14Juuda ni o sunzoba maa n daa n pori n we tiŋŋa maa puwa, ba we Yisifu yiri, a wa ti do u tiŋŋa. 15Yisifu boosi ba, “Bo n na ya niŋi seema? Ya bi baŋŋi maa, ka nira ba maa seema ni be ŋa, o ni tee n baŋŋi yaseesi n sogi?”
16Niŋi n na, Juuda yeli, “Pimparaŋa, bo n na ti lee n mari ti yeli i, ti yidaana? Wula ti lee n ya n yeli, a wusi maa ti bi naa kobee maa? Naawunni yuligi ti gbinni, ti yabee yi paaligu, ti zaa ni loobi e daaba, pa so saani e ni nye gbiti kobee maa ko.”
17Yisifu yeli ba, “Akai! M ki niŋi lala. So saani ba n nye kobee la yi o ziiri niŋi maa ko n ni loobi m daabiri. Yaseesi n che la, ya pori n kunna ya ba saani, a ni niŋgbirimaasim.”
Juuda suusi Yisifu Benjamin
18Niŋi n na, Juuda we o saani, a wa ti yeli u n ŋa, “M yidaana, jaande, cheli e daabiri togsi yaluŋko ti i. Da ti e suuri nyisigi, m baŋŋi e ni Yijipiti naaba zaa n sagi. 19Nyini n daa n boosi ti, ni ti mari ba ni sunzo? 20Ti sagi, Mm, ti mariya, ti ba kpe kpebilim niŋi, ka dogi biduwa o kurigirisim jemani. Bii maa beeri kpiya, o ko n che o ma biya, ka o ba kpabira u ga. 21Niŋi n na, e daa n yeli ti, ni ti mari u ta, e nye u. 22Ti mi daa n yeli i, bii maa ki tee n larimi o ba. Ka o yi larimi o ba, o ba maa ni kpi. 23Ama, e daa n yeli ti, ni, ka ti bi mari ti sunzo maa ta e saani, ti nini nimbiisi ki lee n niŋi anaasi. 24Ti n daa n pori n gaari ti ba, e daabiri, saani, ti yeli u seema zaa e n yeli. 25Niŋi n na, ti ba yeli ti, ya pori n wa ti da bindira ta. 26Ti yeli u, ‘Ti ki tee n gaa. Ka e bi ti ti sunzobilaa pa ti zu, ti ki nye daba maa nufu see. 27Ti ba yeli ti, ya baŋiya maa, m poga Rachel dogini biduusi bayi ko. 28Luŋko lee n ka m saani, a ko moo puu buŋ n gbaag u. O n yi zaa, m bi lee n nye u. 29Ka ya lee n nyisi ŋa la mi yi m saani, ka garidama wa ti paa soori, sufusaaŋu ni ku ma, m kurigirisim niŋi.
30-31“A zu, m yidaana, ka m ko pori n gaa m ba saani, ka biyaa bi pobi m nuusi, m ba ni kpi, a kpali bo, o nyevuri zaa bani bii maa niŋi. O n kurigi ga la zu, sufusaaŋu ni ku u.
32“M yidaana, poin ka ti ta kpe, mani, e daabiri, daa n naani m nyevuri pa tarima, biyaa zu, a yi m ba saani, maa ka biyaa yi bi lee n pori n ta, m ni zi o tarijugu, m beebu niŋi zaa. 33A zu, jaande, cheli m dee bii maa noba, a ba kpe, a loobi e daabiri, ka bii maa o paa o beya ŋa pori n kunna. 34A kpali bo? Wula ma ya n pori n gaa m ba saani, ka che biyaa? M ki n ti n ŋa sufusaaŋu kpe m ba niŋi.”",https://www.bible.com/bible/1499/GEN.44.HAG
PIILIGU 45,"Yisifu naag o maŋŋa wusi o beya
1A jemani maa, Yisifu bi lee n tee n mari o maŋŋa yi o nachiinsi maa saani, ka chaari kpeeŋutiri yeli ba, “So zaag o yi m saani.” A zu, nira zaa daa n lee n ka Yisifu saani, jemanso o naag o maŋŋa wusi o mabiisi maa. 2Ka chaari kpeeŋutiri, haali Yijipiti dima wumi, ka Yijipiti naaba laanta dima wumi o baaru. 3Yisifu yeli o mabiisi maa, “Mani n niŋi Yisifu! M ba na ba o nyevuri niŋi?” Ama o mabiisi maa daa n bi tee ba sagi, a kpali bo, dabeem daa n gbaa ba ni.
4Yisifu yeli o mabiisi maa, “Ya vuu n ta m saani.” Ba n niŋi lala, o yeli ba, mani n niŋi ya sunzo Yisifu, so ya n koosi n ti Yijipiti dima la. 5Ama pimparaŋa, ya da ti ya sufusi saami, koo, a yeli maa ya bi niŋi nene, ya n koosi ma kpe ŋa. A kpali, ya nyevuya moligirisim zu n na, Naawunni ti ma pa ya yii ta kpe. 6Yuma ayi n na la, kom n ba tiŋgbaŋaa niŋi, ka yuma anu seesi n che, koobu ki ba niŋi, cheebu gba ki ba niŋi. 7Naawunni mari ma ni pa ya yii ta, m ti nye bunso zaali ya tiŋgbaŋaa niŋi, a moligi ya ni ya nyaaŋa dima, ya nye moligirisim tintaa. 8“Ama, pa yarima n mari ma ta kpe, wune Naawunni n daa n naa ma loobi Yijipiti naaba feretira, a ni o laanta zaa kpeema, ka nyaasira Yijipiti paaligu zaa. 9Pimparaŋa, ya pori yomyom gaari m ba saani, wa ti yeli u, ‘N ŋa n na, e bii Yisifu yeli. Naawunni naa ma ni loobi yidaana, a yi Yijipiti zaa. Ta m saani, ka da nagimi. 10Ya ti zi Goosin paaligu, a leeli ma, ya ni ya biisi, ya yaŋsi, peeri, naagi, a ni bunso zaa ya n mari. 11M ni tira ya bindira nisaaniŋi, a kpali, yuma anu gba kom na ba niŋi. Ka pa lala, ya ni ya laanta zaa ni ya bunso zaa ni kpini kom.’”
12Yisifu lee n yeli, “Ya gbagba nyeya, lala n niŋi m sunzo Benjamin gba, a maa o niŋini yamonsi, ni mani so n togsira ya saani n niŋi Yisifu. 13Ya yeli m ba, m yela, jilimaso ni mari yi Yijipiti paaligu, a ni yaso zaa ya n nye. Ka ya mari m ba ta kpe yomyom.”
14Niŋi n na, o naag o nuusi ŋaami o sunzo Benjamin, ka kumi, Benjamin gba ŋaami u, ka kumina. 15Ka mugisira o mabiisi maa, ka kumina. A nyaaŋa, o ni ba togsi taaba saani.
16Niŋi n na, baaru maa paa naaba maa yiri, maa Yisifu mabiisi tani. A daa n peri naaba maa ni o kpemba zaa. 17O yeli Yisifu, “Yeli e mabiisi maa, ‘Ya niŋi n ŋa, ya naa ya bindira le n pa ya buŋsi niŋi, a pori n gaa Keenan paaligu, 18a wa ti mari ya ba ni ya pogiba ni ya biisi pori n ta m saani. M ni ti ya tiŋgbanmaŋa yi Yijipiti, ya di o tono ni meesim.’ 19Ka e lee n yeli ba, ‘Ya niŋi n ŋa, ya naa turukusi yi Yijipiti, wa ti naa ya biisi, pogiba, a ni ya ba ta. 20Ya da ti ya bini yela tiri ya, tiŋgbaŋaa binsuma zaa ni niŋi ya toori.’”
21Lala jemani maa, Yakubu biisi niŋi seema ba n yeli ba maa. Yisifu gba naa turukusi ti ba, a maa seema naaba maa n yeli la, ka lee n ti ba soori puu bindira. 22O ti ba so zaa bimpinna luŋkoluŋko, ama Benjamin wune, o ti u gbitisi kobsita, a ni bimpinna tulumbunu zu. 23Binseesi o n naa ti ba wa ti ti o ba n ŋa, buŋsi pii zi Yijipiti bimmansi, ka naa chi ni paanusi ziili buŋnyaana piiya, a ni o ba soori puu bindira.
24Niŋi n na, o beeli o mabiisi maa soori. Ba n wara maa, o yeli ba, “Ya wara, ka da zabira.”
25Lala jemani, ba yi Yijipiti ta ba ba Yakubu saani yi Keenan paaligu. 26Ba yeli u, “Yisifu na ba niŋi! Wune n niŋi Yijipiti paaligu zaa nyaasira.” Yakubu fere jebi u, o bi yeride ba. 27Ama, jemanso ba n yeli u bunso zaa Yisifu n yeli ba, ka o lee n nye Yisifu n naa turukusi ti ba ti mari u pori n gaari, ba ba Yakubu sii pori n ta. 28Niŋi n na, Yakubu yeli, “M wumi o gbinni, m bii Yisifu na ba niŋi. M ni wa ti nye u, poin ka kpi.”",https://www.bible.com/bible/1499/GEN.45.HAG
PIILIGU 46,"Yakubu gaa Yijipiti paaligu
1A zu, Yakubu nyisigi n naa o bunso zaa o n mari, a wara. O n wa ti paa Beesiiba, o nyisi sariga ti Naawunni, so o ba Yisaaka n daa n tumina la.
2O yiiŋu, Naawunni togsi Yakubu saani yi zaasim niŋi, a booli, “Yakubu, Yakubu.” O sagi, “Mani n ŋa.” 3O yeli u, “Mani n niŋi Naawunni, so e ba n daa n tumina. Da zora dabeem, a yi Yijipiti weebu. M ni loobi i balitintaa nisaaniŋi. 4M ni paag i gaa Yijipiti, ka lee n mari e yaŋsi pori n ta paaligaa. Yisifu nuusi niŋi n na e ni kpi.”
5Niŋi n na, Yakubu yi Beesiiba. O biisi naa ba ba Yakubu, a ni ba biisi, ba pogiba, a niŋi turukuseesi naaba maa n naa ti, ba naa n mari ba ta la. 6Ba naa ba buŋkobiri ni ba kapeteseesi zaa ba n nye, a yi Keenan paaligu puwa. Yakubu ni o biisi zaa gaari Yijipiti. 7O mari o biisi ni o yaŋsi zaa nyem gaari.
8-25blank
26Niseesi n daa pa Yakubu zu gaa Yijipiti, seesi n niŋi o biisi ni yaŋsi, ba pisiyoobu ni bayoobu. O biisi pogiba bi paasi. 27Yisifu daa n dogini biduusi bayi yi Yijipiti, a naa n ti paasi Yakubu biisi niŋi, ba loobi pisiyapoin.
Yakubu ni o laanta dima ba Yijipiti paaligu
28Yakubu tumi Juuda, o pa u yii gaa Yisifu saani, a wa ti yeli u, o ti wusi ma Goosin soori. Ba n paa Goosin paaligu, 29Yisifu niŋi o turuku seriya, a gaa Goosin wa ti paag o ba Yakubu. O n wa ti paag u, o naag o nuusi wa ti che n vili o ba nuŋgori, ka kumi jemanwogili.
30Yakubu yeli Yisifu, “Pimparaŋa m niŋi siriya m kpi, seema m gbagba n si n nye i, ka baŋŋi maa e na ba nyevuri puwa.”
31Niŋi n na, Yisifu yeli o mabiisi maa ni o ba laanta zaa, “M ni gaa naaba maa saani wa ti yeli u, ‘M mabiisi ni m ba ni o laanta zaa, seesi n daa n ba Keenan paaligu la ta m saani. 32Dabsi maa niŋini pekpagiriba, ba guunini buŋkobiri. Ba marini ba peeri ni buŋkobiseesi ni bunso zaa ba n mari ta.’ 33Ka naaba maa booli ya boosi, ‘Bo tuma n na ya tumina?’ 34Ya yeli u, ‘E gurunsi guunini buŋkobiri ti bibiilim niŋi zaa, seema ti ba dima n niŋina.’ Lala wune, o ni sagi ya zi Goosin paaligu, a kpali peeri kpagirisim niŋini tumdagiri ti Yijipiti dima zu.”",https://www.bible.com/bible/1499/GEN.46.HAG
PIILIGU 47,"1Lala jemani, Yisifu wa ti yeli naaba maa, “M ba ni m mabiisi, ni ba peeri ni naagi, a ni ba bunso zaa, yi Keenan paaligu ba Goosin tiŋgbaŋŋu niŋi pimparaŋa.” 2O nyisi o mabiisi banu zaali naaba maa yiya. 3Naaba maa boosi ba, “Bo tuma n na ya tumina?” Ba yeli u, “E gurunsi niŋini pekpagiriba, a maa ti ba dima.” 4Ka ba lee n yeli u, “Ti ya n ti zinni paa jemani yinni, a kpali kom maa ba kpeeŋu ga yi Keenan, ka e gurunsi peeri ka bindira. A zu, jaande ti e gurunsi ba zi Goosin tiŋgbaŋŋu niŋi.”
5Naaba maa yeli Yisifu, “E ba ni e mabiisi ta e saani, 6Yijipiti tiŋgbaŋŋu zaa bani e nuusi niŋi, ti e ba ni e mabiisi maa ba zi tiŋgbaŋŋu maa zimaŋŋa ziya. Ti ba zi Goosin tiŋgbaŋŋu niŋi. Ka e baŋŋi ba seesi n baŋŋi buŋkobiri yela nene, e ti ba nyaasira m gba buŋkobiri ŋa.”
7Niŋi n na, Yisifu mari o ba Yakubu ti wusi naaba maa. Ka Yakubu dibi n ti naaba maa. 8Naaba maa boosi u, “E yuma a la?”
9Yakubu yeli naaba maa, “Yumseesi ni ma n chaŋŋi n poli n jili ba koowa ni pisita. M yuma bi zoo, ka a ba toom. M ki tee n naag a bugisi m ba dima yuma yi ba cheni puwa.” 10Niŋi n na, Yakubu lee n maali n dibi n ti naaba maa, ka yi o saani.
11A zu, Yisifu ziili o ba ni o mabiisi yi Yijipiti, a ti ba bindaalim yi tiŋgbaŋŋu maa zimaŋŋa ziya, Ramasi paaligu, seema naaba maa n wusi. 12Yisifu lee n ti o ba ni o mabiisi maa ni o ba laanta dima zaa bindira, a maa seema so zaa biisi n sagi.
Yisifu ni kom maa yela
13Kom maa n daa ba niŋi ti niŋi aligaaya zu, bindirigu daa n lee ka seela zaa, Yijipiti ni Keenan niriba zaa daa n lee ka kpeeŋu, a kpali kom maa zu. 14Yisifu n koosira bindira maa, o dee Yijipiti ni Keenan dima ligiri zaa, a naag a wa ti ti naaba maa. 15Jemanso Yijipiti ni Keenan dima ligiri n baasi, Yijipiti dima zaa ta Yisifu saani ti yeli u, “Ti ti bindira, a daga ti n kpi e nufu a niŋi? Ti ligiri zaa baasiya.”
16Yisifu yeli ba, “Ya ligiri n baasi a, ya mari ya buŋkobiri ti tagira.” 17A zu, ba mari ba buŋkobiri chena Yisifu saani, o naa bindira maa tagira ba binduurigusi, peeri ni buusi, naagi ni buŋsi. Lala yumini maa, ba naa ba buŋkobiri zaa tagi bindira. 18Lala yumini maa n ti gaari, yumiso n lee n pa, ba ta o saani ti yeli u, “Ti ki tee n naa yamonsi sogi ti yidaana niŋi, ti ligiri zaa baasiya, ka ti buŋkobiri zaa loobi e toori, ti bi lee n mari, ti ti tiyidaana, ama ti maŋsi, a ni ti tiŋgbana. 19Wula zu n na ti ya n kpi e nufu niŋi, ti ni ti tiŋgbana zaa, Ti ni naa ti maŋsi ni ti tiŋgbana tagi bindira, ka ti ni ti tiŋgbana zaa, a loobi naaba maa toori. Ti ti bindira, ka ti da kpi, ka che tiŋgbaŋŋu yoo digili.” 20A la zu, Yisifu da Yijipiti tiŋgbaŋŋu maa zaa ti naaba maa. Yijipiti dima zaa nyem daa n koosi ba tiŋgbana, a ti Yisifu, a kpali, kom maa daa n ba kpeeŋu ga ti ba. Tiŋgbaŋŋu maa zaa loobi naaba maa toori. 21Yisifu naa niriba maa zaa loobi daaba, a za Yijipiti kigbunfu ŋa, a wa ti tuusi. 22Ama, o daa n bi da tiŋgbana maaniba la tiŋgbana, a kpali naaba maa daa n yi yoora ba ni ligiri, a puu n na ba daa n nyaara ba bindira. Bunso n ti ba bi koosi ba tiŋgbaŋŋu n na la. 23Yisifu yeli niriba maa, “Pimparaŋa ni da ya ni ya tiŋgbana ti naaba maa ŋa. Bumbura n na la, ya naa n wa ti buri. 24Ama, ka a ti niŋi, ya che, ya digili a bunu zu, naaba maa n su buluŋko zu. Bunaasi seesi n che la, ya naag a zaali ya ni ya pogiba ni biisi bindira ni bumbura.”
25Ba yeli u, “Ti yidaana, e moligi ti nyevuya. Ka a peri i, ti ni loobi naaba maa daaba.” 26A zu, Yisifu piili u maa zaaligu, a wara Yijipiti tiŋgbaŋŋu pelli, a ti paa zinni, o na tuminini, a maa bindira bunu daana niŋini naaba maa toori. Tiŋgbana maaniba la ko tiŋgbaŋŋu n daa bi niŋi naaba maa toori.
Bunso Yakubu n suusi
27A jemani, Izireel dima daa n zinni Yijipiti paaligu, Goosin tiŋgbaŋŋu niŋi. Ba nye kapete bini niŋi, ka dogi bidamta. 28Yakubu n daa n zi Yijipiti, o yuma pii ni ayapoin, o yuma zaa daa n ba ni koowa ni pisinaasi ni ayapoin. 29Yakubu kum jemani n daa n ti paagira, o booli o bii Yisifu ti yeli u, “Ka e ni sagi n ti ma, e naag e nuu tabi m kpiiligu tiŋini, ka digili noori maa e ni wusi ma kpabirisim ni yamonsitiri. Da pa ti pi ma yi Yijipiti. 30Ama ka m pa ti kpi, ya zi ma yi, a wa ti pi ma yi m ba dima noba see.” O yeli u, “M ni niŋi i seema e n yeli maa.” 31Yakubu yeli u, “Pe n ti ma.” Niŋi n na, Yisifu pe n ti u, ka Yakubu zulisi o zu o bindoori niŋi.",https://www.bible.com/bible/1499/GEN.47.HAG
PIILIGU 48,1-22blank,https://www.bible.com/bible/1499/GEN.48.HAG
PIILIGU 49,"1-28blank
Yakubu kum yela
29Ŋama nyaaŋa, Yakubu yeli o biisi, “M jemani paagira, m di n gaari m yaadima saani. Ka m pa si n ti kpi, ya pi ma yi m badima noba see, a yi zovoori la n ba Efuron n niŋi Hititi nira tiŋgbaŋŋu la niŋi. 30Zovooriso n ba Makipela tiŋgbaŋŋu niŋi, a leeli Mamiri, Keenan paaligu, so Ibrahim n daa n da, a yi Efuron n niŋi Hititi nira la saani, o niŋi o niriba piibu ziya la. 31Niŋi n na, ba daa n pi Ibrahim ni o poga Saara, a pi Yisaaka ni o poga Rabeeka, ka m gba pi m poga Liya niŋi la. 32Tiŋgbaŋŋu maa ni zovoori maa zaa ba daa n da n yi Hititi niriba saani.”
33Yakubu n togsi n ŋa ti o biisi baasi, o laasi o noba du bindoori niŋi, ka vuusi o baasigu vuusim, a gaari o yaadima saani.",https://www.bible.com/bible/1499/GEN.49.HAG
PIILIGU 50,"1Niŋi n na, Yisifu li n pa o ba niŋi, a kumi, ka mugisi u. 2Yisifu yeli o dokitesi, ni ba naa tiim niŋi o ba Yakubu, o da saami. Dokitesi maa niŋi lala, 3ba naa dapisinaasi tumi lala tuma, seema n daga. Ka Yijipiti dima maa naa dapisiyapoin kumi o kuuri.
4Jemanso kuuri kuminisim n ti baasi, Yisifu yeli naaba maa kpemba, “Ka ya n zo ma nimbaa, ya togsi naaba maa saani ti ma, ya yeli u, 5‘Poin ka m ba kpi, o ti ma digili noori maa, m pi u yi seela o n gbi o kaa, a yi Keenan paaligu. Jaande, ka m wa ti pi m ba, ka pori n chena.’” 6Naaba maa yeli u, “Wa ti pi e ba, a maa seema o n ti e digili noori la.”
7A zu, Yisifu gaa, o wa ti pi o ba. Nivudamta paag u gaa, Yijipiti naaba kpemba, a ni Yijipiti kpemba zaa, 8a ni Yisifu laanta dima zaa, a ni o beya, a ni o ba laanta zaa. Ama, ba biisi ni peeri, buusi, a ni naagi ko n daa che Goosin tiŋgbaŋŋu niŋi. 9Turukusi ni binduurigusi dima zaa n paag u gaari. Zamutintaa n daa pa o zu gaari.
10Ba n paa Atadi chibuura gbantali, a leeli Joodan mogiri, ba chaari kpeeŋutiri, a ni sufusaaŋu. Nisaaniŋi n na, Yisifu naa dabaayapoin kumi o ba kuuri. 11Keenan nivuseesi n ba niŋi maa, ka nye ba n kumina kuuri maa, a yi Atadi gbantali niŋi, ba yeli, “Yijipiti dima daankaari ni sufusaaŋu nimbirimoo kumsi n na la.” A zu n na, ba boona nisaaniŋi Yijipiti dima kuuri kumsi.
12Lala n na, Yakubu biisi niŋi seema ba ba n yeli ba. 13Ba zi u gaa Keenan tiŋgbaŋŋu niŋi, a wa ti pi u yi zovoori n ba Makipela tiŋgbaŋŋu niŋi, a leeli Mamiri, so Ibrahim n daa n da, o niriba piibu ziya, a yi Efuron n niŋi Hititi nira saani, a ni tiŋgbaŋŋu maa. 14Yisifu n pi o ba baasi, o ni o mabiisi ni seesi zaa n paa ba gaa la pori n gaa Yijipiti.
Yisifu che n paŋŋi o beya
15Ba ba kum nyaaŋa, Yisifu mabiisi la yeli taaba, “Saŋa, Yisifu ni chisi ti, a yo ti yabeseesi ti n daa n niŋi u la samini.” 16A zu, ba tumi nira Yisifu saani, a wa ti yeli u. “Seema e ba n yeli ti, ka kpi n ŋa, 17‘Ya yeli Yisifu n ŋa: M suusira i, e che n paŋŋi e mabiisaa, yabeseesi ni namsigu seesi zaa ba n daa n niŋi i la.’ A zu, jaande, che n paŋŋi e ba Naawunni gurunsi ba yabeeri.” Ba yatogiraa n paa Yisifu, o kumi.
18Niŋi n na, o mabiisi maa ti li n do o yiya, ka yeli u, “E daaba n niŋi ti.” 19Yisifu yeli ba, “Ya da zora dabeem, m bi niŋi Naawunni. 20Ya wune zani ya niŋi ma daaŋu, ama Naawunni wune naag u loobi binsuŋŋu, o ti niŋi bunso n niŋi moligirisim ti nivudamta nyevuya. 21Lala zu, ya da zora dabeem, m ni nyaasi ya ni ya biisi.” O togsi yatogsuma ti ba, a maa ba sufusi.
Yisifu kum yela
22Yisifu daa n zinni Yijipiti, o ni o ba biisi zaa. O daa n dini yuma koowa ni piiya. 23O zi n nye Efirem biisi ni yaŋsi. Ka Manaasi bii Makiya gba daa n dogi biisi, ba naa ba pa Yisifu noba niŋi.
24Niŋi n na, Yisifu yeli o mabiisi maa, “M kum jemani paaya. Ama, Naawunni ni paasi ya niŋi, a nyisi ya kpe gaa tiŋgbanso o n digili noori ti Ibrahim, Yisaaka ni Yakubu la niŋi.”
25Yisifu ti Yakubu biisi pe, a yeli maa, “Jemanso Naawunni n nyisi ya kpe, a wara tiŋgbaŋŋu maa niŋi, ya naa m koba yi kpe paasi n wara.” 26Lala jemani maa, Yisifu daa n dini yuma koowa ni piiya, ka kpi. Ba niŋi tiim sariga u, o da saami zu, ka naag u niŋi daka puu yi Yijipiti.",https://www.bible.com/bible/1499/GEN.50.HAG
