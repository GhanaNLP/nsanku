Yesu Oku Nɛ Mɛ Gɛ Ede Kɛdɔ ŋuŋlɔmɛ lu nɛ Yesu Kristo Daviti yɛ Eyi gɛ enu Abraham yɛ Eyi nɛ shu: Abraham yɛ edzi Isak yɛ aka, Isak yɛ edzi Yakɔb yɛ aka, Yakɔb yɛ edzi Yuɖa anɛ yɛadzyalɛ nɛ aka, Yuɖa yɛ edzi Pɛrɛz anɛ Zera balɛ aka, gɛ balɛ eni edzi Tamar, Pɛrɛz yɛ edzi Hɛzrɔn yɛ aka, Hɛzrɔn yɛ edzi Ram yɛ aka, Ram yɛ edzi Amminadab yɛ aka, Amminadab yɛ edzi Nashɔn yɛ aka, Nashɔn yɛ edzi Salmɔn yɛ aka, Salmɔn yɛ edzi Boaz yɛ aka, gɛ yɛ eni edzi Rahab, Boaz yɛ edzi Obeti yɛ aka, gɛ yɛ eni edzi Ruth, Obeti yɛ edzi Yesse yɛ aka, Klɛ Yesse ebe dzi Ekusi Daviti yɛ aka.
Daviti yɛ edzi Salomonɛ yɛ aka, gɛ yɛ eni edzi Yuriah yɛedzini aba fla, Salomonɛ yɛ edzi Rehoboam yɛ aka, Rehoboam yɛ edzi Abiya yɛ aka.
Abiya yɛ edzi Asa yɛ aka, Asa yɛ edzi Yehoshafɛt yɛ aka, Yehoshafɛt yɛ edzi Yehoram yɛ aka, Yehoram yɛ edzi Uzzia yɛ aka, Uzzia yɛ edzi Yotam yɛ aka, Yotam yɛ edzi Ahaz yɛ aka, Ahaz yɛ edzi Hezekia yɛ aka, Hezekia yɛ edzi Manase yɛ aka, Manase yɛ edzi Amɔn yɛ aka, Amɔn yɛ edzi Yosia yɛ aka, klɛ Yosia yɛ edzi Yekonia anɛ yɛadzyalɛ balɛ aka, nɛ kibelɛ nɛ gɛ keyu ebe vua lɛ avɛnɔ Babilɔn.
Nɛ Babilɔn tɛzɛza beke mɛ, Yekonia yɛ edzi Shealtiɛl yɛ aka, Shealtiɛl yɛ edzi Zerubabɛl yɛ aka, Zerubabɛl, Abiud yɛ aka, Abiud yɛ edzi Eliakim yɛ aka, Eliakim yɛ edzi Azɔ yɛ aka, Azɔ yɛ edzi Zadɔk yɛ aka, Zadɔk yɛ edzi Akim yɛ aka, Akim yɛ edzi Eliud yɛ aka, Eliud yɛ edzi Eleaza yɛ aka, Eleaza yɛ edzi Matan yɛ aka, Matan yɛ edzi Yakɔb yɛ aka, klɛ Yakɔb yɛ enu Yosɛfu yɛ aka, Maria yɛ enyine gɛ ba mɔ Yesu akɔ, gɛ be klu asɛ Kristo.
So tɛmumɔm lɔfɔntialɛ̃ petee klɛ za denɔ Abraham ɔbɔ nanɔ Daviti yɛa bha, tɛmumɔm lɔfɔntialɛ̃ denɔ Daviti yɛa bha ɔdɔ nanɔ tɛtutu vɛ Babilɔn, klɛ kɛfɔntialɛ̃ za denɔ tɛtutu nɛ ɔdɔ nanɔ Kristo.
Yesu Kristo Tɛmumɔ Kana mɛ Yesu Kristo tɛmumɔ nɛ ga pɛ kɛba: Ba kpɛ yɛeni Maria bunuwã akɔ Yosɛfu sɛ tɛ aba gbanɔ, pɔ flogo tɛ la ba zanɛ aglɔ nɛɛ kɛba wɛ̃ sɛ Maria eti munɔ ɛya ganɔ Ɔfufɔɛ Dzyɔgo nɛa bha.
Alasɛ Yosɛfu gɛ edzi Maria yɛenyine nɛ enu anɔ dzyɔgo so nɛɛ, adɛ pɛɛ sɛ tɛ akpɛ Maria kɛwɛ̃ so, atrɔ nɛ kɛtɔkpum asɛ aba shɛnahwɛ Maria shu kɛdzyɛɛ.
Pɔ kɛlɛede gɛ akpɛ kɛtɔkpum ana nɛɛ, Kpaya axwɛdɛ ebe bu ishu akasɛ yɛ nɛ bulɛla mɛ asɛ, “Yosɛfu Daviti yɛeyi, tɛ si kifu nɛ Maria tɛgbɛgbanɔ vɛnɔ bupa mɛ ansɛ wedzini ana nɛ shu, alasɛ ɛya nɛ gɛ ɛlɛ yɛ shu nɛɛ lɛ de Ɔfufɔɛ Dzyɔgo nɛ ɔkɔ.
Aba mɔ eyianyɛ, gɛ kɛlɛ sɛ tɛ ɔkɔ yɛ nyi sɛ Yesu, alasɛ yɛ ebe bu yɛ banɔ nɛ edenɔ balɛ buzizi mɛ.” Ebuia nɛ petee la ba kɛlɛ mɛ sɛ tɛ ba yɛkɔ mɔ Apalete nɛ ebui nɛ gɛ aɖɔ ganɔ atɔnu nɛa bha na asɛ: “Kebite nɛ kebe munɔ ɛya klɛ ka ba mɔ eyianyɛ, klɛ le be kulu yɛ asɛ Yimanuɛlɛ” gɛ kɛlɛesi nu sɛ, “Kpaya alɛ plɛnɔ lɔ.” Gɛ Yosɛfu anyɛmɛ denɔ tra nɛ mɛ, abhɛtɛ ansɛ gɛ Kpaya axwɛdɛ nɛ etsre yɛ klɛ agbanɔ Maria avɛnɔ bupa mɛ ansɛ yɛedzini ana.
Pɔ yɛ anɛ Maria ba dɛ za tɛnyɛ anɛ tɛdzɛ mɛ ɔdɔ nanɔ yɛ eyianyɛ nɛ tɛmumɔ.
Klɛ akɔ yɛ kinyi asɛ Yesu.
Bebuinyi Teli Ede Kiwiɔyɛkɔ Ebe Di Yesu Kɛlɛede gɛ ba mɔ Yesu beke nɛ Betlehem anɛ Yuɖia, anɛ Ekusi Heroɖesɛ kibe, bebuiti teli be de kiwiɔyɛkɔ aba Yerusalɛm klɛ le be bisi asɛ, “Fakɔ eyi nɛ gɛ ba mɔ anasɛ Yuɖanɛ ekusi nɛ alɛ?
Bumɔ yɛ nɛ kiwiɔyɛkɔ klɛ lɔ ba sɛ tɛ buba kpɛ kɛtɔkpuesi kɔ yɛ.” Gɛ Ekusi Heroɖesɛ enu sɛ kana, kɛ kpɛ yɛ bunuhu, klɛ Yerusalɛm petee aza plɛnɔ yɛ.
Gɛ ekulu yɛ kpayaɔzakɔanɔ gbla anɛ ɛshãdɔkasɛ nɛ petee ebe xogo, ebisi alɛ ɔkɛlɛ gɛ ba ɖɔ sɛ ba baa mɔ Kristo.
Be bu kɛlɛ nu etsrea sɛ, “Nɛ Betlehem nɛ Yuɖia,” alasɛ kana atɔnu nɛ aŋlɔmɛ elu asɛ: “ ‘Pɔ wɔ, Betlehem, nɛ Yuɖia kesukpa nɛa bha, odinu ebhliyi nɛ bagɛ baa ŋɛabha nɛ shi nɛ Yuɖia, alasɛ wɔ mɛ agɛ aba ŋa anɔabha nɛ ebee de yɛ ebe dzi agbɛgbanɔ kɔ mɛ Izraɛlanɛ.’ ” Ɔkɛlɛ Heroɖesɛ ekulu kiwiɔyɛkɔ bebuiti nɛ tɛkpukpum klɛ ebisi alɛ ɔɖa nɔɔ nɛ mɛ pɔtɛɛ gɛ kɛwũwɔɛ nɛ wɛ̃ kɔa lɛ.
Asɛsɛ balɛ nɛ Betlehem klɛ asɛ, “Nɔ vɛ tɛ nɔ dɔ pɛ anuvɔ nɛ mɔmɔ.
Kibe lɛ gɛ nɔɔ mɔ yɛ, nɔ ba tɛ nɔ bɔ kɔ mɛ ti, sɛ tɛ mɛ tsyɛ ɛda kpɛ kɛtɔkpuesi kɔ yɛ.” Gɛ be nu ekusi nɛ kibui nɛ beke, ba vɛ balɛ kidzoa bha, klɛ kɛwũwɔɛ nɛ gɛ bamɔ nɛ kiwiɔyɛkɔ nɛ putɔ kɔa lɛ ɔdɔnanɔ kɛlɛ tɛdzudzrɔ nɛ ɔklɛ gɛ anuvɔ nɛ alɛ.
Gɛ ba mɔ kɛwũwɔɛ same ekua lɛ adɔ kidzo afla.
Gɛ be de ku bupa nɛ mɛ, ba mɔ ŋɛvuvɔ anɛ yeni Maria, klɛ be zhiakpla klɛ ba kpɛ kɛtɔkpuesi akɔ yɛ.
Ɔkɛlɛ ba danɛ balɛ ɔkpɛtɛ klɛ be bu kɛdɔkukɔ ansɛ, elifi anɛ sɛkadzɛdzã anɛ babɔhuhu akɔ yɛ.
Klɛ gɛ beti bu akasɛ alɛ nɛ bulɛla mɛ sɛ be tee tsodzi avɛ Heroɖesɛ ɔkɔ so, ba da ga kidzo bhlatɔ avɛ balɛe pi.
Tɛsisi Vɛ Egipte Gɛ kiwiɔyɛkɔ bebuiti na shɛ beke, Apalete nɛ axwɛdɛ nɛ ada wɛ̃ nɛ Yosɛfu bulɛlam klɛ etsrea sɛ, “Lɔ, yɛkɔ ŋɛvuvɔ anɛ yeni tɛ osi vɛ Egibte.
Za ɔkɛlɛ ɔdɔ nanɔ kibe lɛ gɛ eba tsre wɔ, alasɛ Heroɖesɛ abaa pɛ anuvɔ na sɛ tɛ eyi.” So evu alɔ, ayɛkɔ ŋɛvuvɔ anɛ yeni nɛ elishim klɛ ashɛ̃ avɛ Edzyibite, ɔkɛlɛ aza ɔdɔ nanɔ kibe lɛ gɛ Heroɖesɛ ebe tsi.
Klɛ kɛ ba kɛlɛm anasɛ gɛ Apalete nɛ aɖɔ ganɔ atɔnu nɛa bha sɛ, “Nɛ Edzyibite mɛ ɛba kulu mɛ eyianyɛ nɛ denɔ.” Kibe lɛ gɛ Heroɖesɛ aba mɔ sɛ kiwiɔyɛkɔ bebuiti nɛ be ti bui adɛ yɛ, obulo oku yɛ, klɛ akɔ ɔshã sɛ be yi eyianyɛnuvɔ kanyaka nɛ Betlehem anɛ yɛ kɛdɔ nɛm petee, denɔ agɔ tabha ɔmɛnaesi, anasɛ gɛ enu denɔ kiwiɔyɛkɔ bebuiti nɛ ɔkɔ.
Ɔkɛlɛ kibui nɛ gɛ ba ɖɔ lu ganɔ atɔnu Yeremia bha nɛ ba kɛlɛ mɛ sɛ: “Be nu ogugu toli kɛdɔ nɛ Rama, anɛ iyuyo anɛ awɔ̃hũdzɛdzã, Rashɛ̃l ebi kɔ yeyialɛ klɛ ataa dɛmɛ sɛ tɛ ba yɔ yɛ idzyi, alasɛ ba va ma.” Tɛ Tsitsodzi Vɛ Nazarɛtɛ Kɛlɛe de gɛ Heroɖesɛ etsi, Apalete nɛ axwɛdɛ aba wɛ̃ nɛ Yosɛfu bulɛlam nɛ Edzyibite klɛ asɛ, “Vu ɔlɔ, yɛkɔ anuvɔ anɛ yɛeni tɛ nɔ shɛ vɛ Izraɛl kesukpam, alasɛ bagɛ ba pɛɛ anuvɔ nɛ asɛ tɛ be yi nɛ eti tsi.” So evu alɔ, klɛ ayɛkɔ anuvɔ anɛ yɛeni nɛ avɛnɔ Izraɛl kesukpam.
Pɔ gɛ enu asɛ Heroɖesɛ yeyi Atsyɛlausɛ yɛ aŋa bukusi nɛ yɛaka kinyi mɛ nɛ Yuɖia nɛɛ, kifu kui sɛ tɛ avɛ ɔkɛlɛ.
Gɛ batɛ kpɛ yɛ ɔshã nɛ bulɛla mɛ so, etsodzi ɔkɛlɛ klɛ ada fla vɛ Galelia kɛdɔ nɛm, klɛ ada za ɔma toli gɛ bee kulu asɛ Nazarɛtɛ nɛm.
Kana kɛda ba kɛlɛm anasɛ gɛ ba ɖɔɛ lɛ aganɔ batɔmu nɛa bha asɛ: “Be be kulu yɛ asɛ Nazarɛtɛeyi.”
Yohanɛsɛ Enikpɛ Nɛ Kidzo Gɛgamɛ Nɛ ewia lɛlɛ nɛ mɛ Yohanɛsɛ Enikpɛ nɛ aba, nɛ kibui nɛ tɛɖuɖɔ nɛ Yuɖea Ayakpam, klɛ aaɖɔ asɛ, “Tsyinaɛtem, alasɛ owũsise bukusiɔŋakɔ nɛ otsobunɔ.” Yɛ enu agɛ yɛ bui ba ɖɔ ganɔ Yezaya atɔnu nɛa bha: “Anɔ olim toli gɛ okulu nɛ ayakpamɛ, ‘Gamɛ kidzo nɛ olu kɔ Apalete, bu edzo dzyudzyɔ kɔ yɛ.’ ” Yohanɛsɛ kɛdɔnyunyumu kipuaga tɛka la bhɛtɛ lɛ nɔ, klɛ kazaplukpa ɔdzadi ɔkana yɛa shɛ.
Yɛ kɛdɔŋɛŋa klɛ dzi ahwaye anɛ betsiuni.
Banɔ be koeyi edenɔ Yerusalɛm anɛ Yuɖea petee anɛ Yɔɖan kɛdɔ nɛm petee atɔnɔ yɛ.
Be bu balɛ buzizi nɛ aɖɔ, klɛ akpɛ buni akɔa lɛ nɛ Yɔɖan Keni nɛm.
Pɔ gɛ amɔ Farisianɛ anɛ Sarusianɛ gɛ baa ba ɔkɛlɛ gɛ aakpɛ buni, etsre alɛ asɛ, “Wɔnɔ atagblashã yam banɔ!
Anee ye tsre nɔ sɛ no si ɔlɔ butɔ nɛ gɛɛ ba?
No yu eyuyu anɛ kitemtsyitsyina nyɛnyɛna vunɔm.
Klɛ nɔ tɛ bhɛtɛ kɛtɔkpum sɛ nɔ bɔ na wɔnɔ shu ɖɔ tsre sɛ, ‘Abraham alɛ bulɔ ahwɛ ansɛ aka.’ Itsre wɔnɔ sɛ denɔ aklãgbua nɛ mɛ Kpaya aba na beyi bu kɔ Abraham.
Kawɛ nɛɛ ke tsri isigu nɛa bha kukuu ku, klɛ osi kanyaka gɛ ɔtɛ bo yu eyuyu dzyɔgo be be tẽ ɔlɛ ebho klɛ la ba yɛkɔ atɛ̃a kpɛ kifum.
“Ɛɛkpɛuni kɔ wɔnɔ nɛ buni kɔ kite mɛ tsyitsyina.
Pɔ mɛede anɔ nɛ gɛ alɛ kemi adɛ mɛ aba ba, yɛ butsrukpɔaklɔ tsyɛ ɛdɛ na gɛ ɛba vunɔ.
Yɛ aba kpɛuni kɔ nɔ nɛ Ɔfufɔɛ Dzyɔgo anɛ kifu.
Yɛ, kawɛ̃sa nɛ kalɛ yɛ ahwɛmɛ, klɛ ebe ŋuse yɛ kedzripi, aba yalɛ yɛ agɔnɛ nɛ ada kpɛ owulem klɛ aba pɔɛ tɛhwɛ nɛ kifu gɛ tɛ ba ni di mɛ.” Bunikpɛkpɛ Kɔ Yesu Ɔkɛlɛ Yesu aba denɔ Galelia ebe ku Yɔɖan sɛ tɛ Yohanɛsɛ akpɛuni kɔ yɛ.
Pɔ Yohanɛsɛ edi asɛ tɛ aplɛ yɛ, aaɖɔ asɛ, “Mɛ kɛlɛ sɛ tɛ ɔkpɛuni ɔkɔ, klɛ mɛ ɔkɔ ɔba?” Yesu ebui lɛ nu asɛ, “Kɔ kɛ za na ɔtsɔ̃; kɛbɔ sɛ tɛ bubhɛtɛ ana sɛ tɛ kɛ na nɛ tɛzɛza dzyɔgo mɛ petee.” Klɛ Yohanɛsɛ ayɛkɛ lɛ.
Gɛ banya kpɛuni nɛ akɔ Yesu beke ko, klɛ ewu ekoeyi nɛ buni nɛm.
Nɛ kibe lɛ nɛ mɛ owũsise nɛ ɔdanɛ, klɛ amɔ Kpaya Ɔfufɔɛ nɛ gɛ ozhi ɔɔba anasɛ gɔgɔwi anɛ kifuɔmɔɛ nɛ ɔza yɛa bha.
Klɛ oli toli mɛ ode owũsise sɛ, “Meyi naa, gɛ ɛdɛmɛnɔ; yɛm mɛ mɔ awɔ̃kuku mɔmɔ.”
Yesu Tɛfifekedi Ɔkɛlɛ Ɔfufɔɛ nɛ ɔbɔ gbanɛ Yesu ɔvɛnɔ ayakpam kɔ ɔfufɔɛkpã sɛ tɛ lo feke yɛ odi.
Gɛ anya onugbu ewi afɛtalɛ̃ anɛ elishi afɛtalɛ̃ nɛ beke, bubhɛ ba yi yɛ.
Ɔfufɔɛkpã nɛ ɔba yɛ ɔbha klɛ lɔ ɖɔ sɛ, “Onu gɛ onu Kpaya Yeyi, klɛ tɛ otsre aklãgbua nɛ tɛ le tsyina dzi kɛŋɛŋa.” Yesu etsre ɔlɛ asɛ, “Kɛ ŋlɔmɛ li sɛ, ‘anɛ kɛŋɛŋa shu ko Anɔdzyrame aba za nɛ ɛkpã, pɔ kibui kanyaka gɛ de Kpaya onugbum koeyi.’ ” Ɔkɛlɛ ɔfufɔɛkpã nɛ ɔyɛkɔ yɛ ɔvɛnɔ ishubhubhui ɔmagbla nɛm klɛ lɔ kɔa lɔ busɔlɛvu nɛ ɔɖɛɖamakɔdɛ.
Lɔ sɛ, “Onu gɛ onu Kpaya Yeyi,” tɛ ɔtɛ̃ɛ ɔdɔ dɔ kesukpa.
Alasɛ kɛ ŋlɔmɛ li sɛ: “ ‘Kpaya aba kɔ yɛ baxwɛdɛ na za nɛ awɔ̃ nɛ wɔshu, klɛ la ba sɔlɛ wɔ akpɛ balɛ ahwɛmɛ, sɛ tɛ ɔtɛ yɛkɔ wɔ katsrukpɔ obo hu kɛklãgbu.’ ” Yesu ebui lɛ nu etsre asɛ, “Kɛ ŋlɔmɛ li tsyɛ sɛ: ‘Tɛ feke Apalete wɔ Kpaya nɛ odi.’ ” Ɔfufɔɛkpã ɔzɔ gbanɔ Yesu ɔvɛnɔ butu ɖɛɖama tulia bha klɛ lɔ yɛkɔ kanɔm bukusiɛŋakɔ nɛ petee nɛ bulɛ mɛ tɛpupudi nɛ akasɛ yɛ.
Klɛ lɔ ɖɔ sɛ, “Kɛdɔɛ nɛ petee ɛba yɛkɔ kɔ wɔ,” “onu gɛ obo zhikpla ɔkpɛ kɛtɔkpuesi kɔ mɛ.” Yesu etsre yɛ asɛ, “Tsuɔvɛ nɛ mɛ ɔbha, Satana!
Alasɛ kɛ ŋlɔmɛ li sɛ, ‘Kpɛ kɛtɔkpuesi kɔ Apalete wɔ Kpaya, tɛ ɔdɛ yɛ tite koe xwɛ.’ ” Ɔkɛlɛ ɔfufɔɛkpã nɛ ɔshɛ nɛ yɛɔbha, klɛ kpaya baxwɛdɛ aba ebe di yɛ ɔkɔ.
Yesu Akpɛ Kpayɛbui Nɛ Tɛɖuɖɔesi Gɛ Yesu enu asɛ bevu Yohanɛsɛ akpɛ buvu, etsodzi avɛ Galelia.
Gɛ ashɛ̃ nɛ Nazarɛtɛ, avɛ ada za Kapenuam, gɛ alɛ kɛvɔ nɔ bha nɛ Zebulunɛ nɛ Naftali kibee, sɛ tɛ kibui nɛ gɛ ba ɖɔ ganɔ Yezaya atɔnu nɛa bha nɛ kɛ na: “Zebulɔnɛ kesukpa anɛ Naftali kesukpa, kidzo nɛ gɛ vɛ aƒu nɛ shu, Yɔɖanɛ nɛ shu, Bagɛ be di nu Yuɖanɛ nɛ Galelia— banɔ nɛ ga kpasɛ otumu mɛ ba mɔ kifu piim; nɛ baga lɛ butsi buyi kesukpa nɛ mɛ kifu deke.” Denɔ kibe lɛ nɛ mɛ ɔvɛnɔ klɛ Yesu etenɔ Kpayɛbui nɛ ɖɔ, “Tsyinɛtem, alasɛ owũsise bukusiɔŋakɔ nɛ tɛ tsu ba.” Badɔkpasɛ Tutɔpu Nɛ Tɛkuklu Gɛ Yesu aaga nɛ Galelia aƒu nɛ shu, amɔ badzya tɛabha, Simɔnɛ gɛ be kulu asɛ Petro anɛ yadzya Andrɛasɛ.
Be dzi aza da kenimdzikle kɛvɔ nɛ mɛ alasɛ benu banɔ gɛ bee bu kenimɛdzya.
Yesu asɛ, “Nɔ ba, zamɛe de mɔ,” “klɛ ɛba bhɛtɛ wɔnɔ banɔ gɛ be bu banɔ.” Ɔkɛlɛ nɛ ko, bagbla shɛnahwɛ kenimdzikle nɛ shu elu, klɛ la lɛ yɛe de.
Denɔ ɔkɛlɛ ɔlɛ nɛ ɔvɛnɔ, amɔ badzya tɛabha teli, Yakobo gɛ enu Zebeɖi yɛeyi anɛ yɛadzya Yohanɛsɛ.
Ba za keniabha opupu mɛ nɛ balɛ aka Zebeɖi, gɛ ewũse balɛ kenimdzikle.
Yesu eklua lɛ, klɛ begble koeyi ashɛ̃ alɔ opupu nɛ balɛ aka klɛ ba tɔnɔ yɛ.
Yesu Ebeke Banyɛnya Nɛ Banya Yesu aga nyɔ ekoeyi nɛ Galelia, anɛ kɛdɔkɛkasɛ nɛ balɛ oxogokɔevu nɛm, kibui dzyɔgo nɛ tɛɖuɖɔ denɔ bukusiɔŋakɔ nɛ shu, klɛ ebeke banya nyaanya nɛ banɔ mɛ.
Be nu yɛ dɔ akana Siria petee, klɛ banɔa gbanɔ balɛ banyɛnya edidedi amɛna yɛ, banɔ teli nɛ ishutɛtã, beteli ɛfufɔɛkpã vua lɛ, beteli baa wɔlɛ ebho, klɛ beteli bagba klɛ ebeke balɛ banya nɛ petee.
Banɔɛza gbla denɔ Galelia, Dekapolisɛ Yerusalɛm, Yuɖia anɛ Yɔɖanɛ kɛdɔ nɛ mɛ petee ba za yɛe de.
Ayulabui Gɛ Yesu amɔ banɔɛza, ewu butu nɛa bha klɛ azaesi.
Yɛ badɔkpasɛ nɛ aba yɛ ɔbha, klɛ etenɔ balɛ kɛdɔ kasɛ pɛ aɖɔ sɛ, “Ba yula bagɛ ba dɔɛtsyui nɛ ɔfufɔɛ mɛ, alasɛ balɛ yɛ kɛlɛ nu bukusiɔŋakɔ nɛ owũsise.
Ba yula bagɛ balɛ akpasɛ awɔ̃hũdzɛdza mɛ, alasɛ balɛ kite le be vu idzyi akpɛ.
Ba yula bagɛ enu banɔ yuyɔ, alasɛ balɛ aba ŋa kesukpa.
Ba yula bagɛ bubhɛ anɛ oniwɛ ɔɔta nɛ tɛzɛzam dzyɔgo shu so, alasɛ balɛ ebe xui.
Ba yula bagɛ balɛ edi eshutukubui, alasɛ balɛ le be di eshutukubui.
Ba yula bagɛ balɛ idzyi mɛ ebhui, alasɛ balɛ aba mɔ Kpaya.
Ba yula beboevu, alasɛ balɛ le be kulu asɛ Kpaya yeyialɛ.
Ba yula bagɛ ba kpatɔnɔ akpɛ tɛzɛza dzyɔgo so, alasɛ balɛ yɛ kɛlɛ nu bukusiɔŋakɔ nɛ owũsise.
“Ba yula wɔnɔ bagɛ banɔa kula, pɛ bakpatɔnɔ klɛ baa ɖɔ ebuikpã edidedi petee nɛ wɔnɔ shu akpɛ mɛ so.
Nɔ mɔ same tɛ nɔ wɔ, alasɛ wɔnɔɛ bhɛ tri nɛ owũsise, alasɛ kidzoe lɛ nɛ dia bha ke la ga pɛ ba kpatɔnɔ batɔnu nɛ gɛ eputɔ kɔ nɔ.
Bɔmɔɛ Anɛ Kifu “Wɔnɔ nu kanɔ nɛ mɛ bɔmɔɛ.
Pɔ onu gɛ bɔmɔɛ lɛla bulɛ ɔdzyɛ, kɛlɛ bu zɛ ba dzi bɔmɔɛ?
Bɔ tia pɛ kɔ kɛdɔnyɛdɔ, ɔyɛkɔ dɛ sɛ tɛ ba yɛkɔ bulɛ atɛɛ elu kɔ banɔ la ga. “Wɔnɔ nu kanɔ nɛ mɛ kanɛgbɛ.
Ɔmagbla nɔɔ gɛ otsri butua bha ba tɛ ba na ɔlɛ kpu.
Banɔ eti deke kanɛgbɛ pɛ baa yɛkɔ akpɛ kɛdɔesi.
Yɛ osia bha baa yɛkɔ atrɔ, pɛ aakɔ anɔnyanɔ kifu.
Kana kidzoɛ lɛ nɛa bha ke, nɔ kɔ wɔnɔ kifu nɛ deke nɛ banɔa mɛ, sɛ tɛ bamɔ wɔnɔ kibuigba bhɛbhɛtɛ klɛ tɛ ba kpɛ wɔnɔ Aka nɛa bha nɛ owũsise.
Ɔshã Nɛabha Tɛbhɛbhɛtɛ “Nɔ tɛ bhɛtɛ tɔkpum ɔsɛ ɛba Ɔshã nɛ oxule kɔ ɔdɔgɔsɛ Batɔnu, ɛdɛ ba ɛlɛ oxule kɔ, pɔ ɛlɛa bha tɛbhɛbhɛtɛ.
Itsre nɔ kɛgba, ɔdɔnanɔ kibe lɛ gɛ owũsise anɛ kesukpa kaa lɛla, kɛdɔ ŋuŋlɔmɛ bhli dɛ, kɛdɔŋlɔmɛshi kɛdɔfuflɔ̃ bhli, ganɔ kidzo nyɛdzoa bha nɛ tɛ baa lɛla nɛ Ɔshã nɛm ɔdɔnanɔ kibe lɛ gɛ kibuinyɛbui kɛ bɛɛ lɛm beke.
Anɔnyanɔ gɛ ebule ɔshã nɛ obhliyi ɔkɔ toli klɛ akasɛ banɔ bhlatɔ tsyɛ asɛ ba bhɛtɛ ana, be be kulu yɛ ebhliyia dɛ nɛ bukusiɔŋakɔ nɛm nɛ owũsise, pɔ aanɔ nɛ gɛ aabhɛtɛ klɛ aakasɛ ɛshãɛ nɛɛ, be be kulu yɛ asɛ agbɛgbla nɛ owũsise bukusiɔŋakɔ.
Alasɛ itsre wɔnɔ sɛ odi nu sɛ wɔnɔ tɛzɛzadzyɔgo nɛ pɛ̃ dɛ Farisianɛ anɛ ɛshãdɔkasɛ nɛɛ, kɛlɛ lɛm sɛ nɔ tɛ bo tsoku owũsise bukusiɔŋakɔ nɛm.
Kɛdɔkɛkasɛ Nɛ Anɔ Yiyi Shu “Wɔnɔ no ti nu sɛ baɖɔ kukuuku etsre banɔ nɛ asɛ, ‘Tiyi anɔ, klɛ anɔnyanɔ gɛ eyi anɔ be be kulu kebhui nɛ yɛ.’ Pɔ itsre nɔ sɛ, anɔnyanɔ gɛ amɔ oblo nɛ yɛadzya be be kulu kebhui nɛ yɛ.
Ɔyɛkɔplɛnɔ anɔnyanɔ gɛ ebe tsre yadzya sɛ, ‘Ɔmɛtã kɔ kɛdɔnyɛdɔ,’ ebe bu shu nu nɛ Bebhuiklu naa mɛ.
Pɔ anɔ nɛ gɛ aaɖɔ sɛ, ‘Wɔ agã onu!’ ebe tsoku butɔm anɛ kifu mabeke mabekem.
“So nɛɛ, onu gɛ ɔvɛnɔ kɛdɔ kukɔ nɛ busɔlɛvumokpo nɛa bha pɛ ɔbaka sɛ wadzya evunɔɛ bui tili nɛ wɔ, shɛnahwɛ kɛdɔ nɛ shu olu ɔkɛlɛ nɛ busɔlɛvumokpo nɛ otugba tɛ ɔshɛ̃.
Putɔnɔ nɛɛ vɛ tɛ ɔdɔ bhɛtɛ terikpo anɛ wadzya; tɛ otsio tsodzi ɔba tɛ ɔbɔ kɔ wɔɛ dɔ.
“Wũse wɔnɔ nɛ bagɛ ba yɛkɔɛ bui nɛ wɔ nɛe bhui nɛ shi zia.
Bhɛtɛ kishi wũwũse nɛ kibe lɛ gɛ wɔnɔ nɛ yɛ oko tsri dzoa bha, flogo tɛ aba yɛkɔ wɔa kɔ ebhuiklu, tɛ ebhuiklu nɛ aba yɛkɔ wɔa kpɛ ahwɛ kɔ ɔshãelete, klɛ aba yɛkɔ wɔ ada tɛ̃a kpɛ vu.
Itsre wɔ kɛgba sɛ, ɔtɛ bo koeyi ɔdɔ nanɛ kibe lɛ gɛ ɔbuya kaple gɔgɔɛ.
Kɛdɔkɛkasɛ Nɛ Ɔmamdɛdɛ Shu “No ti nu gɛ baɖɔ asɛ, ‘Tɛ dɛ ɔmam.’ Pɔ itsre wɔnɔ sɛ anɔnyanɔ gɛ ebe di adzɛ teli wɔ̃mɛ atɛ pɛɛ yɛ nɛ yɛ idzyi mɛ.
Onu gɛ wɔ kɛŋamɛ wɔ̃hũ nɛ kɔ sɛ ɔbhɛtɛ buzizi, kpɛɛ lɛ obu tɛ ɔyɛkɔ tɛɛ̃.
Kɛpɛ kɔ wɔ sɛ tɛ wɔ shu nɛ ɔkɔ toli ɔpɔ tɛ̃ dɛ sɛ tɛ ba yɛkɔ wɔ anɔosi nɛ petee ada tɛ̃a kpɛ kifu gɛ tɛ baa ni di mɛ.
Klɛ onu wɔ kɛŋahwɛ nɔɔ kɔ sɛ ɔbhɛtɛ buzizi, bhui ɔlɛ tɛ ɔyɛkɔ tɛ̃.
Apɛ kɔ wɔ sɛ tɛ wɔ shu nɛ ɔkɔ toli ɔtɛ za dɛ sɛ tɛ wɔ anɔosi nɛ petee ɔdɔ vɛ kifu gɛ tɛ baa ni di mɛ.
Anyɛ Nɛ Adzɛ Aglɔshu Shɛshɛ̃nahwɛ “Ba tɛ ɖɔɛ lɛ asɛ, ‘Anɔnyanɔ gɛ aba shɛ̃nahwɛ yedzini shu, alasɛ tɛ akɔ yɛ keplukpa nɛ lɛa bha.’ Pɔ itsre wɔnɔ sɛ anɔnyanɔ gɛ ashɛ̃nahwɛ yedzini shu, gɛ odi nu sɛ adɛ ɔma mɛ so, akɔ sɛ adzɛ nɛ aba tɛ bhɛtɛ aglɔbui, klɛ anɔnyanɔ gɛ aaba tɛ gbanɔ adzɛ alɛlɛ nɛɛ abhɛtɛ aglɔbui.
Batabu Shu Kɛdɔkɛkasɛ “Ɔyɛkɔplɛnɔ, no ti nu sɛ, ba ɖɔɛ lɛ tsre banɔ kibe dzidze sɛ, ‘Nɔ tɛ tu wɔnɔ atabu, pɔ nɔ nyɛna wɔnɔ batabu nɛ mɛ ovunɔ gɛ nɔ ka kɔ Apalete.’ Pɔ itsre wɔnɔ sɛ, Nɔ tɔɔ tanɔ kɛdɔ, eedzi sɛ owuũsise nɔɔ tanɔ tsyɛ o, alasɛ ɔlɛ onu Kpaya kegbu, ɔdɔgɔsɛ ɔtanɔ kesukpa nɛo, alasɛ kalɛ nu Kpaya ɔtsrɛegbu, ɔflɔ ɔdɔgɔsɛ ɔtanɔ Yerusalɛm o, alasɛ yɛenu Ekusi nɛ ɔmagbla.
Klɛ nɔ tɛ tanɔ wɔnɔ kɛtɔkpu, alasɛ ɔtɛ bɔ na tɛka tirikpo bhɛtɛ tɛ kidzi kitutu ɔdɔgɔsɛ kifufu.
Kplitaa nɛ, kɔ wɔ ‘Xee’ nɛ edzi ‘Xee,’ tɛ wɔ ‘Owo’ nɛ edzi ‘Owo’, kibui nyɛbui di gɛ kɛɛ zɛ dɛ kana nɛ kide ɔfufɔɛkpã nɛ ɔkɔ.
Kɛwɔ̃hũ Nɛ Kɛwɔ̃hũ Ɔzakɔ “No ti nu gɛ ba ɖɔ asɛ, ‘Kɛwɔ̃hũ nɛ kɛwɔ̃hũ ɔzakɔ, klɛ kile nɛ kile ɔzakɔ.’ Pɔ itsre wɔnɔ sɛ, Nɔ tɛ wɔ̃lãkɛ kibui nɛ anɔ kpã.
Onu gɛ anɔ teli abɔ wɔ kɛdɔ nɛ kɛŋa ɔgla, tsyina kɛbɛtɛkpɛ mɛ ɔyɛ tsyɛ ɔkɔ yɛ tɛ abɔ.
Klɛ onu gɛ anɔ teli asama wɔ akɔ wɔ kesi awi nɛ, yɛkɔ kabha yɛ nɛ tsyɛ ɔta kɔ yɛ.
Anɔ teli atrɔ wɔa bha sɛ ɔgbanɛ yɛ kidzo kekplo tierikpo, ga bukplo tɔbha nɛ yɛ.
Kɔ anɔ nɛ gɛ eebisi wɔɛ dɔ, klɛ tɛ tsyina kede ɔkpɛ anɔ nɛ gɛ asa pa kɛdɔ tili nɛ wɔ ahwɛ.
Tɛɖuɖɔ Kɔ Bagɛ Ba Dɛ Pɛɛ Wɔ “No ti nu sɛ ba ɖɔ asɛ, ‘Pɛɛ wɔhaɛ kibui, tɛ ogu anɔ gɛ ata pɛɛ wɔ.’ Pɔ itsre nɔ sɛ, nɔ ɖɔ bagɛ ba taa pɛɛ wɔnɔ, tɛ no bisi kɛdzyɔgo kɔ bagɛ ba kpatɔnɔ wɔnɔ, sɛ tɛ nɔ bo dzi beyi kɔ wɔnɔ Aka nɛ owũsise.
Yɛ akɔ sɛ yɛ kiwi nɛ yɛɛ kɔ ezizi nɛ adzyɔgo, klɛ aakɔ sɛ subha adɔ abalɛ adzyɔgo nɛ ezizi nɛa bha.
Onu gɛ ɔɔɖɔ bagɛ baa ɖɔ wɔ, kide ɔbɔ mɔ nɛ kɛlɛ mɛ?
Sɛ badɔdzyɔ nɛ tsyɛ baa bhɛtɛ ana?
Klɛ onu gɛ ɔɔsɛnɔ wadzyalɛ tite ko, kide kinu sɛ ɔɔbhɛtɛ dɛ bagɔgɔɛ?
Sɛ bagɛ ba kpɛ kɛtɔkpuesi kɔ kɛdɔ bhlatɔ nɛ tsyɛ baa bhɛtɛ kana?
Nɔ za nɛ tɛnɛna mɛ, ansɛ gɛ wɔnɔ Owũsise Aka nɛ alɛ nɛ tɛnɛna mɛ.
Kɛdɔkɛkasɛ Nɛ Kɛdɔkukɔ Shu “Dii mɔ sɛ ɔtɛ ‘bhɛtɛ wɔ ebuidzyɔgo’ nɛ banɔa mɛ, sɛ tɛ ba mɔ wɔ.
Onu gɛ ɔbhɛtɛ ana, ɔtɛ bɔ yɛkɛ kɛbhɛnyɛbhɛ denɔ wɔ Aka nɛ Owũsise nɛ ɔkɔ.
“So onu gɛ ɔɔkɔ etsyutsyuini dɔ, tɛ kpɛ kɛlɛ ogugu ganɔ buxulɔ̃ɛ bubɔ mɛ, ansɛ gɛ itroelete nɛ baa bhɛtɛ nɛ ixogokɔevu nɛ mɛ nɛ edzogbla nɛa bha, sɛ tɛ be ku anɔ awɔ̃.
Itsre wɔnɔ kɛgba sɛ, bagɛ baa bhɛtɛ ana ba tɛ yɛkɛ balɛ ahwɛhuhu nɛ petee.
Pɔ onu gɛ ɔɔkɔ anɔɔ nɛ gɛ alɛasɛ ba kɔ kɛdɔ, tɛ kɔ wɔ kɛbɛtɛkpɛ ɔhwɛ nɛ oti kɛdɔnɔ nɛ gɛ kɛŋa ɔhwɛ nɛ ɔɔbhɛtɛ, sɛ tɛ wɔ kɛdɔ kukɔ nɛ za tikpukpu mɛ.
Klɛ mɛ ko Wɔaka, nɛ gɛ aamɔ kɛdɔ nɛ tɛkpukpu mɛ nɛ aba buya kɛlɛ kɛbhɛ akɔ wɔ.
Kpayakuklu “Klɛ kibe nɔɔ nɛ gɛ ɔsɛ okulukpaya, tɛbhɛtɛ ansɛ gɛ itroelete nɛ baa bhɛtɛ, alasɛ balɛ nɛɛ ba pɛɛa sɛ tɛ ba za kititi nɛ oxogokɔevu nɛm, anɛ edzogbla nɛa bha sɛ tɛ banɔ ba mɔ balɛ.
Itsre nɔ kɛgba sɛ, balɛ nɛɛ di na tɛ yɛkɛ balɛ ahwɛhuhu nɛ petee.
Pɔ onu gɛ no bo kulu Kpaya, no tsoku wɔnɔ bee vu nɛ mɛ, tɛ nɔ da opupu tɛ no kulu wɔnɔ Aka nɛ gɛ ba taa mɔ.
Klɛ wɔnɔ Aka, gɛ aamɔ kibuinyɛbui gɛ ba bhɛtɛ nɛ tikpukpu mɛ, aba buya kɛlɛ kɛbhɛ akɔ nɔ.
Klɛ kibe nɔɔ nɛ gɛ ókulukpaya, nɔ tɔɔ zɔ kpɛ igugu anɛ kaɖɔ ɖuɖɔ gelee ansɛ bagɛ ba dɛ sɔlɛ, alasɛ balɛ bee di asɛ ganɔ kana mɛ tɛ be nu balɛɛ dɔ.
Nɔ tɛ za ansɛ balɛ, alasɛ wɔnɔ Aka enyi kɛgɛ nɔɔ pɛɛ flogo pɛ nɔ bɔ ɖɔ sɛ obisi yɛ.
“Ɔtsɔ̃, kanii, alɛ asɛ tɛ no zo klukpaya: “ ‘Bulɔ Aka nɛ owũsise, wɔɛ nyi la ba kpɛ nɛ abha, Kɔ wɔ bukusiɔŋakɔ nɛ ɔba, wɔ tɛpɛpɛɛ lɔ ba bhɛtɛ nɛ kesukpa nɛabha, ansɛ gɛ kɛlɛ nɛ owũsise.
Kɔ lɔ obo nɛ kɛŋɛŋa.
Yɛkɔ bulɔ buzizi nɛ otsye lɔ, ansɛ gɛ bulɔ tsyɛ bu yɛkɔ buzizi tsye bagɛ ba bhɛtɛ buzizi amɛna bulɔ kɔ.
Klɛ tɛ gbanɔ lɔ kpɛ tɛfifekedi mɛ, pɔ bu lɔ odenɔ ezizi nɛ ahwɛ mɛ.’ Alasɛ onu gɛ ɔyɛkɔ tsye bagɛ ba bhɛtɛ buzizi amɛna wɔ kɔ, wɔ Owũsise Aka nɛ tsyɛ aba yɛkɔ etsye wɔ.
Pɔ onu gɛ ɔɔtɛ yɛkɔ buzizi otsye anɔ, wɔ Aka nɛ tsyɛ atɛ ba yɛkɔ etsye wɔ.
Kɛdɔkɛkasɛ Nɛ Onugbu Nyɛnya Shu “Onu gɛ nɔɔ sɛ tɛ nɔ nya onugbu, nɔ tɔɔ bhɛtɛ ishu ansɛ butɔ mɛ nɔ kpasɛ, ansɛ gɛɛ betroni na bhɛtɛ, alasɛ balɛ bee ɖuɖu amɛ nɛm sɛ tɛ ba wɛ̃ ansɛ banɔ gɛ baa nya inugbu.
Itsre nɔ kɛgba sɛ, batɛ yɛkɛ bala abhɛ nɛ petee.
Pɔ onu gɛ nɔɔ sɛ tɛ nɔ nya onugbu, nɔ kpɛ bubɔ nɛ adamɛ tɛ no plu amɛ, sɛ tɛ atɛ wɛ̃ kɔ banɔ ansɛ onugbu nɔɔ nya, pɔ kɔ wɔnɔ Aka nɛ gɛ nɔ tɔɔ mɔ, gɛ yɛ aamɔ kɛkanyaka gɛ kɛɛ bhɛtɛ nɛ tɛkpukpu mɛ, aba buya kɛbhɛ akɔ nɔ.
Kɛdɔ Bɛbala Lu Nɛ Owũsise “Nɔ tɛ bala wɔnɔ kɛkesrɔdɔ nɛ kesukpa nɛa bha, gɛ babɔ nɛ budzyewule lɛ gɛ ba zi kɛ lɛ, bezi tsyɛ be be zuruɛ kɛ lɛ.
Pɔ nɔ bala wɔnɔ kɛkesrɔdɔ nɛ owũsise kɔ ishu, ɔkɛlɛ bugɛ anɛ budzyewule ma gɛ ba zi kɛ lɛ, bezi tsyɛa tɛ be tsoku ɔkɛlɛ pɛ be be zuru.
Alasɛ ɔkɛlɛ gɛ anɔ kɛdɔ dzyɔgo kɛɛ lɛ ɔkɛlɛ yɛ idzyi nɛ aaza.
“Kɛwɔ̃hũ kɛ lɛ nu kanɛgbɛ kɔ anɔosi.
Onu gɛ wɔ awɔ̃hũ nɛ abɔ, wɔ anɔ nɛ petee obo yuku nɛ kifu gɛ kɛɛ tã.
Pɔ onu wɔ awɔ̃hũ nɛ amɛtã, wɔ anɔɔ nɛ petee obo yuku nɛ otumu.
So, onu gɛ kifu nɛ gɛ lɛ wɔ mɛ nɛ nu otumu kpɛkpa, kɛlɛ otumu ɔɔlɛlɛ nɛ obo tri!
“Anɔnyanɔ atɛ ba na axwɛ dɛ kɔ baka tɛabha.
Aba ɖɔ teli adɛ teli, klɛ aba mɔ ɔhwɛ kɔ teli adɛ teli.
Ɔtɛ bɔɔ na axwɛ dɛ kɔ Kpaya anɛ Ehoeyi.
Tɛ Ganɛ Awɔ̃ “So, itsre nɔ, nɔ tɛ ga nɛ awɔ̃ nɛ wɔnɔ ɛkpãm, kɛ gɛ nɔ bɔ ŋa pɛ nɔ bɔ wɛ̃, ɔdɔgɔsɛ kɛpɔtɛ gɛ no bo nyumu nɛ shu.
Ɛkpã nɛ dɛ zhã dɛ kɛŋɛŋa, klɛ anɔosi nɛ tsyɛ ɔdɛ zhã dɛ kɛpɔtɛ?
Di kɛlɛɛ mɛ buzhuɔɛ, butɛ ɖa kɛdɔ, butɛ bu kɛdɔ nɛ buya mɛ akpɛ iwule mɛ, tsyɛ wɔnɔ Owũsise Aka nɛ aanyunɔ bulɛ.
Sɛ nɔ lɛ otugba kɔ lɛ?
Anee gɛ alɛ wɔnɔ mɛ pɛ yɛ awɔ̃ gɛganɔ nɛ aba na ɔɖa tɛta torikpo ayɛkɔ ata yɛ ɛkpã?
“Klɛ kide so pɛ nɔɔ ganɛ awɔ̃ nɛ kɛdɔ nyunyumu shu?
Di kana gɛ kpɔkɔɛ nɛ ayakpam nɛ eeshe.
Ba taa wa kɛxwɛ pɛ ɔdɔgɔsɛ bee tro oɖoti.
Pɔ itsre nɔ sɛ, Salomo anɛ yɛ ehoeyidɔ nyunyumu mɛ petee tsyɛ adɛ pudi ansɛ kpɔkɔɛ.
Onu gɛ kana Kpaya eenyumuɛ dɔ kɔ tɛwa nɛ ayakpa mɛ, gɛ kɛ lɛ ɔkɛ̃ nɛ oboo klɛ kivu pɛ ba ba yɛkɔ atɛ̃a kpɛ kifu mɛ, kide so pɛ Kpaya etee nyumu kɛdɔ kɔ nɔ adɛ, O tɛyɛyɛkɛŋa bhli anɔ?
So nɔ tɔɔ ganɛ awɔ̃, tɛ nɔ zɔɔ ɖɔ sɛ, ‘Kide lɔ ba ŋa?’ ɔdɔgɔsɛ ‘Kide lɔ ba wɛ̃?’ pɛ ‘Kide lɔ ba nyumu?’ Alasɛ bagɛ ba dɛ yɛkɛ Kpayɛa bha ŋa balɛ akpatɔnɔ kɛdɔɛ nɛɛ di petee, klɛ wɔnɔ Owũsise Aka nɛ enyi asɛ kɛdɔɛ nɛ petee zhã wɔnɔ.
Pɔ pɛɛ yɛ bukusi ɔŋakɔ nɛ yɛ tɛnɛnamɛzɛza nɛ oputɔnɔ, klɛ la ba yɛkɔ kɛdɔɛ nɛ petee tsyɛ ata kɔ nɔ.
So tɛ ganɛ awɔ̃ nɛ kivu shu, alasɛ kivu nahwɛ ba ganɛ kɛlɛ shu awɔ̃.
Kiwinyɛɛwi kɛ lɛ nɛ kɛlɛ nahwɛ tibui.
Kebhui Kukulu Nɛ Ɔhayɛ “Tɛ kuluebhui nɛ anɔ, tɛ le be kulu nɛ wɔ tsyɛ.
Alasɛ kana gɛ okuluebhui nɛ banɔ, kana le be kulu nɛ wɔ tsyɛ, klɛ kedzyidzyi nɔɔ nɛ gɛ ɔyɛkɔ odzyidzyi kɔ anɔ, kalɛ la ba yɛkɔ edzyidzyi kɔ wɔ tsyɛ.
“Kide pɛ odoo di kishi bhli nɛ gɛ kpasɛ wɔhaɛ nɛ kɛwɔ̃hũ nɛ mɛ ɔkɔ, pɛ ɔshɛnahwɛ kesukpogunu nɛ gɛ ka kpasɛ wɔɛ yɛ nɛ mɛ nɛ shu?
Kɛlɛ obo tsre wadzya sɛ, ‘Kɔ mɛ bu kishi nɛ kɛwɔhũ nɛ mɛ kɔ wɔ,’ nɛ kibe lɛ gɛ kesukpogunu alɛ wɔɛyɛ nɛ mɛ kibenyɛbe?
Wɔ etroni, bu kesukpogunu nɛ wɔ kɛwɔ̃hũ nɛ mɛ, tɛ ɔmɔ mɔmɔ kɔ wadzya nɛ yɛ tɛbubu.
“Tɛ yɛkɔ kɛdɔnɔɔ nɛ gɛ kɛlɛ shu bhui nɛ ɔkɔ bukudzɔgɛ, tɛ yɛkɔ wɔ kɛdɔ ŋɛŋaedzi nɛ ɔtɛɛ kpɛ kɔ bahɛ.
Onu gɛ ɔbhɛtɛ ana, ba ba ga kɛlɛa bha nɛ balɛ ɛtsrɛ, klɛ le be tsyina atɔ wɔ klɛ la ba tswɛ wɔ mɛ akpɛ bupɛ pɛɛpɛ.
Bisi, Pɛɛ, Bho Opupu “Bisi tɛ ba kɔ wɔ, pɛɛ tɛ ɔmɔ, bho opupu tɛ ba danɛ akɔ wɔ.
Alasɛ, anɔnyanɔ gɛ eebisi ayɛkɛ; agɛ apɛɛ kɛdɔ amɔɛ dɔ, klɛ agɛ eebho opupu ba danɛ akɔ yɛ.
“Anee gɛ yeyi ebe bisi yɛ gbɛgbɛvu pɛ aba yɛkɔ kɛklãgbu akɔ yɛ?
Ɔdɔgɔsɛ ebisi kɛkpã pɛ aba yɛkɔ eblidzya akɔ yɛ?
Onu wɔnɔ, kɛlɛ lɛm sɛ nɔ tsɔmɔ pɔ, no ti kana gɛ nɔ bɔ yɛkɔ kɛdɔ dzyɔgo ɔkɔ wɔnɔ bunuvɔɛ, kɛlɛ ɔyɛkɔ dɛ wɔnɔ Aka nɛ owũsise nɛ ataa yɛkɔ kɛdɔ dzyɔgo akɔ bagɛ bee bisi yɛ!
So, nɛ kibuinyɛbui mɛ, bhɛtɛ kibui ɔvɛnɔ anɔbhlatɔ kɔ ansɛ gɛ ɔpɛɛ sɛ babhɛtɛ amɛna wɔ kɔ, alasɛ kɛɛnɛ kɛlɛ xogo bhɛtɛ Ɔshã anɛ Batɔnu.
Budunu Shuɛ Nɛ Bunɛnɛ “Ga kidzo shuɛ nɛ otsoku.
Alasɛ, kedunu nɛnɛ nɛ kidzo nɛnɛ kɛlɛ da yi buzizi mɛ, klɛ be gelee baa ga kɛlɛ etsoku.
Pɔ kedunu bhli nɛ kidzo shuɛ kɛlɛ tɔnɔ vɛ ɛkpã mɛ, klɛ banɔ bhli teli ko ba la mɔɛ lɛ.
Osi Nɛ Ɔlɛ Eyuyu “No lu awɔ̃ nɛ itro batɔnu.
Baa ba wɔnɔ amɛ nɛ ibhoshi buplukpa kɛdɔnyunyumu mɛ, pɔ nɛ kɛmɛ, be nu ayakpam bukudzɔgɛ tsutsɔmɔ.
Ganɔ balɛ eyuyu nɛ mɛ nɔ bɔ yɛkɔ ɔkpɛ balɛ kɛxawũ.
Ba gɔ omumɔɛ edenɔ magɔsim pɛ ɔdɔgɔsɛ ɔgɔ denɔ buli mɛ?
Kana osi dzyɔgo kanyaka ooyu eyuyu dzyɔgo, pɔ osi kpã eyuyu kpã loo yu.
Osi dzyɔgo ɔtɛ bo yu eyuyu kpã, klɛ osi kpã ɔtɛ bo yu eyuyu dzyɔgo.
Osi kanyaka gɛ otoo yu eyuyu dzyɔgo be te ɔlɛ ebho klɛ baa yɛkɔ atɛ̃ akpɛ kifum.
Kɛlɛ so, ganɔ balɛ eyuyu nɛ mɛ ɔbɔ yɛkɔ ɔkpɛ balɛ kɛxawũ.
“Ganɛ anɔnyanɔ gɛ eekulu mɛ asɛ, ‘Apalete, Apalete,’ yɛ ebe tsoku bukusi ɔŋakɔ nɛ owũsise, pɔ aanɔ nɛ gɛ aabhɛtɛ atrɔ mɛ Aka nɛ gɛ alɛ owũsise nɛ tɛpɛpɛa bha.
Bee gelee aba ɖɔ etsre mɛ nɛ kiwi lɛ nɛa bha sɛ, ‘Apalete, Apalete ganɛ wɔɛ nyi mɛ lɔɔ ɖɔ ebui lu, klɛ lɔ kɛka ɛfufɔɛkpã bu klɛ bu bhɛtɛ ebui gɛ eyinɔ anɔ gelee?’ Kɛlɛ mɛ ɛba tsre alɛ wee sɛ, ‘Itinyi nɔ.
Nɔ tsuvɛ nɛ mɛ ɔbha, wɔnɔ ebuikpã bhɛbhɛtɛ elete!’ Ebuinyi Nɛ Agã Bevudzu “Kɛlɛ so anɔnyanɔ gɛ enu mɛ ebuia nɛ, klɛ ayɛkɔ alɛ akpɛ tɛbhɛbhɛtɛ mɛ asɔnɔ anɔ nyinyibui gɛ edzu buvu atrɔ kɛklãgbua bha.
Subha aba dɔ, nɛ budekeni, klɛ kɛlɛɛ ba fu hunɔ buvu; tsyɛ bɔdɛ kpa, alasɛ buvu nɛ bu denɔ bɔlɛ kesikpɛkpɛ nɛ kɛklãgbua bha.
Pɔ anɔnyanɔ gɛ enu mɛ ebuia klɛ adɛ yɛkɔ kpɛ tɛbhɛbhɛtɛ mɛ asɔnɔ agã gɛ edzu buvu atrɔ anyɛsɛa bha.
Subha aba dɔ, nɛ budekeni, klɛ kɛlɛɛ nɛ ba fu hunɔ buvu klɛ butsra.” Gɛ Yesu aɖɔ ebuia nɛ beke, yɛ kɛdɔkɛkasɛ nɛ bhɛtɛ banɔɛza nɛ bi, alasɛ akasɛ kɛdɔ ansɛ anɔ gɛ kabhaŋɛŋa ka lɛ yɛ ahwɛ, klɛ ganɛ ansɛ balɛ ɛshãdɔkasɛ.
Anyɛ Nɛ Bunyadzɛdzã Gɛ Yesu ede Butu nɛa bha aba, banɔɛza za yɛe de.
Anyɛ teli gɛ anya bunyadzɛdzã ebe dzu ekuisie si akɔ yɛ asɛ, “Apalete, onu gɛ ɔbɔ dɛmɛ, tɛ oplu mɛ shu.” Yesu ebu yɛ ɔhwɛ klɛ ehunɔ anyɛ.
Klɛ aɖɔ asɛ, “Ɛdɛmɛ.
Kɔ wɔshu bhui!” Ko klɛ anyɛ nɛ bunya dzɛdzã nɛ beke kɔ yɛ.
Klɛ Yesu etsre yɛ asɛ, “Di kɛlɛ ɔkɔ sɛ odi tsre anɔnyanɔ.
Pɔ vɛ, tɛ ɔdɔ yɛkɔ wɔ ishu nɛ ɔkasɛ kpayanɔ tɛ ɔbhɛtɛ kɛdɔ kukɔ ansɛ gɛ Mosesɛ aɖɔ, tɛ kidzi kibuimɔɖɔ kɔ banɔ.” Keyutugbani Aka Teli Tɛyɛyɛkɛŋa Kibe lɛ gɛ Yesu etsoku Kapenaum nɛɛ, keyutugbani teli atɔnɛ yɛ aba ebe bisi tɛpɛplɛnɔ.
Asɛ, “Apalete, mɛ axwɛdɛ teli awɔlɛdɔ klɛ agba eli mɛ bupa nɛm klɛ akpasɛ butɔm gɛganɛɛ.” Yesu etsre yɛ asɛ, “Ɛba vɛ tɛ ɛda beke yɛ bunya.” Keyutugbani nɛ ebu kɛlɛ nu asɛ, “Apalete, ɛdɛ dzyenɔ sɛ tɛ ɔba mɛ ovutɔe si.
Pɔ ɖɔ kibui nɛ ko, tɛ mɛ axwɛdɛ nɛ bunya nɛ bubeke.
Alasɛ mɛnahwɛ inu anɔ gɛ ɛkpasɛ ɔshãe si, gɛ keyutugbani ba lɛ mɛe si.
Itsre anɔ sɛ ‘Vɛ,’ ko aavɛ, ‘Ba,’ ko anɔ aaba.
Itsre mɛ axwɛdɛ sɛ, ‘Bhɛtɛ kɛdɔɛ’ nɛ ko, klɛ aabhɛtɛ kɛ lɛ.” Gɛ Yesu enu ebuia nɛ, le yinɔ yɛ klɛ aɖɔ etsre bagɛ ba lɛ yɛede nɛ asɛ, “Itsre wɔnɔ kɛgba sɛ, ɛka mɔ anyɛnyanyɛ ana di nɛ Izraɛl gɛ tɛyɛyɛkɛŋa gbɛgbla nɛɛ di lɛ yɛ ahwɛ.
Itsre nɔ sɛ banɔ gelee ebe de owuwu anɛ ozhizhi, klɛ la ba za balɛ ɛzakɔ nɛ kɛdɔŋakɔ nɛ Abraham, Isakɛ anɛ Yakɔb nɛ owũsisɛ bukusi nɛ mɛ.
Pɔ ba ba yɛkɔ bagɛ ba kpasɛ bukusiɔŋakɔ nɛesi nɛ atɛa kpɛ ɔtɔ, nɛ otumu mɛ, nɛ ɔkɛlɛ gɛ iyuyo nɛ eletɛtã aba za.” Klɛ Yesu etsre keyutugbani aka nɛ asɛ, “Vɛ!
Kɛ ba bhɛtɛ ansɛ gɛ ɔyɛkɛ klɛa bha ŋa.” Klɛ yɛ axwɛdɛ nɛ bunya nɛ bu beke nɛ ɔɖa ɔɔlɛlɛ nɛm.
Yesu Ebeke Banɔ Gelee Banya Gɛ Yesu ebe ku Petro bupa nɛ mɛ, amɔ Petro yandze nɛ gɛ elie si nɛ buwuiunya.
Yesu ehunɔ yɛ ɔhwɛ nɛ ko klɛ buwui nɛ beke, klɛ evua lɔ klɛ akpa yɛa bha di.
Gɛ owulago ɔna, ba yɛkɔ banɔ gelee gɛ ɛfufɔɛkpã za balɛa bha nɛ amɛna Yesu, klɛ akɛka ɛfufɔɛ nɛ ebu nɛ kibui tirikpo ko tɛɖuɖɔ klɛ ebeke banɔ nɛ petee banya.
Kibui kɛ ba kɛlɛ mɛ sɛ tɛ ba yɛkɔ amɔ kɛgɛ baɖɔ aganɔ atɔnu Yezaya bha sɛ: “Ayɛkɔ bulɔ maza mazamɔ klɛ etuku bulɔ banya.” Yesu Kedezɛza Kedziŋɛŋa Gɛ Yesu amɔ banɔɛza nɛ yɛ ɔbha, akɔ sɛ ba tsɔkɛ kɛvɔ nɛ avɛ ogbigbe bhla nɛa bha.
Klɛ ɛshãdɔkasɛ teli aba ebe tsre yɛ asɛ, “Adɔkasɛ, ɛba za wɔe de vɛ ɔkɔnyɔkɔ gɛ ɔɔvɛ.” Yesu ebu lɛ nu sɛ, “Ayakpamkudzɔgɛ nɛ mɔ ɛlɛ okukɔ klɛ kɛlɛɛm buzhuɔɛ nɛ tsyɛ mɔ bulɛ evu, pɔ Anɔdzyrame yɛ Eyi nɛ aka mɔ ɔkɛlɛ gɛ ebe lu yɛ tɔkpu.” Adɔkpasɛ teli tsyɛ etsre yɛ asɛ, “Apalete, putɔnɔ kɔ mɛ vɛ tɛ ɛda vubɔ maka.” Pɔ Yesu etsre yɛ asɛ, “Za mɛe de, tɛ ɔkɔ betsitsi nɛ ba vubɔ balɛ anɔtsitsi.” Yesu Adzrɔ Kɛlɛgɛganɛ Klɛ etsoku opupu nɛ mɛ klɛ yɛ badɔkpasɛ nɛ ba tɔnɔ yɛe de.
Nɛ mati mati mɛ kɛlɛgbla tili ba kpaa fu gɛganɛɛ nɛ kɛvɔ nɛa bha, gɛ akɔsɛ kɛlɛ nɛ buni nɛ wu ga opupu nɛa bha.
Pɔ Yesu yɛ eli azaa dɔ tra.
Badɔkpasɛ nɛ ba vɛ ada nyɛmɛ yɛ, klɛ la ɖɔ asɛ, “Apalete, bu lɔ!
Bu baa dɔe ni!” Klɛ etsre alɛ sɛ, “wɔnɔ tɛyɛyɛkɛŋa bhli elete, kide so pɛ noo si kifu ana?” Klɛ evualɔ klɛ akpɛ ɔshã kɔ kɛlɛɛ anɛ buni, klɛ ɔkɔnyɔkɔ dɔ sɛ̃ɛ.
Kibui nɛ bhɛtɛ banɔ nɛ bi klɛ be bisi asɛ, “Anyɛ ɖuweɖui di naa?
Gɛ kɛlɛ anɛ buni tsyɛ ta yɛ batɔ!” Ɛfufɔɛkpã Banyɛ Tɛabha Banya Tɛbibeke Gɛɛ ede ku kedea pɛ nɛ Gadarenisɛ kɛdɔ nɛ mɛ, ɛfufɔɛkpã banyɛ tiabha teli be koeyi denɔ idzre nɛ shi aba tsyanɛ yɛ.
Baa nyagba nɛ anɔ nɛ ɔkɛlɛ gɛ kɛkɔ sɛ anɔnyanɔ ataa naa fla nɛ ɔkɛlɛ.
Ɛfufɔɛkpã elete nɛ ba kpɛ ogugu asɛ, “Kidee wɔ ɔɔpɛ denɔ bulɔ kɔ, Kpaya yɛ Eyi?” “Ɔba ɔkɛ̃ sɛ tɛ ɔbɔ nyama bulɔ flogo tɛ bulɔ ɔɖa nɛ mɛ ɔbɔ na dza?” Nɛ balɛ ɔbha nɛɛ be, bahɛha tili dzi zɛ ŋa kɛdɔ.
Ɛfufɔɛkpã nɛ kɔ Yesu kɛtɔkpu sɛ, “Onu gɛ ɔbɔ kɛka lɔ obu, klɛ tɛ ɔyɛkɔ lɔ ɔkpɛ bahɛ nɛ gɛ beli ɔkɛlɛ nɛ mɛ.” Etsre alɛ asɛ, “Nɔ vɛ!” Klɛ lɛ koeyi da tsoku bahɛ nɛ mɛ, klɛ bahɛha nɛ petee si da dɔ ku kɛvɔ nɛ mɛ klɛ be tsi eku buni nɛ mɛ.
Bagɛ balɛ agbanɛ bahɛha nɛ si ashɛ̃ avɛ ɔma nɛ mɛ ada ɖɔ kana gɛ ebui nɛ aba za kɔ ɛfufɔɛkpã elete.
Klɛ ɔma mɛ banɔ nɛ petee koeyi avɛ sɛ tɛ ba da tsyanɛ Yesu.
Klɛ gɛɛ ba mɔ yɛ, ba kɔ yɛ tɔkpu asɛ ashɛ̃ nɛ balɛ bee.
Yesu Ebeke Anɔgbɛgba Bunya Yesu atɛɛ ku kenia bha opupu toli mɛ, klɛa tsɔkɛ avɛ yɛ nahwɛ ɔma nɛ mɛ.
Banɔ teli be tuku anɔgbɛgba nɛ oputsoa bha ebe lu.
Gɛ Yesu amɔ bagɛ ba mɛna anɔ nɛ tɛyɛyɛkɛŋa, etsre anɔgbɛgba nɛ asɛ, “Kpɛɛ te, meyi; ba yɛkɔ wɔ buzizi nɛ etsye wɔ.” Nɛ kɛɛ anɛ nɛ shu, ɛshãdɔkasɛ nɛ ba kpa ɖɔ nɛ aglɔ mɛ asɛ, “Anyaa nɛɛ aabhɛtɛ ebusobui!” Gɛ Yesu atɛ mɔ balɛ atɔkpu nɛ mɛ so, aɖɔ asɛ, “Kide so pɛɛ nɔ nyɛna atɔkpumkpã ebui ɔkpɛ wɔnɔ idzyi mɛ ana?
Kiɖue gɛ lɛ bubɔɛbɔɛ dɛ: sɛ tɛ baɖɔ asɛ, ‘Ba yɛkɔ wɔ buzizi nɛ etsye wɔ,’ pɛnɔɔ sɛ tɛ baɖɔ asɛ, ‘Lɔ tɛ ɔga’?
Pɔ sɛ tɛ no ti sɛ Anɔdzyrame Yeyi nɛɛ kabhaŋɛŋa ka lɛ yɛahwɛ nɛ kesukpa nɛa bha sɛ tɛ ayɛkɔ buzizi etsye.” Klɛ aɖɔ etsre anɔgbɛgba nɛ asɛ, “Lɔ, yɛkɔ wɔ oputso tɛ ɔga vɛ bupa mɛ.” Klɛ anyɛ nɛ alɔ klɛ ashɛ̃ avɛ bupa mɛ.
Gɛ banɔɛza nɛ ba mɔ ebuia nɛɛ, kɛ bhɛtɛ balɛ bi, klɛ ba kpɛ Kpaya nɛa bha, agɛ yɛ akɔ banɔ kabhaŋɛŋɛa nɛɛ di.
Mateo Tɛ Kukulu Gɛ Yesu aba shɛ edenɔ ɔkɛlɛ, amɔ anɔ teli gɛ be kulu asɛ Mateo gɛ ezhedzi badɔdzyɔ kɛkpako nɛ mɛ.
Yesu etsre yɛ asɛ, “Za mɛe de,” klɛ Mateo evualɔ klɛ atɔnɔ yɛ.
Gɛ Yesu edzi aŋa kɛdɔ nɛ Mateo bupa mɛ, badɔdzyɔ gelee nɛ “bezizi” nɛ ba ba ŋa kɛdɔ nɛ aplɛnɔ yɛ anɛ badɔkpasɛ.
Gɛ Farisianɛ na mɔa na, be bisi yɛ badɔkpasɛ nɛ asɛ, “Kide so pɛɛ wɔnɔ Adɔkasɛ nɛ xũ nɛ aaŋa kɛdɔ nɛ badɔdzyɔ anɛ ‘bezizi’?” Gɛ enu balɛ tibibisi, Yesu etsre alɛ asɛ, “Ganɛ agɛ ataa nya nɛ yɛ ebisi awani, anyɛnya yɛ alɛ kɔ awani.
Pɔ nɔ vɛ tɛ nɔ dɔ pɛɛ kibui nɛe si onu: ‘Ɛpɛɛ eshutukubui didi, ganɛ busoyiyi.’ Alasɛ ɛdɛ ba kɔ badzyɔgo nɛ tɛkukulu, pɔ kɔ bezizi.” Be Bisi Yesu Ebui Nɛ́ Onugbu Nyɛnya Shu Klɛ Yohanɛsɛ badɔkpasɛ nɛ ba klɛ be bisi Yesu asɛ, “Kide so pɛɛ bulɔ anɛ Farisianɛ nɛ bunya onugbu pɛɛ, wɔnɔ nɛ wɔ badɔkpasɛ nɛ xũ nɔ tɔɔ nya onugbu?” Yesu ebui lɛ nu asɛ, “Klɛ adzɛenyine befu ebe ze bi yɛ nɛ kibe lɛ gɛ alɛ balɛ ɔbha?
Kibe tili baa ba gɛ ba ba nyɛna adzɛenyine nɛ agbanɔ ashɛ̃nɔ nɛ balɛ ɔbha, ka ba nya onugbue.
“Anɔnyanɔ atɛ yɛkɔ kɛpɔtɛ gɛ ka dzi kɛkuku akamɛ atsa nɛ kɛvuvɔ, alasɛ ɔkamɛkɔ nɛ ɔbɔ tsyɔɛ koeyi nɛ kɛpɔtɛ nɛ shu, gɛ kɛ ba kɔ sɛ tɛtsyutsyɔɛ nɛ tsɔmɔ dɛa na.
Kana ke anɔ atɛ yɛkɔ bulu vuvɔ akpɛ keluplui kuku mɛ.
Onu gɛ baa bhɛtɛ ana, keluplui nɛ ka ba yɛɛ, klɛ bulu nɛ ba balɛ zi.
Owo, bulu vuvɔ nɛɛ kelutsukpu vuvɔ mɛ la kpɛ bulɛ ka editabha na za mɔmɔe.” Yesu Anyɛmɛ Adzɛnuvɔɛ Tsitsi Klɛ Ebeke Adzɛ Teli Bunya Kibe lɛ gɛ edzi aɖɔ ebuia nɛ, ekusi teli aba edzu ekuisie si akɔ yɛ klɛ aɖɔ asɛ, “Meyiadzɛ nuvɔɛ nɛ etsi ɔtsɔtsiɔ̃.
Pɔ bɔ trɔ ahwɛ nɛ yɛa bha tɛ anyɛmɛ.” Yesu alɔ klɛ aza anyɛ nɛe de avɛ, klɛ yɛ badɔkpasɛ nɛ tsyɛ atɔnɔ yɛ.
Nɛ kibe lɛ nɛ mɛ adzɛ teli gɛ dzyosu eekoeyi nɛ yɛ shu agɔ lɔfɔntubha nyɔɔ, aga yɛede klɛ ebe hunɔ yɛ awi nɛ butɔ.
Adzɛ nɛ aɖɔ etsre yɛ shu asɛ, “Onu gɛ ɛhunɔ yɛ awi nɛ butɔ nɛ ko, mɛ bunya nɛ ba beke.” Yesu etsyina edi adzɛ.
Klɛ aɖɔ asɛ, “Kpɛɛ te, eyiadzɛ,” “wɔ tɛyɛyɛkɛŋa nɛ tɛ beke wɔ bunya.” Klɛ adzɛ nɛ bunya nɛ gbla beke kɔ yɛ denɔ ɔɖɔ lɛ nɛ mɛ.
Gɛ Yesu etsoku agɛ aaŋɛabha nɛ bupa nɛ mɛ amɔ bagɛ baa bɔ ezhue anɛ banɔɛza anɛ igugu kpɛkpɛ, klɛ asɛ, “Nɔ shɛ nɛ ɔklɛ.
Adzɛnuvɔɛ nɛ edi tsi pɔ tra yɛa dɔ.” Pɔ banɔ nɛ amɔɛ yɛ.
Gɛ be bu banɔɛza nɛ eyinɔ beke, Yesu etsoku atɔnɔ adzɛnuvɔɛ klɛ ada nyɛna yɛ ɔhwɛ klɛ evu alɔ.
Yɛ tɛnyɛnyɛmɛ nɛ yi kana nɛ kibee lɛ nɛ petee.
Yesu Ebeke Anhũpu Nɛ Omumuu Banya Gɛ Yesu ashɛ̃ aavɛ denɔ ɔkɛlɛ, awɔ̃hũ pupuelete tɛabha ba za yɛe de, nɛ yɛ tɛ kukulu sɛ, “Di bulɔ eshutukubui, Daviti Yeyi!” Kibe lɛ nɛ gɛ etsoku buvu nɛ mɛ beke, awɔ̃hũ pupuelete tɛabha ba tɔnɔ yɛ avɛ, klɛ ebisi balɛ asɛ, “Nɔ yɛkɛ ɔŋa sɛ ɛba na kibui nɛ bubhɛtɛ?” Be bui lɛ nu asɛ, “Ee, Apalete.” Ɔkɛlɛ Yesu ehunɔ balɛ awɔ̃hũ nɛ klɛ aɖɔ asɛ, “Nɛ wɔnɔ tɛyɛyɛkɛŋa nɛ nu kɛ ba kɛlɛ mɛ kɔnɔ”, klɛ balɛ awɔ̃hũ nɛ adanɛ.
Yesu akpɛ balɛ ɔshã gɛganɛɛ asɛ, “Nɔ dii lɛ ɔkɔ sɛ anɔnyanɔ eti ti kibuinyɛbui edenɔ kibui nɛ shu.” Pɔ ba shɛ avɛ ada kaka kibui nɛ akpɛ kibe lɛlɛ nɛ mɛ petee.
Gɛ bee koeyi nɛ ɔkɔlɛ, ba yɛkɔ anyɛ teli gɛ ɔfufɔɛkpã otsri yɛa bha pɛɛ ataa na kaɖɔ ɖɔ nɛ amɛna Yesu.
Klɛ gɛ akɛka ɔfufɔɛ nɛ ebu beke anyɛ nɛ akpa kaɖɔ ɖɔ.
Kibui nɛ bhɛtɛ banɔɛza nɛ bi klɛ ba ɖɔ asɛ, “Kibuinyɛbui ana ka ba kɛlɛ mɛ di nɛ Izraɛl.” Pɔ Farisianɛ na asɛ, “Ɔfufɔɛkpã ekusi nɛa bha aaga pɛ aakɛka ɛfufɔɛkpã nɛ ebu.” Baxwɛwa Nɛ Be Di Kpe Yesu aga ɛma anɛ ɛmabhli nɛ petee mɛ, aakasɛ dɔ nɛ ixogokɔevu nɛ mɛ, klɛ aaɖɔ kibui dzyɔgo nɛ edenɔ bukusiɔŋakɔ nɛ shu klɛ eebeke banyanyanya nɛ banɔ mɛ.
Gɛ amɔ banɔɛza, eshutukubui eku yɛ nɛ balɛ, alasɛ ba kpɛ balɛ bunuhu klɛ tɛpɛplɛnɔ kɛma kɔa lɛ, ansɛ ibhoshi gɛ agbɛgbanɔ ama kɔ ɛlɛ.
Klɛ etsre yɛ badɔkpasɛ nɛ asɛ, “Kɛdɔbubu nɛ lɛ kpi pɔ baxwɛwa nɛ ba dɛ na tɛashɛ̃.
No bisi Kɛxwɛaka sɛ tɛ asɛsɛ baxwɛwa nɛ buya nɛ mɛ.”
Yesu Akpɛ Yɛ Banɔ Lɔfɔntɛabha Yesu ekulu yɛ badɔkpasɛ lɔfɔntɛabha nɛ amɛna yɛ ɔbha klɛ akɔ balɛ kabhaŋɛŋa sɛ tɛ ba yɛkɔ akɛka ɛfufɔɛkpã ebu tɛ be beke banyanyanyɛ di.
Banɔkpɛkpɛ lɔfɔntɛabha nɛ enyi naa: putɔnɔ, Simɔnɛ (gɛ bee kulu asɛ Petro) anɛ yadzya Andrɛasɛ, Yakobo Zebeɖi yɛ eyi, anɛ yɛadzya Yohanɛsɛ, Filipo anɛ Batelemeo, Tomasɛ anɛ Mateo gɛ enu adɔdzyɔ, Yakobo Alfeosɛ yɛ eyi, anɛ Tadeosɛ, Simɔnɛ Zelɔtɛ anɔ anɛ Yuɖasɛ Iskarɔtɛ nɛ, gɛ akpɛ Yesu ahwɛ.
Banɔ lɔfɔntɛabha nɛ gɛ Yesu akpɛ asɛsɛ anɛ ɛshãɛ nɛ asɛ: “Nɔ tɛ ga nɛ bagɛ ba dɛ ayɛkɛ Kpaya abha aŋa ɔdɔgɔsɛ tɛ no do tsoku Samarianɛ ɔma nyɔma mɛ.
Nɔ vɛ Izraɛlanɛ ibhoshi nɛ gɛ lɛla nɛ ɔkɔ.
Onu gɛ nɔɔ vɛ, nɔ ɖɔ kibui nɛ ɔsɛ, ‘Owũsise bukusi nɛ tɛ tsuba.’ No beke banyɛnya nɛ banya, nɔ nyɛmɛ betsitsi, no xule bagɛ baa nya bunyadzɛdzã nɛ shu, nɔ kɛka ɛfufɔɛkpã obu.
Fãa nɔ yɛkɛ, fãa nɔ kɔɛ dɔ.
Nɔ tɛ yɛkɔ sɛkadzɛdzã pɛ sɛkafufu ɔdɔgɔsɛ sɛkahẽhẽ ɔkpɛ wɔnɔ ɔdzadi mɛ, nɔ tɛ yɛkɔ ɔkpɛtɛ kɔ wɔnɔ kidzo gɛga, ɔdɔgɔsɛ kabhawi pɛ ɔtsrɛklɔ nɛ ovusi, alasɛ axwɛwa alɛ kɔ kɛbhɛ yɛyɛkɛ.
“Ɔmanyɔma ɔdɔgɔsɛ obhliyi kanyaka mɛ gɛ noo tsoku, nɔ pɛɛ anɔ dzyɔgo teli ɔkɔ tɛ nɔ za ɔdɔ nanɔ kibe nɔɔ nɛ mɛ gɛ nɔ bɔ shɛ.
Onu gɛ noo tsoku bupa tuli mɛ, nɔ kɔ aye.
Bupa nɔɔ nɛ gɛ bɔɔ yɛkɛ nɔ, nɔ kɔ wɔnɔ ishuyuyɔ nɛ za plɛnɔ bulɛ, kɛɛ ma ana, nɔ kɔ wɔnɔ ishuyuyɔ nɛ tsodzi ba nɔ kɔ.
Onu gɛ anɔ teli atɛ ba yɛkɛ wɔnɔ pɛ ɔdɔgɔsɛ ataa nɔ kibui nɛ atɔ, no xule wɔnɔ butsrukpɔ osumududu nɛ olu bupa ɔdɔgɔsɛ ɔma nɔɔ nɛ mɛ onu gɛ nɔɔ shɛ.
Itsre nɔ kɛgba sɛ, kɛ ba za bubɔɛbɔɛ kɔ Sorom anɛ Gomora nɛ kebhuikluwi nɛa bha ɔyɛkɔ dɛ ɔma nɔɔ lɛlɛ.
Ɛɛsɛsɛ wɔnɔ ansɛ ibhoshi nɛ ayakpam bukudzɔgɛ shi.
So nɔ bhɛtɛ bushɛ ansɛ eblidzya tɛ wɔnɔ shu ibhui ansɛ gɔgɔwii.
“Nɔ lu awɔ̃ nɛ banɔdzyrame, be be vu nɔ ayɛkɔ akpɛ ahwɛ kɔ bamani klɛ ba ba mɛna nɔɛ dɔ nɛ balɛ ixogokɔevu nɛ mɛ.
Nɛ mɛ tɔkpu so ba ba gbanɔ nɔ avɛnɔ baga ŋɛabha anɛ bekusigbla nɛ ɔkɔ ansɛ bebuimɔɖɔ kɔ balɛ anɛ bagɛ be di nu Yuɖanɛ.
Pɔ onu gɛ bee vu nɔ, nɔ tɛ ga nɛ awɔ̃ nɛ kibui nɔ nɛ gɛ nɔ bɔ ɖɔ ɔdɔgɔsɛ kana gɛ nɔ bɔ ɖɔɛ lɛ.
Ɔɖɔ lɛlɛ nɛ mɛ ba ba kɔ nɔ kibui nɔ nɛ gɛ nɔ bɔ ɖɔ, alasɛ kɛ tɛ ba dzi sɛ wɔnɔ ɖɔ kaɖɔ, pɔ wɔnɔ Aka nɛ Ɔfufɔɛ nɛ ɔlɛ ɔbɔ ɖɔ kaɖɔ nɛ ɔganɔ wɔnɔa bha.
“Adzya aba ga yadzya esi ayɛkɔ ada kpɛ butsi mɛ, klɛ aka tsyɛ aba bhɛtɛ ana nɛ yeyi, beyi ba ba lɔ kititi nɛ balɛ eni anɛ aka shu klɛ ba ba yɛkɔ balɛ ada kpɛ butsi mɛ.
Banɔ petee ba tɛ ba dɛmɛ wɔnɔɛ bui akpɛ mɛ so, pɔ aanɔ nɛ gɛ aza mɔmɔ ɔdɔ nanɔ obekekɔ be be bu yɛ.
Kibe lɛ gɛ bakpatɔnɔ nɔ nɛ ɔkɔtoli, no si ɔvɛ ɔkɔ bhlatɔ.
Itsre nɔ kɛgba sɛ, nɔ tɛ bɔ ga Izraɛl ɛma nɛ mɛ beke flogo pɛ Anɔdzyrame yɛ Eyi nɛ aba ba.
“Adɔkpasɛ adɛ ɖama dɛ yɛ adɔkasɛ, pɛɛ ɔdɔgɔsɛ axwɛdɛ yɛ aba dɛ yɛ apalete.
Abɔ kɔ adɔkpasɛ sɛ tɛ aza ansɛ yɛ adɔkasɛ, tɛ axwɛdɛ tsyɛ aza anasɛ yɛ apalete.
Onu gɛ bee kulu apaka nɛ asɛ Ɔfufɔɛkpã ekusi, klɛ le be kulu yɛ bupa mɛanɛ!
“So no too si balɛ fu.
Kɛdɔnyɛdɔ ma gɛ ba dɛ lɛ dɔ pɛ ba tɛ ba danɛ dɔ nɛ klɛa bha, ɔdɔgɔsɛ be kpui lɛ pɛ ba tɛ be bui lɛ eyinɔ sɛ be ti.
Kɛgɛ itsre nɔ nɛ otumu mɛ, nɔ ɖɔɛ lɛ nɛ kelizɛzam, kɛgɛ bee tsre nɔ hunihuni, nɔ kpɛ lɛ igugu nɛ buvu aɖam.
No ti si fu nɛ bagɛ be be yi nɔ pɛ ba tɛ ba na kɛtɔwi nɛ buyi.
Pɔ no si fu nɛ agɛ aba na wɔ ɔfufɔɛ anɛ ishuidzya nu yi nɛ fu gɛ tɛ ba ni di mɛ.
Anɛ buyɛ̃kpakpɛ tɔbha ba dɛ kaple ko?
Tsyɛ pɛ tierikpo nɛ bulɛ shi atɛ ba wɔlɛ adɔ kesukpa gɛ odi nu Aka nɛ tɛ pɛpɛɛ.
Klɛ wɔnɔ kɛtɔkputɛka nɛ ada mɛ tsyɛ lɛ tɛkɛkla mɛ.
So no ti si fu, nɔ lɛ kedziŋɛŋa mɛ ɔdɛ buyɛ̃kpakpɛ gelee.
“Anɔnyanɔ gɛ aabaka mɛ bui nɛ banɔdzyrame amɛ, mɛ tsyɛ ba baka yɛ bui nɛ Maka nɛ gɛ alɛ owũsise nɛ amɛ.
Pɔ aanɔ nɛ gɛ ashɛ̃nahwɛ mɛ shu nɛ banɔ amɛ, mɛ tsyɛ ba shɛnahwɛ yɛ shu nɛ Maka nɛ gɛ alɛ Owũsise nɛ amɛ.
“No ti di lɛ ɔsɛ ɛba sɛ tɛ ɛmɛna ishuyuyɔ nɛ kesukpa nɛa bha, ganɛ ishuyuyɔ mɛ mɛna, pɔ keyu.
Alasɛ ɛba sɛ tɛ ɛba tsyina “ ‘eyianyɛ kɔ kititi lulɔ nɛ yaka shu, eyiadzɛ kɔ kititi lulɔ nɛ yeni shu, eyinidze kɔ kititi lulɔ nɛ yandze shu banɔ nɛ gɛ ba dɛ pɛɛ anɔ teli bui be de yɛ bupa mɛ.’ “Anɔnyanɔ gɛ aɖɔ yaka anɛ yeni adɛ mɛ klɛ adɛ na kɔ mayɛ tɛdzidzi, anɔnyanɔ gɛ aɖɔ yɛ eyianyɛ anɛ yɛ eyiadzɛ adɛ mɛ klɛ adɛ na kɔ mayɛ tɛdzidzi, klɛ anɔnyanɔ gɛ adɛ yɛkɔ yɛnahwɛ butsiosi pɛ aaza mɛe de adɛ na kɔ mayɛ tɛdzidzi.
Anɔnyanɔ gɛ aaba pɛɛ yɛ ɛkpã aba lɛla ɛlɛ, klɛ anɔnyanɔ gɛ aaba lɛla yɛ ɛkpã akpɛ mɛ so aba mɔɛ lɛ.
Aanɔ nɛ gɛ aayɛkɛ wɔnɔ mɛ ayɛkɛ, klɛ agɛ aayɛkɛ mɛ ayɛkɛ anɔ nɛ gɛ akpɛ mɛ.
Anɔnyanɔ gɛ aayɛkɛ atɔnu sɛ enu atɔnu so, aba yɛkɛ atɔnui bhɛ, klɛ anɔnyanɔ gɛ aayɛkɛ anɔnɛna sɛ enu anɔnɛna so aba yɛkɛ anɔnɛna kɛbhɛ.
Klɛ onu gɛ anɔ teli aakɔ beyibhlianɛ ɔmayɛ teli buni yuyɔ kantse sɛ enu mɛ adɔkpasɛ so, itsre nɔ kɛgba sɛ, yɛ tsyɛ atɛ ba lɛla yɛ kɛbhɛ.”
Yesu Nɛ Yohanɛsɛ Enikpɛ Gɛ Yesu aɖɔaɖɔ kɔ yɛ badɔkpasɛ lɔfɔntɛabha nɛ beke, ashɛ̃ nɛ ɔkɛlɛ atɔnɔ avɛ Galelia ɛma nɛ mɛ ada kasɛ dɔ anɛ kibui nɛ tɛɖuɖɔ.
Kibe lɛ gɛ Yohanɛsɛ akpasɛ buvu enu kɛdɔnɔ nɛ gɛ Kristo edzia bhɛtɛ, akpɛ yɛ badɔkpasɛ nɛ asɛ, tɛ be bisi yɛ asɛ, “Wɔ onu agɛ ba sɛ aba ba, pɛnɔɔ bu di anɔ bhlatɔɛ dzoenu?” Yesu ebu klɛ nu asɛ, “No tsodzi ɔvɛ tɛ no do tsre Yohanɛsɛ kɛdɔnɔ nɛ gɛ no nu pɛ nɔɔ mɔ: awɔ̃hũ pupuelete nɛ ba kpaa mɔ, akpatanɛ alɔa ga, bunya dzɛdzãelete nɛ banya nɛ ba shɛ, batɔpu nɛ ba kpa nu, betsitsi nɛ ba nyɛmɛ, klɛ ba ɖɔ kibui dzyɔgo nɛ etsre betsyutsyuini.
Ba yula aanɔ nɛ gɛ ataa wɔlɛ ekoeyi akpɛ mɛ so.” Gɛ Yohanɛsɛ badɔkpasɛ nɛ baa shɛ, Yesu akpa kaɖɔ ɖɔ tsre banɔɛza nɛ Yohanɛsɛ shu asɛ: “Kidee no koeyi ɔvɛ ɔdɔ mɔ nɛ ayakpa nɛ mɛ?
Ɔsɔɔ gɛ odzi ofu kɛlɛɛ?
Onu ganɛa na, klɛ kide okoeyi ɔvɛ ɔdɔ mɔ?
Anɔ gɛ enyumu kɛdɔ pupudi?
Ao, banɔ nɛ gɛ bee nyumu kɛdɔ pupudi nɛ balɛ bekusi nɛ bapa mɛ.
Kɛlɛ kide okoeyi ɔvɛ ɔdɔ mɔ?
Atɔnu ɔdɔ mɔ?
Ee, mɛ itsre wɔ, klɛ kɛ dɛ atɔnu tsyɛ.
Anɔa nɛ shu ba ŋlɔmɛ ebuia nɛ asɛ: “ ‘Ɛba kpɛ mɛ axwɛdɛ putɔnɔ kɔ nɔ, yɛ ebe wũse wɔ kidzo nɛ akpɛ otugba kɔ nɔ.’ Itsre nɔ kɛgba sɛ: Nɛ banɔ nɛ gɛ badzɛ ba mɔ nɛ mɛ akanyaka aka vɛ otugba pɛ agbɛgbla dɛ Yohanɛsɛ Enikpɛ; pɔ agɛ enu ebhliyi nɛ owũsise bukusiɔŋakɔ agbɛgbla dɛ yɛ.
Denɔ Yohanɛsɛ Enikpɛ nɛ kibe ɔbɔ nanɔ ɔtsɔ̃ nɛɛ, owũsise bukusiɔŋakɔ nɛ yɛkɔ amɛgɛganɛ vɛ otugba, klɛ banɔ amɛgɛganɛ ba nyɛna bulɛ evunɔ.
Alasɛ batɔnu anɛ Ɛshã nɛ aɖɔɛ lɛ lu flogo pɛ Yohanɛsɛ.
Klɛ onu gɛ ɔpɛɛ sɛ tɛ ɔyɛkɛ lɛ, yɛ enu Eliya nɛ gɛ aba ba.
Anɔɔ nɛ gɛ batɔ alɛ yɛ, tɛ enu.
“Kide mɛ ɛba yɛkɔ tɛmumɔɛ nɛ mɛ ɛsɔnɔ?
Be dzi ansɛ bunuvɔɛ gɛ be zhiedzi budzi nɛ mɛ pɛ bee kulu bagɔgɔɛ nɛ asɛsɛ asɛ: “ ‘Bu bɔ kizhoe nɛ kɔ nɔ, klɛ no di yu, bu zha iyuyodzɛ klɛ no di bi.’ Alasɛ Yohanɛsɛ aba nɛ maŋa maŋa ɔdɔgɔsɛ awɛ̃ dɔ, klɛ baa ɖɔ asɛ, ‘Evunɔ ɔfufɔɛkpã.’ Anɔdzyrame yɛ Eyi nɛ aba nɛ kɛdɔŋɛŋa nɛ kɛdɔwɛ̃wɛ̃, klɛ baa ɖɔ asɛ, ‘Adɔŋagbla anɛ eluwɛ̃ naa, badɔdzyɔ anɛ buziziabhɛtɛ nɛ ɔbhɛa.’ Pɔ kibuinyinyi bu kasɛ nɛ yɛ axwɛwɛwa nɛ mɛ.” Butɔ Kɔ Ɛmagbla Nɛ Gɛ Dɛ Tsyina Kitem Ɔkɛlɛ Yesu ebu ɛmagbla nɛ mɛ gɛ aba bhɛtɛ yɛ ebuiyiyinɔ anɔ nɛa bha agɔ, alasɛ lɛ di tsyina kitem.
“Butɔ kɔ wɔ, Korazin!
Butɔ kɔ wɔ, Bɛtsaɛda!
Otɔsɛ Taɛre anɛ Sidɔn ɛma mɛ ba bhɛtɛ ebuiyiyinɔ anɔa nɛɛ, anlo ɛlɛ xũ nɛ tɛ tsyina etem kukuuku nɛ kpekpeawim zɛza anɛ butɔ sɛsra shu.
Pɔ itsre nɔ sɛ, kɛ ba za bubɔɛbɔɛ kɔ Taɛre anɛ Sidɔn nɛ kebhuiwi nɛa bha dɛ wɔnɔ.
Klɛ wɔ, Kapenaum, be be feke wɔ ewunɔ akpɛ kɛlɛɛ mɛ dza?
Ao, obo zhi okue si ɔyɛkɔ vɛnɔ odzudzukɔ.
Otɔsɛ ebui yiyinɔanɔ gɛ babhɛtɛ nɛ wɔ mɛ edzi asɛ Sodom la bhɛtɛ alɛ, la ta wɔ ɔkɛlɛ ɔbɔ nanɔ oboe wi.
Pɔ itsre nɔ sɛ, kɛba za bubɔɛbɔɛ kɔ Sodom nɛ kebhuiwi nɛa bha ɔyɛkɔ dɛ wɔ.” Bumuene Kɔ Bagɛ Baa Tɔɔ Nɛ kibe lɛ nɛ mɛ Yesu aɖɔ asɛ, “Ɛkpɛ wɔ, nɛabha, mɛ Aka, owũsise nɛ kesukpa Apalete, alasɛ ɔyɛkɔ ebuia nɛ okpu bebuinyi anɛ badɔkpasɛ, klɛ obua lɛ ɔkasɛ bunuvɔɛ bhli.
Ee, Aka, alasɛ kɛnɛ nɛ nu wɔ tɛpɛpɛɛ dzyɔgo.
“Ebui nɛ petee mɛ Aka nɛ atɛ yɛkɔ akpɛ mɛ ahwɛ.
Anɔnyanɔ etinyi Eyi gɛ odinu sɛ Aka, klɛ anɔ nyanɔ etinyi Aka gɛ odinu sɛ Eyi nɛ banɔ nɛ gɛ Eyi nɛ apɛa sɛ tɛ ebu yɛ akasɛ.
“Nɔ ba mɛ ɔkɔ, wɔnɔ ba gɛ nɔɔ tɔ klɛ ebui nɛ adɛ nɔ, tɛ ɛkɔ nɔ bumuene.
Nɔ yɛkɔ mɛ ɔkpakasi nɛ ɔtrɔ shu tɛ nɔ kpasɛ kɛdɔ denɔ mɛ ɔkɔ, alasɛ ɛyɔ klɛ mɛ dɔfɔ̃ɔ nɛ idzyi mɛ, klɛ nɔ bɔ mɔ omuenekɔ kɔ wɔnɔ atɔwi.
Alasɛ mɛ ɔkpakasi nɛ ɔlɛ bubɔɛbɔɛ klɛ mɛ kituku nɛ dzi fukuu.”
Apalete Kɔ Kimuenewi Nɛ kibe lɛ nɛ mɛ Yesu aga nikpe buya tuli mɛ aafla nɛ kimuenewi nɛa bha.
Bubhɛ buu yi yɛ badɔkpasɛ klɛ ba kpa nikpe nu dzyini tã.
Gɛ Farisianɛ na mɔ ana, klɛ be tsre Yesu asɛ, “Di!
Wɔ badɔkpasɛ naa bhɛtɛ kɛgɛ ba tɛ bhɛtɛ nɛ Kimuenewi nɛa bha.” Yesu ebui lɛ bunu asɛ, “Nɔ kɔ kla onu di kɛgɛ Daviti abhɛtɛ gɛɛ bubhɛ yi yɛ anɛ yeshopoa lɛ?
Etsoku Kpaya buvu nɛ mɛ, klɛ yɛ anɛ yeshopoa lɛ nɛ ada tã gbɛgbɛvu yuyula, gɛ kinu ɔshã dɛda kɔa lɛ sɛ tɛ ba bhɛtɛ ana, alasɛ gbɛgbɛvu kɛ lɛ kɔ kpayanɔ nɛ tite tɛtɛtã.
Pɛnɔɔ nɔ kɔ kla mɔ nɛ Ɔshã nɛ mɛ sɛ nɛ Kimuenewi nɛa bha, kpayanɔ anɛ busɔlɛevu nɛ mɛ tsyɛ ba da ɔshã ɔlɛ nɛ flogo tsyɛ pɛɛ kɛpɔnyɛpɔ dɛ za balɛ shu dza?
Itsre nɔ sɛ, agɛ agbɛgbla dɛ kpayavu nɛ alɛ ɔkɛ̃.
Otɔsɛ no nu ebuia nɛ kesi, ‘Ɛlɛ kɔ eshutukubui, ganɛ kɛdɔ kukɔ,’ anlo nɔ gɛ tɔ bu bagɛ kɛpɔ ma balɛ shu nɛ kɛpɔ flogo.
Alasɛ Anɔdzyrame yɛ Eyi nɛ yɛ enu Apalete kɔ Kimuenewi.” Gɛ alɔ nɛ ɔkɛlɛ, ashɛ̃ avɛ ede tsoku balɛ oxogokɔvu nɛ mɛ, klɛ anyɛ ɔhwɛ tsitsi toli ɔza ɔklɛ.
Gɛ baa pɛɛ kibui nɔɔ nɛ gɛ ba ba yɛkɔ ebhui Yesu nu nɔ so, be bisi yɛ asɛ, “Kɛ lɛ ɔshã mɛ sɛ tɛ be beke bunya nɛ Kimuenewi nɛa bha dza?” Yesu ebui lɛ bunu asɛ, “Onu gɛ wɔnɔ ɔmɛayɛ teli obhoshi ɔwɔlɛku ozi mɛ nɛ Kimuenewi nɛa bha etee ti bu ɔlɛ dza?
Klɛɛ ŋa anɔ adɛ ŋa kedzi adɛ obhoshi!
So kɛlɛ ɔshã sɛ tɛ ba bhɛtɛ kibui dzyɔgo nɛ Kimuenewi nɛa bha.” Ɔkɛlɛ aɖɔ etsre anyɛ nɛ asɛ, “Bu wɔ ɔhwɛ nɛ ɔmɛna.” So anyɛ nɛ ebu ɔhwɛ nɛ amɛna klɛ ɔhwɛ nɛ otsodzi oku ɔlɛɛ ku, mɔmɔ ansɛ gɛ ɔbhla nɛ ɔlɛ.
Pɔ Farisianɛ nɛ be koeyi avɛ klɛ ba da nya kana gɛ ba ba ga pɛɛ be be yi Yesu.
Kpaya Axwɛwa Nɛ Gɛ Ebu Ansɛ gɛ kɛ lɛ tɛtiti mɛ kɔ yɛ, Yesu etsoekoeyi nɛ ɔklɛ.
Banɔ gelee ba za yɛe de, klɛ ebeke balɛ banya, klɛ akpɛ ɔshã kɔ balɛ asɛ ba tɛ ɖɔ anɔ di gɛ enu.
Kɛɛ nɛ kɛ lɛ sɛ tɛ kɛbhɛtɛ ansɛ gɛ ba ɖɔ ganɔ atɔnu Yezaya bha sɛ: “Mɛ axwɛwa nɛ gɛ ibu nɛ naa, agɛ yɛ mɛ ɛɖɔ, yɛmɛ mɛ mɔ same, ɛba yɛkɔ mɛ Ɔfufɔɛ nɛ kpɛ yɛm, klɛ ebe bu kɛdzyudzyɔ nɛ akasɛ amadi nɛ petee.
Atɛ ba pɛɛ ebla ɔdɔgɔsɛ akpɛ ogugu, anɔnyanɔ eti be nu yɛ olim nɛ edzo nɛa bha.
Tɛwa yɛyɛkɛ kɛpɔ kanyaka eti be dzyini, klɛ kanɛgbɛ keputakpa tɛtã kanyaka eti be wulu kalɛ atɛ̃, ɔdɔ nanɔ kibe lɛ gɛ agbanɔ kɛdzyudzyɔ avɛnɔ kabhaŋɛŋam.
Yɛ kinyi nɛ mɛ amadi nɛ aba yɛkɔ balɛ kidzoenu didi nɛ atrɔ.” Yesu Anɛ Ɔfufɔɛkpãekusi Ɔkɛlɛ ba gbanɔ anyɛ teli gɛ ɛfufɔɛkpã tsri yɛa bha gɛ akɔ sɛ eku omumu klɛ epu awɔ̃hũ tsyɛ amɛna yɛ, klɛ Yesu ebeke yɛ banya, pɛ akpa kaɖɔɔ ɖɔ klɛ akpa mɔ tsyɛ.
Kibui nɛ bhɛtɛ banɔ nɛ petee bi klɛ ba ɖɔ asɛ, “Anyaa nɛɛ ebe dzi Daviti Yeyi nɛa?” Pɔ gɛ Farisianɛ be nu ana, ba ɖɔ asɛ, “Ganɔ ɛfufɔɛkpã ekusieyi nɛa bha anɔa nɛ aakɛka ɛfufɔɛkpã nɛ ebu.” Yesu enyi balɛ atɔkpu nɛ mɛ so etsre alɛ asɛ, “Bukusiɔŋakɔ kanyaka gɛ bu ma kpɛ bupɛ tubha mɛ bu ba yɛɛ, klɛ ɔmagbla nɛ bupa kanyaka gɛ bu pɔɛhle nɛ aglɔ shu bu tɛ ba naa za.
Onu gɛ Satana akɛka Satana, kɛlɛ alɛ apɔɛhle nɛ yɛnahwɛshu nɛ shu.
Kɛlɛ klɛ yɛ bukusiɔŋakɔ nɛ ɔbɔ za kititi?
Klɛ onu gɛ ɛkɛka ɛfufɔɛkpã ganɔ ɛfufɔɛkpãkusia bha, anea bha wɔnɔ banɔ nɛ xũ na ga kɛka ɛlɛ obu?
So ɔtsɔ̃, balɛ ebe dzi wɔnɔ bebhuikulu.
Pɔ onu gɛ mɛ ɛkɛka ɛfufɔɛkpã ganɔ Kpaya Ɔfufɔɛ nɛa bha, kɛlɛ alɛ Kpaya bukusiɔŋakɔ nɛ ɔba wɔnɔa bha naa lɛlɛ.
“Ɔyɛkɔ plɛnɔ, kɛlɛ anɔ teli ebe tsoku anɔ gɛganɛ bupa mɛ ko pɛ aba yalɛ yɛ kɛnɔmɛdɔ ashɛ̃nɔ gɛ odinu sɛ ebhuso anɔ gɛganɛ nɛ nu nya lu?
Kɛlɛ flogo pɛ aba na zuru nɛ bupa nɛ mɛ.
“Anɔɔ nɛ gɛ ama plɛnɔ mɛ enu anɔ gɛ alɔ kititi nɛ mɛ shu, klɛ anɔɔ nɛ gɛ eti be xogo nɛ mɛ aba pɔɛehle.
Klɛ so itsre nɔ, buzizi kanyaka anɛ kibusobui kanyaka ba ba yɛkɔɛ kɛlɛ etsye anɔ, pɔ buzizi kanyaka nɛ Ɔfufɔɛ nɛ shu ba tɛ ba yɛkɔ etsye.
Anɔnyanɔ gɛ aba ɖɔ kaɖɔkpã nɛ Anɔdzyrame Yeyi nɛ shu ba ba yɛkɔ etsye yɛ, pɔ anɔ nɛ gɛ aba ɖɔ kaɖɔ kpã nɛ Ɔfufɔɛ Dzyɔgo nɛ shu ba tɛ ba yɛkɔ etsye, eze dzi nɛ tɛmumɔɛ nɛ mɛo kɛ gɛ tɛ ba nɛ mɛo.
“Dzu osi dzyɔgo, klɛ ɔlɛ eyuyu nɛ tsyɛ ebe dzi adzyɔgo, tɛ dzu osi kpã, klɛ ɔlɛ eyuyu nɛ tsyɛ ebe dzi akpã, alasɛ osi ɔlɛ eyuyu nɛ la ba yɛkɔ akpɛ ɔlɛ kɛxawũ nɔ.
Wɔnɔ atagblashã tɛzɛzam banɔ, kɛlɛ wɔnɔ banɔ nɛ gɛ ɔtsɔmɔ nɔ bɔ ɖɔ kibui dzyɔgo tii li?
Alasɛ kibui nɛ kɛɛ dɛ idzyi klɛ onugbu nɛ ɔɔɖɔaɖɔ.
Anɔ dzyɔgo ebu ebui dzyɔgo edenɔ yɛ ebui dzyɔgo nɛ gɛ abala nɛ yɛ mɛ, klɛ anɔkpã edenɔ yɛ ebuikpã nɛ gɛ abala nɛ yɛ mɛ.
Pɔ itsre nɔ sɛ, kɛ ba bisi sɛ banɔ ba ɖɔ balɛ tɛzɛzam akasɛ nɛ kebhuiwi nɛa bha nɛ balɛ kibui gɛ ma kibuinyɛbuim gɛ ki koeyi denɔ balɛ onugbu mɛ.
Alasɛ ganɔ wɔ ebuiɖuɖɔ nɛm le be bu wɔ butsya, klɛ ganɔ wɔ ebuiɖuɖɔ nɛm le be bu wɔ kɛpɔ.” Ebui Yiyinɔanɔ Tɛpɛpɛ Ɔkɛlɛ Farisianɛ anɛ ɛshãdɔkasɛ na ɖɔ etsre yɛ asɛ, “Adɔkasɛ, bu pɛɛ sɛ tɛ bu mɔ kibui yiyinɔanɔ tili denɔ wɔ kɔ.” Yesu ebui lɛ nu asɛ, “Atɔkpum gɛganɛ anɛ ɔmamdɛdɛ banɔ nɛ obonobo kanɔa nɛ mɛ bee bisi asɛ tɛ ba mɔ kibui yiyinɔanɔ!
Pɔ ba tɛ ba kɔ anɔnyanɔ kɛkanyaka, Yona atɔnu na yɛ ko.
Alasɛ kana gɛ Yona aza kɛkpãgbla nɛ ɛya mɛ ewi tata nɛ itumu tɛta, kana Anɔdzyrame Yeyi nɛ tsyɛ aba za tisim ewi tata nɛ itumu tɛta.
Niniveanɛ na ba lɔɔ titi nɛ kebhuim nɛ ɔtsɔ̃ nɛ tɛmumɔɛ nɛm banɔ klɛ be be bui lɛ pɔ; alasɛ be tsyina kitem nɛ Yona kibuiɖuɖɔ nɛ mɛ, klɛ ɔtsɔ̃ agɛ adɛ Yona nɛ ya lɛ ɔkɛ̃ naa.
Ozhizhi Adzɛeni nɛ aba lɔ kititi nɛ kebhuim nɛ tɛmumɔɛ nɛm banɔ klɛ ebe bui lɛ kɛpɔ; alasɛ alɔ edenɔ kanɔ nɛ obekekɔ sɛ ta aba tatɔ nɛ Salomo kibuinyinyi, klɛ ɔtsɔ̃ agɛ yɛ adɛ Salomo nɛ yalɛ ɔkɛ̃ naa.
“Kibe lɛ gɛ ɔfufɔɛkpã ookoeyi nɛ anɔ mɛ, lɔ dɔɔ ga nyɔ busukpa kpɛkpã mɛ ɔpɛɛ omuenekɔ klɛ lɔ tɛ mɔ.
Ɔkɛlɛ lɔɔ ɖɔ sɛ, ‘Ɛba tsodzi vɛ bupa nɛ mɛ gɛ ɛtɛ shɛ.’ Kibe lɛ gɛ loo do ku, pɛ lɔɔ mɔ sɛ anɔnyanɔ ama bulɛ mɛ, ba gba bulɛ mɛ klɛ ba bhɛtɛ bulɛ mɛ elu mɔmɔ.
Ɔkɛlɛ ɔfufɔɛ nɛ ootsodzi ɔvɛ ɔdɔ gbanɔ tigene bhlatɔ gɛ tsɔmɔ dɛ ɔlɛ nahwɛ nɛ ata shu, klɛ lɛ ba tsoku da za ɔkɛlɛ.
Klɛ anɔ yɛ tɛzɛza mɛ ba tsodzi tsɔmɔ dɛa na gɛ aza putɔnɔ.
Kana kɛ ba za kɔ kɛtɔkpum gɛganɛ tɛmumɔɛ nɛm banɔ.” Yesu Yɛ Eni Anɛ Yɛadzyalɛ Nɛ kibe lɛ nɛ mɛ gɛ Yesu eke dzi aɖɔ kaɖɔ akɔ banɔɛza nɛɛ, yeni anɛ yadzyalɛ na za ɔtɔ, baa pɛ asɛ tɛ ba ɖɔ kaɖɔ nɛ yɛ.
Anɔ teli ebe tsre Yesu asɛ, “Weni anɛ wɔadzyalɛ nɛ beli ɔtɔ, baa pɛɛ asɛ tɛ ba ɖɔ kaɖɔ nɛ wɔ.” Yesu etsre anɔ nɛ asɛ, “Anee yɛ enu meni klɛ anee yenu madzyalɛ?
Ebu ɔhwɛ akpɛ yɛ badɔkpasɛ nɛ ɔkɔ asɛ, “Meni anɛ madzyalɛ naa.
Alasɛ ananyanɔ gɛ abhɛtɛ Maka nɛ owũsise nɛ tɛpɛpɛɛ yɛ enu badzya, mada anɛ meni.”
Kɛkpalɛ Nɛ Adɔhwɛ Teli Shu Kiwi lɛlɛ nɛ ke Yesu ekoeyi ada za kɛvɔ nɛ butɔ.
Banɔaza lɛlɛ nɛɛ di na ba kana yɛ atsya klɛ ede tsoku keniabha opupu tolim ezhedzi, nɛ kibe lɛ gɛ banɔ nɛ petee ba kana kɛvɔ nu tɔ atsya.
Klɛ etenɔ kaɖɔ ɖɔ tsre banɔ nɛ akpalɛ mɛ asɛ, “Ayadɛ teli ekoeyi avɛ kɛdɔ ɔhwɛ kɔ.
Kibe lɛ gɛ ahwɛ kɛdɔ nɛɛ, eteli awɔlɛ adɔ kidzo nɛ shu, klɛ buzhuɔɛ ba tɔkɛ alɛ amunɔ.
Eteli awɔlɛ dɔ aklãgbum, gɛ la dɛ mɔ tisi mɔmɔ.
Le yi zia, alasɛ tisi nɛ dɛ do nɛ ɔklɛ.
Pɔ gɛ buwui nɛ ba tã, eyii nɛ gɛ eyi la tayɛ̃ alasɛ la dɛ kpɛ igu.
Eyii nɛ teli awɔlɛ adɔ ewim, gɛ ewi nɛ ebe she ada lɛ.
Kana ke eyii nɛ teli adɔ kesukpa dzyɔgoa bha, gɛ akɔ sɛ le yu, nɛ kɛfɔɛfɔmɛ, anɛ afɛtehlomɛ, anɛ afata mɛ ɔyɛkɔ dɛ agɛ ba ɖa.
Anɔ nɛ gɛ batɔ alɛ yɛ, tɛ enu.” Badɔkpasɛ na tɔnɔ yɛ aba klɛ le bisi yɛ asɛ, “Kide so pɛ ɔɖɔ kaɖɔ otsre banɔ nɛ akpalɛ mɛ?” Ebui lɛ nu asɛ, “Ba tɛ yɛkɔ ebui kpukpu nɛ owũsise bukusiɔŋakɔ nɛ tɛtiti akɔ nɔ, pɔ ganɛ kɔ balɛ.
Aanɔ nɛ gɛ kɛdɔ lɛ yahwɛ bazia kɔ yɛ ata, klɛ kɛdɔ ba za yɛ ahwɛ gelee.
Aanɔ nɛ gɛ kɛdɔnyɛdɔ ma yahwɛ, kibhliyi nɔɔ gɛ lɛ yɛ ahwɛ tsyɛ ba ba yɛkɛ kɛlɛ nɛ yahwɛ.
Kibui nɛ so pɛ ɛɖɔ kaɖɔ nɛ akpalɛ mɛ kɔa lɛ, “Bee di, pɔ ba ta mɔ, bee nu, pɔ bete nu kɛlɛe si.
Nɛ balɛ mɛ ba tɛ mɔ Yezaya atɔnu nɛ ebui nɛ mɛ asɛ: “ ‘No bo zo nu xũi, pɔ nɔ tɛ bo nu kɛlɛ esi di, no bo zo di kɛdɔ xũi, pɔ nɔ tɛ bɔ zɔɔ mɔɛ lɛ mɛ.
Alasɛ banɔa nɛ idzyi mɛ aba agɛganɛ; agɛganɛ kɔa lɛ sɛ tɛ benu nɛ balɛ batɔ, klɛ ba da balɛ awɔ̃hũ.
Otɔ sɛ anɛ kana bata za mɔ nɛ balɛ awɔ̃hũ, be nu nɛ balɛ batɔ, be nu kibuiesi nɛ balɛ idzyi, klɛ tɛ betsyina, klɛ mɛ ba beke balɛ banya.’ “Pɔ ba yula wɔnɔ awɔ̃hũ alasɛ laa mɔ, wɔnɔ batɔ alasɛ lee nu.
Kɛlɛ so nɛ itsre nɔ kɛgba sɛ, batɔnu gelee nɛ banɔ dzyɔgo teli ba pɛɛ sɛ tɛ ba mɔ kɛ gɛ nɔ mɔ, pɔ ba dɛ mɔ kɛlɛ, klɛ tɛ be nu kɛ gɛ no nu pɔ be di nuɛ lɛ.
“Nɔ tatɔ tɛ no nu adɔhwɛ kɛkpalɛ nɛe si, Kibe lɛ gɛ anɔ teli enu bukusiɔŋakɔ kibui pɛ edi nu klɛe si, ɔfufɔɛkpã nɛ ɔbɔ ba ɔbɔ bhɛ kɛ gɛ ba tɛ ɖa kpɛ idzyi nɛ mɛ nɛ obu.
Kɛlɛ nu eyii nɛ gɛ awɔlɛ adɔ kidzo nɛ shu.
Eyii nɛ gɛ adɔ aklãgbu nɛ mɛ alɛ nu anɔ nɛ gɛ enu kibui klɛ ayɛkɛ lɛ nɛ same.
Pɔ gɛ kibui nɛ dɛ kpɛ igu nɛ yɛ mɛ so adɛ nyɛna kibui nɛm dzroɖoɖo.
So onu gɛ bunuhu ɔdɔgɔsɛ tɛkpɛkpatɔnɔ tili nya ba nɛ kibui nɛ shu ko awɔlɛ ekoeyi.
Eyii nɛ gɛ adɔ ewi mɛ alɛ nu anɔ gɛ enu kibui, pɔ ɛkpã nɛ mɛ butɔ nɛ kɛnɔmɛdɔ anɔwuwɔɛ eshe ada yɛ so kibui nɛ dɛ yu eyuyu nɛ yɛ mɛ.
Pɔ eyii nɛ gɛ adɔ kesukpa dzyɔgo nɛa bha, alɛ nu anɔ gɛ enu kibui klɛ enu kɛlɛe si.
Klɛ kibui nɛ ba yu eyuyu gelee nɛ kɛfɔɛfɔm, nɛ ɛzakɔ afɛtehlo, afata mɛ ɔyɛkɔ dɛ eyi nɛ gɛ ba ɖa.” Kɛkpalɛ Nɛ Tɛwa Shu Yesu aza kpɛ kɛkpalɛ bhlatɔ akɔa lɛ asɛ: “Owũsise bukusiɔŋakɔ nɛ ɔsɔnɔ ansɛ anɔ gɛ avɛ yɛ buya mɛ klɛ ada hwɛ kɛdɔeyi dzyɔgo.
Pɔ kibe lɛ gɛ anɔnyanɔ avɛnɔ tra, agɛ adɛ ɖɔ yɛ na vɛ ada hwɛ tɛwaeyi akpɛ amɔ nɛshi, klɛ ashɛ̃.
Gɛ amɔ nɛ eyi pɛ le she, klɛ tɛwa nɛ tsyɛ yi koeyi.
“Ayadɛ nɛ baxwɛdɛ na ba tɔnɔ yɛ asɛ, ‘Aka, anɛ eyi dzyɔgo ɔhwɛ nɛ buya nɛ mɛ dza?
Klɛ fakɔ tɛwa nɛ de?’ Ebu kɛlɛ nu asɛ, “ ‘Anɔ nɛ gɛ adɛ ɖɔ mɛ nɛ yɛ ada wa kɛxwɛ lɛlɛ.’ “Baxwɛdɛ nɛ be bisi yɛ asɛ, ‘Ɔpɛ sɛ tɛ buvɛ da kpa tɛwa nɛ bu dza?’ Ebu kɛlɛ nu asɛ, “ ‘Oo,’ alasɛ onu gɛ nɔ vɛ tɛwa nɛ ɔkpabu kɔ, kɛ ba ba kɛlɛ mɛ sɛ nɔ bɔ kpa amɔ nɛ ɔta.
Nɔ kɔ kɛlɛ nɛ tɛwa nɛ petee she ketsu ɔdɔ na nɔ alɛ ɔpɔkɔ.
Nɛ kibe lɛ mɛ ɛba tsre baxwɛwa nɛ sɛ: Putɔnɔ no xogo tɛwa tɛ nɔ nya kɛlɛ kɔ tɛ pupɔɛ, klɛ tɛ no xogo amɔ nɛ tsyɛ ɔyɛkɔ bɔ kpɛ mɛ owule nɛ mɛ.’ ” Akpalɛ Nɛ Eyixwɛtsɛ Anɛ Bunayekedɔ Shu Yesu aza kpɛ kɛkpalɛ bhlatɔ asɛ: “Owũsise bukusiɔŋakɔ nɛ odzi ansɛ eyixwɛtsɛ, gɛ anɔ teli ada ɖa nɛ yɛ buya mɛ.
Kɛnya lɛ kɛlɛ mɛ sɛ alɛ enu eyibliyii adɛ nɛ wɔ eyinyeyi shi, pɔ onu gɛ ki she, kɛ ba dzi kevudeya osi gbɛgbla dɛ, gɛ kɛ ba kɔ sɛ kɛlɛm buzhuɔɛ bu ba ba dɔ ɔlɛ ɛshɛ nɛ mɛ.” Aza kpɛ kɛkpalɛ bhlatɔ kɔ balɛ asɛ, “Owũsise bukusiɔŋakɔ nɛ odzi ansɛ bunayekedɔ gɛ anɔdzɛ aayɛkɔ akpɛ buna gelee mɛ kɔ tɛ yiyeke nɛ tɛ pipe.” Yesu aɖɔ ebuia nɛ petee nɛ akpalɛ mɛ etsre banɔɛza, adɛ ɖɔ kibuinyɛbui etsrea lɛ gɛ odinu sɛ ganɔ kɛkpalɛm.
So kana ebui nɛ gɛ baɖɔ aganɔ atɔnu nɛa bha nɛ aba ba kɛlɛ mɛ asɛ: “Ɛba danɛ mɛ onugbu nɛ akpalɛ, Ɛba ɖɔ ebui kpukpu nɛ gɛ ekpu denɔ kanɔ nɛ kesi kpɛkpɛ.” Tɛwa Akpalɛ Nɛ Kesibubu Ɔkɛlɛ ashɛ̃ lɔ banɔɛza nɛ avɛ bupa mɛ.
Yɛ badɔkpasɛ nɛ ba tɔnɔ yɛ aba klɛ la ɖɔ asɛ, “Bu buya mɛ tɛwa nɛɛ kpalɛ nɛesi kɔ lɔ.” Ebu kɛlɛ nu asɛ, “Anɔ nɛ gɛ aɖa eyi dzyɔgo nɛ yɛ enu Anɔdzyrame yɛ Eyi.
Buya nɛ mɛ bulɛ nu kanɔ nɛ mɛ, klɛ eyi dzyɔgo nɛ alɛ nu bukusiɔŋakɔ nɛ mɛ bee yi.
Tɛwa nɛ klɛ nu ezizi nɛ yeyialɛ, klɛ anɔkpã nɛ gɛ aɖa lɛ nɛ yɛ enu ɔfufɔɛkpã.
Kɛdɔ yɛyɛkɔ kibe nɛ kɛlɛ nu kanɔ nɛ obekekɔ, klɛ badɔyɛkɔ nɛ balɛ enu Kpaya baxwɛdɛ.
“Kana gɛ ba kpa tɛwa pɛ ba pɔɛ lɛ nɛ kifu mɛ, kana kɛ ba za nɛ kanɔ nɛ obekekɔ.
Anɔdzyrame yɛ Eyi nɛ aba kpɛ yɛ baxwɛdɛ nɛ asɛsɛ, klɛ le be bu kizizi kanyaka nɛ yɛ bukusiɔŋakɔ nɛ mɛ gɛ kɔ buzizi nɛ bagɛ ba bhɛtɛ butsutsɔmɔ.
Ba ba yɛkɔ balɛ ada tɛɛ̃ akpɛ kifu gɛganɛm, ɔkɛlɛ gɛ iyuyo nɛ eletɛtã aba za.
Klɛ badzyɔgo nɛ ba ba tã ansɛ kiwi nɛ balɛ Aka nɛ bukusiɔŋakɔ.
Anɔɔ nɛ gɛ batɔ alɛ yɛ, tɛ enu.
Akpalɛ Nɛ Kɛkesrɔdɔ Kpukpu Nɛ Kɛklãgbu Yɛŋaedzi Shu “Owũsise bukusiɔŋakɔ nɛ odzi ansɛ kɛkesrɔdɔ tili gɛ bekpu nɛ ayakpam.
Gɛ anɔ teli emunɔɛ lɛ, etsodzini kɛlɛ ekpu, klɛ nɛ yɛ same mumɔ mɛ nɛ ada yɛkɔ kɛdɔnyɛdɔ gɛ lɛ yahwɛ nɛ adɛ klɛ avɛ ede dzi kesukpɛa lɛlɛ.
“Kana, owũsise bukusiɔŋakɔ nɛ odzi ansɛ edziniga gɛ avɛ ada pɛɛ aklãgbu ŋɛŋaedzi dzyɔgo.
Gɛ avɛ ede munɔ kɛŋɛŋaedzi tili, ashɛ̃ avɛ ada yɛkɔ yɛ kɛdɔ kanyaka gɛ kɛlɛ yahwɛ nɛ adɛ klɛ ede dzia lɛ.
Kɛkpalɛ Nɛ Dzikle Shu Kana ke, owũsise bukusiɔŋakɔ nɛ odzi ansɛ kenimdzikle gɛ ba tɛa kpɛ kɛvɔm pɛ ebu akpã edidedi.
Kibe lɛ gɛ kenimdzikle nɛ eyuku, ba gɛ be bu kenimɛdzya nɛ be he yɛ amɛna ogbigbe nɛa bha.
Klɛ be zhiaza kesi klɛ la tɔkɛ kenimɛdzya dzyɔgo nɛ akpɛ bushɔ mɛ, pɔ ba yɛkɔ atsutsɔmɔ nɛ atɛ̃.
Kana kɛba za nɛ kibe bibeke nɛ mɛ.
Kpaya baxwɛdɛ na ba ba klɛ le be bu atɔkpum gɛganɛ elete nɛ badzyɔgo nɛ shi klɛ la ba yɛkɔ balɛ atɛ̃akpɛ kifu gɛganɛ nɛ mɛ, ɔkɛlɛ gɛ iyuyo nɛ eletɛtã aba za.
Yesu ebisi balɛ asɛ, “Sɛ no nu ebuia nɛ petee mɛ?” Be bu klɛ nu asɛ, “Ee.” Aɖɔ etsre alɛ asɛ, “Kɛlɛ so ɔshãdɔkasɛ kanyaka gɛ ba kasɛ dɔ edenɔ owũsise bukusiɔŋakɔ nɛ shu asɔnɔ ansɛ apalete gɛ ebu yɛ kɛkesrɔdɔ vuvɔ nɛ kɛkuku nɛ edenɔ yɛ kɛdɔ ɔbalakɔ.” Atɔnu Gɛ Ama Kinyi Gɛ Yesu akpɛ akpalɛa nɛ beke, avɛ yɛ kidzo gɛga nɛa bha denɔ ɔkɛlɛ.
Gɛ ebe ku yɛ kepiɔma nɛ mɛ, akpa kɛdɔ kasɛ banɔ nɛ balɛ oxogokɔvu nɛ mɛ, klɛ kɛbhɛtɛ balɛ bi.
Be bisi asɛ, “Fakɔ anyɛa nɛ edenɔ kibuinyinyi nɛ ebui yiyinɔ anɔ kemia nɛ di?” “Ganɛ adɔfatɛ nɛ yeyi nɛ naa?
Ganɛ yeni nɛ bee kulu asɛ Maria, klɛ anɛ yadzyalɛ balɛ nu Yakobo, Yosɛfu, Simɔnɛ anɛ Yuɖasɛ?
Sɛ yadalɛ nɛ petee balɛ bulɔ ɔbha?
Klɛ fakɔ anyɛa nɛ edenɔ ebuia nɛ petee?” Klɛ ba mɔ obulo nɛ yɛ.
Pɔ Yesu etsre alɛ asɛ, “Atɔnu nɛ yɛ kepiɔma nɛ yɛ bupa mɛ ba tɛ yɛkɛ yɛ bui.” Klɛ adɛ bhɛtɛ ebui yiyinɔanɔ gelee nɛ ɔkɛlɛ, alasɛ tɛyɛyɛkɛŋa ma balɛ mɛ.
Be Bhui Yohanɛsɛ Enikpɛ Nɛ Kɛtɔkpu Nɛ kibe lɛ gɛ Heroɖesɛ kɛtɔkpum gɛganɛ elete nɛ enu Yesui dɔ, klɛ etsre yɛ bagɛ bee di yɛ ɔkɔ nɛ asɛ, “Yohanɛsɛ Enikpɛ nɛ naa, alɔ edenɔ bekpum!
Klɛ so pɛ ebui yiyinɔanɔ kemia nɛ di ka wa kɛxwɛ nɛ yɛ mɛ.” Ɔtsɔ̃ nɛɛ Heroɖesɛ eti vu Yohanɛsɛ anya kpɛ vu akpɛ Heroɖiasɛ, yadzya Filipo yɛedzini nɛ so, alasɛ Yohanɛsɛ aganɔ yɛ ɔshã kpɛ asɛ: “Ɔshã ɔdɛ kɔ kidzo sɛ tɛ ɔpɛɛ adzɛ alɛlɛ.” Heroɖesɛ atrɔ sɛ tɛ eyi Yohanɛsɛ, pɔ eesi banɔ nɛ fu, alasɛ ba mɔ Yohanɛsɛ ansɛ atɔnu.
Nɛ Heroɖesɛ kɛmɔwi nɛa bha Heroɖiasɛ yɛeyiadzɛ nɛ ebe yu kivu gɛ kɛnyɛna Heroɖesɛ idzyi, gɛ kɛkɔ sɛ akatabu asɛ kɛdɔnyɛdɔ gɛ adzɛnuvɔɛ nɛ ebe bisi, yɛ Heroɖesɛ aba bhɛtɛ lɛ akɔ yɛ.
Nɛ adzɛnuvɔɛ nɛ yeni nɛ tɛpɛpɛ nu, aɖɔ asɛ, “Bhui Yohanɛsɛ Enikpɛ nɛ tɔkpu ɔtrɔ kɛtɛa bha kɔ mɛ nɛ ɔkɛ̃.” Kibui nɛ trɔ ekusi nɛa bha, pɔ nɛ yɛ batabu nɛ nu nɛ yɛ befu gli nɛ amɛ so, akɔ asɛ ba bhɛtɛ ansɛ gɛ adzɛnuvɔɛ nɛ ebisi, klɛ akɔ sɛ be bhui Yohanɛsɛ tɔkpu nɛ buvu.
Ba yɛkɔ kɛtɔkpu nɛ atrɔ kɛtɛa bha amɛna, klɛ ba yɛkɔ akɔ anuvɔ, klɛ yɛ evunɔɛ lɛ avɛnɔ yɛeni.
Yohanɛsɛ badɔkpasɛ na ba yɛkɔ yɛ etsitsi nɛ ada vubɔ.
Ɔkɛlɛ ba shɛ avɛ ede tsre Yesu.
Yesu Anyunɔ Banɔ Akpã Teti Gɛ Yesu enu kɛgɛ ba kɛlɛ mɛ, ekoeyi nɛ ɔkɛlɛ aza keniabha opupu mɛ avɛ okpukpukɔ.
Gɛ be nu kibui nɛɛ, banɔɛza na ga butsrukpɔ aza yɛe de edenɔ ɛma nɛ mɛ.
Kibe lɛ gɛ Yesu ezhi aba kesukpa pɛ amɔ banɔɛza, be ku yɛ eshutukubui klɛ ebeke balɛ banya.
Gɛ owulago nɛ ɔɔna, badɔkpasɛ na ba yɛ ɔbha klɛ ba ɖɔ asɛ, “Okpukpukɔ nɔɔ, klɛ keli tsyɛ fli bele.
Kpɛ banɔɛza nɛɛ dzo, sɛ tɛ ba vɛ ɛmabhli nɛ mɛ tɛ be de dzi kɛŋɛŋa tili akɔ shu.” Yesu ebui lɛ nu asɛ, “Kɛ ka za sɛ ba shɛ.
Wɔnɔ nɔ pɛɛ kɛdɔ tili ɔkɔa lɛ tɛ ba ŋa.” Be bui lɛ nu asɛ, “Gbɛgbɛvu ɛgbaa titi anɛ keni mɛ adzya tabha ko ala lɛ bulɔ ahwɛ nɛ ɔkɛ̃.” Asɛ, “Nɔ yɛkɔa lɛ ɔmɛna mɛ nɛ ɔkɛ̃.” Klɛ akɔ sɛ banɔ nɛ be zhi aza kesi nɛ tɛwa nɛa bha.
Gɛ ayɛkɔ gbɛgbɛvu ɛgba titi anɛ keni mɛ adzya tabha klɛ ebu amɛ akpɛ owũsise, ehu ahwɛ klɛ edzyini gbɛgbɛvu nɛ mɛ.
Ɔkɛlɛ ayɛkɔ kpɛ ahwɛ kɔ badɔkpasɛ, klɛ badɔkpasɛ nɛ tsyɛ ayɛkɔ akɔ banɔɛza.
Balɛ petee ba ŋa klɛ be xui, klɛ badɔkpasɛ nɛ atɔkɛ kesukpayɛ wiliwili nɛ ashuɛ lɔfɔntabha.
Banɔ nɛ gɛ ba ŋa kɛdɔ nɛ kiwii lɛ nɛ ana ansɛ banɔnyɛ akpã teti, badzɛ nɛ bunuvɔɛ ma zɛ lɛ mɛ.
Yesu Aga Kenia Bha Nɛ kibe mazimazi mɛ Yesu akɔ sɛ badɔkpasɛ nɛ be ku kenia bha opupu tɛ be putɔ akɔɛ avɛ keni nɛa pɛ bhla, tɛ yɛ akpɛ banɔɛza nɛ dzo.
Gɛ akpɛ balɛ dzo beke, yɛnahwɛ ashɛ̃ ewu avɛ butu tuli shu sɛ tɛ ede kulukpaya.
Gɛ owulago nɛ ɔna, yɛ terikpo agɔ nɛ ɔkɛlɛ, pɔ keniabha opupu nɛ ɔtɛ vɛ odzidzekɔɛ bɔɛ nɛ ogbigbe nɛ shu, buni giglebe nɛ tɛ tiɔ lɛ alasɛ kɛlɛɛ nɛ fu ɔlɛ.
Nɛ olizatɔ eɖɔ tɛlɛ̃ mɛ Yesu ekoeyi ága nɛ keni nɛa bha atɔnɔa lɛ.
Kibe lɛ gɛ yɛ badɔkɛpasɛ nɛ amɔɛ gɛ aaga keni nɛa bha, kifu kua lɛ tsutsɔmɔ tsɔmɔ.
Ba ɖɔ asɛ, “Ekpu.” klɛ ba kpɛ ogugu nɛ kifum.
Pɔ Yesu etsre balɛ zia asɛ, “Nɔ kpɛ te!
Mɛ nɔɔ mɔ.
No ti si fu.” Petro ebui lɛ nu asɛ, “Apalete, onu wɔ, tsre mɛ ɔsɛ ɛba wɔ bha nɛ keni nɛa bha.” Yesu asɛ, “Gaba.” Ɔkɛlɛ Petro ezhi ekoeyi nɛ opupu nɛ mɛ, aga keni nɛa bha atɔnɔ Yesu aavɛ.
Pɔ gɛ amɔ kɛlɛɛ, kifu ku yɛ, klɛ akpa buni nɛ mɛ zhiku, akpɛ ogugu asɛ, “Apalete, bu mɛ!” Ɔkɛlɛ nɛ ko, Yesu ebu ɔhwɛ klɛ anyɛna yɛ.
Aɖɔ asɛ, “Wɔ tɛyɛyɛkɛŋa bhli anɔ, kide so pɛ ɔdɛ yɛkɛ ɔŋa!” Klɛ gɛ be wueku opupu nɛ mɛ, kɛlɛɛ nɛ zukɔ lɔ.
Ɔkɛlɛ bagɛ ba kpasɛ opupu nɛ mɛ na kpɛ atɔkpuesi kɔ yɛ, aaɖɔ sɛ, “Kɛgbɛagba wɔ onu Kpaya yɛ Eyi.” Kibe lɛ gɛ ba tsɔkɛ, ba da dzrɔ nɛ Genesarɛtɛ.
Klɛ gɛ banɔ nɛ ɔklɛ nɛ ba kpɛ yɛ kɛxawũ sɛ Yesu, ba kpɛ odu asɛsɛ ɛma nɛ gɛ kana kibe lɛ nɛm petee.
Banɔ ba yɛkɔ balɛ banyɛnya nɛ petee amɛna yɛ klɛ ba kɔ yɛ tɔkpu asɛ akɔ banyɛnya nɛ be hunɔ yɛ awidzidze nɛ tɔ tite, klɛ bagɛ be hunɔ yɛ nɛ petee balɛ banya nɛ beke.
Bubhubhui Nɛ Bu Mabhui Mabhui Ɔkɛlɛ Farisianɛ anɛ ɛshãdɔkasɛ nɛ de Yerusalɛm aba tɔnɔ Yesu klɛ le bisi asɛ, “Kide so pɛ wɔ badɔkpasɛ nɛ xũ na ta bhɛtɛ atrɔ beshishe anɛ kepiegu nɛa bha?
Be tee plu ahwɛ flogo pɛ baa ŋa kɛdɔ!” Yesu ebui lɛ nu asɛ, “Klɛ kide so pɛ nɔɔ ta Kpaya ɛshã nɛe si akpɛ wɔnɔ kepiegu nɛ so?
Alasɛ Kpaya ɖɔ asɛ, ‘Kpɛ kɛtɔkpuesi ɔkɔ wɔaka nɛ weni’ klɛ ‘Anɔnyanɔ gɛ aba ɖɔ kibui akpɛ yɛaka ɔdɔgɔsɛ yɛeni edzyenɔ sɛ be yi yɛ.’ Pɔ ɔɔɖɔ sɛ onu gɛ anɔ teli aɖɔ tsre yɛaka ɔdɔgɔsɛ yɛeni sɛ, ‘Tɛpɛplɛnɔ kanyakaɛ di gɛ ɔbɔ mɔ denɔ mɛ ɔkɔ nɛ nu kɛdɔ kukɔ gɛ ba bhɛtɛ kɔ Kpaya,’ ganɛ sɛ ayɛkɔ ‘akpɛ yɛaka nɛabha’ nɔ.
Ki nu sɛ nɔ oxule Kpaya kibui akpɛ wɔnɔ kepiegu nɛ so.
Wɔnɔ betroni!
Yezaya kɛbui dzyɔ gɛ amɔɖɔ nɛ wɔnɔ shu asɛ: “ ‘Banɔa na kpɛm nɛa bha nɛ balɛ inugbu, pɔ balɛ idzyi nɛ alɛ odzidzekɔ nɛ mɛ shu.
Baa kpɛ kɛtɔkpuesi akɔm nɛ kɛlɛɛ mɛ, balɛ kɛdɔkɛkasɛ nɛ nu ɛshã gɛ banɔa kasɛ.’ ” Yesu ekulu banɔɛza nɛ amɛna yɛ ɔbha klɛ aɖɔ asɛ, “Nɔ ta batɔ tɛ no nuibuiesi.
Kɛdɔnɔ nɛ gɛ kɛ ga onugbu mɛ tsoku anɔ mɛ ‘ki ti tutru yɛ,’ pɔ kɛ gɛ ga anɔ onugbu mɛ koeyi kɛlɛ kɔ sɛ ‘etutru.’ ” Ɔkɛlɛ yɛ badɔkpasɛ nɛ aba yɛ ɔbha klɛ be bisi asɛ, “No nyi sɛ gɛ Farisianɛ nɛ enu kibui nɛ kɛ lɔɛ titi nɛ balɛ shu xãa?” Ebui lɛ nu asɛ, “Osi kanyaka gɛ mɛ owũsise Aka nɛ edi dzu ba ba nyɛna ɔlɛ ehe akpa nɛ igu.
Shɛnahwɛ balɛ shu; be nu awɔ̃hũpuelete gɛ agbanɔ anɔ.
Onu gɛ awɔ̃hũpuelete agbanɔ awɔ̃hũpuelete, balɛ petee ba ba tɛ wɔlɛ eku ozi mɛ.” Petro asɛ, “Bu kɛkpalɛ nɛesi kɔ lɔ.” Yesu ebisi balɛ asɛ, “Nɔ kɔ lɛ mũguũ ana?” “Nɔ tɔɔ mɔ sɛ kɛdɔnyɛdɔ gɛ tsoku onugbu mɛ kɛɛ vɛ ɛyam pɛ kɛ daa koeyi nɛ ishu nɛ mɛ?
Pɔ ebui nɛ gɛ aaga onugbu mɛ ekoeyi le de idzyi nɛ mɛ, klɛ alɛ ‘tutru’ anɔ.
Alasɛ idzyi nɛ mɛ atɔkpum kpã, gɛ enu anɔyiyi, aglɔbui, azhuzhɔlɛbui, buzi, otro ebuimɔɖɔ, anɔshuzizi ede.
Ebuia nɛ ala bhɛtɛ anɔ pɛ ‘etuturu’, pɔ kɛdɔ ŋɛŋa nɛ ahwɛ maplumaplu atɛ bhɛtɛ anɔ pɛ ‘etuturu.’ ” Kananaɛtɛ Dzi Tɛyɛyɛkɛŋa Gɛ ba shɛ nɛ ɔkɛlɛ, Yesu ekoeyi avɛ Taɛre anɛ Sidɔnɛ kɛdɔ nɛ mɛ.
Kananaɛtɛ dzi teli gɛ ede kibé lɛ nɛ aba yɛ ɔkɔ, nɛ iyuyo asɛ, “Apalete, Daviti yɛ Eyi, di mɛ eshutukubui!
Mɛ eyiadzɛ aatɔ tsutsɔmɔ tsɔmɔ nɛ ɔfufɔɛkpã gɛ otsri yɛa bha nɛ mɛ.” Yesu adɛ ɖɔ kibuinyɛbui.
Kɛlɛ so yɛ badɔkpasɛ nɛ ba tɔnɔ yɛ avɛ klɛ be de tsre yɛ asɛ, “Kpɛ adzɛ nɛ dzo, alasɛ ganɛ obo eze bi iyuyo alɛ lɔe de.” Yesu ebui lɛ nu etsre alɛ asɛ, “Izraɛl ibhoshi nɛ gɛ lɛla nɛ tite ɔkɔ la kpɛ mɛ.” Adzɛ nɛ alɔ ebe dzu ekuisiesi nɛ yɛ otugba.
Klɛ aɖɔ asɛ, “Apalete, plɛnɔ mɛ!” Ebui lɛ nu asɛ, “Kɛ ma sɛ tɛ ba yɛkɔ bunuvɔɛ nɛ kɛŋɛŋa atɛɛ elu kɔ balɛ bukudzɔgɛ.” Adzɛ nɛ asɛ, “Ee, Apalete,” “pɔ bukudzɔgɛ nɛ tsyɛ tɔkɛ kiwiliwili nɛ gɛ wɔlɛ denɔ bulɛ apalete alɛ nɛ ɔkplɔ̃ nɛa bha nɛ xũ aŋa.” Ɔkɛlɛ Yesu bui lɛ nu asɛ, “Adzɛ, wɔ tɛyɛyɛkɛŋa gbla lɛ wɔahwɛ!
Ba yɛkɛ wɔ tɛbibisi.” Klɛ adzɛ nɛ yɛyiadzɛ nɛ bunya nɛ gbla beke nɛ ɔɖɔ lɛlɛ nɛ mɛ.
Yesu Anyunɔ Banɔ Akpã Talɛ Yesu ashɛ̃ nɛ ɔkɛlɛ avɛ Galelia Aƒu nɛ shu.
Ɔkɛlɛ ewu avɛ butu tuli shu klɛ ede dzi kesi si.
Banɔɛza gbla tɔnɔ yɛ aba, banɔ gɛ bata ga, awɔ̃hũpu, akpata, imumu anɛ banɔ gelee bhlatɔ, klɛ ba yɛkɔ ebe lu yɛ butsrukpɔ nu; klɛ ebeke balɛ banya.
Kɛ bhɛtɛ banɔ nɛ bi sɛ, ba mɔ imumu gɛ kpa kaɖɔ ɖɔ, ba bhɛtɛ akpatanɛ la dzyɔ, bagɛ ba taa ga na kpaa ga klɛ awɔ̃hũpu nɛ akpaa mɔ.
Klɛ ba kpɛ Izraɛl Kpaya nɛa bha.
Yesu ekulu yɛ badɔkpasɛ nɛ amɛna klɛ etsre alɛ asɛ, “Eshutukubui didi alɛ mɛ mɛ nɛ banɔa; ba tɛ za mɛ ɔbha ewi tata klɛ kɛdɔnyɛdɔ ma gɛ ba ba ŋa.
Ɛdɛ pɛɛ sɛ tɛ ɛkpɛ balɛ dzo nɛ bubhɛ, odi bhi ba ba tɛ tsra nɛ dzo mɛ.” Yɛ badɔkpasɛ nɛ ebui lɛ nu asɛ, “Fakɔ lɔ ba denɔ gbɛgbɛvu kɔ banɔ kplumua nɛ okpukpu kɔɔ nɛ?” Yesu ebisi asɛ, “ɛgbaa tɛshɛ ɛlɛ lɛ wɔnɔ ahwɛ?” Ba sɛ, “Tigene, anɛ kenimɛdzya bhli.” Etsre banɔɛza nɛ asɛ baza kesi.
Ɔkɛlɛ ayɛkɔ ɛgbaa tigene anɛ kenimɛdzya bhli, klɛ gɛ ehu ahwɛ, aya ɛlɛmɛ klɛ ayɛkɔ akpɛ ahwɛ kɔ badɔkpasɛ, klɛ balɛ tsyɛ ayɛkɔ akpɛ ahwɛ kɔ banɔ.
Balɛ petee ba ŋa klɛ be xui.
Kɛlɛe de badɔkpasɛ nɛ ba tɔkɛ ewiliwili nɛ gɛ awɔlɛ ashuɔɛ tegene.
Banɔ nɛ gɛ ba ŋa kɛdɔ na lɛ akpã talɛ, badzɛ nɛ bunuvɔ ba mɛɛlɛ mɛ.
Gɛ Yesu akpɛ banɔɛza nɛ dzo beke, ede tsoku keniabha opupu nɛ mɛ klɛ ashɛ̃ avɛ Magadanɛ be.
Kɛdɔmumɔ Pɛpɛɛ Denɔ Yesu Ɔkɔ Farisianɛ anɛ Sarusianɛ na tɔnɔ Yesu aba klɛ le be feke yɛ edi ganɔ tibibisim sɛ abhɛtɛ kɛdɔmumɔ tili gɛ kide owũsise tɛ be di.
Ebui lɛ nu asɛ, “Kibe lɛ gɛ owulago ɔɔna, nɔ sɛ, ‘Kanɔ nɛ mɛ ka ba pɛ̃, alasɛ owũsise nɛ ɔdzã,’ klɛ nɛ kɛvulɔ mɛ, ‘Obo kɛlɛ ba fu, alasɛ owũsise nɛ ɔdzã klɛ lɔ da gblo.’ No nyi kana gɛ nɔ bɔ kla owũsise nɛ obu ɔlɛe si, pɔ nɔ tɛ ɔna kibe nɛ mɛ kɛdɔmumɔ nɛe si bu.
Atɔkpum gɛganɛ anɛ aglɔbui bhɛbhɛtɛ kanɔa nɛ mɛ banɔ naa pɛɛ ebui yiyinɔanɔɛ dɔmumɔ, pɔ ba tɛ ba kɔ akanyaka odu nu sɛ Yona kɛdɔmumɔ.” Ɔkɛlɛ Yesu ashɛ̃ nɛ balɛ ɔbha klɛ ada fla shɛ.
Farisianɛ Anɛ Sarusianɛ Nɛ Bunayekedɔ Kibe lɛ gɛ ba tsɔkɛ kɛvɔ, badɔkpasɛ nɛ ba dzɛkɛ ba dɛ yɛkɔ kɛŋɛŋa kanyaka.
Yesu etsre balɛ asɛ, “No dii mɔ.” “No lu awɔ̃ nɛ Farisianɛ anɛ Zaɖusianɛ anɛ bunayekedɔ nɛ shu.” Ba nyɛna kibui nɛ edi nɛ aglɔm asɛ, “Alasɛ bɔ dɛ mɛna kɛŋɛŋa kanyaka so.” Gɛ enyi kibui nɔɔ nɛ gɛ baa nyɛna so, Yesu ebisi asɛ, “Wɔnɔ tɛyɛyɛkɛŋa bhli banɔ, kide pɛɛ kɛŋɛŋa maza maza wɔnɔ ahwɛ bui nɔɔ ɖɔ?
Kɛlɛ so no too nu kibue si di?
Nɔ tɔɔ baka egba titi kɔ banɔ akpã teti, anɛ ashuɔɛ tashɛ̃ nɔɔ nɛ gɛ nɔ yalɛ?
Ɔdɔgɔsɛ egba tigene kɔ banɔ akpã talɛ, anɛ ashuɔɛ tashɛ̃ nɔɔ nɛ gɛ nɔ yalɛ?
Kɛlɛ ki dzi so pɛ no too nu kɛlɛe si sɛ ganɛ kɛŋɛŋa shui bui mɛ ɛɖɔ tsre wɔnɔ?
Pɔ nɔ za nɛ awɔ̃ nɛ Farisianɛ anɛ Zaɖusianɛ anɛ bunayekedɔ nɛ shu.” Ɔkɛlɛ be nu kɛlɛe si sɛ ganɛ bunayekedɔ nɛ gɛ ba kpɛ gbɛgbɛvu buna nɛ mɛ bui aaɖɔ, pɔ Farisianɛ anɛ Sarusianɛ kɛdɔkɛkasɛ nɛ shu ya alɔ kititi.
Petro Adanɛ Kristo Shu Kibe lɛ gɛ Yesu ebe ku Sizeria Filipi bee, ebisi yɛ badɔkpasɛ nɛ asɛ, “Anee banɔa ɖɔ sɛ yɛ Anɔdzyrame yɛ Eyi nɛ enu?” Be bu klɛ nu asɛ, “Banɔ teli asɛ Yohanɛsɛ Enikpɛ, be teli asɛ Eliya, klɛ babhlatɔ tsyɛ asɛ, Yeremia nɛ obhi batɔnu nɛ ɔmayɛ teli.” Yesu ebisi balɛ asɛ, “Pɔ wɔnɔ xɔ̃?” “Anee nɔ sɛ yɛ mɛ inu?” Simɔnɛ Petro ebui lɛ nu asɛ, “Wɔ nu Kristo, ɛkpã Kpaya nɛ yɛ Eyi.” Yesu ebu lɛ nu asɛ, “Ba yula wɔ, Simɔnɛ Yona yɛeyi, alasɛ ganɛ anɔdzyrame yɛ bu kibui nɛ akasɛ wɔ, pɔ mɛ Aka nɛ owũsise yɛ bui lɛ akasɛ wɔ.
Klɛ mɛ itsre wɔ sɛ wonu Petro, klɛ nɛ kɛklãgbui nɛa bha mɛ ba bhɔ mɛ busɔlɛɔha nɛ ɛtrɔ, klɛ butsi tsyɛ tɛ ba ŋa ɔlɛa bha.
Ɛba yɛkɔ owũsise bukusiɔŋakɔ buvuaɖɛ nɛ kɔ wɔ, kɛdɔnyɛdɔ gɛ nɔ nya nɛ kesukpa nɛa bha ba ba nya kɛlɛ nɛ owũsise, klɛ kɛdɔnyɛdɔ gɛ no bule nɛ kesukpa be be bule kɛlɛ nɛ owũsise.” Ɔkɛlɛ akpɛ yɛ badɔkpasɛ nɛ ɔshã sɛ ba tɛ ɖɔ tsre anɔnyanɔ sɛ yɛ enu Kristo.
Yesu Aɖɔ Yɛ Titsitsi Nɛ Elu Denɔ kibe lɛ nɛ mɛ Yesu etenɔ ebuie si bu kɔ yɛ badɔkpasɛ nɛ asɛ alasɛ tɛ avɛ Yerusalɛm tɛ ada tɔ nɛ ebui gelee mɛ nɛ beshishe nɛ ahwɛ mɛ, kpayaɔzakɔanɔ anɛ ɛshãdɔkasɛ, klɛ kɛ ba za sɛ tɛ be yi yɛ klɛ nɛ kiwi tramɛ ebe tsodzi anyɛmɛ aba ɛkpãm.
Petro agbanɛ yɛ eyinɔɛ de klɛ ada kpa yɛ.
Ɔkɛlɛ Petro aɖɔ asɛ, “Ao, Apalete!” “Kibui nɛ tɛ ba ba wɔa bha!” Yesu etsyina klɛ etsre Petro asɛ, “Fla nɛ mɔ bha, Satana!
Onu kɛklãgbu gɛ ɔkpatanɛ mɛ; Kpaya ebui nɛ ama wɔ kɛtɔkpu mɛ, banɔdzyrame ayɛ ala lɛ.” Ɔkɛlɛ Yesu etsre yɛ badɔkpasɛ nɛ asɛ, “Onu gɛ anɔ teli asɛ aba za mɛe de, alasɛ tɛ ashɛ̃nahwɛ yɛshu nɛ shu tɛ ayɛkɔ yɛ butsiosi (atitsoga) tɛ aza mɛe de.
Alasɛ aanɔ gɛ apɛa sɛ tɛ ebu yɛ ɛkpã aba lɛla ɛlɛ, pɔ aanɔ gɛ aba lɛla yɛ ɛkpã nɛ akpɛ mɛ so aba mɔɛ lɛ.
Kibui dzyɔgo ɖueɖu kɛ ba dzi kɔ anɔ sɛ tɛ kanɔ nɛ petee kedzi yɛa yɛ, tɛ yɛ ɔfufɔɛ nɛ ɔdɔ lɛla?
Ɔdɔgɔsɛ kidee anɔ aba naa yɛkɔ atsrakɛ yɛ kɛtɔwi nɛ nɔ?
Alasɛ Anɔdzyrame yɛ Eyi nɛ aba ba nɛ Yaka ishu bhubhui mɛ nɛ yɛ baxwɛdɛ, klɛ aba buya kɛbhɛ kɔ anɔnyanɔ nɛ kana gɛ awa kɛxwɛ nɛ nu.
Itsre nɔ kɛgba, banɔ teli gɛ be lii titi nɛ ɔkɛ̃ be ti be mini butsi flogo pɛ ba ba mɔ Anɔdzyrame yɛ Eyi nɛ aaba nɛ yɛ bukusi mɛ.”
Yesu Ishutsyitsyina Nɛ ewi tehloe de Yesu agbanɔ Petro, Yakobo anɛ Yohanɛsɛ Yakobo yadzya, klɛ avɛnɔ balɛ nɛ butu ɖɛɖama tulia bha nɛ balɛ nahwɛ ishua hwɛ.
Ɔkɛlɛ Yesu etsyina shu nɛ balɛ amɛ.
Yamɛ nɛ mɛ atã nasɛ kiwi, klɛ yɛ bawi nɛ be fuli ansɛ kifu.
Ɔkɛlɛ nɛ ko Mose anɛ Eliya ba wɛ̃ nɛ balɛ amɛ pɛ bedza ɖɔaɖɔ nɛ Yesu.
Petro etsre Yesu sɛ, “Apalete, kɛpɛ kɔlɔ sɛ bulɛ ɔkɛ̃.
Onu gɛ ɔbɔ pɛɛ lɛ ana, ɛba dzu bugba tɔta, tierikpo kɔ wɔ, tierikpo kɔ Mose anɛ tierikpo kɔ Eliya.” Nɛ kibe lɛ gɛ Petro ekedza ɖɔ kaɖɔ, ɔmunɔ fufu toli ɔbɔ kana balɛ ɔtsya, klɛ olim toli oyi denɔ ɔlɛ mɛ sɛ, “Meyi naa, gɛ ɛdɛmɛ yɛ bui; yɛmɛ mɛ mɔ amɛ zhizhiesi.
Nɔta yɛa tɔ!” Kibe lɛ gɛ badɔkpasɛ nɛ nu ana, ba wɔlɛ adɔ klɛ le kumu amɛesi, nɛ kifu sisi.
Pɔ Yesu aba klɛ ebe hunɔ alɛ.
Kɛlɛa sɛ, “Nɔ lɔ,” “No to si kifu.” Kibe lɛ gɛ bebu amɛ ewunɔ ba da mɔ anɔnyanɔ ɔyɛkɔdɛ Yesu.
Gɛ be zhi butu nɛ aaba, Yesu akpɛ alɛ ɔshã sɛ, “Nɔ tɛ ɖɔ tɛ anɔnyanɔ enu kɛdɔnɔ gɛ nɔ dɔ mɔ, ɔdɔ nanɔ kibe lɛ gɛ be feke Anɔdzyrame yɛ Eyi nɛ edenɔ bekpum.” Badɔkpasɛ nɛ bisi yɛ asɛ, “Kɛlɛ kide so pɛ ɛshãdɔkasɛ nɛ baa ɖɔ asɛ, kɛlɛ sɛ tɛ Eliya eputɔ aba?” Yesu ebu kɛlɛ nu asɛ, “Tɛ nɔ yɛkɛ ɔŋa, Eliya aba ba klɛ ebe tsodzini kɛdɔnyɛdɔ elu klɛ ɔzakɔ.
Pɔ itsre nɔ, Eliya atɛ ba kukuuku, klɛ ba dɛ kpɛ yɛ xaŋũ, pɔ ba bhɛtɛ kɛdɔnyɛdɔ gɛ ba pɛɛ nɛ yɛ.
Kana Anɔdzyrame yɛ Eyi nɛ tsyɛ abaa tɔ nɛ balɛ tɛhwɛm.” Ɔkɛlɛ badɔkpasɛ nɛ enu kɛlɛesi asɛ Yohanɛsɛ Enikpɛ nɛ aaɖɔ.
Ɔfufɔɛkpã Eyi Teli Bunya Tibibeke Kibe lɛ gɛ ba ba tɔnɔ banɔɛza, anyɛ teli aba tɔnɔ Yesu klɛ edzu ekuisie si kɔ yɛ.
Klɛ aɖɔ asɛ, “Apalete, di mɛeyi nɛ eshutukubui.” “Aawɔlɛ ebho klɛ aatɔ tsutsɔmɔ tsɔmɔ.
Ebe gelee adɔ ku kifu mɛ nɛ buni mɛ.
Ɛyɛkɔ yɛ ɛmɛna wɔ badɔkpasɛ, pɔ ba dɛ na yɛ bunya nu beke.” Yesu ebui lɛ nu asɛ, “Ao banɔ gɛ ba dɛ pɛ̃ klɛ tɛyɛyɛkɛŋa ma nɔ ahwɛ,” “kɛlɛ za mɛ ɛba za wɔnɔ bha ɔdɔnanɔ?
Kɛlɛ za mɛ ɛba za plɛnɔ wɔnɔ ɔdɔnanɔ?
Yɛkɔ anuvɔ nɛ ɔmɛna mɛ nɛ ɔkɛ̃.” Yesu anyɛna nɛ ɔfufɔɛkpã nɛa bha, klɛ lɔ fla okoeyi nɛ anuvɔ nɛ mɛ, klɛ yɛ bunya nɛ beke nɛ ɔɖɔ lɛlɛ nɛ mɛ.
Ɔkɛlɛ badɔkpasɛ nɛ ba tɔnɔ Yesu nɛ tikpukpum klɛ be bisi yɛ asɛ, “Kide so pɛɛ bulɔ xũ nɛ dɛ na ɔlɛ kɛka bu?” Yesu asɛ, “Alasɛ tɛyɛyɛkɛŋa bhli ko kɛlɛ lɛ wɔnɔ ahwɛ.
Itsre nɔ kɛgba sɛ, onu gɛ tɛyɛyɛkɛŋa bhli ansɛ ɔyurɔpɔɛyi kɛɛ lɛ wɔnɔ ahwɛ, nɔ bɔ na butu nɛ tsre sɛ, ‘Shɛ nɛ ɔkɛ̃ tɛ ɔvɛ ɔkɛ̃,’ klɛ bu ba vɛ.
Kɛdɔnyɛdɔ ma gɛ nɔ tɛ bɔ naa bhɛtɛ.” Pɔ ɔfufɔɛ ɔnɛ nɛɛ di ɔtɛ boo koeyi odinu ganɔ kpayakuklu nɛ onugbunyɛnya mɛ.
Kibe lɛ gɛ be be xogo nɛ Galelia, etsre alɛ asɛ, “Ba ba ga Anɔdzyrame yɛ Eyi nɛe si akpɛ banɔ ahwɛ.
Be be yi yɛ, klɛ nɛ kiwi tramɛ nɛa bha ebe tsodzi alɔ aba ɛkpãm.” Klɛ badɔkpasɛ nɛ be yuku nɛ same mamɔmamɔ.
Busɔlɛvu Mɛ Kɛdɔkukɔ Gɛ Yesu nɛ yɛ badɔkpasɛ nɛ ede ku Kapenaumɛ beke, badɔdzyɔ nɛ gɛ ba yɛkɛ kadzyɔ na ba tɔnɔ Petro klɛ be bisi yɛ asɛ, “Wɔnɔ adɔkasɛ nɛ xũ ataa kɔ busɔlɛvu mɛ kadzyɔ?” Ebui lɛ nu asɛ, “Ee, aakɔ,” Kibe lɛ gɛ Petro ebe tsoku bupa nɛ mɛ, Yesu yɛ eputɔ aɖɔa ɖɔ.
Ebisi asɛ, “Simɔnɛ wɔ kɛtɔkpum sɛ kɛlɛɛ?” “Ba ne ahwɛ kesukpa bha bekusi nɛ ba yɛkɛ kadzyɔ nɛ ɖutɛɛ—balɛ naɛhwɛ beyi pɛnɔɔ banɔ bhlatɔ ahwɛ?” Petro ebui lɛ nu asɛ, “Denɔ banɔ bhlatɔ ahwɛ.” Yesu etsre yɛa sɛ, “Kɛlɛ alɛ be bu balɛ beyi nɛ xũ nɛ kɛlɛ mɛ.” “Pɔ sɛ tɛ bu tɛ da nɛ balɛa bha, vɛ kɛvɔ nɛ mɛ tɛ ɔdɔ kpɛ wɔ ɖaɖuwɛ.
Yɛkɔ kɛkpã tutɔpu nɛ gɛ obo bu, yaka kɛlɛ onugbu nɛ mɛ klɛ ɔbɔ mɔ kɔba tɛalɛ̃ kihoeyi tili.
Yɛkɔɛ lɛ tɛ ɔdɔ kɔ kadzyɔ nɛ mɛ nɛ wɔnɔ nu.”
Agbɛgbladɛ Nɛ Owũsise Bukusi Nɛm Nɛ kibe lɛ nɛ mɛ Badɔkpasɛ nɛ ba tɔnɔ Yesu aba klɛ be bisia sɛ, “Anee ya dɛ nɛ owũsise bukusiɔŋakɔ nɛ mɛ?” Ekulu anuvɔ bhli teli klɛ akɔ yɛ alɔ kititi nɛ balɛ shi.
Klɛ aɖɔ asɛ: Itsre nɔ kɛgba sɛ, odɛ nu sɛ no tsyina klɛ nodzi ansɛ banuvɔ bhli, nɔ tɛ bɔ na owũsise bukusiɔŋakɔ nɛ mɛ tsoku odi.
Kɛlɛ so, anɔnyanɔ gɛ anyɛna shu ansɛ anuvɔ bhlia nɛɛ yɛ enu agbɛgbladɛ nɛ owũsise bukusiɔŋakɔ nɛ mɛ.
“Klɛ anɔnyanɔ gɛ aba yɛkɛ anuvɔ bhlia nɛ akpɛ etem nɛ mɛ kinyi mɛ, ayɛkɛ mɛ.
Pɔ onu gɛ anɔ teli aba kɔ sɛ beyi bhlia nɛ di gɛ ba yɛkɛ mɛa bha ŋa nɛ be de ku buzizi mɛ, aba pɛ kɔ yɛ adɛ onu gɛ ba yɛkɔ buhɔ gbla tsa kpɛ yɛ oli pɛ ba yɛkɔ ada tɛ̃ akpɛ aƒu odzudzukɔ.
“Butɔ kɔ kanɔ alasɛ ebui nɛ gɛ alɛ ka lɛ mɛ gɛ etii banɔ akpɛ buzizi mɛ nɛ so!
Ebui alɛlɛ nɛ di alasɛ tɛ la ba, pɔ butɔ kɔ anɔɔ nɛa bha gɛ la ba ga aba!
Onu gɛ wɔ ɔhwɛ ɔdɔgɔsɛ wɔ ɔtsrɛ ɔbɔ kɔ sɛ odo ku buzizi mɛ, bhui ɔlɛ ɔtɛ̃.
Aba pɛ kɔ wɔ sɛ tɛ otsoku ɛkpãm nɛ ɔtsrɛ bhubhui anɛ ɔhwɛ bhuibhui ɔkɔ dɛ sɛ ba yɛkɔ wɔ ada tɛ̃ akpɛ kifu manimani mɛ nɛ ɛhwɛ tɛbha anɛ ɛtsrɛ tɛbha.
Klɛ onu gɛ wɔ kɛwɔ̃hũ tili kɔ sɛ tɛ odo ku buzizi mɛ, kpa kɛlɛ ɔtɛ̃.
Aba pɛ̃ kɔ wɔ adɛ sɛ tɛ otsoku ɛkpãm nɛ kɛwɔhũ tirikpo, ɔyɛkɔ dɛ sɛ tɛ ba yɛkɔ wɔ ada tɛ̃ akpɛ kifu manimani mɛ nɛ awɔ̃hũ tabha.
Kɛkpalɛ Nɛ Obhoshi Lɛlɛla Shu “Di kɛlɛ ɔkɔ sɛ no ti di bunuvɔɛ bhlia nɛ ɔmɛayɛ kanyaka bhliyii.
Alasɛ itsre nɔ sɛ balɛ baxwɛdɛ nɛ owũsise naa mɔ mɛ Aka nɛ owũsise nɛ amɛ kibenyɛbe.
Anɔdzyrame yɛ Eyi nɛ aba sɛ tɛ ebe bu kɛdɔ nɛ gɛ kɛ lɛla.
“Wɔ kɛtɔkpu nɛ mɛ sɛ kɛ lɛɛ?
Onu ibhoshi kɛfɔɛfɔ lɛ anyɛ teli ahwɛ, klɛ toli ɔlɛla, ataa shɛnahwɛ afɛtezhita nɛ tiezhita nɛ shu elu avɛ ada pɛɛ ɔgɛ ɔlɛla?
Klɛ onu gɛ aamɔ ɔlɛ, kɔ mɛ tsre nɔ kɛgba, aba mɔ same nɛ ɔlɛ shu ɔyɛkɔ dɛ afɛtezhita nɛ tiezhita nɛ gɛ ɛdɛ lɛla.
Kana wɔnɔ Aka nɛ owũsise tsyɛ atɛ ba pɛɛ asɛ tɛ banuvɔ bhlia nɛ kanyaka alɛla.
Adzya Nɛ Gɛ Abhɛtɛ Buzizi Amɛna Wɔkɔ “Onu gɛ wadzya abhɛtɛ buzizi amɛna wɔkɔ, vɛ tɛ odo bu buzizi nɛ ɔkasɛ yɛ, nɛ wɔnɔ nɛ yɛ tɛa bha shi ko.
Onu gɛ enu kɛlɛesi akɔ wɔ, klɛ wɔnɔ nɛ yɛ no bo tsodzi ɔza terikpo.
Pɔ onu gɛ eti be nu wɔesi, yɛkɔ anɔ terikpo tɛabha ɔta shu, sɛ tɛ ‘kibuinyɛbui mɛ ba danɛ ganɔ bebuimɔɖɔ tɛabha tɛata amɛ.’ Onu gɛ adɛ ta balɛ tsyɛ batɔ, yɛkɔ kibui nɛ ɔkɔ busɔlɛɔha, klɛ onu gɛ adɛ ta ɔha nɛ tsyɛ atɔ, klɛ tɛ ɔyɛkɔ yɛ ansɛ anɔ gɛ adɛ sɔlɛ klɛ enu ansɛ adɔdzyɔ gɛ edzyini anɔa kpɛ.
“Itsre nɔ kɛgba sɛ, kɛkanyaka gɛ nɔ nya nɛ kesukpa nɛa bha kɛ ba za tɛnyɛnyam nɛ owũsise, klɛ kɛgɛ no bule nɛ kesukpa nɛa bha, be be bule kɛlɛ nɛ owũsise.
“Ɛkaa ɖɔ sɛ, onu wɔnɔ tɛabha teli nɛ kesukpa nɛa bha nɔ dɛmɛ ɔtrɔ kɛdɔnyɛdɔa bha pɛ no bisi, mɛ Aka nɛ owũsise aba bhɛtɛ kɛlɛ akɔ nɔ.
Alasɛ ɔkɛlɛ gɛ banɔ tɛabha tɛata be xogo nɛ mɛ kinyi mɛ, ɛlɛ balɛɛ shi.” Kɛkpalɛ Nɛ Axwɛdɛ Gɛ Etee Di Eshutukubui Shu Ɔkɛlɛ Petro atɔnɔ Yesu aba klɛ ebisi yɛ asɛ, “Apalete, etsye tashɛ̃ mɛ ɛba yɛkɔ itsye madzya gɛ abhɛtɛ kibui kpã amɛna mɛ ɔkɔ?
Ɔdɔ nanɔ etsye tegene dza?” Yesu ebui lɛ nu asɛ, “Itsre wɔ, ganɛ etsye tegene, etsye afɛtegene edi tegene.
“Kɛlɛ so, owũsise bukusiɔŋakɔ nɛ lo dzi ansɛ ekusi gɛ apɛa sɛ tɛ aga yɛ kɔba ebuim nɛ yɛ baxwɛdɛ.
Gɛ akpɛ ebuim gɛga nɛesi, ba gbanɔ anyɛ teli gɛ adɔ yɛ bhɛ gblagbla amɛna yɛ.
Gɛ anyɛ nɛ adɛ mɔ kɔba nɛ abuya so, apalete nɛ akɔ sɛ ba yɛkɔ anyɛ anɛ yɛedzini anɛ yɛeyialɛ anɛ yɛ kɛdɔnyɛdɔ gɛ lɛ yahwɛ nɛ adɛ, tɛ ba yɛkɔ abuya kɛbhɛ nɛ nɔ.
“Axwɛdɛ nɛ ezhi adɔ ekuisia bha kɔ apalete.
Akɔ kɛtɔkpu asɛ, ‘Dɔfɔɔ̃ kɔ mɛ,’ ‘tɛ ɛba buya kɛbhɛ nɛ petee kɔ wɔ.’ Apalete nɛ di axwɛdɛ nɛ eshutukubui, klɛ ayɛkɔ kɛbhɛ nɛ etsye yɛ, klɛ akɔ asɛ aga vɛ.
“Pɔ gɛ axwɛdɛ alɛlɛ nɛ ekoeyi avɛ, ada tsyanɔ yɛabhla teli gɛ yɛ tsyɛ adɔ kɛbhɛ bhli tili nɛ yɛ shu.
Anyɛna yɛ klɛ atasɔlɛ yɛ kɛhali.
Klɛ asɛ, ‘Buya kɛbhɛ nɛ gɛ ɔdɔ nɛ mɛ shu nɛ ɔkɔm!’ “Yɛ ɔhaɛ axwɛdɛ nɛ ezhidɔ ekuisia bha klɛ akɔ yɛ kɛtɔkpu asɛ, ‘Dɔfɔɔ̃ nɛ mɛ, klɛ ɛba buya kɛbhɛ nɛ kɔ wɔ.’ “Pɔ adɛ dɛmɛ.
Aga kɛlɛ shu ayɛkɔ anyɛ nɛ ada kpɛ buvu ɔdɔnanɔ kibe lɛ gɛ abuya kɛbhɛ.
Kibe lɛ gɛ baxwɛdɛ gɔgɔɛ nɛ ba mɔ kana gɛ kibui nɛ vɛ, kɛtrɔ balɛa bha klɛ ba tɔnɔ balɛ apalete nɛ avɛ klɛ ba da ɖɔ kibuinyɛbui gɛ vɛ kabha nɛ etsre yɛ.
“Ɔkɛlɛ apalete nɛ ekulu axwɛdɛ nɛ amɛna, klɛ etsre ya sɛ, ‘Wɔ kɛtɔkpum gɛganɛ axwɛdɛ,’ ‘Mɛ ɛtsa odi kpɛ wɔ kɛbhɛnyɛbhɛ mɛ alasɛ ɔkɔ kɛtɔkpu so.
So kɛma sɛ odi wɔhaɛ axwɛdɛ nɛ eshutukubui ansɛ gɛ idi wɔ?’ Nɛ obulo mɛ, apalete nɛ etsodzini yɛ evu akɔ bevupo sɛ ba vɔɛ ɔdɔnanɔ kibe lɛ gɛ aba buya kɛbhɛ nɛ petee gɛ adɔ nɛ yɛ shu.
“Kana mɛ owũsise Aka nɛ aba bhɛtɛ nɛ wɔnɔ mɛayɛ kanyaka gɛ atɛ ba yɛkɔ kibui etsye yɛadzya edenɔ yɛ idzyi mɛ.”
Yesu Akasɛdɔ Nɛ Aglɔshu Shɛshɛ̃nahwɛ Kibe lɛ gɛ Yesu aɖɔ ebuia nɛ beke, ashɛ̃ nɛ Galelia klɛ avɛ Yuɖia kɛdɔ nɛm nɛ Yɔɖanɛ kapɛ bhla.
Banɔɛza gbla ba tɔnɔ yɛ, klɛ ebeke balɛ banya nɛ ɔklɛ.
Farisianɛ teli aba sɛ tɛ be be feke yɛ edi.
Be bisi yɛ asɛ, “Kɛ lɛ ɔshã sɛ tɛ anyɛ ashɛ̃nahwɛ yɛedzini shu nɛ kibui tili anɛ kibuinyɛbui shu dza?” Yesu ebu kɛlɛ nu asɛ, “Nɔ kɔ kla di sɛ nɛ kesikpɛkpɛ Adɔbhɛtɛ ‘abhɛtɛ balɛ anyɛ nɛ adzɛ,’ klɛ asɛ, ‘Kana so, anyɛ aba shɛ alɔ yɛaka anɛ yɛeni ada bhɛtɛ terikpo nɛ yɛedzini, klɛ batɛa bha nɛ be dzi ishuidzya tirikpo.’ So be tie dzi tɛabha, bedzi terikpo.
So nɛɛ, kedɔnɔ gɛ Kpaya anyɛna atsa, tɛ kɔ anɔ ebule kɛlɛ.” Be bisi asɛ, “Kɛlɛ kide so pɛɛ Mose akɔ kidzo sɛ anyɛ abhɛtɛ keplukpa tɛ ayɛkɔ ashɛ̃nahwɛ yedzini shu tɛ akpɛ yɛ dzo?” Yesu ebu kɛlɛ nu asɛ, “Mose akɔ nɔ kidzo sɛ nɔ shɛnahwɛ adzɛ shu alasɛ wɔnɔ idzyi nɛ mɛ agɛganɛ.
Pɔ ganɛ kana kɛ za denɔ kesikpɛkpɛ.
Itsre nɔ sɛ, anɔnyanɔ gɛ ashɛ̃nahwɛ yɛedzini shu, pɛ odinu sɛ adɛ ɔma mɛ so, klɛ aza da gbanɔ adzɛ bhlatɔ asɔnɔ sɛ ɔdɛ ɔma mɛ.” Badɔkpasɛ nɛ tsre yɛ asɛ, “Onu kana kɛɛ lɛ kɔ anyɛ anɛ adzɛ, klɛ apɛ adɛ sɛ tɛ aglɔgbɛgbanɔ atɛ za.” Yesu ebu kɛlɛ nu asɛ, “Ganɛ anɔnyanɔ ko ya ba yɛkɛ kibui nɛ, pɔ ba gɛ balɛ ba kɔɛ lɛ nɛ ko.
Alasɛ banɔ teli ba ma anyɛmɛ ba mɔa lɛ ana; be teli banɔ ba la bhɛtɛ alɛ ana; klɛ be teli ba dɛ pɛɛ adzɛ tɛgbɛgbanɔ akpɛ owũsise bukusiɔŋakɔ nɛ so.
Aanɔ nɛ gɛ aba yɛkɛ kibui nɛɛ tɛ ayɛkɛ lɛ.” Banuvɔ Bhli Anɛ Yesu Ɔkɛlɛ la gbanɔ bunuvɔɛ bhli tuli amɛna Yesu sɛ tɛ atrɔ ahwɛ nɛ balɛa bha tɛ eklukpaya nɛ balɛ tɔkpu.
Pɔ badɔkpasɛ na dɛ kɔ bagɛ ba gbanɔ alɛ mɛna nɛ amɛ.
Yesu asɛ, “Nɔ kɔ bunuvɔɛ bhli na ba mɔkɔ, nɔ tɛ kɔ sɛ ba tɛ ba, alasɛ owũsise bukusi nɛ nu baa lɛ nɛɛ di nu yɛ.” Kibe lɛ gɛ atrɔ ahwɛ nɛ balɛa bha beke, avɛ yɛ kidzo nɛa bha denɔ ɔklɛ.
Anyɛsɔ Ehueielete Teli Ɔtsɔ̃ nɛɛ anyɛ teli aba tɔnɔ Yesu klɛ ebisi asɛ, “Adɔkasɛ, kibui dzyɔgo ɖueɖu kɛlɛ lɛ sɛ ɛbhɛtɛ tɛ ɛmɔ ɛkpã gɛ ɛtɛba beke di?” Yesu ebisi yɛ asɛ, “Kide so pɛ obisi mɛ kibui nɔɔ nɛ gɛ ki nu kɛdzyɔgo?” “Kpaya terikpo ko yɛ enu adzyɔgo.
Onu gɛ ɔpɛ sɛ tɛ ɔmɔ ɛkpã, klɛ bhɛtɛ ɔtrɔ ɛshã nɛa bha.” Anyɛ nɛ ebisi asɛ, “Ɛshã iɖueɖu?” Yesu ebuɛ lɛ nu asɛ, “ ‘Ti yi anɔ, tɛdɛ ɔmam, tɛ zuru, tɛ hu otro ɔmɔɛ bui ɔɖɔ, ta waka nɛ weni atɔ,’ tɛ ‘ɔdɛmɛ wɔhaɛ bui ansɛ gɛ ɔdɛmɛ wɔshui bui.’ ” Anyɛnuvɔɛ nɛ asɛ “ebuia nɛ petee ɛbhɛtɛ alɛa bha.” “Kiɖueɖu kɛlɛ gɔ?” Yesu asɛ, “Onu gɛ ɔpɛɛ sɛ tɛ ɔna, vɛ dɔ dɛ wɔ kɛnɔmɛdɔ nɛ gɛ lɛ wɔ ahwɛ tɛ ɔyɛkɔ ehoeyi nɛ ɔkɔ betsyutsyuini, klɛ kɛnɔmɛdɔ ba za wɔahwɛ nɛ owũsise.
Tɛ otsodzi ɔba tɛ ɔbɔ za mɛe de.” Kibe lɛ gɛ anyɛnuvɔɛ nɛ enu ebuia nɛ, amɔ obulo klɛ ashɛ̃, alasɛ ehoeyi gelee alɛ yahwɛ.
Ɔkɛlɛ Yesu etsre yɛ badɔkpasɛ nɛ asɛ, “Itsre nɔ kɛgba sɛ, aba gɛganɛ kɔ ehoeyielete sɛ tɛ etsoku owũsise bukusiɔŋakɔ nɛ mɛ, Ɛkaa tsre nɔ sɛ, kɛ lɛ bubɔɛbɔɛ kɔ kipuaga sɛ tɛ aga kɛtsa ozim ɔyɛkɔ dɛ sɛ tɛ ehoeyielete etsoku Kpaya bukusiɔŋakɔ nɛ mɛ.” Kibe lɛ gɛ badɔkpasɛ nɛ be nu ebuia nɛɛ, la bhɛtɛ balɛ bi tsutsɔmɔtsɔmɔ klɛ be bisi yɛ asɛ, “Kɛlɛ anee ya ba mɔ tɛbubu?” Yesu edi alɛ klɛ asɛ, “Nɛ anɔdzyrame kapɛ mɛ, kɛ tɛ ba za bubɔɛbɔɛ, pɔ nɛ Kpaya kɔ, kibuinyɛbui lɛ bubɔɛbɔɛ.” Petro etsre yɛ asɛ, “Bu tɛ shɛnahwɛ bulɔ kɛdɔnyɛdɔ shu sɛ tɛ bu za wɔe de!
Kide gɛ zɛ ba za kɔ lɔ?” Yesu etsrea la sɛ, “Itsre nɔ kɛgba nɛ sɛ, nɛ kibe lɛ gɛ bebe tsodzini kɛdɔnyɛdɔ abhɛtɛ kɛ vuvɔ, gɛ Anɔdzyrame yɛ Eyi nɛ ebe zhi aza yɛ bukusiegbu gɛ kalɛ shu adanɛ nɛa bha, Wɔnɔa gɛ ɔlɛ mɛe de tsyɛ obo za bukusigbu lɔfɔnɛtubha nɛa bha, ozo klu bubhui nɛ Izraɛl amadi lɔfɔntabha.
Klɛ anɔnyanɔ gɛ atɛ shɛ alɔ bapa, yɛadzyalɛ, yɛadalɛ, yɛaka, yɛeni, yɛeyialɛ, yɛ kaya akpɛ mɛ so, aba yɛkɛ kɛdɔɛ lɛ nɛ ɛzakɔ kɛfɔɛfɔ klɛ aba mɔ ɛkpã gɛ ɛtɛ ba beke.
Pɔ banɔ tutɔpu gelee be be dzi gɔgɔɛ, klɛ be gelee gɛ bagbɛde ne be dzi batutɔpu.
Kɛkpalɛ Nɛ Baxwɛwa Nɛ Vãyɛ̃ Buya Shu Yesu avɛ kɛlɛa bha sɛ, “Alasɛ owũsise bukusiɔŋakɔ nɛ ɔlɛ ansɛ kesukpaelete teli gɛ alɔ kɛvulɔ pinii avɛ sɛ tɛ ada pɛɛ banɔ tɛ ba da wa kɛxwɛ kɔ yɛ nɛ buya mɛ.
Adɛmɛ asɛ aba bua kiwi zɛzɛ kɛbhɛ gɛ nu dinario akɔa lɛ, klɛ asɛsɛ balɛ nɛ buya nɛ mɛ.
“Nɛ kɛvulɔ ɛɖɔ tizhita mɛ ana, ekoeyi ada mɔ banɔ nɛ teli gɛ be li titi nɛ kedzi mɛ gɛ ba taa bhɛtɛ kɛdɔnyɛdɔ.
Klɛ etsre balɛ asɛ, ‘Wɔnɔ tsyɛ nɔ vɛ tɛ nɔ dɔ wa kɛxwɛ nɛ mɛ buya nɛ mɛ, tɛ ɛba buya kɛbhɛ nɔɔ nɛ gɛ dzyenɔ nɛ ɛkɔ nɔ.’ Kɛlɛ so ba vɛ.
“Anyɛ nɛ eze koeyi nasɛ kemuze ɛɖɔ lɔfɔntɛbha nɛ ɛɖɔ tɛta mɛ ana klɛ aza da bhɛtɛ ana.
Anasɛ owulago ɛɖɔ titi mɛ ana eze koeyi avɛ ada mɔ banɔ teli gɛ be ke li akana.
Ebisi balɛ asɛ, ‘Kide no li ɔkɛ̃ nɛ ɔbhɛtɛ kiwi nɛ mɛ petee kɛxwɛnyɛxwɛ mawamawa?’ Be bui lɛ nu asɛ, “ ‘Alasɛ anɔnyanɔ adɛ ba yɛkɔ lɔ.’ “Ɔkɛlɛ etsre alɛ asɛ, ‘Wɔnɔ tsyɛ nɔ vɛ tɛ nɔ dɔ wa kɛxwɛ nɛ mɛ vãyɛ̃ buya nɛ mɛ.’ “Gɛ owulago nɛ ɔna, ayalete nɛ etsre yɛ baxwɛwa otugbanɔ nɛ asɛ, ‘Kulu baxwɛwa tɛ ɔbuya balɛ abhɛ nɛ ɔkɔ alɛ, tɛ ɔkpɛe si denɔ banɔ gugɔɛ nɛ gɛ ɔyɛkɔ nɛa bha ɔdɔ nanɔ ba tutɔpu.’ “Baxwɛwa nɛ gɛ ba yɛkɔ nɛ ɛɖɔ titi mɛ na ba klɛ akanyaka ayɛkɛ dinario terikpo.
So ba gɛ be bhuso yɛkɔ nee di kidzoenu sɛ balɛ kɛbhɛ nɛ ba vɛ otugba dɛ.
Pɔ balɛ tsyɛ dinario terikpo ko la kɔa lɛ.
Gɛ ba yɛkɛ kɛbhɛ nɛ beke, bakpa kaɖɔ ɖɔ nɛ ayaelete nɛ shu.
Baa ɖɔ asɛ, ‘banɔ nɛ gɛ ba yɛkɔ gɔgɔɛ ɔɖɔ torikpo ko la yɛkɔ awa kɛxwɛ,’ ‘klɛ ɔbhɛtɛ balɛ la sɔnɔ lɔ gɛ wa kɛxwɛ nɛ ɔgbɛgbla kɔ nɛ buwui nɛa bha kiwi zɛzɛ petee.’ “Pɔ ebui lɛ nu etsre terikpo asɛ, ‘Ɔbhɛa, nɛ sɛ ɛtɛɛ bhɛtɛ wɔ mɔmɔ.
Anɛ kiwi zɛzɛ bhɛ gɛ nu dinario terikpo ɔdɛmɛ sɛ ɔbɔ wa kɛxwɛ nɛ ɔkɔ?
Yɛkɛ wɔ kɛbhɛ tɛ ɔshɛ.
Ɛpɛɛ sɛ tɛ ɛbua kɛbhɛ kɔ anɔ gɔgɔɛ nɛ gɛ ɛyɛkɔ ansɛ gɛ ɛkɔ wɔnɔ.
Kidzo ma mahwɛ sɛ tɛ ɛbhɛtɛ kɛdɔnɔ nɛ gɛ ɛpɛɛ nɛ mɛnahwɛ ehoeyi nɛ dza?
Ɔɔkpɛ mɛ awɔ̃ alasɛ mɛ ɛyamɛ yɔ so dza?
“So agugɔɛ nɛ ebe dzi atutɔpu, klɛ atutɔpu nɛ ebe dzi agugɔɛ.” Yesu Aza Ɖɔ Kaɖɔ Nɛ Yɛ Butsi Nɛ Shu Elu Gɛ Yesu ashɛ̃ aavɛ Yerusalɛm, agbanɔ badɔkpasɛ lɔfɔntɛabha nɛ eyinɔɛ de klɛ etsre balɛ asɛ, “Bu shɛɛ vɛ Yerusalɛm, klɛ ba ba ga Anɔdzyrame yɛ Eyi nɛesi akɔ kpayaɔzakɔanɔ anɛ ɛshãdɔkasɛ.
Be be bu yɛ butsipɔ, klɛ ba ba yɛkɔ yɛ akpɛ bagɛ be di nu Yuɖanɛ nahwɛ gɛ la ba kpɛ butsɔ klɛ be be tu yɛ klɛ la ba kplayɛasɔ butsiosi shu.
Nɛ kiwi tramɛ nɛa bha be be tsodzini yɛ anyɛmɛ amɛna ɛkpã mɛ!” Eni Kɛdɔpɛpɛɛ Ɔkɛlɛ Zebeɖi yeyianyɛalɛ anɛ balɛeni nɛ aba Yesu ɔbha anɛ yɛ beyianyɛ klɛ, gɛ edzu ekuisiesi, ebisi eshutukubui didi denɔ yɛ ɔkɔ.
Ebisi asɛ, “Kide ɔsɛ ɔpɛɛ?” Klɛ adzɛ nɛ asɛ, “Trɔ ahwɛ kɛlɛa bha sɛ tɛ meyianyɛ tɛabha nɛ ɔmayɛ teli aza wɔ kɛŋa mɛ tɛ abhla nɛ aza wɔ kɛbɛtɛkpɛ mɛ nɛ wɔ bukusiɔŋakɔ.” Yesu etsre yɛ asɛ, “Oti nyi kɛdɔnɔ nɛ gɛ oobisi.” “Ɔbɔ na buniatse nɛ gɛ ɛba wɛ̃ nɛ ɔwɛ̃ xãa?” Be bu kɛlɛ nu asɛ, “Buba na.” Yesu etsre alɛ asɛ, “Nɔ bɔ na kantse nu wɛ̃ kɛgba, pɔ mɛ kɛŋa mɛ anɛ kɛbɛtɛkpɛ mɛ zɛza ganɛ mɛ ba kɔ kɛlɛ.
Ɛzakɔɛ lɛ nɛ lɛ kɔ bagɛ mɛ Aka abala elu kɔ ɔklɛ.” Kibe lɛ gɛ banɔ lɔfɔ nɛ nu kibui nɛɛ, ba mɔ obulo nɛ badzya tɛabha.
Yesu eklua lɛ exogo klɛ asɛ, “No nyi sɛ ba gɛ be di nu Yuɖanɛ ba ŋa balɛ ɔkɔayɛ nɛa bha, klɛ balɛ banɔgbla na wa kabhaŋɛŋa shuixwɛ nɛ balɛa bha.
Kɛ ma kɔ wɔnɔ kana.
Nɛ klɛ shu, aanɔ nɛ gɛ apɛɛ sɛ tɛ edzi agbɛgbla nɛ wɔnɔɛ shi ala sɛ tɛ edzi wɔnɔ axwɛdɛ, klɛ aanɔ nɛ gɛ apɛa sɛ tɛ edzi atutɔpu, alasɛ tɛ edzi wɔnɔ axwɛdɛ, anasɛ gɛ Anɔdzyrame yɛ Eyi nɛ adɛ ba sɛ tɛ ba dɛ axwɛ akɔ yɛ, pɔ aba sɛ tɛ aba dɛ axwɛ, tɛ ayɛkɔ yɛ ɛkpã nɛ abuya anasɛ kɛbhɛ nɛ banɔɛ tɔkpu.” Bawɔ̃hũpu Tɛabha Ba Mɔ Anhũ Dɛdanɛ Gɛ Yesu nɛ yɛ badɔkpasɛ nɛ baa shɛ nɛ Yeriko, banɔɛza piim za yɛe de.
Bawɔ̃hũpu tɛabha teli ba za kidzo nu tɔ, klɛ gɛ be nu asɛ Yesu aafla, ba kpɛ ogugu asɛ, “Apalete, Daviti yɛ Eyi, di lɔ eshutukubui!” Banɔɛza na kpɛ ogugu nɛ balɛa bha sɛ badɔ sɛɛ̃, pɔ ba za kpɛ ogugu nɛ gɛganɛɛ adɛa na, “Apalete, Daviti yɛ Eyi, di lɔ eshutukubui!” Yesu adzrɔ klɛ ekulua lɛ.
Ebisi alɛ asɛ, “Kide nɔ sɛ ɛbhɛtɛ kɔ nɔ?” Be bui lɛ nu asɛ, “Apalete, bu pɛɛ sɛ mɔ.” Yesu edi alɛ eshutukubui klɛ ehunɔa lɛ awɔ̃hũ.
Klɛ ba gbla kpaa mɔ klɛ la lɔ alɛ yɛe de.
Yesu Etsoku Yerusalɛm Nɛ Same Mumɔ Gɛ bee tsobunɔ Yerusalɛm pɛ be be ku Betfage nɛ Olivɛ Butu nɛa bha, Yesu akpɛ yɛ badɔkpasɛ tɛabha, etsre alɛ asɛ, “Nɔ vɛ ɔmabhli nɛ gɛ ɔlɛ wɔnɔ otugba, nɔ bɔ mɔ kitukuaga teli gɛ akpasɛ ohuim, gɛ yeyi eli yɛ ɔbha.
No bule balɛ tɛ nɔ gbanɔa lɛ ɔmɛna mɛ.
Onu gɛ anɔ teli aɖɔɛ bui tili no tsre yɛ ɔsɛ Apalete nɛ ya pɛa lɛ, ko ba ba shɛnahwɛ balɛ shu asɛsɛ.” Kibui nɛ kɛba klɛm sɛ tɛ ba yɛkɔ amɔ ebui nɛ gɛ ba ɖɔ ganɔ batɔnu nɛa bha sɛ: “Tsre Zayɔnɛ Adzɛnuvɔɛ nɔ sɛ, ‘Di, wɔ ekusi na ba wɔbha, adɔfɔɔ̃ klɛ etsri kitukuaga nɛa bha, nɛ agaeyi nɛa bha, gɛ enu kitukuagaeyi.’ ” Badɔkpasɛ na vɛ ada bhɛtɛ ansɛ gɛ Yesu ashrɔa lɛ.
Ba mɛna kitukuaga nɛ yeyi, ba yɛkɔ balɛ apɔtɛ nɛ ada kɔa lɛ, klɛ Yesu aza alɛa bha.
Banɔɛza gelee bule balɛ apɔtɛ elu kidzo nɛm, klɛ be teli edzyini isishɛ elu kidzo nɛa bha.
Banɔɛza nɛ gɛ putɔ kɔ yɛ nɛ bagɛ ba za yɛe de na kpɛ igugu asɛ, “Hosiana kɔ Daviti yɛ Eyi!” “Ba yula anɔ nɛ gɛ aaba nɛ Apalete nɛ kinyim!” “Hosiana nɛ ɔɖɛɖamakɔ dɛ!” Gɛ Yesu etsoku Yerusalɛm, ɔmagbla nɛ petee oshuku klɛ le bisi asɛ, “Ane naa?” Banɔɛza nɛ asɛ, “Yesu naa, atɔnu gɛ ede Nazarɛtɛ nɛ Galelia.” Yesu Nɛ Busɔlɛvu Nɛm Yesu etsoku busɔlɛvu nɛ kɛma nɛ mɛ klɛ akɛka bagɛ bee dzi kɛdɔ pɛ baa dɛ kɛdɔ nɛ ɔkɛlɛ.
Akaka bagɛ baa tsrakɛ ehoeyi anɛ bagɛ baa dɛ bagɔgɔwi nɛ bakplɔ̃ nɛ petee.
Etsre balɛ asɛ, “Ba ŋlɔmɛ elu sɛ, ” “ ‘Mɛ bupa be be kulu lɛ asɛ kpayakuklu bupa,’ pɔ nɔ yɛkɔ bulɛ ɔɔbhɛtɛ ‘bezi ɔzakɔ.’ ” Awɔ̃hũpu anɛ akpata atɔnɔ yɛ aba busɔlɛvu nɛ mɛ klɛ ebeke balɛ banya.
Pɔ gɛ kpayaɔzakɔanɔ anɛ ɛshãdɔkasɛ na mɔ ebui nɛ di gɛ Yesu abhɛtɛ nɛ bunuvɔɛ nɛ igugu nɛ gɛ baa kpɛ nɛ busɔlɛvu nɛ ɔbha be nɛ asɛ, “Hosiana kɔ Daviti yɛ Eyi, ” kɛ kua lɛ obulo.
Bee bisi yɛ asɛ “No nu ebui nɛ gɛ bunuvɔɛa nɛ baa ɖɔ?” Yesu ebui lɛ nu sɛ, “Ee,” nɔ kɔ kla, “ ‘Denɔ beyi anɛ bunuvɔɛ bhli nɛ inugbu mɛ nɔ tɛ trɔahwɛ kabhakpɛkpɛ nɛa bha.’ ” Klɛ ashɛ̃ alɔ balɛ klɛ ekoeyi nɛ ɔmagbla nɛm avɛ Betani, ɔkɛlɛ gɛ ada za.
Kabhɔ Tsitsi Nɛ kɛvulɔ nɛ pinii, gɛ etsri yɛ kidzoa bha etsodzi avɛ ɔmagbla nɛ mɛ, bubhɛ yi yɛ.
Gɛ amɔ kabhɔosi nɛ kidzo nɛ tɔ, ebunɔ ɔlɛ pɔ adɛ mɔ eyuyu kanyaka nɛ ɔlɛm ɔkɔ dɛ awulakpa kpɛkpa.
Ɔkɛlɛ etsre osi nɛ asɛ, “Wɔ otio yu eyuyu nɛ kanɔ mɛ kiwinyɛwi!” Nɛ ɔkɛlɛ osi nɛ ɔgblɔ wɔlɛawa.
Gɛ badɔkpasɛ na mɔa na kɛ bhɛtɛ alɛ bi.
Be bisi asɛ, “Kɛlɛ lɛ za pɛɛ kabhɔosi nɛ ogblo tsi ki tsi tili ana?” Yesu ebui lɛ nu asɛ, “Itsre nɔ kɛgba sɛ, onu gɛ tɛyɛyɛkɛŋa lɛ wɔahwɛ, ganɛ kɛ gɛ ba bhɛtɛ osi nɛ ko ɔbɔ na bhɛtɛ, ɔbɔ na butu nɛ otsre sɛ, ‘Vɛ, yɛkɔ wɔ shu ɔdɔ tɛ̃ kpɛ aƒu mɛ,’ klɛ kɛ ba bhɛtɛ.
Onu gɛ ɔyɛkɛŋa, ɔbɔ yɛkɛ kɛdɔnyɛdɔ gɛ obisi ganɔ kpayakuklu mɛ.” Ebuibibisi Nɛ Yesu Kabhaŋɛŋa Nɛ Shu Yesu etsoku busɔlɛvu nɛ kibee, klɛ, gɛ aza kasɛ dɔ, kpayaɔzakɔanɔ anɛ beshishe kɔ banɔ nɛ ba tɔnɔ yɛ aba.
Be bisi asɛ, “Kabhaŋɛŋa ɖueɖu mɛ ɔɔbhɛtɛ ebuia nɛ petee?” “Klɛ anee gɛ akɔ wɔ kabhaŋɛŋɛa nɛɛ di?” Yesu ebui lɛ nu asɛ, “Mɛ tsyɛ ba bisi nɔ kibui tirikpo.
Onu gɛ noo bui lɛ nu ɔkɔ mɛ, ɛba tsre nɔ kabhaŋɛŋa nɔɔ nɛ mɛ gɛ ɛbhɛtɛ ebuia nɛɛ.
Yohanɛsɛ bunikpɛkpɛ— fakɔ lu de?
Owũsise lu de pɛnɔɔ banɔ kɔ?” Ba kpa kibui nu nyɛnadi nɛ aglɔm klɛ la ɖɔ asɛ, “Onu buɖɔ sɛ, ‘Bu de owũsise,’ ebe bisi lɔ asɛ, ‘Klɛ kide so pɛ bu dɛ yɛkɛ yɛa bha ŋa dza?’ Pɔ onu buɖɔ sɛ, ‘Bu de banɔ kɔ,’ klɛ buu si banɔ nɛ kifu, alsɛ balɛ petee ba yɛkɛ kɛlɛ asɛ Yohanɛsɛ nɛɛ edzi atɔnu.” So, be bui lɛ etsre Yesu asɛ, “Bu ti nyi.” Klɛ Yesu asɛ, “Klɛ mɛ tsyɛ tɛ ba tsre nɔ kabhaŋɛŋa nɔɔ nɛ shu gɛ ɛga pɛ ɛbhɛtɛ ebuia nɛ.” Kɛkpalɛ Nɛ Beyianyɛ Tɛabha Shu “Wɔnɔ kɛtɔkpu nɛ mɛ sɛ kɛlɛ?
Anyɛ teli aza gɛ beyianyɛ tɛabha za yɛahwɛ.
Atɔnɔ atutɔpu nɛ avɛ asɛ, ‘Eyi, vɛ tɛ ɔdɔ wa kɛxwɛ nɛ vãyɛ̃ buya nɛ mɛ obo.’ Eyi nɛ asɛ, ‘Ɛtɛɛ vɛ,’ pɔ kɛlɛe de mɛ ebe tsyina yɛ kɛtɔkpum klɛ avɛ.
“Ɔkɛlɛ aka nɛ atɔnɔ eyi bhla nɛ avɛ klɛ ede tsre yɛ tsyɛ kibui lɛ.
Yɛ tsyɛ asɛ, ‘Ɛba vɛ, aka,’ pɔ adɛ vɛ.
“Nɛ beyi tɛabha nɛ shi, eɖueɖu ya bhɛtɛ aka nɛ tɛ pɛpɛɛ?” Be bui lɛ nu asɛ, “Eyi tutɔpu.” Yesu etsre alɛ asɛ, “Itsre nɔ kɛgba sɛ, badɔdzyɔ anɛ badzɛ zhuzhɔlɛ nee tsoku kpyakusiɔŋakɔ nɛ mɛ aalɔ nɔ.
Alasɛ Yohanɛsɛ aba kasɛ nɔ tɛnɛnamɛzɛza, klɛ nɔ dɛ yɛkɛ yɛa bha ŋa, pɔ badɔdzyɔ anɛ badzɛ zhuzhɔlɛ nɛ xũ ba yɛkɛ aŋa.
Klɛ nɛ klɛe de gɛ nɔɔ mɔ kɛɛ nɛɛ tsyɛ, no di tsyina kitem pɛ ɔyɛkɛ yɛa bha ŋa.
Kɛkpalɛ Nɛ Badɔwa Shu “Nɔ tatɔ nɛ kɛkpalɛ bhlatɔɛ nɛ tsyɛ: Kesukpaelete teli aza gɛ adɛ vãyɛ̃ buya.
Abhɔ kidri akana buya, ebu wãyɛ̃ kizi nɛ bɔlɛ mɛ klɛ edzu opokɔvu nɛ buya nɛ mɛ.
Klɛ ayɛkɔ buya nɛ akpɛ ahwɛ kɔ bayadɛ teli klɛ aga ɛdzo.
Gɛ kɛdɔ nɛ bu be nɛɛ na, akpɛ yɛ baxwɛdɛ nɛ asɛsɛ bagɛ bee di buya nɛa bha na sɛ ba yɛkɛ yɛ ɔŋakɔ nɛ amɛna yɛ.
Bagɛ bee di buya nɛa bha nɛ vu baxwɛdɛ, be tu terikpo, be yi abhla, klɛ be hu atramɛ nɛ aklãgbu.
Klɛ anyɛ nɛ aza kpɛ baxwɛdɛ bhlatɔ asɛsɛ balɛ, gɛ balɛ tɛkɛklam vɛ otugba dɛ batutɔpu, klɛ bagɛ alɛ buya nɛa bha na za bhɛtɛ balɛ tsyɛ ana.
Gugɔɛ gugɔɛ nɛɛ, anyɛ na ba kpɛ yɛeyianyɛ nɛ asɛsɛ alɛ.
Anyɛ na sɛ, ‘Be be di mɛ eyianyɛ nɛ xũ ɔkɔ.’ Pɔ gɛ bamɔ yɛ eyianyɛ, klɛ la ɖɔ nɛ aglɔm asɛ, ‘Agɛ abaa za aka nɛ ɔzakɔ nɛ naa.
Nɔ ba, kɔ lɔ yiyɛ tɛ buyɛkɛ yɛ ɔŋakɔ.’ Kɛlɛ so bevu anyɛ nɛ yɛ eyianyɛ na tɛɛ̃ ebu nɛ buya nɛ mɛ klɛ le de yi yɛ.
So onu gɛ ayalete nɛ aba ba, kidee aba bhɛtɛ nɛ bagɛ tsri buya nɛa bha?” Be bui lɛ nu sɛ, “Aba yɛkɔ batsutsɔmɔa lɛlɛ nɛ akpɛ ɔtsutsɔmɔkɔ, klɛ aba yɛkɔ buya na kpɛ ahwɛ kɔ bayadɛ bhlatɔ, gɛ ba ba ma kɛdɔ nɛ pɛ ba ba yɛkɔ yɛ ɔŋakɔ nɛ akɔ yɛ onu gɛ be bui dɔ.” Yesu etsre banɔ nɛ asɛ, “Nɔ kɔ kla mɔ nɛ Kpayɛbuieplukpa nɛ mɛ odi sɛ: “ ‘Kɛklãgbu nɛ gɛ bevubhɔ nɛ be gbe, kɛba dzi buvu nɛ ɔxãkɔɛklãgbu; Apalete nɛ ya bhɛtɛ kɛɛ nɛɛ, klɛ kɛbhɛtɛ bulɔɛ bi.’ Kɛlɛ so itsre nɔ sɛ ba ba nyɛna Kpaya bukusiɔŋakɔ nɛ ayɛkɛ nɛ wɔnɔ ahwɛ ayɛkɔ ada kɔ banɔ nɛ gɛ be yu ɔkɛlɛ eyuyu.
Anɔ nɛ gɛ aba wɔlɛ adɔ kɛklãgbui nɛa bha ebe dzyini eku bupɛ pɛɛpɛ mɛ, pɔ anɔ nɛ gɛ yɛa bha kɛɛ ba wɔlɛ dɔ aba yɛɛ.” Gɛ kpayaɔzakɔanɔ anɛ Farisianɛ nɛ be nu Yesu akpalɛa nɛ, be ti sɛ balɛ aaɖɔ.
Ba pɛɛ kidzo nɔɔ nɛa bha gɛ ba ba ga pɛ be be vui pɛ be be yi yɛ, pɔ be si banɔɛza nɛ fu alasɛ banɔ nɛ ba yɛkɔ yɛ ansɛ atɔnu.
Kɛkpalɛ Nɛ Adzɛ Ɔgbanɔkɔ Shu Yesu aza ɖɔ kaɖɔ nɛ kɛkpalɛ mɛ etsre balɛ asɛ, “Owũsise bukusiɔŋakɔ nɛ odzi ansɛ gɛ ekusi abala adzɛ ɔgbanɔkɔ akɔ yɛ eyianyɛ.
Akpɛ yɛ baxwɛdɛ nɛ bagɛ ekulu akɔ adzɛgbɛgbanɔɛ wi nɛe si asɛ ba ga ba, pɔ ba dɛ dɛmɛ aba.
“Ɔkɛlɛ aza kpɛ baxwɛdɛ gelee adɛa na klɛ asɛ, ‘Tsre bagɛ ikulu nɛ sɛ ɛtɛ bala mɛ kɛŋɛŋa, Ɛtɛ yi mɛ nɛtsyɔɛnye gɛ elu bubɔ, klɛ kɛdɔnyɛdɔ lɛ kɛlɛ ɔzakɔ.
Nɔ ga ba adzɛ ɔgbanɔ kɔ.’ “Pɔ ba dɛ yɛkɔ nɛ kɛlɛ mɛ klɛ ba shɛ, teli ashɛ̃ avɛ yɛ ayakpam, klɛ teli tsyɛ ashɛ̃ avɛ yɛ axwɛ mɛ.
Bagɔgɔɛ nɛ be vu yɛ baxwɛdɛ, ba dɛ bhɛtɛ alɛ mɔmɔ klɛ be yi alɛ.
Ekusi nɛ amɔ obulo.
Klɛ akpɛ yɛ keyutugbani ovulo klɛ le be yi bebudzyi alɛlɛ klɛ la pɔɛ balɛ ɔmagbla.
“Ɔkɛlɛ etsre yɛ baxwɛdɛ nɛ asɛ, ‘Batɛ bala adzɛ ɔgbanɔkɔ nɛ beke, pɔ bagɛ ikulu nɛ adɛ na kɔ ɔkɛlɛ tɛbɛba.
Nɔ vɛ kidzo nɛa bha tɛ nɔ gbanɔ anɔnyanɔ gɛ nɔɔ mɔ nɛ ɔmɛna adzɛ ɔgbanɔkɔ.’ Kɛlɛ so baxwɛdɛ ba vɛ klɛ ba da gbanɔ anɔnyanɔ gɛ ba mɔ, ba dzyɔgo anɛ be zizi, klɛ adzɛ nɛ ɔgbanɔkɔ obo yuku nɛ befu.
“Pɔ gɛ Ekusi nɛ ebe ku ɔkɛlɛ sɛ tɛ amɔ befu, evu awɔ̃hũ nɛ anɔ teli asɛ yɛ adɛ kpɛ adzɛ ɔgbanɔkɔ awi.
Ebisi asɛ, ‘Ɔbhɛa,’ ‘kɛlɛ ɔbhɛtɛ pɛ otsoku ɔkɛ̃ gɛ ɔdɛ kpɛ adzɛ ɔgbanɔkɔ bawi?’ Anɔ nɛ adɛ ɖɔ kaɖɔnyɛaɖɔ.
“Ɔkɛlɛ Ekusi nɛ etsre bagɛ ba dɛ axwɛ nɛ asɛ, ‘Nɔ nya yɛ ɛtsrɛ anɛ ɛhwɛ, tɛ nɔ yɛkɔ yɛ ɔtɛ̃ɛ kpɛ ɔtɔ, nɛ otumu nɛ mɛ, ɔkɛlɛ gɛ iyuyo nɛ eletɛtã aba za.’ “Alasɛ be kulu banɔ gelee, pɔ tɛashɛ̃ ko be bu nɛ balɛ mɛ.” Kadzyɔ Kɔ Kaɛza Ɔkɛlɛ Farisianɛ ne koeyi avɛ ada nya nɛ yɛ shu kana gɛ ba ba ga pɛ be be vu yɛ ganɔ yɛnahwɛ ebui ɖuɖɔ mɛ.
Ba kpɛ balɛ badɔkpasɛ nɛ aplɛnɔ Heroɖesɛanɛ nɛ yɛ ɔkɔ.
Ba ɖɔa sɛ, “Adɔkasɛ, ” “bunyi sɛ onu anɔ gɛ ɔbhɛtɛ ebui nɛ alɛ ɔzakɔ klɛ ɔkasɛ dɔ nɛ Kpaya dzo nɛ kɛgba nɛ nu.
Banɔdzyrame ataa hwanɛ wɔ, alasɛ oto di balɛ ɔkɔ sɛ banee di be nu dza.
Tsre lɔ ɔtsɔ̃, kidee gɛ nu wɔɛ yɛ?
Kɛbɔ sɛ ba dzyɔ kɛdɔ kɔ Kaɛza pɛnɔɔ kɛmɛtã?” Pɔ gɛ Yesu enyi butsutsɔmɔ nɔ gɛ kpasɛ balɛ kɛtɔkpum so, etsre balɛ asɛ, “Wɔnɔ betroni, kide pɛ nɔ pɛ mɛ sɛ tɛ no bu nɛ kɛgbam?
Nɔ kasɛ mɛ ehoeyi nɛ gɛ nɔɔ dzyɔ kɛdɔ nɛ nɔ.” Ba yɛkɔ kihueyi gɛ nu denarosɛ terikpo amɛna yɛ, klɛ Yesu ebisi balɛ asɛ, “Ane tɛtɛta nɛɛ?
Klɛ anee dɔ ŋuŋlɔmɛ?” Be bui lɛ nu asɛ, “Kaɛza yɛ.” Ɔkɛlɛ etsre alɛ asɛ, “Yɛkɔ kɛgɛ nu Kaɛza yɛ nɛ ɔkɔ Kaɛza, tɛ ɔyɛkɔ kɛgɛ nu Kpaya yɛ nɛ ɔkɔ Kpaya.” Gɛ be nu kibui nɛɛ, kɛ bhɛtɛ alɛ bi.
So ba shɛnahwɛ yɛ shu klɛ ba shɛ.
Adzɛ Gbɛgbanɔ Nɛ Kɛlɔwia Bha Nɛ kiwi lɛlɛ nɛ tutuutu Sarusianɛ, gɛ baa ɖɔ sɛ tɛ nyɛnyɛmɛ denɔ butsi mɛ ma, ba ba tɔnɔ Yesu nɛ tɛbibisi.
Ba sɛ, “Adɔkasɛ, ” “Mosesɛ etsre lɔ sɛ onu gɛ anyɛ etsi pɛ kɛɛ lɛ sɛ adɛ mɔ beyi, kɛ lɛ sɛ tɛ yɛadzya nɔɔ gɛ alɛ nɛ ayɛkɔ yɛedzini nɛ agbanɔ tɛ amɔ beyi akɔ yɛ.
Ɔtsɔ̃ nɛɛ badzya tiegene teli ba za bulɔ mɛ.
Atutɔpu nɛ agbanɔ adzɛ klɛ etsi alɔ yɛ, klɛ gɛ adɛ mɔ beyi nɛ yɛ shu so, ashɛ̃lɔ yɛedzini nɛ akɔ yɛadzya.
Kana kɛ za kɔ adzya bhla anɛ atramɛ, ɔdɔ nanɔ egigenemi nɛa bha.
Gugɔɛ nɛɛ, adzɛ nɛ ebe tsi.
Ɔtsɔ̃, nɛ tɛnyɛnyɛmɛ kiwi nɛa bha, eɖueɖu yɛedzini yɛ ebe dzi nɛ tɛegene nɛ shi, gɛ balɛ petee ba tɛ gbanɔ yɛ edi?” Yesu ebui lɛ nu asɛ, “Nɔɔ ga kito alasɛ no ti nyi Kpayɛbui ɔdɔgɔsɛ yɛ kemi.
Nɛ kɛlɔwi nɛa bha banɔ batɛa gbanɔ aglɔ ɔdɔgɔsɛ ba yɛkɔ anɔ akɔ sɛ bagbanɔ, ba ba za ko ansɛ baxwɛdɛ nɛ owũsise.
Pɔ nɛ betsitsi nɛ tɛlulɔ shu, nɔ kɔ kla onu kɛdɔnɔ nɛ gɛ Kpaya aɖɔ tsre nɔ asɛ, ‘Mɛ nu Abraham Kpaya, Isaka Kpaya, anɛ Yakɔpu Kpaya’?
Edi nu betsitsi nɛ Kpaya, Belulu na yɛ enu.” Gɛ banɔɛza nɛ nu kibui nɛɛ, yɛ kɛdɔkɛkasɛ nɛ bhɛtɛ balɛ bi.
Ɔshã Gbɛgbladɛ Gɛ Farisianɛ nɛ be nu asɛ Yesu ehu Sarusianɛ nɛesi, be de xogo.
Balɛ ɔmɛayɛ teli, gɛ enyi ɔshã ebe feke yɛ edi nɛ tɛbibisi nɛ asɛ: “Adɔkasɛ, Ɔshã oɖueɖu ɔlɛ onu ɔgbɛgbladɛ nɛ Ɔshã nɛm?” Yesu ebui lɛ nu asɛ: “ ‘Ɖɔ Apalete wɔ Kpaya nɛ wɔ idzyi nɛ wɔ ɔfufɔɛ nɛ wɔ kɛtɔkpum petee.’ Ɔshã nɛ ɔlɛ onu ɔtutɔpu nɛ ɔgbɛgbladɛ petee.
Klɛ ɔbhla nɛ tsyɛ odzi ansɛ ɔlɛ: ‘Ɖɔ wɔhaɛ ansɛ gɛ ɔɖɔ wɔ shu.’ Ɛshã anɛ Batɔnu nɛ petee ba sɔmɛ ɛshã tɛbhɛ nɛ shu.” Anee Yɛ Eyi Yɛ Enu Kristo Gɛ Farisianɛ nɛ be xogo, Yesu ebisi alɛ asɛ, “Kide gɛ nu wɔnɔ kɛtɔkpu mɛ nɛ Kristo shu?
Anee yeyi enu?” “Be bui lɛ nu asɛ, “Daviti yɛ Eyi.” Yesu etsre balɛ asɛ, “Kɛlɛ kɛ za so pɛɛ Daviti, nɛ yɛ kaɖɔ ɖuɖɔ nɛ Ɔfufɔɛ nɛ shu, pɛɛ ekulu yɛ asɛ ‘Apalete’?
Alasɛ aɖɔ asɛ, “ ‘Apalete nɛ tsre mɛ Apalete nɛ asɛ: “Za mɛ kɛŋam ɔdɔnanɔ kibe lɛ gɛ ɛyɛkɔ wɔ bagɛ ba dɛ pɛɛ wɔ nɛ ɛkpɛ wɔ butrukpɔe si.” ’ Kɛlɛ onu gɛ Daviti ekulu yɛ asɛ, ‘Apalete,’ klɛ eze be dzi yɛ eyi?” Anɔnyanɔ ada na kibuinyɛbui ɖɔ ayɛkɔ ebu yɛ bui nɛ nu, klɛ denɔ kiwi lɛ nɛ vɛnɔ anɔnyanɔ adɛ bhɛtɛ edi asɛ eze be bisi yɛ ebuinyɛbui ɔdɛ kana.
Batɔ Tiegene Yesu etsre banɔɛza nɛ yɛ badɔkpasɛ nɛ asɛ, “Ɛshãdɔkasɛ anɛ Farisianɛ ne woku Mose kegbu nɛa bha.
So alasɛ tɛ nɔ ta balɛ atɔ tɛ nɔ zɔɔ bhɛtɛ kɛdɔnyɛdɔ gɛ be tsre nɔ.
Pɔ nɔ tɛ bhɛtɛ kɛ gɛ baa bhɛtɛ, alasɛ ba taa bhɛtɛ kɛgɛ baa kasɛ.
Ba nya etukugbla klɛ ba yɛkɔ atrɔ banɔ bundɔ, pɔ balɛ nahwɛ na ta pɛɛ sɛ tɛ ba yɛkɔ balɛ kɛwɔɛ tirikpo tsyɛ ehunɔ etuku nɛ.
“Kɛdɔnyɛdɔ gɛ ba bhɛtɛ nɛɛ, ba bhɛtɛ kɛlɛ sɛ tɛ banɔ amɔ, Ba bhɛtɛ balɛ besebe nɛ gɛ ba ta shu nɛ bhlɛlɛlɛ klɛ balɛ bawi nɛ butɔ ihui nɛ dze dzroɖoɖo, ba pɛɛ ɛzakɔgbla nɛ bakplɔ̃ shu klɛ ba dɛmɛ bugbugbla mɛ zɛza nɛ ixogokɔevu nɛ mɛ, ba pɛɛ tɛsɛsɛnɔ denɔ banɔ ɔkɔ nɛ budzi mɛ tɛ beze kulua lɛ asɛ ‘Adɔkasɛ.’ “Pɔ ama sɛ be kulu nɔ asɛ ‘Adɔkasɛ,’ alasɛ Apalete terikpo ko yɛ alɛ wɔnɔ ahwɛ klɛ wɔnɔ petee no nu badzya.
Klɛ no ti kulu anɔnyanɔ nɛ kesukpa nɛa bha sɛ, ‘aka,’ alasɛ Aka terikpo yɛ alɛ nɔ ahwɛ, klɛ yɛ alɛ owũsise.
Ɔdɔgɔsɛ kɛ za sɛ tɛ be kulu wɔ asɛ ‘adɔkasɛ,’ alasɛ Adɔkasɛ terikpo yɛ alɛ wɔnɔ ahwɛ, gɛ enu Kristo.
Agbɛgbladɛ nɛ wɔnɔ mɛ nɛ yɛ ebe dzi wɔnɔ axwɛdɛ.
Alasɛ anɔɔ nɛ gɛ ebe feke yɛ shu be be zhinɔ yɛ, klɛ anɔɔ nɛ gɛ ebe zhinɔ yɛ shu be be feke yɛ ewunɔ.
“Butɔ kɔ wɔnɔ, ɛshãdɔkasɛ anɛ Farisianɛ, wɔnɔ betroni!
Nɔ da owũsise bukusiɔŋakɔ nɛ ɔkpɛ banɔa.
Wɔnɔ nahwɛ no to tsoku, klɛ nɔ tɔ kɔ bagɛ ba pɛa sɛ be tsoku nɛ tsyɛ etsoku.
Butɔ kɔnɔ, ɛshãdɔkasɛ anɛ Farisianɛ, wɔnɔ betroni!
Nɔ yɛɛ banyɛtsi nɛ be vu klɛ kɔ ishu kɛkasɛ so ba ɖɔ ebui dzidze nɛ kpaya kukulu mɛ.
Kɛlɛ so ba ba tɛta nɔ batɔ gɛganɛ adɛa na.
“Butɔ kɔ wɔnɔ, ɛshãdɔkasɛ anɛ Farisianɛ, wɔnɔ betroni!
Nɔɔ ga kidzo nɛ kesukpa anɛ aƒu abha sɛ tɛ no tsyina anɔ terikpo, klɛ onu gɛ eedzi wɔnɔ mɛayɛ teli beke, nɔ bɔ bhɛtɛ yɛ aba tsɔmɔ ɛzakɔ tɛbha dɛ ansɛ kifu mabeke mabeke mɛ eyi nɛ gɛ no nu.
“Butɔ kɔ wɔnɔ, awɔ̃hũpu gaa gbanɔ banɔ!
Nɔ sɛ, ‘Onu gɛ anɔ teli atanɔ busɔlɛvu, ki di nu kibuinyɛbui, pɔ onu gɛ anɔ teli atanɔ busɔlɛvu mɛ sɛkadzɛdzã nɛɛ, yɛ xũ yɛ atabu nɛ anya yɛ.’ wɔnɔ bagã awɔ̃hũpu!
Kiɖue gɛ gbɛgbla dɛ, sɛkadzɛdzã nɛ pɛnɔɔ, busɔlɛvu nɛ gɛ bhɛtɛ sɛka dzɛdzã pɛ yɛ shu bhui?
Nɔɔ ɖɔ tsyɛ ɔsɛ, ‘Onu gɛ anɔ teli aka busɔlɛvumokpo nɛ atabu, kɛdɛ kasɛ kibuinyɛbui, pɔ onu gɛ anɔ teli aka kɛdɔkukɔ nɛ gɛ tsri busɔlɛvumokpo nɛa bha nɛ atabu, yɛ atabu nɛ xũ nɛ anya yɛ.’ wɔnɔ banɔ gɛ no pu awɔ̃hũ!
Kiɖue klɛ gbɛgbla dɛ, kɛdɔ kukɔ nɛ pɛnɔɔ, busɔlɛvumokpo nɛ gɛ obhɛtɛ kɛdɔ nɛ pɛ klɛ shu bhui?
Kɛlɛ so, anɔɔ nɛ gɛ atanɔ busɔlɛvumokpo nɛɛ atanɔ kɛdɔnyɛdɔ gɛ tsri ɔlɛa bha tsyɛ.
Klɛ anɔɔ nɛ gɛ atanɔ busɔlɛvu atanɔ buvu anɛ kɛdɔnyɛdɔ gɛ lɛ buvu nɛ mɛ.
Klɛ anɔɔ nɛ gɛ atanɔ owũsise nɛɛ, atanɔ Kpaya kegbu anɛ anɔ nɛ gɛ edzi kalɛa bha.
“Butɔ kɔ wɔnɔ, ɛshãdɔkasɛ anɛ Farisianɛ, wɔnɔ betroni!
Nɔɔ kɔ wɔnɔ kɛdɔ huhuhu tirikpo nɛ kɛfɔ mɛ—aduve, dzakanɛ anɛ ɔsã.
Pɔ nɔ shɛnahwɛ ɔshã anɛ ebui gɛganɛ nɛ mɛ—tɛnɛna, eshutukubui didi nɛ tɛyɛyɛkɛŋa.
Nɔ tɔ bhɛtɛ kidegba yɛ, klɛ nɔ gɛ tɔ shɛnahwɛ kɛku nɛ tsyɛ shu.
wɔnɔ awɔ̃hũpu elete gɛ baa gbanɔ anɔ!
No pi kagɛbhli ɔtɛ̃ɛ pɔ nɔɔ munɔ kipuaga.
“Butɔ kɔ nɔ, ɛshãdɔkasɛ nɛ Farisianɛ, wɔnɔ betroni!
Noo tsi kantse nɛ kesugba nɛ kede, pɔ nɛ kɛmɛ be yuku nɛ kɛdɔgbɛgbla ŋɛŋa anɛ ishuiyɛ tɛpɛpɛ.
Farisianɛ awɔ̃hũpu elete!
No bhuso kantse anɛ kesugba nɛ mɛ butsi ko kede nɛ tsyɛ ebe bhui.
“Butɔ kɔ wɔnɔ, ɛshãdɔkasɛ anɛ Farisianɛ, wɔnɔ betroni!
No dzi ansɛ idzre gɛ ba la ɛlɛ buwa fufu, gɛ pudi nɛ ɔtɔɔ pɔ kɛmɛ nɛ mɛ yuku nɛ banɔ tsitsi axwa klɛ kɛdɔnyɛdɔ shu dɛbhui.
Kana ke, nɛ ɔtɔɔ nɔ wɛ̃ ansɛ banɔ dzyɔgo, pɔ wɔnɔ kɛmɛ nɛ mɛ yuku nɛ buzizi anɛ itrohuhu.
“Butɔ kɔ nɔ, ɛshãdɔkasɛ anɛ Farisianɛ, wɔnɔ betroni!
No bu idzre ɔkɔ batɔnu klɛ nɔ wũse banɛna nɛ ɔvubɔkɔ.
Klɛ nɔ ɖɔ sɛ, ‘Otɔsɛ bu za lɔ za nɛ baka shishe nɛɛ be, bu gɛ ta plɛnɔa lɛ nɛ batɔnu nɛ dzyosu bɛ balɛe si mɛ.’ Kɛlɛ so no bu ishuipɔ wɔnɔ sɛ no nu bagɛ be yi batɔnu nɛ ɛyameyia lɛ.
Kɛlɛ alɛ, nɔ kpɛ wɔnɔ bakakuku nɛ buzizi anɛ butɔtɛtɛta nɛ oyukue!
“Wɔnɔ beblidzya!
Wɔnɔ atagblashã ɛyamɛeyi!
Kɛlɛ nɔ bɔ na sii lɔ kifumani manim zɛza kɛpɔ?
Kɛlɛ so ɛsɛsɛ nɔ batɔnu anɛ bebuinyi anɛ badɔkasɛ.
Balɛmɛayɛ teli no bo yia lɛ klɛ nɔ bɔ kplalɛɔsɔ; be teli nɔ bɔ tua lɛ nɛ wɔnɔ ixogokɔevu nɛ mɛ klɛ nɔ bɔ kpatɔnɔ alɛ denɔ ɔmam ɔvɛnɔ ɔmam.
Klɛ so wɔnɔa bha nɛna nɛ petee gɛ ba balɛ nɛesi nɛa bha aba ba, denɔ Abɛl dzyosu nɛna ɔdɔ nanɔ Zakaria Berekia yeyi nɛ dzyosu, gɛ no yi nɛ busɔlɛvu anɛ busɔlɛvumokpo nɛa tsya.
Itsre nɔ kɛgba sɛ, ebuia nɛ petee aba ba tɛmumɔɛ nɛ mɛ banɔa nɛa bha.
“O Yerusalɛm, Yerusalɛm, wɔ gɛ oyi batɔnu klɛ ohu bagɛ ba sɛsɛ wɔ nɛ aklãgbu, klɛ pɛɛ mɛ ɛdɛ pɛɛ sɛ tɛ ɛxogo weyialɛ, ansɛ gɛ ɔkukɔni oxogo akukɔɛyi akpɛ ɔlɛ busɛ mɛ, pɔ nɔ dɔɔ dɛmɛ.
Di, ba shɛ̃nahwɛ wɔ bupa nɛ akpɛkpa akpɛ wɔ ahwɛ.
Alasɛ itsre nɔ sɛ, nɔ tɛɔ mɔ mɛ ɔdɔ nanɔ kibe lɛ gɛ nɔ bɔ ɖɔ sɛ, ‘Ba yula anɔɔ nɛ gɛ aaba nɛ Apalete nɛɛ nyi mɛ.’ ”
Kɛdɔmumɔ Nɛ Kibe Nɛ Obekekɔ Yesu ashɛ̃ nɛ busɔlɛvu nɛm pɛ agaa vɛ klɛ yɛ badɔkpasɛ na ba tɔnɔ yɛ klɛ ba baka yɛ buvu nɛ bui.
Ebisi asɛ, “Nɔɔ mɔ ebuia nɛ petee xãa?” “Itsre nɔ kɛgba sɛ, ba tɛ ba shɛnahwɛ kɛklãgbu kanyaka atrɔ klɛ ɔhaɛa bha, ba ba tsɛ kɛkanyaka ebho.” Gɛ Yesu ezhidzi Olivɛ butu nɛa bha, yɛ badɔkpasɛ nɛ aba yɛ ɔbha nɛ tɛkpukpum.
Klɛ ba ɖɔ asɛ, “Tsre lɔ, ” “kibe ɖueɖu mɛ kibui nɛ ba ba kɛlɛ mɛ, klɛ kide gɛ ba dzi wɔ tɛbɛba nɛ kɛdɔmumɔ nɛ kibe nɛ tibibeke mɛ?” Yesu ebui lɛ nu asɛ, “No lu awɔ̃ sɛ tɛ anɔnyanɔ atɛ ba wɛɛ nɔ.
Alasɛ banɔ gelee ba baa ba nɛ mɛ kinyi mɛ, aza ɖɔ asɛ, ‘mɛ nu Kristo,’ klɛ ba baa wɛɛ banɔ gelee.
No bo nu buyu anɛ buyutɛta kɛdɔ, pɔ no di klɛ ɔkɔ sɛ kɛtɛ hwanɛ nɔ.
Alasɛ tɛ ebuia nɛ aba kɛlɛ mɛ, pɔ tɛbibeke nɛ mɛ lɛ gɛ baa ba.
Amadi aba lɔ kititi nɛ amadi shu, klɛ bukusiɔŋakɔ ba lɔ kititi nɛ bukusiɔŋakɔ shu.
Bubhɛ ba dɔ klɛ busukpa ba hwa nɛ ɛzakɔ gelee.
Anɛ nɛ petee le nu ansɛ eyimumɔ ɛyamtɛtã kesikpɛkpɛ.
“Ɔkɛlɛ la ba yɛkɔ wɔnɔ akpɛ ahwɛ kɔ sɛ ba kpatɔnɔ klɛ be be yi nɔ, klɛ amadi nɛ petee atɛ ba pɛɛ wɔnɔɛ bui akpɛ mɛ so.
Nɛ kibe lɛ nɛ mɛ banɔ gelee ba ba shɛnahwɛ tɛyɛyɛkɛŋa nɛ shu klɛ la ba ga aglɔ esi klɛ la tɛa dɛmɛ aglɔɛbui, klɛ itro batɔnu gelee ba baa wɛ̃ klɛ la ba wɛɛ banɔ gelee.
Nɛ kɛtɔkpum gɛganɛ kabha wuwu, banɔ gelee ɔhaglɔ ɖuɖɔ na ba yɔ, pɔ anɔɔ nɛ gɛ aza gɛganɛɛ be be bu yɛ.
Klɛ ba ba ɖɔ bukusiɔŋakɔ kibui nɛ akana kanɔ nɛ mɛ petee ansɛ kibuimɔɖɔ kɔ amadi nɛ petee, klɛ flogo pɛ obekekɔ nɛ ɔbɔ ba.
“Kɛlɛ so onu gɛ no li ɔzakɔ bhubhui pɛ nɔ mɔ ‘ebusobui nɛ gɛ akɔ butsyrɔ,’ gɛ alɛ bui la ɖɔ ganɔ atɔnu Daniɛlɛa bha nɛɛ—kɔ adɔkla nɛ enu klɛesi— kɛlɛ tɛ nɔ kɔ bagɛ alɛ Yuɖia nɛ be si avɛ betu nɛa bha.
Tɛ kɔ anɔnyanɔ gɛ etsri yɛ ovutɔ ada mɛ ezhi ba kesi sɛ aba yɛkɔ yɛ kɛdɔnyɛdɔ nɛ buvu nɛ mɛ.
Tɛ kɔ anɔnyanɔ gɛ alɛ ayakpa mɛ nɛ etsodzi avɛ sɛ atɛ yɛkɔ yɛ kabhawi.
Kɛlɛ za lɛ ba za gɛganɛɛ kɔ bayamunɔ anɛ bamumɔ vuvɔ nɛ ewia lɛlɛ nɛ mɛ!
No kulukpaya sɛ tɛ wɔnɔ kisi be nɛ tɛ dzi bublɔɛ be ɔdɔgɔsɛ nɛ kimuenewi nɛa bha.
Alasɛ kibe lɛ nɛɛ butɔ piim ba za, gɛ bu dɛ sɔnɔ bukanyaka denɔ kanɔ nɛ mɛ kesikpɛkpɛ ɔbɔ nanɔ ɔtsɔ̃—klɛ butɛa fla sɔnɔ bukanyaka di.
Otɔsɛ ganɛ bubhui le bhui ewi alɛ nɛa bha agɔ, anɔnyanɔ agɛ ta fla gɔ, pɔ nɛ agɛ be ti bu kɔ lɔ nɛ so, ewi alɛlɛ nɛa bha aba tsɛ.
Nɛ kibe lɛ nɛ mɛ onu gɛ anɔ teli etsre wɔa sɛ, ‘Di, Kristo nɛ naa!’ ɔdɔgɔsɛ, ‘Yɛ eli ɔkɛ̃ naa!’ tɛ yɛkɛ lɛa bha ɔŋa.
Alasɛ itro be Kristo nɛ itro batɔnu nɛ ba ba wɛ̃ klɛ ba ba bhɛtɛ kɛdɔmumɔ gbɛgbla nɛ ebui gɛ abhɛtɛ bi sɛ tɛ ba yɛkɔ awɛɛ bagɛ be klu nɛ tsyɛ—onu gɛ kɛ ba kɛlɛ mɛ ana.
Di, ɛtɛ tsre nɔ kpɛ otugba.
“Kɛlɛ so onu gɛ anɔ teli etsre nɔ asɛ, ‘Yɛ naa, gɛ ede ayakpam ekoeyi,’ no ti koeyi ɔtɔ, ɔdɔgɔsɛ, ‘Yɛ eli ɔkɛ̃ naa, nɛ kɛmɛ bevu nɛ mɛ,’ nɔ tɛ yɛkɛ klɛa bha ɔŋa.
Alasɛ ansɛ gɛ subhaɛfu nɛ kii de kiwiɔyɛkɔ pɛɛ kɛɛ wɛŋ nɛ kiwiɔdɔkɔ, kana Anɔdzyrame yɛ Eyi nɛ tɛbɛba nɛ baa za.
Ɔkɛlɛ gɛ kɛdɔtsitsi lɛɛ, ɔkɛlɛ eshishi nɛ ebe xogo.
“Nɛ ewi tsutsɔmɔa lɛ nɛe de ko, “ ‘kiwi nɛ ba dɔ otumu, klɛ wele nɛ atɛa tã; awɛ̃wɛ̃ nɛ aba wɔlɛ denɔ kɛlɛɛ mɛ, klɛ owũsise banɔ nɛ aba hwa.’ “Nɛ kibe lɛ nɛ mɛ Anɔdzyrame yɛ Eyi nɛ kɛdɔmumɔ nɛ ba wɛ̃ nɛ owũsise, klɛ amadi petee nɛ kesukpa nɛa bha na be tsishu.
Ba ba mɔ Anɔdzyrame yɛ Eyi nɛ ɔmunɔ nɛ mɛ gɛ ede owũsise nɛ aaba, nɛ kemi anɛ ishubhubhui gbɛgbla mɛ.
Klɛ aba kpɛ yɛ baxwɛdɛ nɛ buxulɔ̃ɛ bubɔ gɛganɛɛ kɛdɔ kukulu, klɛ be be xogo yɛ banɔ nɛ gɛ ebu nɛ alɛ talɛ̃ nɛ mɛ, denɔ owũsise nɛ obekekɔ ɔyɛkɔ vɛnɔ ɔgɔgɔɛkɔ.
“Ɔtsɔ̃ nɛ nɔ kpasɛ kɛdɔ odenɔ kabhɔosi nɛ shu.
Kibe nɔ nɛ gɛ ɔlɛ ɛshɛ nɛ lɛ vuvɔvuvɔ klɛ awulakpa nɛ ekoeyi avuvɔ, no ti sɛ ekpe nɛ etsu aba.
Kɛɛ za na tsyɛ, onu gɛ nɔ mɔ ebuia nɛ petee, no ti sɛ etsu aba nɛ wɔ kedunu nɛ kpɔ̃.
Itsre nɔ kɛgba sɛ, tɛmumɔɛ nɛ mɛ tɛ ba fla ɔdɔ nanɔ kibe lɛ gɛ ebuia nɛ petee aba kɛlɛ mɛ.
Owũsise anɛ kesukpa aba ba fla, pɔ mɛ kibui nɛ tɛ ba fla di.
Anɔnyanɔ Eti Nyi Kiwi Ɔdɔgɔsɛ Kibe “Anɔnyanɔ eti nyi kiwi nɔɔ pɛ ɔdɔgɔsɛ ɔɖɔ nɛ mɛ, baxwɛdɛ nɛ owũsise tsyɛ ti nyi, Kpaya yɛ Eyi nɛ tsyɛ eti nyi, Aka nɛ owũsise nɛ ko yɛe nyi.
Anasɛ gɛ kɛza nɛ Nowa kibe, kana kɛba za nɛ Anɔdzyrame yɛ Eyi nɛ tɛ bɛ ba mɛ.
Alasɛ flogo tɛ kesukpa nɛa bha ka ba yɛkɛ buni, banɔa za ŋɛdɔ klɛ ba wɛ̃ dɔ, baa gbanɔ adzɛ klɛ baa yɛkɔ adzɛ akɔ sɛ ba gbanɔ, ɔdɔ nanɔ kibe lɛ gɛ Nowa etsoku otsyokpo nɛ mɛ; klɛ be di ti kibuinyɛbui denɔ kɛ gɛ baa ba nɛ shu, ɔdɔ nanɔ kibe lɛ gɛ buni nɛ ba gbɛgba klɛ bu yɛkɔ balɛ petee ashɛ̃nɔ.
Kana kɛba za nɛ Anɔdzyrame yɛ Eyi nɛ tɛ bɛba mɛ.
Banɔ tɛa bha ba za ayakpam; ba ba yɛkɔ terikpo klɛ la ba shɛ̃nahwɛ agɔgɔɛ shu elu.
Badzɛ tɛa bha ba ba za hɔ kɛdɔ nɛ buhɔa bha, ba ba yɛkɔ terikpo klɛ ba shɛnahwɛ abhla nɛ shu elu.
“Kɛlɛ so nɛ nɔ za nɛ awɔ̃, alasɛ no ti nyi kiwi nɔɔ nɛ gɛ klɛa bha wɔnɔ Apalete nɛ aba ba.
Pɔ nu kibui nɛesi sɛ: Otɔ sɛ apalete nɛ eti elishim ɔɖa nɔɔ nɛ mɛ gɛ ezi nɛ aba ba, ata za nɛ awɔ̃ klɛ agɛ ta kɔ sɛ ezi nɛ ebe tsoku bulɛ mɛ.
Kɛlɛ so alasɛ wɔnɔ tsyɛ nɔ za tɛbɛbala mɛ, alasɛ Anɔdzyrame yɛ Eyi nɛ aba ba nɛ ɔɖɔ nɔɔ nɛ mɛ gɛ otoo di kidzoe nu.
“Kɛlɛ anee yɛ enu axwɛdɛ gɛ tɛyɛyɛkɛŋa lɛ yɛahwɛ klɛ enyi bui, gɛ yɛahwɛ apalete nɛ ayɛkɔ baxwɛdɛ nɛ akpɛ nɛ yɛ bupa nɛ mɛ sɛ tɛ aza kɔa lɛ kɛŋɛŋa nɛ ɔɖɔ dzyɔgo nɛ mɛ?
Kɛ ba pɛ kɔ axwɛdɛ nɔɔ nɛ gɛ yɛ apalete nɛ aba ba mɔ yɛ sɛ aabhɛtɛ kana onu gɛ etsodzi aaba.
Itsre nɔ kɛgba sɛ, aba yɛkɔ yɛ edzu yɛ kɛnɔmɛdɔ petee nu.
Pɔ kɛɛ lɛ sɛ axwɛdɛ nɔa lɛlɛ nɛ kɛtɔkpu mɛ gɛganɛ klɛ aɖɔ nɛ ishum asɛ, ‘Ma palete nɛ aba za ɔklɛ kibe dzidze,’ klɛ aba kpa yɛ baxwɛdɛ glɔa lɛ nɛ tu klɛ aŋa pɛ awɛ̃ dɔ nɛ beluwɛ̃.
Axwɛdɛ nɛ yɛ apalete nɛ aba ba nɛ kiwi nɔ nɛa bha gɛ etee di yɛ dzoenu klɛ nɛ ɔɖɔ nɔɔ nɛ mɛ gɛ etinyi.
Ebe bhui yɛ akpɛ bupɛpɛpɛ mɛ klɛ aba kɔ yɛ kɛxwɛ nɛ betroni nɛ shi, nɛ ɔkɛlɛ gɛ iyuyo nɛ eletɛtã alɛ.
Kɛkpalɛ Denɔ Badzɛ Lɔfɔ Gɛ Betinyi Anyɛ Shu “Nɛ kibe lɛ nɛ mɛ owũsise bukusiɔŋakɔ nɔ bɔ za ansɛ badzɛ lɔfɔ gɛ ba yɛkɔ balɛ bakanɛgbɛ pɛ be koeyi avɛ sɛ tɛ ba da tsyanɔ adzɛenyine.
Batieti edzi bagã klɛ tieti edzi bebuinyi.
Bagɛ eti nyibui na yɛkɔ balɛ bakanɛgbɛ pɔ ba dɛ yɛkɔ bubɔ kanyaka plɛnɔa lɛ.
Bagɛ be nyibui, nɛ xũ, ba yɛkɔ bubɔ akpɛ epulim evunɔ plɛnɔ balɛ bakanɛgbɛ.
Adzɛenyine nɛ aba wɔ kide bɔɛ nɛ yɛ tɛbɛba nɛm, klɛ so ba tɔ klɛ la kpa kɔlɔɛ dɔ klɛ la ba vɛnɔ tra.
“Nɛ elishi nɛ shitibha ogugu oyi sɛ, ‘Adzɛenyine nɛ naa!
No koeyi ɔba tɛ nɔ bɔ tsyanɛ yɛ mɔ!’ “Ɔkɛlɛ badzɛ nɛ gɛ ti nyianyɛ ne vualɔ klɛ le deke balɛ bakanɛgbɛ.
Bagɛ be ti nyibui nɛ etsre bagɛ nyibui nɛ asɛ, ‘Nɔkɔ lɔ wɔnɔ bubɔ nɛ bɔɛ, bulɔ bakanɛgbɛ nɛ eeni.’ Bubite nyinyibui nɛ asɛ, “ ‘Ao,’ ‘bulɔ bubɔ nɛ dɛ kpe kɔɔ lɔ pɛ bu zɛ ba na wɔnɔ tsyɛ.
No tsodzi ɔvɛ, agɛ aadɛ nɛ ɔkɔ tɛ no do bu tuli ɔkɔ shu.’ “Pɔ gɛ be tsodzi atɔ nɔ kidzo avɛ bubɔ nɛ obu kɔ, ko klɛ adzɛenyine nɛ ebe ku.
Bubite nyinyibui nɛ gɛ balɛ ba bala kɔ ishu nɛ bubɔ mɛ nɛ xũ na tsyanɔ adzɛenyine klɛ la ga vɛ adzɛ nɛ ɔgbanɔkɔ nɛ buvugbla nɛ mɛ.
Klɛ ba da opupu.
“Kɛlɛe de mɛ tieti gugɔɛ nɛ tsya ba ba.
Ɔkɛlɛ ba ɖɔ asɛ, ‘Apalete!
Apalete!’ ‘Danɛ opupu nɛ ɔkɔ lɔ!’ “Pɔ be tsre balɛ asɛ, ‘Itsre nɔ kɛgba sɛ, iti nyi nɔ.’ “Kɛlɛ so nɔ za nɛ awɔ̃, alasɛ no tinyi kiwi nɔɔ ɔdɔgɔsɛ ɔɖɔ nɛ mɛ.
Kɛkpalɛ Denɔ Baxwɛdɛ Tɛata Shu “Klɛ kɛ zɛ ba za ansɛ anɔ gɛ aaga kidzo, klɛ eklu yɛ baxwɛdɛ klɛ ayɛkɔ yɛ kɛnɔmɛdɔ nɛ akpɛ ahwɛ kɔa lɛ.
Terikpo akɔ yɛ Sidi Akpãteti, abhla akɔ yɛ Akpãtabha, klɛ agugɔɛ nɛɛ akɔ yɛ Kɛkpãtirikpo, akɔ akanyaka nɛ yɛ tɛzɛzam nu.
Klɛ ashɛ̃ avɛ yɛ kidzo nɛa bha.
Anyɛ nɛ gɛ ayɛkɛ Akpãteti nɛ avɛ ada ayɛkɔ yɛayɛ na kpɛ kɛxwɛ wɛwam klɛ amɔ tieti atrɔ agɛ ba kɔ yɛ nɛa bha.
Kana, aga yɛkɛ Tɛabha nɛ tsyɛ amɔ tɛabha atrɔ agɛ bakɔ yɛ nɛa bha.
Pɔ agɛ yɛ ayɛkɛ kɛkpãtrikpo nɛ xũ ashɛ̃, klɛ ede bu ozi klɛ ayɛkɔ yɛayɛ nɛ ekpu.
“Nɛ kibe dzidze tilie de apalete nɛ ebe de kidzo nɛ mɛ aba klɛ ebe bisi balɛ kana gɛ ba ga nɛ ehoeyi.
Anyɛ nɛ gɛ ayɛkɛ Akpãteti nɛ ayɛkɔ teti bhlatɔ ata amɛna.
Klɛ asɛ, ‘Apalete,’ ‘ɔkɔ mɛ Sidi Akpãteti.
Di, Ɛmɔ teti trɔ yɛa bha.’ Yɛ apalete nɛ asɛ, ‘Wɔ naa bhɛtɛ, axwɛdɛ dzyɔgo gɛ ba ba yɛkɛ wɔa bha ŋa!
Ɔza tɛyɛyɛkɛ ŋa mɛ nɛ kɛdɔ bhli nɛ gɛ ɛkɔ wɔ, ɛba yɛkɔ wɔ idzu ebui anɛ kɛdɔ gelee nu.
Ba tɛ ɔbɔ mɔ same ɔplɛnɔ wɔ apalete!’ “Anyɛ nɛ gɛ ayɛkɛ Akpãtabha nɛ tsyɛ aba.
Asɛ, ‘Apalete,’ ‘ɔkɔ mɛ Sidi Akpãtabha, di, ɛmɔ tabha trɔ.’ “Apalete nɛ asɛ, ‘Ɔnaa bhɛtɛ, axwɛdɛ dzyɔgo gɛ ba ba yɛkɛ wɔa bha ŋa!
Ɔza tɛyɛyɛkɛ ŋam nɛ kɛdɔ bhli nɛ gɛ ɛkɔ wɔ, ɛba yɛkɔ wɔ idzu ebui anɛ kɛdɔ gelee nu.
Ba tɛ ɔbɔ mɔ same ɔplɛnɔ wɔ apalete!’ “Klɛ anyɛ nɛ gɛ ayɛkɛ Sidi Kɛkpãtrikpo nɛ tsyɛ aba.
Klɛ asɛ, ‘Apalete,’ ‘Inyi sɛ anɔ gɛganɛ onu, gɛ oobu kɛdɔ nɛ ɔklɛ gɛ ɔdɛ ɖa kɛdɔ klɛ ɔyalɛ kɛdɔ nɛ ɔklɛ gɛ ɔdɛ hwɛ kɛdɔ.
Kɛlɛ so isi wɔɛ fu klɛ mɛ ɛyɛkɔ ehoeyi nɛ gɛ ɔkɔm nɛ da tsu ozi pɛ ɛyɛkɔ kpɛ.
Di, kɛ gɛ nu wɔɛyɛ nɛ nɛɛ.’ “Apalete nɛ etsre yɛ asɛ, ‘Wɔ kɛtɔkpum gɛganɛ anɔ onu, axwɛdɛ avuvɔ onu!
Kɛlɛ so onyi sɛ ibui dɔ nɛ ɔklɛ gɛ ɛdɛ ɖa kɛdɔ klɛ mɛ yalɛ kɛdɔ nɛ ɔklɛ gɛ ɛdɛ hwɛ dɔ?
Kɛbɔ, anlo ɔtɛ yɛkɔ kɔba nɛ ɔdɔ kpɛ bagɛ baa bala kɔba nɛ ahwɛ, pɛ ata mɔ atrɔ pɛ onu gɛ ide ba pɛ ɛta ba yɛkɛ.
“ ‘Yɛkɛ ehoeyi nɛ yahwɛ tɛ ɔyɛkɔ kɔ agɛ evunɔ Akpã lɔfɔ.
Alasɛ aanɔ gɛ kɛdɔ lɛ yahwɛ ba za ba kɔ yɛ atrɔ, klɛ kɛdɔ ba kpe nɛ yahwɛ.
Aanɔ nɛ gɛ kɛdɔnyɛdɔ ma yɛ ahwɛ, kibhliyi nɛ gɛ lɛ yahwɛ nɛ tsyɛ ba ba yɛkɛ kɛlɛ nɛ yahwɛ.
Klɛ tɛ ɔyɛkɔ axwɛdɛ zhuzhɔlɛa lɛlɛ nɛ ɔtɛɛ kpɛ ɔtɔ nɛ otumu mɛ, ɔklɛ gɛ iyuyo nɛ eletɛtã alɛ.’ Ibhoshi Nɛ Bepidzya “Onu gɛ Anɔdzyrame yɛ Eyi nɛ aaba nɛ yɛ ishu bhuibhui mɛ, pɛ yɛ baxwɛdɛ nɛ peteea lɛ aplɛnɔ yɛ, ebe zhiza yɛ bukusiegbu nɛa bha nɛ owũsise nɛ ishu bhuibhui mɛ.
Amadi nɛ petee le be xogo nɛ yɛ amɛ, klɛ aba tsya banɔ nɛ mɛ ansɛ gɛ ibhoshi agbɛgbanɔ aba tsya ibhoshi ebu nɛ bepidzya nɛɛ shi.
Aba yɛkɔ ibhoshi nɛ elu yɛ kɛŋa mɛ klɛ bepidzya na ba za yɛ kɛbɛtɛkpɛ mɛ.
“Ɔkɛlɛ Ekusi nɛ ebe tsre ɛgɛ li kɛŋa nɛ mɛ asɛ, ‘Nɔ ba, wɔnɔ bagɛ mɛ Aka nɛ atɛ yula, nɔ yɛkɔ wɔnɔ ɔŋakɔ, gɛ bukusiɔŋakɔ nɛ gɛ ba bala lu kɔ nɔ denɔ kanɔ nɛ kesikpɛkpɛ.
Alasɛ bubhɛ yim klɛ nɔ kɔ mɛ kɛdɔ mɛ ŋa, oniwɛ ɔtam klɛ nɔ kɔ mɛ kɛdɔ tili mɛ wɛ̃, idzi efu klɛ no kulu mɛ ɔmɛna wɔnɔ mɛ, Ibisi kɛpɔtɛ klɛ nɔ da kɛpɔtɛ ɔkɔ mɛ, ɛɛnya klɛ no di mɛa bha, ɛza buvu klɛ nɔ bɔ sra mɛ odi.’ “Ɔkɛlɛ anɔnɛna nɛ ebe builɛ nu asɛ, ‘Apalete, kibe ɖueɖu lɔ mɔ wɔ gɛ bubhɛ yi wɔ pɛ bu kɔ wɔ kɛdɔ ɔŋa, pɛ ɔdɔgɔsɛ klɛ bu kɔ wɔ kɛdɔ tili sɛ ɔwɛ̃?
Kibe ɖueɖu lɔ mɔ wɔ ansɛ efu pɛ bu yɛkɛ wɔ kpɛ bulɔɛ shi, pɛ ɔdɔgɔsɛ obisi kɛpɔtɛ pɛ bu ba da kɛpɔtɛ kɔ wɔ?
Kibe ɖueɖu mɛ bu mɔ wɔ pɛ ɔɔnya ɔdɔgɔsɛ ɔza buvu pɛ bu ba mɔ wɔ di?’ “Ekusi nɛ ebe bui lɛ nu asɛ, ‘Ítsre nɔ kɛgba sɛ, kɛdɔnyɛdɔ nɔ bhɛtɛ kɔ anɔ bhli kanyaka nɛ madzyalɛa nɛ mɛ, mɛ nɔ bhɛtɛ kɔ.’ “Ɔkɛlɛ aba ɖɔ tsre bagɛ bedzi yɛ kɛbɛtɛkpɛ nɛ mɛ asɛ, ‘Nɔ shɛ nɛ mɛ ɔbha, wɔnɔa gɛ ba ɖɔɛ bui akpɛ, ayɛkɔ tɛ̃a kpɛ kifu gɛ tɛba ni di mɛ gɛ ba bala elu kɔ ɔfufɔɛkpã nɛ ɛlɛ baxwɛdɛ.
Alasɛ bubhɛ yi mɛ klɛ nɔ dɛ kɔ mɛ kɛdɔnyɛdɔ sɛ ɛŋa, oniwɛ ɔta mɛ klɛ nɔ dɛ kɔ mɛ kɛdɔnyɛdɔ sɛ ɛwɛ̃, Idzi efu klɛ nɔ dɛ yɛkɛ mɛ ɔkpɛ wɔnɔɛ shi, ibisi kɛpɔtɛ nɔ dɛ da kɛpɔtɛ kɔ mɛ, ɛɛnya klɛ mɛ za buvu no dɛ di mɛa bha.’ “Balɛ tsyɛ be be bui lɛ nu aɖɔ sɛ, ‘Apalete, kibe ɖue be bu mɔ gɛ bubhɛ yi wɔ, oniwɛ ɔta wɔ, odzi efu, obisi kɛpɔtɛ, ɔɔnya ɔdɔgɔsɛ ɔza buvu, pɛ bu dɛ plɛnɛ wɔ?’ “Ɛbe bui lɛ nu asɛ, ‘Itsre nɔ kɛgba sɛ, kɛdɔnɔ nɛ gɛ nɔ dɛ bhɛtɛ kɔ anɔ bhli tsyɛ nɛ banɔa nɛ mɛ, nɔ dɛ bhɛtɛ kɔ mɛ naa lɛlɛ.’ “Ɔkɛlɛ la ba shɛ avɛ ede tsoku batɔtɛtɛta mabeke mabeke mɛ, pɔ banɔnɛna na ba vɛ ɛkpã mabeke mabekemɛ.”
Tɛnyɛnya Nɛ Yesu Shu Gɛ Yesu aɖɔ ebuia nɛ petee beke, etsre yɛ badɔkpasɛ nɛ asɛ, “Ansɛ gɛ no nyi, ewi tabha ko ala gɔ kɔ Tɛfɛflawi nɛ tɛŋɛŋa, klɛ la ba yɛkɔ Anɔdzyrame yɛ Eyi nɛ akpɛ ahwɛ kɔ la kplasɔ.” Klɛ kpayaɔzakɔanɔ gbla anɛ balɛ banɔ shishe nɛ exogo nɛ Kayafasɛ gɛ enu kpayanɔgbla nɛ teli bupa mɛ, klɛ la nya nɛ Yesu shu asɛ ba ba ga bɔshɛ dzo tilia bha tɛ be yi yɛ.
Ba sɛ, “Pɔ ganɛ kiwiŋɛŋa nɛ mɛ, odinuana eblaebui aba ba nɛ banɔ nɛ shi.” Ba Sra Bubɔ Akɔ Yesu Nɛ Betani Gɛ Yesu aza Betani anyɛ teli gɛ be kulu asɛ Simɔnɛ gɛ aanya bunyadzɛdzã nɛ bupa mɛ, adzɛ teli atɔnɔ aba yɛ ɔbha nɛ bubɔ huhu ŋɛŋaedzi nɛ kɛklãgbuipuli gbɛgbla tili, gɛ ayɛkɔ akɔ abalɛ Yesu ada nɛ mɛ nɛ kibe lɛ gɛ akpasa vɛ kɛwã pɛ edzia ŋɛdɔ.
Gɛ yɛ badɔkpasɛ nɛ amɔa na, ki kualɛ obulo.
Be bisi asɛ, “Kide dɔ zizi kɛlɛ nui lɛlɛ?” “Ba ta dɛ bubɔ huhuhu nɛ kedziŋɛŋa pɛ ta yɛkɔ ehei nɛ akɔ betsyutsyuini nɛe.” Yesu enyi ana so, etsre alɛ asɛ, “Kide so pɛ nɔɔ kpɛ adzɛ nɛ bunuhu?
Abhɛtɛ kibui gɛ pudi amɛna mɛ ɔkɔe.
Betsyutsyuini nɛ xũa lɛ wɔnɔ bha kibenyɛbe, mɛ pɔ nɛɛ nɔ tɛ bɔ mɔ mɛ kibenyɛbe nɛ wɔnɔ ɔbha.
Bubɔ nɛ gɛ adzɛ na balɛ mɛa bha, bunu sɛ aabala mɛ akɔ tɛvuvubɔ.
Itsre nɔ kɛgba sɛ, ɔkɔnyɔkɔ gɛ baa ɖɔ kibuidzyɔgo nɛ akana nɛ kanɔa nɛ mɛ, kibui nɛ gɛ adzɛ anɛ abhɛtɛ, kana ba ba ɖɔɛ lɛ akana, ayɛkɔ baka yɛ bui nɔ.” Yuɖasɛ Adɛmɛ Asɛ Aba Ga Yesue Si Ɔkɛlɛ banɔ lɔfɔntɛabha nɛ ɔmayɛ teli gɛ be kulu asɛ Yuɖasɛ Iskarɔtɛ nɛ atɔnɔ kpayaɔzakɔanɔ gbla nɛ avɛ klɛ ede bisi asɛ, “Kide nɔ pɛɛ sɛ tɛ nɔ kɔ mɛ onu gɛ ɛyɛkɔ yɛ ɛkpɛ ahwɛ kɔ nɔɔ?” Kɛlɛ shu so ba kla kɔbafufu afata kɔ yɛ.
Denɔ kibe lɛ nɛ mɛ ɔvɛnɔ Yuɖasɛ etenɔ kidzoe nu pɛɛ sɛ tɛ ayɛkɔ Yesu akpɛ ahwɛ.
Apalete Nɛ Owulago Kɛdɔŋɛŋa Nɛ Gbɛgbɛvu nɛ gɛ Bunayekedɔ ma yɛ mɛ Kiwi Ŋɛŋa nɛɛ wi tutɔpu nɛa bha, badɔkpasɛ nɛ ba tɔnɔ Yesu aba klɛ be bisi yɛ asɛ, “Fakɔ ɔpɛɛ sɛ tɛ bubhɛtɛ tɛbɛbala kɔ Tɛfɛflawi nɛ tɛŋɛŋa?” Ebui lɛ nu asɛ, “Nɔ tsoku ɔmagbla nɛ mɛ nɛ anyɛ teli ɔkɔ tɛ no tsre yɛ ɔsɛ, ‘Adɔkasɛ nɛ asɛ: Mɛ kibe nɛ tsuu ba.
Ɛɛvɛ tɛ ŋa Tɛfɛflawi bulɔ nɛ mɛ badɔkpasɛ nɛ wɔ pa nɛ mɛ.’ ” Kɛlɛ badɔkpasɛ nɛ abhɛtɛ ansɛ gɛ Yesu aɖɔ klɛ la bala kɔ Tɛfɛflawi.
Gɛ owulago nɛ ɔna, Yesu akpasa za kɛdɔŋɛŋa nɛ shu anɛ yɛ banɔ Lɔfɔntɛabha.
Klɛ gɛ bedzi aŋa kɛdɔ nɛɛ, aɖɔ asɛ, “Itsre nɔ kɛgba nɛ sɛ, wɔnɔ ɔmɛayɛ teli yɛ aba ga mɛesi.” Kibui lɛ nɛ dɛ kua lɛ same gɛ Yesu aɖɔ so bakpa yɛ ɖɔ tsre yɛ terikpo terikpo asɛ, “Kɛlɛ ganɛ mɛ, Apalete?” Yesu ebu kɛlɛ nu asɛ, “Anɔ nɛ gɛ aakpahwɛ kesugba mɛ nɛ mɛ, yɛ aba ga mɛesi.
Anɔdzyrame yɛ Eyi nɛ aba shɛ ansɛ gɛ ba ŋlɔmɛ elu nɛ yɛ shu.
Pɔ butɔ kɔ anɔɔ nɛ gɛ yɛ aba ga Anɔdzyrame yɛ Eyi nɛe si!
Anɔa lɛlɛ ba dɛ mɔ yɛ tsyɛ ata pɛ̃ kɔ yɛ adɛ.” Ɔkɛlɛ Yuɖasɛ nɛ gɛ abaa ga yɛesi na ɖɔ asɛ, “Kɛlɛ ganɛ mɛ, Adɔkasɛ?” Yesu ebu lɛ nu asɛ, “Ee, wɔ bɔ ga mɛesi.” Gɛ bedzi aŋa kɛdɔ nɛɛ, Yesu ayɛkɔ gbɛgbɛvu, ehu ahwɛ klɛ aya yɛmɛ, klɛ ayɛkɔ kɔ yɛ badɔkpasɛ, klɛ aɖɔ asɛ, “Nɔ yɛkɛ tɛ nɔ tã, mɛ shuidzya nɛɛ lɛ.” Ɔkɛlɛ ayɛkɔ kantse, ehu ahwɛ klɛ ayɛkɔ kɔa lɛ, klɛ aɖɔ asɛ, “Nɔ wɔɛ̃ kɛdɔ nɛ kalɛm, wɔnɔ petee.
Mɛ dzyosu nɛ naa nɛ onugbunyɛnya mɛ nɛ wɔnɔ, gɛ ba yɛkɔ balɛ esi kɔ banɔ gelee kɔ balɛ buzizi tɛyɛyɛkɔ tsye.
Itsre nɔ, ɛtɛa wɔɛ̃ wayɛ̃ eyuyua denɔ ɔtsɔ̃ ɔdɔ nanɔ kibe lɛ gɛ ɛba wɔɛ̃ yɛ avuvɔ nɛ nɔ nɛ Maka bukusiɔŋakɔ nɛ mɛ.” Gɛ ba zha ɔdzɛ nɛ beke, ba shɛ avɛ Olivɛ Butu nɛa bha.
Yesu Aɖɔlu Sɛ Petro Ebe Tsodzi Nɛ Yɛede Ɔkɛlɛ Yesu etsre yɛ badɔkpasɛ nɛ asɛ, “Elishia nɛ mɛ, wɔnɔ petee no bo si ɔlɔ mɛ, alasɛ kɛŋlɔ̃mɛ li sɛ: “ ‘Ɛba hu ibhoshi agbɛgbanɔ nɛɛ dɔ, klɛ ibhoshiha nɛ petee ba hle.’ Pɔ onu gɛ ɛlɔ beke, ɛba putɔ kɔnɔ vɛ Galelia.” Petro asɛ, “Onu gɛ banɔ petee hle nɛ wɔ shu tsyɛ mɛ ɛtɛ ba shɛ.” Yesu ebu kɛlɛ nu asɛ, “Itsre nɔ kɛgba sɛ, ” “elishia nɛ mɛ, flogo tɛ ɔkukɔ ɔbɔ bɔ, wɔ Petro ɔbɔ ɖɔ sɛ oti nyi mɛ aɖɔ tata.” Pɔ nɛ Petro aza trɔ kɛklãgbu asɛ, “Onu gɛ kɛba sɛ tɛ bulɔ nɛ wɔ butsi tsyɛ ɛtɛba shɛ̃nahwɛ wɔ shu di.” Klɛ badɔkpasɛ gɔgɔɛ nɛ petee ba ɖɔ atrɔ.
Kpayakuklu Nɛ Getsemane Ɔkɛlɛ Yesu nɛ yɛ badɔkpasɛ na shɛ vɛ ɔkɔ toli gɛ be kulu asɛ Getsemane, klɛ etsre balɛ asɛ, “Za ɔkɛ̃ nɛ mɔ tɛ evɛ da kulukpaya tɛ ɛba.” Agbanɔ Petro anɛ Zebeɖi yɛeyialɛ tɛabha nɛ tsyɛ evunɔ avɛnɔ, klɛ ebe tsoku same mamɔ mamɔ mɛ klɛ awɛ̃ ansɛ kibui tili kɛɛ kpɛ yɛ bunuhu.
Ɔkɛlɛ etsrea lɛ asɛ, “Mɛ ɔfufɔɛ nɛ oyuku nɛ same mamɔ mamɔ ɔyɛkɔ dɔ nanɔ butsi.
Nɔ za nɛ awɔ̃ nɛ ɔkɛ̃ nɛ mɛ.” Gɛ aza ga vɛ otugba kɛbɔɛ, awɔlɛ adɔ klɛ ayɛkɔ amɛnɛmɛ ekumuesi klɛ ekulukpaya sɛ, “Maka, onu gɛ kɛɛ ba za tɛbhɛbhɛtɛ mɛ, kɛlɛ tɛ ɔkɔ kantsea nɛ kafla mɛ nu.
Pɔ ganɛ kana gɛ mɛ ɛpɛɛ, kana gɛ wɔ ɔpɛɛ kɛlɛ ba ba kɛlɛ mɛ.” Ɔkɛlɛ gɛ etsodzi aba yɛ badɔkpasɛ nɛ ɔbha klɛ aba mɔ be dzi adɔ tra.
Ebisi Petro asɛ, “Kɛlɛ so wɔnɔa nɛ ɔtɛ za nɛ awɔ̃ nɛ mɛ ɔɖɔ torikpo tsyɛ?” “Nɔ za nɛ awɔ̃ tɛ no kulukpaya sɛ tɛ nɔ tɛ bɔ wɔlɛ ku tɛfifeke di mɛ.
Ɔfufɔɛ nɛ xũ ɔpɛɔ sɛ, pɔ ishuidzya nɛ tɔ.” Aza shɛ bubhla avɛ klɛ ede kulukpaya sɛ, “Maka, onu gɛ kɛɛ ta ba kɛlɛ mɛ sɛ tɛ kantsea nɛ kafla mɛ nu, pɛ kɛlɛ sɛ tɛ ɛwɔɛ̃a lɛ, kɛlɛ kɔ la bhɛtɛ wɔ tɛpɛpɛɛ.” Gɛ etsodzi aba, aza ba mɔ badɔkpasɛ nɛ gɛ li aza dɔ tra, alasɛ balɛ awɔ̃hũ nɛ egbiĩ.
So, ashɛ̃ lɔa lɛ klɛ aza vɛ klɛ ede kulukpaya butramɛ, nɛ kibui trikpoɛ lɛlɛ nɛ tɛɖuɖɔ.
Ɔkɛlɛ etsodzi aba badɔkpasɛ nɛ ɔbha klɛ etsre balɛ asɛ, “Nɔ kodzi ɔdɔ tra pɛ no dzi ozo muene?
No di, ɔɖa nɛ mɛ otsuɔba, klɛ ba ga Anɔdzyrame yɛ Eyi nɛesi akpɛ bagɛ ba bhɛtɛ buzizi nɛ ahwɛ.
Nɔ lɔ, nɔ kɔ lɔ shɛ!
Agɛ aga mɛesi nɛ yɛa baa!” Be Vu Yesu Nɛ kibe lɛ nɛ gɛ eke dzia ɖɔ kaɖɔ, Yuɖasɛ, gɛ enu Kɛfɔntɛabha nɛ ɔmɛayɛ teli, nɛ ebe ku.
Banɔɛza gbla lɛ yɛe de nɛ baa hɛ nɛ busukpogunu, gɛ benu banɔ gɛ kpayaɔzakɔanɔ anɛ beshishe nɛ ba kpɛ yɛe si.
Ɔtsɔ̃ nɛɛ agɛ aba ga yɛe si nɛ atrɔ bushɛ tili nɛ banɔ nɛ asɛ, “Aanɔ nɛ gɛ yɛ onugbu mɛ da mini; no vu yɛ.” Yuɖasɛ aga tɔnɔ Yesu nɛ ɔklɛ, klɛ asɛ, “Adɔkasɛ, Ɛsɛnɛ wɔ!” klɛ emini yɛ onugbu.
Yesu etsre yɛ asɛ, “Ɔbhɛa, bhɛtɛ kɛgɛ kɛlɛ so pɛ ɔba.” Ɔkɛlɛ banɔ nɛ be koeyi aba, ba nyɛna Yesu klɛ be vu yɛ.
Ɔkɛlɛ Yesu yɛ abhla nɛ teli etso ɛhɛ klɛ afatɛ kpayaɔzakɔanɔ nɛ teli axwɛdɛ nɛ butɔ trukpo atɛ̃.
Pɔ Yesu etsre yɛ asɛ, “Yɛkɔ wɔ kɛpamɛ nɛ ɔkpɛ kɛklɔ mɛ, ” “alasɛ anɔnyanɔ gɛ ayɛkɔ kɛpamɛ aba ga kɛpamɛ shu etsi.
Nɔɔ bhɛtɛ kɛtɔkpum sɛ ɛtɛ ba na Maka nɛ owũsise kulu pɛ aba sɛsɛ mɛ yɛ kpayaxwɛdɛ ivulo akpã lɔfɔntabha pɛ ba ba ta keyu nɛ banɔa?
Pɔ kɛlɛ kɛba za pɛ kibui nɛ ba bhɛtɛ ansɛ gɛ ba ŋlɔ̃mɛ lɛ elu nɛ Kpayɛbui keplukpa nɛ mɛ?” Nɛ kibe lɛ nɛ mɛ Yesu etsre banɔɛza nɛ asɛ, “Iputɔ kɔ kititi lulɔ banɔ teli, so pɛɛ nɔ yɛkɔ bupamɛ anɛ busukpogunu pɛ no bo vu mɛ?
Ɛza busɔlɛevu nɛ mɛ kibenyɛbe ɛɛkasɛdɔ, klɛ no di vu mɛ odi.
Pɔ ebuia nɛ petee aba kɛlɛ mɛ sɛ tɛ batɔnu nɛ kɛdɔ nɛ gɛ ba ŋlɔ̃mɛ elu nɛ aba kɛlɛ mɛ.” Kibe lɛ nɛ mɛ badɔkpasɛ nɛ petee atɛ pɔɛhle alɔ yɛ.
Yesu Nɛ Bebhuiklu Nɛ Amɛ Ba gɛ evu Yesu nɛ ayɛkɔ yɛ avɛnɔ kpayaɔzakɔanɔ Kayafasɛ, nɛ ɔkɛlɛ gɛ ɛshãdɔkasɛ anɛ beshishe nɛ be xogo.
Pɔ Petro yɛa za yɛe de nɛ tɛdzidze tilim, ede ku bubhui oklukɔ.
Etsoku klɛ ezhiaza kesi nɛ bepupo nɛ ɔbha sɛ tɛ amɔ kɛdɔnɔ nɛ gɛ ba de koeyi nɛ kɛlɛ mɛ.
Kpayaɔzakɔanɔ anɛ Bebhuiklu nɛ baa pɛɛ oturo bunubhubhui nɔɔ nɛ gɛ ba ba yɛkɔ nɛ Yesu shu pɛ be be yi yɛ.
Pɔ ba dɛ mɔ kibuinyɛbuia na, nɛ itro nɛ petee gɛ be koeyi ebe hu nɛ mɛ.
Gɔgɔɛ nɛɛ banɔ tɛabha be koeyi aba klɛ be bu aɖɔ asɛ, “Anyɛa nɛ yɛ aɖɔ asɛ, ‘Ɛba na busɔlɛvu nɛ bu yɛɛ klɛ ɛba tsodzini bulɛ ɛbhɔ nɛ ewi tata mɛ.’ ” Ɔkɛlɛ kpayaɔzakɔanɔ nɛ alɔ klɛ etsre Yesu asɛ, “Ɔtɛ bo bu kibui nɛ gɛ be bisi wɔ nɛ nu?
Ebui ɖueɖu di naa nɛ gɛ be be bu dzu wɔa mɛ ana?” Pɔ Yesu adɛ fɔɛ nɛ alɛ.
Kpayaɔzakɔanɔ nɛ etsre yɛ asɛ, “Ɛka atabu nɛ ɛkpã Kpaya nɛ nyi mɛ kɔ wɔ sɛ, Tsre lɔ onu gɛ wo nu Kristo, Kpaya yɛ Eyi.” Yesu ebu aɖɔ asɛ, “Ee, kɛlɛ ansɛ gɛ ɔɖɔ, pɔ itsre nɔ petee sɛ: Nɛ otugba mɛ nɔ bɔ mɔ Anɔdzyrame yɛ Eyi nɛ gɛ ezhidzi Agbɛgbladɛ nɛ kɛŋa mɛ gɛ aga ɔmunɔm aaba denɔ owũsise.” Ɔkɛlɛ kpayaɔzakɔanɔ nɛ atsyuɛ yɛ bawi klɛ aɖɔ asɛ, “Aɖɔ ebusobui!
Kide so pɛ kɛlɛ sɛ tɛ bufla zɛɛ pɛɛ ebuimɔɖɔ dɛ ana?
Di, ɔtsɔ̃ no nu yɛ ebusobui nɛ gɛ aɖɔ.
Kide wɔnɔ atɔkpu nɛ mɛ aɖɔ?
Be bui lɛ nu asɛ, “Edzyenɔ kɔ butsi.” Ɔkɛlɛ be bu bututu akpɛ yɛamɛ klɛ be hu yɛ ekpli.
Be teli ba bɔ yɛ dɔ klɛ ba ɖɔ asɛ, “Kristo, mɔ kibui tili ɔɖɔ tsre lɔ.
Ane gɛ ehu wɔɛ dɔ?” Petro Adɛada Nɛ Yesu Shu Ɔtsɔ̃ Petro ebe dzi ɔtɔ nɛ bubhui oklukɔ, klɛ axwɛdɛdzɛ bhli teli aba tɔnɛ yɛ, klɛ aaɖɔ sɛ, “Wɔ tsyɛ ɔza Yesu Galelia eyi nɛe de.” Pɔ nɛ balɛ amɛ Petro adɛ dɛmɛ sɛ yɛ tsyɛ alɛ Yesue de.
Ɔkɛlɛ aaɖɔ sɛ, “Itinyi kɛdɔnɔ nɛ gɛ nɔɔ ɖɔ.” Ɔkɛlɛ ashɛ̃ vɛ ede li kedunu, ɔkɛlɛ adzɛnuvɔɛ teli aza ba mɔɛ klɛ aaɖɔ tsre banɔ nɛ gɛ be li ɔkɛlɛ nɛ asɛ, “Anɔa nɛ gɛ elia nɛ tsyɛ aza Yesu Nazarɛtɛ eyi nɛe de.
” Aza dɛada nɛ atabu asɛ: “Itinyi anyɛ nɛ!” Nɛ kɛlɛe de bɔɛ, banɔ nɛ gɛ be li kititi nɛ ɔkɛlɛ nɛ ba tɔnɔ Petro avɛ klɛ ba ɖɔ asɛ, “Tutuutu wɔ tsyɛ balɛ ɔmayɛ teli onu, alasɛ wɔ kaɖɔ ɖuɖɔ nɛ kebu wɔ akasɛ.” Ɔkɛlɛ akpa ebui ɖɔ kpɛ ishu klɛ aka atabu kɔ banɔ nɛ asɛ, “Mɛ iti nyi anyɛ!” Ko klɛ ɔkukɔ ɔbɔ.
Ɔkɛlɛ Petro abaka ebui nɛ gɛ Yesu aɖɔ etsre yɛ asɛ, “Flogo tɛ ɔkukɔ ɔbɔ bɔ, wɔ ɔbɔ dɛada ada tata sɛ oti nyi mɛ.” Ɔkɛlɛ Petro ekoeyi ashɛ̃ klɛ ede bi iyuyo popoopo.
Yuɖasɛ Akpɛhuioli Nɛ kɛvulɔ nɛ pinii, kpayaɔzakɔanɔ anɛ banɔ anɛ beshishe na ba trɔ asɛ be be yi Yesu.
Klɛ so ba ba nya yɛ klɛ la gbanɔ yɛ avɛnɔ ada kpɛ ahwɛ akɔ Pilatio, gɛ enu anɔ nɛ gɛ aŋa kɛmadi nɛa bha.
Gɛ Yuɖasɛ nɛ gɛ akpɛ yɛ ahwɛ nɛ amɔ asɛ, be bu Yesu butsipɔ, kɛ trɔ yɛa bha klɛ etsodzini kɔbafufu ehoeyi afata nɛ gɛ ba kɔ yɛ nɛ avɛnɔ kpayaɔzakɔanɔ anɛ beshishe.
Klɛ aɖɔ asɛ, “Ɛbhɛtɛ buzizi, ” “alasɛ ɛga dzyosu gɛ adɛ bhɛtɛ buzizi kanyaka nɛe si.” Banɔ nɛ be bisi Yuɖasɛ asɛ, “Bulɔ pɔ, kide kibui lɛ nɛ nu kɔlɔ?” “Wɔ nahwɛ kibui nɛɛ lɛlɛ.” Kɛlɛ so Yuɖasɛ ayɛkɔ kɔba nɛ ada tɛa kpɛ busɔlɛvu nɛ mɛ klɛ ashɛ̃.
Klɛ ashɛ̃ avɛ ada kpɛ kihuioli.
Kpayaɔzakɔanɔ nɛ aba tɔkɛ kɔba klɛ ba ɖɔ asɛ, “Kinu kibui gɛ lɔ kititi nɛ ɔshã nɛ shu sɛ tɛ ba yɛkɔ kɔbaa nɛ ada kpɛ balɛ kɔba shi, alsɛ enu dzyosu kɔba.” So nɛ ba ba trɔɛ lɛ asɛ ba ba yɛkɔ kɔba nɛ ede dzi kesukpa nɛ tisiotsukɔ toli tɛ ba zaa vubɔ befu.
Kɛlɛ so pɛɛ bee kulu ɔkɛlɛ asɛ, Dzyosuesukpa ɔbɔnanɔ nɛ obo.
Ɔkɛlɛ kɛgɛ Yeremia atɔnu nɛ aɖɔ lu kɛ ba kɛlɛ mɛ sɛ, “Ba yɛkɔ kɔba afata, gɛ enu kedzi nɛ gɛ Izraɛlanɛ ba dɛ nɛ yɛ shu, klɛ ba yɛkɔ kɔba nɛ ede dzi kesukpa nɛ tisiotsukɔ, ansɛ gɛ Apalete nɛ akɔ mɛ ɔshã sɛ ɛbhɛtɛ.” Yesu Nɛ Pilatio Amɛ Nɛ kɛlɛ mɛ Yesu eli kititi nɛ ɔma ekusigbla nɛ amɛ, klɛ ebisi yɛ asɛ, “Wo nu Yuɖanɛ ekusi?” Yesu ebui lɛ nu asɛ, “Ee, kɛlɛ ansɛ gɛ ɔɖɔɛ lɛ.” Gɛ kpayanɔgbla nɛ ɔma banɔ shishe nɛ be bisi yɛ ebui nɛ gɛ ba yɛkɔ nɛ yɛ shu, edi bu kibui nyɛbui nu.
Ɔkɛlɛ Pilatio ebisi yɛ asɛ, “Oto nu ebui nɛ gɛ baa yɛkɔ nɛ wɔ shu?” Pɔ Yesu adɛ fɔɛ, klɛ edi bu kibui tirikpo tsyɛ nu, klɛ kɛbhɛtɛ ɔmakuisigbla nɛ bi.
Ɔtsɔ̃ nɛɛ ki nu bugu kɔ ɔmaekusigbla nɛ kiwiŋɛŋa nɛa bha sɛ tɛ ashɛ̃nahwɛ bevuza nɛ terikpo gɛ banɔɛza nɛ ba pɛɛ nɛ shu akɔ alɛ.
Nɛ kibe lɛ nɛ mɛ evuza butɔm gɛganɛ teli gɛ be kulu asɛ Barabasɛ tsyɛ aza buvu.
So gɛ banɔɛza nɛ be ku, Pilatio ebisi alɛ asɛ, “Eɖueɖu shu nɔ pɛɛ sɛ tɛ ɛshɛ̃nahwɛ kɔ nɔ, Barabasɛ pɛnɔɔ Yesu nɛ gɛ be kulu asɛ Kristo?
Alasɛ enyi asɛ kawɔ̃kpɛ mɛ la ga pɛ baa yɛkɔ Yesu nɛ akpɛ ahwɛ kɔ yɛ.
Nɛ kibe lɛ mɛ gɛ Pilatio ezhiedzi yɛ kebhuiegbu nɛa bha, yedzini nɛ asɛsɛ yɛ ɔklasɔ toli asɛ, “Kibuinyɛbui kɛ tɛ za wɔ ahwɛ kɔ anyaa nɛ gɛ buzizi kanyaka ma yɛ shu, alasɛ ɛmɔ butɔ tsutsɔmɔ nɛ yɛ shu nɛ bulɛla mɛ obo.” Pɔ, kpayaɔzakɔanɔ anɛ ɔma banɔ shishe nɛ bakɔ sɛ tɛ banɔɛza nɛ be bisi sɛ tɛ ba shɛnahwɛ Barabasɛ shu tɛ ba yɛkɔ Yesu avɛnɔ ede yi.
Ɔmaekusigbla nɛ bisi balɛ asɛ, “Anee shu nɔ pɛ sɛ eshɛnahwɛ kɔ nɔ nɛ banɔ tɛabha nɛ shi?” Banɔɛza nɛ asɛ, “Barabasɛ lɔ pɛɛ.” Pilatio ebisi asɛ, “Kɛlɛ kidee mɛ ba bhɛtɛ, nɛ Yesu nɛ gɛ bee kulu asɛ Kristo nɛ ɔtsɔ̃?” Banɔɛza nɛ asɛ, “Alasɛ tɛ ɔkɔ la kplaɛasɔ!” Pilato ebisi banɔɛza nɛ asɛ, “Kide so?
Buzizi ɖueɖu abhɛtɛ?” Pɔ, banɔɛza nɛ ba za kpɛ ogugu gɛganɛɛ adɛa na sɛ, “Kɔ la kplaɛasɔ!” Gɛ Pilatio amɔ asɛ eti be ku ɔkɔnyɔkɔ akɔ kibui, pɛ igugu kpɛkpɛ ɛlɛ ba kpɛesi nɛɛ, ayɛkɔ buni klɛ eplu ahwɛ nɛ banɔɛza nɛ amɛ, klɛ aɖɔ asɛ, “Itinyi kibuinyɛbui nɛ anyaa nɛ dzyosu shu, wɔnɔ amɛ lɛ di!” Banɔ nɛ petee be bu klɛ nu asɛ, “Kɔ yɛ dzyosu nɛ aba bulɔ nɛ bulɔeyia lɛ nɛa bha fãa!” Ɔkɛlɛ ashɛ̃nahwɛ Barabasɛ shu akɔ alɛ.
Pɔ akɔ sɛ be tu Yesu, klɛ ayɛkɔ yɛ akpɛ ahwɛ kɔa lɛ kɔ yɛ tɛkpɛkplasɔ.
Keyutugbani Na Kpɛ Yesu Butsɔ Ɔkɛlɛ ɔmaekusigbla nɛ keyutugbani na yɛkɔ Yesu avɛnɔ Ɔmaekusigbla nɛ bupagbla mɛ klɛ ivulo nɛ petee ba kana yɛ atsya.
Ba tsywɛ̃ bawi nɛ yɛ shu klɛ ba yɛkɔ awidzɛdzã akpɛ akɔ yɛ, klɛ ba bhɛtɛ ewikutu klɛ ba yɛkɔ ekumu akɔɛ.
Ba yɛkɔ ovusi akpɛ yɛ kɛŋahwɛ nɛm klɛ be zhi akpla nɛ yɛ otugba klɛ ba kpɛ yɛ butsɔ asɛ, “Obuii, Yuɖanɛ ekusi nɛ naa!” Be bu butu ata yɛ, klɛ ba yɛkɛ ovusi nɛ yahwɛ klɛ ba yɛkɔ ehu yɛ etsodzini ehu.
Gɛ ba kpɛ yɛ butsɔ nɛ beke, be bule kɛdɔ dzɛdzã nɛ yɛ shu klɛ ba yɛkɔ yɛ nahwɛ bawi nɛ akpɛ akɔ yɛ.
Klɛ ba yɛkɔ yɛ avɛnɔ ɔkplasɔ kɔ.
Tɛkpɛkplasɔ Gɛ ba vɛ yɛ ɔkplasɔ kɔ, ba tsyanɔ anyɛ teli gɛ ede Sirene, gɛ be kulu asɛ Simɔnɛ nɛ kidzo nɛ mɛ, klɛ ba trɔ anyɛ nɛa bha sɛ tɛ ayɛkɛ butsiosi nɛ etuku akɔ yɛ.
Be de ku ɔkɔ toli gɛ be kulu asɛ Golgata (Atɔkpuxwa Ɔzakɔ nɛ butu tulia bha).
Ɔkɛlɛ nɛɛ, ba kpɛ bɔwa kɛtɛkɛtɛ nɛ bulu mɛ akɔ Yesu sɛ awɔɛ̃, pɔ gɛ emini bɔlɛ edi, adɛ dɛmɛ awɔɛ̃.
Gɛ ba kplaɛasɔ beke, ba tsyuɛ yɛ bawi na kpɛ aglɔm ganɔ kebisi mɛ.
Klɛ bezhiedzi ɔkɛlɛ klɛ bee po yɛ.
Nɛ yɛ kɛtɔkpu, ba ŋlɔ̃mɛ atrɔ asɛ: Yesu, Yuɖanɛ ekusi nɛ naa.
Ba kpla bezi tɛabha tsyɛ asɔ aplɛnɔ yɛ, teli nɛ yɛ kɛŋam, abhla tsyɛ nɛ yɛ kɛbɛtɛkpɛm.
Baa nɔ nɛ gaa fla nɛ ɔkɛlɛ nɛ baa kula yɛ, klɛ bee shuku balɛ atɔkpu atrɔ pɛ baa ɖɔ asɛ, “Wɔ nɛ gɛ ɔsɛ ɔbɔ yɛ busɔlɛvu, klɛ obo tsodzini bulɛ ɔbhɔ nɛ ewi tata mɛ, bu wɔshue!
Zhi ɔba nɛ butsiosi nɛ shue, onu gɛ onu Kpaya yɛ Eyi!” Kana ke kpayaɔzakɔanɔ, anɛ ɛshãdɔkasɛ anɛ banɔshishe tsyɛ ba kpɛ yɛ butsɔ.
Klɛ baa ɖɔ asɛ, “Ebu banɔ, ” “pɔ ataa na yɛshu bu!
Yɛ enu Izraɛlanɛ nɛ Ekusigbla!
Ezhia ba nɛ butsiosi nɛ shue, tɛ bumɔ yɛa bha yɛkɛŋa.
Ayɛkɛ Kpaya kabha ŋa.
Kɔ Kpaya nɛ ebe bu yɛe onu gɛ apɛɛ yɛ, alasɛ aɖɔ asɛ, ‘Mɛ nu Kpaya yɛ Eyi.’ ” Kana bezi nɛ gɛ ba kplasɔ plɛnɔ yɛ nɛ tsyɛ baa kula yɛ nɛ akulatu.
Yesu Tɛtsitsi Denɔ ɛɖa lɔfɔntɛbha mɛ ɔdɔ nanɔ ɔtramɛ nɛ mɛ otumu ɔdɔ nɛ kesukpa nɛa bha petee.
Ansɛ ɛɖa tɛtamɛ ana, Yesu akpɛ ogugu gɛganɛɛ asɛ, “Eloi, Eloi, lama sabaktani?” Gɛ klɛ kesi enu asɛ, “Mɛ Kpaya, Mɛ Kpaya, kide so pɛ ɔshɛnahwɛ mɛ shua na?” Gɛ banɔ nɛ teli gɛ be li ɔkɛlɛ nɛ be nu yɛ ogugu ba sɛ, “Eekulu Eliya.” Ɔkɛlɛ balɛ ɔmayɛ teli esi avɛ ada yɛkɔ ɔkɔɛsa atsakpɛ vinega wayɛ̃ mɛ, klɛ ayɛkɔ sɔ osi toli nu, klɛ ayɛkɔ ada tɔ Yesu onugbu sɛ awɔɛ̃.
Banɔ gɔgɔɛ na sɛ, “Nɔ shɛnahwɛ yɛ shu.
Kɔlɔ di sɛ Eliya nɛ aba ba ebe bui yɛ dza.” Klɛ gɛ Yesu aza kpɛ ogugu nɛɛ, klɛ ebhui ɔfufɔɛ.
Nɛ kibe lɛ nɛ mɛ, busɔlɛvu mɛ kɛpɔtɛ nɛ tsywɛ denɔ kabha ɔbɔ na nɔ kesi.
Kesukpa nɛ ka hwa, klɛ aklãgbu gbɛgbla ayɛɛ.
Idzre danɛ klɛ banɔ dzyɔgo gelee gɛ be ti tsi nɛ tsodzi anyɛmɛ klɛ ba lɔ ba ɛkpãm.
Be koeyi denɔ idzrem, klɛ nɛ Yesu tɛlulɔ nɛe de, be tsoku ɔmagbla nɛ gɛ ɔlɛ shu obhui nɛ mɛ, klɛ ba wɛ̃ nɛ banɔ gelee amɛ.
Gɛ keyutugbani anɛ bepupo nɛ Yesu odzre nɛ shu ba mɔ kesukpahuhwa anɛ ebui nɛ petee gɛ aba kɛlɛ mɛ, kifu kua lɛ tsutsɔmɔ tsɔmɔ, klɛ be bu aɖɔ asɛ, “Kɛgbɛagba Kpaya yɛ Eyi edzi!” Badzɛ gelee ba za odzidzekɔ pɛ bee di kɛdɔ nɛ asɛsɛ.
Ba za Yesue de edenɔ Galelia ke sɛ tɛ ba bhɛtɛ kɛgɛ bazhã nɛ akɔ yɛ.
Badzɛa lɛlɛ nɛ mɛayɛ teli ebe dzi Maria Magdaline, Maria Yakobo yɛeni, anɛ Yosɛfu, anɛ Zebeɖi yɛ eyi anɛ yɛ eni.
Yesu Tɛvuvubɔ Gɛ owulago nɛ ɔna, ehoeyielete teli ede Arimatea, gɛ be kulu asɛ Yosɛfu, gɛ yɛnahwɛ nɛ ebe dzi Yesu adɔkpasɛ.
Atɔnɔ Pilatio avɛ sɛ, ba yɛkɔ Yesu yɛ etsitsi nɛ akɔ yɛ, klɛ Pilatio asɛ ba da yɛkɔ akɔ yɛ.
Yosɛfu ada yɛkɔ anɔ tsitsi, klɛ anya yɛ akpɛ kɛpɔtɛ fufum mɔmɔ, klɛ ayɛkɔ yɛ ada kpɛ kɛklãgbu odzre vuvɔ mɛ gɛ yɛ nahwɛ ebu kɔ shu.
Klɛ eglebe kɛlãgbugbla tili nɛ ɔkɛlɛ nɛ ada odzre nɛ nu klɛ ashɛ̃.
Maria Magdaline anɛ Maria bhla nɛ be zhedzi odzre nɛ ɔbha.
Bepupo Nɛ Odzre Nɛ Shu Kiwi bhla nɛ, kɛgɛ ba nɛ Tɛbɛbala Kiwi nɛe de, kpayaɔzakɔanɔ anɛ Farisianɛ na tɔnɔ Pilatio avɛ.
Klɛ bede tsre yɛ asɛ, “Aka, ” “bu baka sɛ kibe lɛ nɛ gɛ aka lɛ nɛ ɛkpã etronia lɛlɛ na aɖɔ asɛ, ‘Nɛ ewi tata ede ɛba tsodzi lɔ.’ So kɔ ɔshã sɛ tɛ be po yɛ odzre nɛ ɔdɔ nanɔ kiwi tramɛ.
Odinuana yɛ badɔkpasɛ nɛ be be ti zuru yɛ ebu ka ba sɛ yɛ alɔ denɔ bekpu mɛe.
Otro ɔlɛlɛ nɛ lɔ bɔ tsyɔmɔ dɛ ɔtutɔpu.” Pilatio ebu kɛlɛ nu asɛ, “Nɔ yɛkɔ epupo, ” “Nɔ vɛ odo di odzre nɛa bha ansɛ kana gɛ no nyi.” So, ba vɛ klɛ be de di lɛ ɔkɔ sɛ ba da yɛkɔ kɛdɔ ada odzre, klɛ ba yɛkɔ bepupo edzu ɔkɛlɛ.
Yesu Tɛlulɔ Nɛ Kimuenewi nɛede, nɛ Kiwi tutɔpu nɛ ɔgɔnɛ nɛ mɛ kɛvlɔ nɛ pinii, Maria Magdaline anɛ Maria bhla nɛ ba vɛ asɛ tɛ be de di Yesu odzre.
Kesukpa huhwa gɛganɛɛ abɛ lɛ mɛ, alasɛ Apalete nɛ axwɛdɛ nɛ ede owũsise nɛ aba, klɛ ede tii kɛklãgbugbla nɛ aplɛ nɛ odzre nɛa bha klɛ ezhiaza klɛa bha.
Yɛ tɛwɛ̃wɛ̃ nɛ mɛ za ansɛ subhaɛfu, klɛ yɛ bawi nɛ fuli ansɛ amuklãgbu.
Kifu ku bepupo nɛ tsutsɔmɔ tsɔmɔ nɛ ɔklɛ, klɛ be shuku klɛ le dzi anasɛ banɔ tsitsi.
Kpaya axwɛdɛ nɛ etsre badzɛ nɛ ɔkɛlɛ asɛ, “No ti si kifu, alasɛ inyi sɛ Yesu nɔɔ pɛɛ, agɛ ba kplasɔ.
Avama ɔkɛ, atɛ lɔ, ansɛ gɛ aɖɔ aba fla nɔ.
Nɔ ba tɛ no bo di ɔkɛlɛ gɛ awũsɔ.
Kɛlɛ so nɔ vɛ zia tɛ no do tsre yɛ badɔkpasɛ: ‘Atɛ nyɛmɛ ede nɔ bekpum klɛ eti putɔ kɔ nɔ avɛ Galelia.
Ɔkɛlɛ nɔ bɔ mɔ yɛ.’ Ɔtsɔ̃ iti tsre nɔ.” Kɛlɛ so badzɛ nɛ ba nawɔ̃ klɛ ba shɛ nɛ odzre nɛ shu, nɛ kifu pɔ same aza balɛ mɛ, klɛ be si avɛ ede tsre yɛ badɔkpasɛ.
Nɛ ɔkɛlɛ ɔlɛlɛ nɛ ko Yesu agbla tsyanɔa lɛ.
Asɛ “Ɛsɛnɔ nɔ.” Badzɛ nɛ etsobunɔ yɛ, klɛ ba nyɛna yɛ butsrukpɔ klɛ ba kpɛ kɛtɔkpuesi akɔ yɛ.
Ɔkɛlɛ Yesu etsre balɛ asɛ, “No to si fu.
Nɔ vɛ tɛ no do tsre madzyalɛ nɛ ɔsɛ ba tɔnɔ avɛ Galelia, ɔkɛlɛ la ba mɔ mɛ.” Bepupo Nɛ Kibuiɖuɖɔ Gɛ badzɛ nɛ tsri balɛ kidzoa bha avɛ, bepupo nɛ teli etsoku ɔmagbla nɛ mɛ klɛ ba da ɖɔ kibuinyɛbui di gɛ vɛa bha nɛ etsre kpayaɔzakɔanɔ.
Gɛ kpayaɔzakɔanɔ na ba tɔnɔ banɔshishe, ba bhɛtɛ kɛtɔkpum tili, ba kɔ bepupo nɛ kɔbagbla teli, be tsrea lɛ asɛ, “Alasɛ tɛ nɔ ɖɔ sɛ, ‘Yɛ badɔkpasɛ nɛ balɛ aba ebe zuru yɛ ebu nɛ odzre nɛ mɛ elishi mɛ nɛ kibe li gɛ bu vɛnɔ tra.’ Onu gɛ kibui nɛ da nanɔ ɔmaekusigbla, kɛ ba ku yɛ awɔ̃ ka bu bu nɔ nɛ kibui mɛe.” Kɛlɛ so, keyutugbani nɛ ba yɛkɛ kɔba klɛ ba bhɛtɛ ansɛ gɛ be tsre alɛ.
Klɛ ɔdzɛdzɛɔ nɛ bata ɔlɛ akana Yuɖanɛ nɛ petee mɛ ɔkɔ bɔ nanɔ obo.
Kɛxwɛ Gbla Ɔkɛlɛ badɔkpasɛ lɔfɔntoli na shɛ avɛ Galelia, nɛ betu nɛa bha gɛ Yesu etsrea lɛ elu.
Gɛ ba mɔ yɛ, ba kpɛ kɛtɔkpuesi akɔ yɛ; pɔ be teli adɛ yɛkɛ aŋa.
Ɔkɛlɛ Yesu aba balɛ ɔbha klɛ asɛ, “Kabhaŋɛŋa petee anɛ owũsise anɛ kesukpa, ba tɛ yɛkɔ akpɛ mɛ ahwɛ.
Kɛlɛ so, nɔ vɛ tɛ nɔ dɔ bhɛtɛ amadi nɛ petee tɛ le dzi badɔkpasɛ, tɛ nɔ kpɛ buni kɔ banɔ nɛ Aka anɛ Eyi nɛ nyi mɛ anɛ Ɔfufɔɛ dzyɔgo, klɛ tɛ nɔ kasɛ dɔ sɛ anɔnyanɔ abhɛtɛ ansɛ gɛ ɛtrɔ kɔ nɔ.
Klɛ kɛlɛ kɛlɛm sɛ ɛlɛ plɛnɔ nɔ kibenyɛbe, ɔkɔ dɔ nanɔ kanɔ nɛ tibibeke.”
Otugbaɛbui Kpaya kibui ansɛ gɛ Marko aŋlɔmɛ nɛ kpɛ kesi sɛ, “Kpaya kibui denɔ Yesu Kristo, Kpaya yɛ Eyi nɛ shu.
” Yesu nɛ awɛ̃ ansɛ anɔ gɛ alɛ kɛxwɛwɛwa mɛ anɛ kabhaŋɛŋa mɛ.
Yɛ kabhaŋɛŋa nɛ kawɛ̃ nɛ yɛ kɛdɔkɛkasɛ nɛ mɛ, yɛ kemi nɛ ɛfufɔɛkpã nɛa bha, anɛ yɛ buzizi tɛyɛyɛkɔtsye banɔ mɛ.
Yesu aɖɔ kaɖɔ edenɔ yɛnahwɛ ishu ansɛ Anɔdzyrame yɛ Eyi ana, gɛ aba sɛ tɛ aba yɛkɔ yɛ ɛkpã nɛ etsye tɛ ebu banɔ edenɔ balɛ buzizi nɛ mɛ.
Marko ebu Yesu shu kibui nɛ akasɛ nɛ kɛlɛ tɛdzyudzyɔ vɛ otugba mɛ, ganɔ bugɛganɛ kidzoa bha, ɔyɛkɔ plɛnɔ tɛɖuɖɔtrɔ yɛ ebui nɛ gɛ abhɛtɛ nɛa bha, ɔyɛkɔdɛ kaɖɔɖuɖɔ anɛ yɛ kɛdɔkɛkasɛ.
Gɛ enyi sɛ badɔkla gelee gɛ ba baa kla yɛ kɛdɔŋuŋlɔmɛ nɛ be di nu Yuɖanɛ so nɛ, nɛ Marko keplukpa nɛ mɛ, ba yɛkɔ atrɔ ishu, klɛ be bu Yuɖanɛ begu nɛ balɛ kesukpa nɛ tɛzɛza mɛ anɛ ebui bhɛbhɛtɛ nɛ kesi mɔɔmɔ.
Nɛ kaɖɔɖuɖɔ bhli denɔ Yohanɛsɛ Enikpɛ nɛ shu, anɛ yɛ bunikpɛkpɛ kɔ Yesu anɛ yɛ tɛfifekedi nɛede, adɔŋlɔmɛ nɛ edi zi kibe flogo pɛ atasɔlɛ Yesu banɔ banya bibeke anɛ yɛ kɛdɔkɛkasɛ nɛ shu ebui ɖuɖɔ.
Nɛ otugba, bagɛ baza Yesue de nɛɛ, bee nu yɛ kesi adɛ kana, pɔ yɛ maɖɔmaɖɔ anɛ kititilulɔ nɛ yɛ shu nɛ xũ kabha ko kɛɛ vɛ.
Nɛ keplukpa nɛ atɔkpu gɔgɔɛ nɛ mɛ, baɖɔ Yesu kanɔ nɛ mɛ ɔgɔnɛ gɔgɔɛ nɛ ɛkpã zɛza nɛ shu kibui, gɛganɛɛ ɔyɛkɔ dɛ nɛ yɛ tɛkpɛkplasɔ nɛ butsiosi nɛ shu, anɛ yɛ tɛlɔlɔ denɔ bekpu mɛ shu.
Bukplo gɔgɔɛ nɛ yɛ kɛdɔŋuŋlɔmɛ nɛ obekekɔ nɛ gɛ kpasɛ ketsuka nɛ mɛ, ganɛ Marko yɛ aŋlɔmɛ klɛ xũ, adɔŋlɔmɛ bhlatɔ yɛ aŋlɔmɛ kɛlɛ.
Kalɛmɛ Ebuilulu Kpaya Kibui nɛ kesikpɛkpɛ :- Yesu Kpaya Kibui nɛ tɛkɛkasɛ nɛ Galelia :—: Denɔ Galelia ɔdɔ nanɔ Yerusalɛm :- Ɔgɔnɛ gɔgɔɛ nɛ Yerusalɛm tɛbubunɔ anɛ yɛ mɛ tɛtsutsoku :—: Yesu tɛnyɛnyɛmɛ denɔ butsi mɛ :- Apalete nɛ tɛwɛ̃wɛ̃ anɛ yɛ tɛshɛshɛ ganɔ ɔmunɔ mɛ :-
Yohanɛsɛ Enikpɛ Nɛ Kidzo Ŋuŋuse Yesu Kristo, Kpayayɛeyi nɛ bui nɛ kesi ɔkpɛkɔ.
Ba ŋlɔmɛ nɛ Yezaya atɔnu nɛ keplukpa nɛ mɛ asɛ, “Ɛba kpɛ mɛ axwɛdɛ nɛ iputɔnɔ kɔ nɔ, yɛ aba be ŋuse wɔnɔɛ dzo ” “anɔ teli ogugu gɛ oklu kɛdɔ denɔ ayakpa mɛ nɔ ɔsɛ, ‘Ŋuse Apalete nɛ dzo, bu kidzo dzyudzyɔ kɔ yɛ.’ ” Klɛ so Yohanɛsɛ aba nɛ bunikpɛkpɛ denɔ ayakpa nɛ mɛ be, klɛ aɖɔ kitem tsyitsyina bunikpɛkpɛ bui kɔ buzizi tɛyɛyɛkɔ tsye.
Banɔ petee gɛ ba kana Yuɖia be ɔyɛkɔ plɛnɔ Yerusalɛm ɔma mɛ banɔ nɛ petee bekoeyi aba tɔnɔ yɛ.
Gɛ be bu balɛ buzizi nɛ aɖɔ beke nɛɛ, ba yɛkɛ bunikpɛkpɛ denɔ yɛ ɔkɔ nɛ Yɔɖan Keni nɛ mɛ.
Yohanɛsɛ akpɛ kipuagatɛka awui, klɛ anya kazaplukpa ɔdzadi, yɛ ŋɛŋa nɛ dzi ahwaye anɛ betsiuni.
Klɛ yɛ kibui nɛ gɛ evunɔ kɛlɛ dzi sɛ, “Mɛe de nɛɛ anɔ teli abaa ba, gɛ alɛ kemi adɛ mɛ, anyɛa lɛlɛ nɛ afukpaohui tsyɛ ɛtɛ ba naa zhikpla kɔ ɔlɛ tɛbublue.
Mɛ nɛɛ ɛkpɛ buni kɔɔ nɔ nɛ buni, pɔ yɛ aba kpɛ buni kɔɔ nɔ nɛ Ɔfufɔɛ Dzyɔgo.” Yesu Bunikpɛkpɛ Anɛ Yɛ Tɛfifekedi Kɛbe lɛlɛ nɛ mɛ gɛ, Yesu ede Nazarɛtɛ nɛ Galelia nɛ aba, klɛ aba yɛkɛ bunikpɛkpɛ denɔ Yohanɛsɛ ɔkɔ nɛ Yɔɖan Keni nɛ mɛ.
Nɛ Yesu tɛ kukoeyi denɔ buni nɛ mɛ ko, amɔ owũsise nɛ gɛ ɔdanɛ klɛ Ɔfufɔɛ Dzyɔgo nɛ ozhiba yɛa bha anasɛ gɔgɔwí.
Klɛ ogugu oyi denɔ owũsise pɛ lɔɔ ɖɔ sɛ, “Wɔ onu Meyi, gɛ ɛdɛmɛ nɔ; wɔ shu mɛ mɔ awɔ̃kuku.” Ɔkɛlɛ nɛ ko, Ɔfufɔɛ nɔ yɛkɔ yɛ ɔvɛ nɔ ayakpam, klɛ aza ayakpa mɛ ewui afɛtalɛ̃, ɔkɛlɛ Satana ebe feke yɛ edi.
Aza bagavuga shi, klɛ kpaya baxwɛdɛ nɛ bee di yɛa bha.
Yesu Badɔkpasɛ Tutɔpu Nɛ Tɛkuklu Gɛ be vu Yohanɛsɛ akpɛ buvu, Yesu ashɛ̃ avɛ Galelia, adaa ɖɔ Kpaya kibui dzyɔgo.
Aɖɔ asɛ, “Kibe nɛ tɛ na,” “Kpaya bukusi nɛ tɛ tso bunɔ lɔ.
So no tsyina kitem tɛ nɔ yɛkɛ kibui dzyɔgo nɛa bha ɔŋa!” Gɛ Yesu agaa fla nɛ Galelia aƒu nɛ shu, amɔ Simɔnɛ anɛ yadzya Andrɛasɛ gɛ ba kpɛ kenim dzikle nɛ kɛvɔ nɛ mɛ, alasɛ be nu banɔ gɛ bee bu kenimɛdzya.
Yesu asɛ, “Nɔ ba, za mɛe de mɔ, ” “Ɛba bhɛtɛ nɔ banɔ gɛ be bu banɔ.” Ɔkɛlɛ nɛ ko, ba gbla shɛ̃nahwɛ balɛ kenim dzikle nɛ shu klɛ ba lɛ yɛe de.
Gɛ aza vɛ otugba nɛ bɔɛ, amɔ Zebeɖi yɛeyialɛ nɛ gɛ be nu Yakobo anɛ yadzya Yohanɛsɛ nɛ keniabha opupu toli mɛ, gɛ be zee ŋuse balɛ kenim dzikle.
Nɛ kibe mazimazi mɛ, Yesu eklu alɛ, klɛ ba gbla lɔ alɛ yɛe de, klɛ ba shɛ alɔ balɛ aka Zebeɖi anɛ yɛ baxwɛwa nɛ opupu nɛ mɛ.
Yesu Akɛka Ɔfufɔɛkpã Ebueyinɔ Ba vɛ Kapenaumɛ, klɛ gɛ Yuɖanɛ Kimuenewi nɛ na, Yesu ede tsoku oxogokɔvu nɛ mɛ klɛ akpa kɛdɔ kasɛ.
Yɛ kɛdɔ kɛkasɛ nɛ yinɔ banɔ, alɛsɛ akasɛ kɛdɔ anasɛ anɔ gɛ kabhaŋɛŋa lɛ yahwɛ ganɛ anasɛ gɛ ɛshãdɔkasɛ nɛ baa kasɛ dɔ.
Nɛ kibe lɛ nɛ mɛ, nɛ balɛ oxogokɔvu nɛ mɛ, anyɛ teli gɛ ɔfufɔɛkpã otsri yɛa bha nɛ akpɛ ogugu gɛganɛɛ asɛ, “Kidee wɔ Yesu Nazarɛtɛ eyi nɛ ɔpɛɛ denɔ bulɔ ɔkɔ?
Ɔba sɛ tɛ obo beke lɔ dza?
Inyi anɔ nɛdi gɛ onu, wɔ nu Kpaya Ɔfufɔɛ Dzyɔgo Anɔ!” Yesu asɛ, “Da onugbu!” “Koeyi ɔbɔ fla nɛ anɔ nɛ mɛ!” Ɔfufɔɛkpã nɛ oshuku anyɛ nɛ gɛganɛɛ klɛ lɔ fla koeyi nɛ yɛ mɛ nɛ tɛbubɔ dzyɛɛ.
Yesu tɛbhɛbhɛtɛ nɛ bhɛtɛ banɔ nɛ kibi klɛ bee bisi aglɔ asɛ, “Kide lɔɔ mɔa?
Kɛdɔ kɛkasɛ vuvɔ, klɛ nɛ kabhaŋɛŋa tysɛ ana!
Klɛ ɛfufɔɛkpã tsyɛ ta yɛ atɔ.” Be nu Yesu dɔ zia nɛ Galelia kesukpa nɛa bha petee.
Yesu Ebeke Banɔ Gelee Banya Gɛ ba nya shɛ nɛ oxogokɔvu nɛ mɛ ko, Yesu, Yakobo anɛ Yohanɛsɛ ba shɛ avɛ Simɔnɛ anɛ Andrɛasɛ bupa nɛ mɛ.
Nɛ bupa nɛ mɛ be tsre Yesu asɛ Simɔnɛ yɛ andze nɛ eliesi nɛ buwui.
So Yesu etsoku atɔnɔ adzɛ, klɛ ada nyɛna yɛ ɔhwɛ klɛ evu alɔ.
Buwui nɛ shɛ̃nahwɛ adzɛ nɛ shu klɛ etenɔ balɛa bha di.
Nɛ owulago ɔlɛlɛ nɛ kiwidudɔe de ba gbanɔ banyɛnya nɛ petee anɛ bagɛ ɛfufɔɛkpã tsri balɛa bha nɛ amɛna Yesu.
Ɔma nɛ petee bexogo nɛ bupa nɛ kedunu, klɛ Yesu ebeke banya edidedi nɛ ga za be gelee mɛ.
Klɛ akɛka ɛfufɔɛkpã gelee ebu nɛ banɔ mɛ, pɔ adɛ kɔ ɛlɛ dzo sɛ tɛ lɛ ɖɔ kaɖɔ, alasɛ lɛ nyi anɔ nɛ gɛ enu.
Yesu Eklukpaya Nɛ Okpukpukɔ Nɛ kɛvlɔ nɛ pinii, gɛ kanɔ mɛ eke bhui, Yesu alɔ nɛ bupa nɛ mɛ avɛ okpukpukɔ toli ɔkɛlɛ ede klukpaya.
Klɛ Simɔnɛ anɛ yɛadzyalɛ na daa pɛɛ yɛ, klɛ gɛ ba mɔ yɛ ba kpɛ ogugu aɖɔ asɛ, “Anɔnyanɔ edzi apɛ wɔ!” Yesu etsre alɛ sɛ, “Nɔ kɔ lɔ vɛ ɔkɔ toli tsyɛ, nɛ ɛma bhlibhli nɛ mɛ gɛ tsobunɔ lɔ, sɛ tɛ ɛda ɖɔ Kpayɛbui nɛ ɛkɛlɛ tsyɛ.
Kɛlɛ so pɛ ɛba.” So anyɔ Galelia petee, aɖɔ Kpayabui nɛ oxogokɔevu nɛ mɛ klɛ akɛka ɛfufɔɛkpã.
Yesu Ebeke Anyɛ Teli Bunyadzɛdzã Anyɛ bunyadzɛdzã elete teli aba za ekuisia bha akɔ Yesu, klɛ akɔ yɛ kɛtɔkpu asɛ, “kɛɛ ba dzi wɔ tɛ pɛpɛɛ tɛ oxule bunya nɛ mɛ shu.” Nɛ eshutukubui didi mɛ, Yesu ebu yɛ ɔhwɛ nɛ ehunɔ anyɛ.
“Klɛ aɖɔ asɛ ɛpɛɛ, ” “Wɔ shu bhui!” Ko klɛ anyɛ nɛ bunya dzɛdzã nɛ shɛ kɛshɛ tili.
Yesu akɛka anyɛ nɛ asɛsɛ nɛ ɔshã kpɛkpɛ yɛ gɛganɛɛ asɛ, “Di lɛ ɔkɔ sɛ odi tsre anɔnyanɔ sɛ kana mɛ ibeke wɔ nya.
Pɔ vɛ, yɛ kɔ wɔ shu nɛ ɔdɔ kasɛ kpayaɔzakɔanɔ tɛ ɔdɔ buya kɛdɔnɔ nɛ gɛ lɛ sɛ tɛ ɔbuya anasɛ gɛ Mose ɔshã nɛ ɔɖɔ kɔ wɔ ishu bhuibhui, sɛ tɛ kidzi kibuimɔɖɔ kɔa lɛ.” Nɛ kɛlɛ maza lɛ mɛ ekoeyi avɛ ada ɖɔɛ bui nɛ akana wee.
Nɛ kɛlɛ mɛ, Yesu ada da na ɔma mɛ tsoku awɔɛ̃, pɔ ekoeyi ada za ɛzakɔ gɛ anɔ ama.
Tsyɛ banɔ be de ɔkɔnyɔkɔ atɔnɔ yɛ aba.
Yesu Ebeke Anɔ Gɛ Awɔesukpa Bunya Ewui bhli telie de, gɛ Yesu eze be ku Kapenaumɛ, banɔ nɛ nu yɛ dɔ sɛ aba kepi.
So, banɔ gelee be xogo nɛ yɛ ɔbha, ɔzakɔ ɔdɔ za, ɔyɛkɔ obo yinɔ kedunu nɛ ɔtɔ nɛ petee, klɛ aɖɔ Kpayabui nɛ etsre alɛ.
Banyɛ tɛalɛ̃ teli be tuku anyɛ gɛ awɔesukpa ebe lu kɔ yɛ.
Banɔ nɛ be kpe so ba dɛ na Yesu nanɔ, so be de wu buvu klɛ be de pu ovutɔ klɛ be zhinɔ anyɛnya anɛ oputso nɛ akpɛ Yesu abha.
Amɔ balɛ tɛyɛyɛkɛŋa, so aɖɔ etsre anyɛnya nɛ asɛ, “Meyi ba yɛkɔ wɔ buzizi nɛ etsye wɔ.” Kibe lɛlɛ nɛ mɛ, ɛshãdɔkasɛ teli baza kesi nɛ ɔklɛ, ba zaa nyɔ kibui nɛ mɛ edi nɛ ɔhaglɔ asɛ, “Kide so pɛ anyɛa nɛ aaɖɔ kaɖɔa nɛɛ di?
Aaɖɔ ebusobui!
Anee gɛ aba na buzizi ayɛkɔ etsye, gɛ odu nu sɛ Kpaya?” Yesu eti tsiɔ̃ nɛ yɛ ɔfufɔɛ mɛ asɛ kana banɔ nɛ baa ɖɔ nɛ balɛ idzyi mɛ, klɛ etsre alɛ asɛ, “Kide so pɛ no di ebuia nɛ ana?
Kiɖue gɛ lɛ bɔbɔɛbɔɛ dɛ sɛ, tɛ be tsre anɔ gɛ awɔesukpa nɛ asɛ, ‘Ba yɛkɔ wɔ ebuizizi nɛ etsye wɔ,’ anɛ, ‘Lɔ, yɛkɔ wɔ oputso tɛ ɔga?’ Pɔ kɛ lɛ sɛ tɛ no ti sɛ Anɔdzyrame yɛ Eyi nɛɛ kabhaŋɛŋa kalɛ yɛ ahwɛ nɛ kesukpa nɛa bha sɛ tɛ ayɛkɔ buzizi etsye.” Aɖɔ etsre anɔ nɛ gɛ awɔesukpa nɛ asɛ, “Itsre wɔ, vu ɔlɔ, yɛkɔ wɔ oputso tɛ ɔvɛ bupa mɛ.” Evu alɔ, ayɛkɔ yɛ oputso klɛ aga ekoeyi ashɛ nɛ banɔ petee amɛ.
Yesu bui nɛ gɛ abhɛtɛ nɛ yinɔ anɔnyanɔ klɛ banɔnyanɔ nɛ ɔkɛlɛ ba kpɛ Kpaya nɛa bha.
Klɛ baa ɖɔ asɛ, “Bu ka mɔ kibui nɛ di dí!” Yesu Eklu Lewi Yesu aza ba vɛ kɛvɔ nɛ tɔ.
Banɔ gelee aza ba ebe xogo nɛ yɛ ɔbha, klɛ akpa balɛ kɛdɔ kasɛ.
Gɛ aga afla, amɔ Alfeusɛ yɛeyi Lewi gɛ ezhidzi adɔdzyɔ kɛkpako nɛ shu.
Yesu etsre yɛ asɛ, “Za mɛe de,” klɛ Lewi alɔ tɔnɔ yɛ.
Nɛ Lewi bupa nɛ mɛ, Yesu aaŋa owulagoe dɔ, badɔdzyɔ gelee anɛ “bezizi ” ba zaa ŋaɛ dɔ nɛ yɛ anɛ yɛ badɔkpasɛ, alasɛ banɔ gelee ba za yɛe de.
Gɛ ɛshãdɔkasɛ nɛ gɛ be nu Farisianɛ na mɔ Yesu gɛ aaŋa kɛdɔ nɛ badɔdzyɔ anɛ “banɔzizi ” nɛɛ, be bisi yɛ badɔkpasɛ nɛ asɛ, “Kidee so pɛɛ aŋaɛ dɔ nɛ badɔdzyɔ anɛ ‘banɔzizi’?” Gɛ Yesu enu balɛ ebui nɛ gɛ bee bisi, ebu etsre alɛ asɛ, “Bagɛ ba taa nya na ma kɔ awani, banyɛnya balɛ alɛ kɔ awani.
Bagɛ ba bhɛtɛ buzizi nɛ so pɛ ɛba, ganɛ bagɛ bana.” Be Bisi Yesu Ebui Denɔ Onugbunyɛnya Shu Yohanɛsɛ badɔkpasɛ anɛ Farisianɛ naa nya onugbu.
Banɔ teli ba ba ebe bisi Yesu asɛ, “Kɛde so pɛɛ Yohanɛsɛ badɔkpasɛ anɛ Farisianɛ badɔkpasɛ nɛ baa nya onugbu pɛɛ wayɛalɛ xũ na taa nya?” Yesu ebui lɛ nu asɛ, “Kɛlɛ adzɛenyine yɛ befu aba za nya onugbu nɛ kibe lɛ gɛ adzɛnyine nɛ alɛ balɛ ɔbha?
Kɛ tɛ baa za kɛlɛ mɛ kɔa lɛ ana, nɛ kibe lɛ gɛ adzɛenyine nɛ alɛ balɛ ɔbha.
Pɔ kibe tili ba ba gɛ la ba gbanɔ adzɛnyine nɛ ashɛ̃nɔ nɛ balɛ ɔbha klɛ flogo pɛɛ onugbu nyɛnya ɔbɔ za.
“Anɔnyanɔ atɛ yɛkɔ kɛpɔtɛvuvɔ akamɛ atsa nɛ kɛkuku.
Onu gɛ abhɛtɛ ana, kɛpɔtɛvuvɔ nɛ ba nunɔ kɛkuku klɛ kɛba tsyuɛ̃ dɛa na.
Klɛ anɔnyanɔ atɛ yɛkɔ buluvuvɔ abalɛ akpɛ kepulikuku mɛ.
Onu gɛ abhɛtɛ ana kepulikuku nɛ ka ba yɛɛ, klɛ bulu anɛ kepuli nɛ petee be zi.
Buluvuvɔ nɛɛ kepuli vuvɔ mɛ bu ba za.” Apalete Kɔ Kimuenewi Nɛ kimuenewi tilia bha, Yesu aafla nɛ nikpe buya tuli mɛ klɛ yɛ badɔkpasɛ nɛ be dzyini nikpe nɛ buya nɛ mɛ.
Farisianɛ ne tsre Yesu asɛ, “Di, kidee ɔshã dɛda ebui wɔ badɔkpasɛ nɛ baa bhɛtɛ ana nɛ kimuenewi nɛa bha?” Yesu ebui lɛ nu asɛ, “Nɔ kɔ kla onu di kɛgɛ Daviti abhɛtɛ nɛ kibe lɛ gɛ baza pɛɛ bubhɛ buu yi yɛ nɛ yeshopoa lɛ?
Nɛ Abiata kpayaɔzakɔanɔ gbla nɛ kibe, Daviti etsoku Kpayavu nɛ mɛ ada tã gbɛgbɛvu gɛ be tsyina ahwɛ nɛ lɛ shu, gɛ kpayaɔzakɔanɔ nɛ ko ɔshã kɔɛ dzo sɛ ba tã.
Klɛ akɔ yɛeshopoa lɛ nɛ tsyɛ teli la tã.” Ɔkɛlɛ Yesu etsre alɛ asɛ, “Kimuenewi anɔ ba bhɛtɛ lɛ akɔ, ganɛ anɔ ba bhɛtɛ akɔ Kimuenewi.
So nɛɛ, Anɔdzyrame yɛ Eyi nɛ enu Apalete kɔ Kimuenewi nɛ kruatsyɛ.”
Anyɛ Ɔhwɛsisiku Bunya Tɛbibeke Nɛ kibe bhlatɔ mɛ Yesu aza ba vɛ oxogokɔvu nɛm, klɛ anyɛ teli nɛ ɔhwɛsisiku aza ɔklɛ.
Banɔ teli nɛ ɔkɛlɛ naa pɛ sɛ tɛ be bu buzizi akɔ Yesu so, be vu awɔ̃hũ nɛ yɛ, sɛ tɛ ba mɔ sɛ nɛ, pɔ ebe beke anyɛ nɛ ɔhwɛsisiku bɔnya nɛ Kimuenewi nɛa bha.
Yesu etsre anyɛ ɔhwɛsisiku nɛ asɛ, “Lɔ kititi nɛ anɔnyanɔ amɛ.” Ɔkɛlɛ Yesu ebisi balɛ asɛ, “Kiduwe gɛ lɛ ɔshã mɛ nɛ Kimuenewi nɛa bha: tɛ ɔbhɛtɛ kɛdzyɔgo pɛnɔɔ abhɛtɛ kizizi, tɛ belu ɛkpã pɛnɔɔ be yi anɔ?” Pɔ ba dɔ sɛɛ̃.
Yesu edi banɔ na kana nɛ obulo klɛ, same edi ku yɛ nɛ balɛ idzyim gɛganɛ nɛ shu, so etsre ɔhwɛsisiku anɔ nɛ asɛ, “Bu wɔ ɔhwɛ nɛ oyinɔ, ” Ebu ɔlɛ eyinɔ, klɛ yɛ ɔhwɛ nɛ lo tsodzi okoeyi ɔba.
Klɛ so, Farisianɛ ba shɛ avɛ ada bhɛtɛ terikpo nɛ Heroɖesɛanɛ akɔ Yesu tiyiyi.
Banɔɛza Batɔnɔ Yesu Yesu anɛ yɛ badɔkpasɛ nɛ ba shɛ avɛ kɛvɔ nɛ shu, klɛ banɔɛza gbla lɔ de Galelia ba za yɛede.
Gɛ be nu yɛ ebui nɛ gɛ alɛ aabhɛtɛ nɛ, banɔ gelee balɔ ede Yuɖia, Yerusalɛm, Idumea, anɛ Yɔdan kibe, ɔyɛkɔ kana Tire anɛ Sidon kɛdɔ nɛ mɛ petee atɔnɔ yɛ aba.
Banɔɛza nɛ so, etsre yɛ badɔkpasɛ nɛ asɛ ba pɛ keniabha opupu bhli toli akɔ yɛ gɛ ebe ti tsoku ɔlɛ mɛ sɛ tɛ banɔ nɛ beti fuekumu yɛ.
Alasɛ eti beke banɔ gelee banya, klɛso bagɛ bakaa nya nee tieku otugba sɛ tɛ be hunɔ yɛ.
Onu gɛ ɛfufɔɛkpã nɛ mɔ yɛ ko lɛ wɔlɛ dɔ nɛ yɛ otugba nɛ igugu kpɛkpɛ sɛ, “Wo nu Kpaya Yeyi.” Pɔ akpɛ ɔshã gɛganɛɛ akɔ ɛfufɔɛkpã nɛ asɛ lɛ tɛ ɖɔ anɔ nɛ di gɛ enu.
Yesu Banɔkpɛkpɛ Lɔfɔntɛabha Nɛ Tɛkukulu Yesu avɛ butu tulia bha klɛ ede klu banɔ nɛ gɛ apɛɛ, klɛ la ba yɛ ɔbha.
Yesu ebu banɔ lɔfɔntɛabha, klɛ edzua lɛ kinyi asɛ Banɔkpɛkpɛ, sɛ tɛ ba za plɛnɔ yɛ tɛ aba kpaa lɛ tɛ bada ɖɔ Kpayɛbui tɛ ba mɔ kabhaŋɛŋa akɔ ɛfufɔɛkpã tɛkɛkɛka.
Banɔ lɔfɔntɛabha nɛ gɛ ekulu nɛ naa: Simɔnɛ (gɛ akɔ kinyi asɛ Petro); Yakobo Zebeɖi yɛeyi anɛ yɛadzya Yohanɛsɛ, (balɛ eklu asɛ Boanerges, gɛ kɛlɛ kesi enu asɛ Subhalɛlɛeyi); Andrɛasɛ, Filipo, Batolomeo, Mateo, Tomasɛ, Yakobo Alfeusɛ yɛeyi, Tadeosɛ anɛ Simɔnɛ Zealɔtɛ ɔha mɛeyi, ɔha nɛ gɛ ɔɔwlɔãkɛ kɔ ishuahwɛ zɛza, anɛ Yuɖas Iskarɔtɛ anɔ nɛ gɛ aba kpɛ yɛ ahwɛ.
Yesu Anɛ Ɛfufɔɛkpã Ekusi Yesu ezɛ de tsoku bupa tuli mɛ gɛ banɔɛza bebe fuekumu alɛ gɛ kɛkɔ sɛ Yesu anɛ yɛ badɔkpasɛ nɛ ba dɛ mɔ kidzo ada ŋa kɛdɔ tsyɛ.
Gɛ yɛletealɛ nɛ nu kana nɛɛ ba vɛ sɛ tɛ be de di yɛ ɔkɔ, alasɛ baa ɖɔ asɛ, “Ama mɔmɔ.” Klɛ ɛshãdɔkasɛ nɛ gɛ be zhi de Yerusalɛm aba naa ɖɔ asɛ, “Bɛlzebul gɛ enu Ɛfufɔɛkpãekusi ɔlɛ otsri yɛa bha.
Ganɔ ɛfufɔɛkpã ekusieyi nɛ kabha yɛ aakɛka ɛfufɔɛkpã.” Klɛ so Yesu eklu balɛ klɛ etsre alɛ nɛ akpalɛ mɛ asɛ, “Kɛlɛ Satana aba kɛka Satana?
Onugɛ bukusi ɔzakɔ tuli ma kpɛ bupɛ tɔbha mɛ, bukusi ɔŋakɔ ɔlɛlɛ nɛ ɔtɛbɔ naa za.
Onu gɛ bupa tuli bu pɔ nɛ aglɔ shu, bupa lɛlɛ nɛ tɛ ba naa za.
Klɛ onu gɛ Satana alɔ kɛtiti nɛ yɛ nahwɛ shu pɛ apɔ, atɛ ba naa za, akasɛ asɛ yɛ kibeke na.
Kɛgbɛagba, anɔnyanɔ atɛ ba na anɔ gɛganɛ bupa mɛ etsoku ede zru, gɛ odunu sɛ evu anɔ gɛganɛ nɛ anya elu.
Klɛ ko aba naa zuru nɛ bupa nɛ mɛ.
Kɛgbɛagba mɛ tsre nɔ, ebuizizi anɛ ebusobui nɛ petee gɛ banɔ abhɛtɛ nɛɛ ba ba yɛkɔ etsye alɛ.
Pɔ aanɔ nɛ gɛ abhɛtɛ buzizi nɛ Ɔfufɔɛ Dzyɔgo nɛ shu nɛɛ ba tɛ ba yɛkɔ etsye yɛ, aŋa buzizi gɛ tɛ ba beke pɔ.” Yesu aɖɔ kibui nɛ, alasɛ baa ɖɔ asɛ “Ɔfufɔɛkpã ɔlɛ otsri yɛa bha.” Yesu Yɛeni Anɛ Yɛadzyalɛ Ɔkɛlɛ Yesu yɛeni anɛ yɛadzyalɛ nɛ be ku.
Be li kititi nɛ ɔtɔɔ, klɛ ba kpɛ anɔ asɛ eklu yɛ akɔ balɛ.
Banɔɛza ba za kana yɛ atsya, klɛ be tsre yɛ asɛ, “Wɔeni anɛ wɔadzyalɛ be li ɔtɔ naa pɛɛ wɔ.” Yesu ebisi asɛ, “bane gɛ enu mɛeni anɛ mɛadzyalɛ?” Klɛ edi banɔ nɛ gɛ bedzi akana yɛ klɛ ehunu asɛ, “Meni nɛ madzyalɛ naa!
Anɔnyanɔ gɛ aabhɛtɛ Kpaya tɛpɛpɛɛ nɛɛ yɛ enu mɛadzya anɛ mɛada anɛ meni.”
Kɛkpalɛ Nɛ Adɔhwɛ Shu Yesu aza ba vɛ yɛ kɛdɔkɛkasɛ nɛa bha nɛ Galelia kɛvɔ nu tɔ.
Banɔɛza nɛ gɛ za ɔkɛlɛ nɛ bekpe kudzɔ.
Kɛkɔsɛ etsoku keniabha opupu nɛ mɛ, nɛ kibe lɛ gɛ banɔɛza na wɔ keni nɛ tɔ.
Akasɛ banɔ nɛ kɛdɔ gelee ganɔ akpalɛ mɛ, klɛ nɛ yɛ kɛdɔ kɛkasɛ nɛ mɛ aɖɔ asɛ, “Nɔ tatɔ mɔ!
Ayadɛ teli avɛ kɛdɔ ɔhwɛ kɔ.
Gɛ ahwɛ kɛdɔ nɛɛ, eyi teli awɔlɛ adɔ kɛdzo nɛ mɛ, klɛ buzhuɔɛ ba tɔkɛ alɛ amunɔ.
Eteli adɔ aklagbua bha, gɛ tisi gelee dɛ za ɔklɛ.
Eyi ne yi zia alasɛ tisi dɛ do nɛ ɔklɛ kɔ alɛ.
Pɔ gɛ buwui ba tã eyi nɛ aba tãyɛ̃, alasɛ igu nɛ dɛ vɛ tisi mɛ.
Abhlatɔ tsyɛ awɔlɛ adɔ ewi mɛ, klɛ ewi nɛ ebe she ada alɛ, so le di yu.
Pɔ tsyɛ eteli adɔ kesukpa dzyɔgo abha.
Alɛ xũ nɛɛ ebe she, le yu gelee; laya nɛ tɛkpikpe afata, afɛtehlo ɔyɛkɔ vɛnɔ kɛfɔɛfɔ mɛ.” Ɔkɛlɛ Yesu asɛ, “Anɔ nɛ gɛ butɔ lɛ yɛ pɛ ebe nu, tɛ enu.” Kɛdɔnɔ Nɛ Gɛ Akpalɛ Nɛ Alɛ Kɔ Gɛ Yesu tite agɔ, yɛ banɔkpɛkpɛ anɛ banɔ gɔgɔɛ nɛ be bisi yɛ ebui denɔ akpalɛ nɛ shu.
Etsre alɛ asɛ, “Ebuikpukpu nɛ gɛ alɛ Kpaya bukusi nɛ mɛ, ba tɛ yɛkɔ akɔ wɔnɔ.
Pɔ banɔ nɛ gɛ ba ma wɔnɔɛshi xũ nɛ kibuinyɛbui ga akpalɛ mɛ kɔ alɛ sɛ tɛ, “ ‘ba za mɔ pɔ batɛ ba mɔ klɛ mɛ, klɛ le be ze nu pɔ be ti be nu klɛesi, odinu sɛ bee be tsyina klɛ la ba yɛkɔ etsyea lɛ!’ ” Yesu Ebu Adɔhwɛ Kɛkpalɛ Nɛesi Klɛ Yesu ehunu etsre alɛ asɛ, “Nɔ di nu kɛkpalɛɛ nɛe si?
Klɛ nɔ bɔ bhɛtɛ pɛ nɔ bo nu kɛkpalɛ tili kesi?
Ayadɛ nɛɛ, Kpayɛbui nɛa hwɛ.
Banɔ teli ba sɔnɔ eyi nɛ gɛ adɔ kɛdzyo nɛ mɛ, nɛ ɔklɛ gɛ ba hwɛ Kpaya bui.
Balɛ gɛ benye nu kibui nɛ ko, Satana aba nyɛna kibui nɛ gɛ ba ɖa nɛ akpɛ ebu nɛ balɛ mɛ.
Babhlatɔ, gɛ dzi ansɛ eyi gɛ ba hwɛ atrɔ ɔklɛ gɛ aklagbu alɛ, be nu kibui, klɛ la gbla yɛkɛɛ lɛ nɛ same.
Pɔ gɛ igu dɛ za alɛ so la dɛ za nɛ ɛkpã dzidze.
Kibe lɛ gɛ butɔ ɔdɔgɔsɛ tɛkpɛkpatɔnɔ ba nɛ kibui nɛ shu ko ba wɔlɛ kplitaa.
Kana ke babhlatɔ tsyɛ teli ba sɔnɔ eyi nɛ gɛ awɔlɛ ku ewi nɛ mɛ, be nu kibui; pɔ kanɔa nɛ mɛ butɔ, ehoeyi anɔ wɛwɛɛ, nɛ kɛnɔmɛdɔ tɛpɛpɛ she da kibui nɛ balɛ mɛ, gɛ kɛ kɔ sɛ kibui nɛ dɛ yu.
Ba ga sɔnɔ eyi nɛ gɛ adɔ kesukpa dzyɔgo nɛa bha, balɛ benu Kpayɛbui klɛ bayɛkɛ kɛlɛ klɛ kɛ yu gelee nɛ, afata, afɛtehlo, ɔyɛkɔ nanɔ kɛfɔɛfɔ nɛ balɛ mɛ ansɛ kana gɛ bahwɛ alɛ.” Kanɛgbɛ Gɛ Etsri Osiabha Yesu ebisi asɛ, “Be deke kanɛgbɛ ayɛkɔ akpɛ ketsukpuesi ɔdɔgɔ sɛ ba yɛkɔ akpɛ apa kesi dza?
Anɛ yɛ osia bha ɔbɔ yɛkɔ ɔtrɔ?
Alasɛ kɛdɔ nyɛdɔ gɛ be kpu nɛɛ kɛ nu kɛdɔ gɛ le be bu eyinɔ, klɛ kɛkanyaka gɛ la ba da klɛ kɛdɔ nɛ kinu kɛdɔ gɛ la ba danɛ kɛdɔ nɛ klɛa bha lu ɔtɔ.
Onu anɔ nɛ gɛ batɔ alɛ yɛ pɛ ebe nu tɛ enu.” Avɛ kɛlɛa bha sɛ, “Lu awɔ̃ nɛ kibui nɛ gɛ oonu nɛ mɔɔ mɔ.” “Kedzyidzyi nɔ gɛ kalɛ shui kɛxwɛ wɔ ɔwa nɛ, kalɛ la ba yɛ kɔ edzyidzyi akɔ wɔ nɔ, klɛ kɛ ba dɛa na.
Aanɔ gɛ kɛdɔ lɛ yɛahwɛ ba ba kɔ yɛ kɛdɔ gelee, agɛ yɛahwɛ kɛma, kɛbhliyi nɔ nɛ gɛ kɛlɛ yɛahwɛ nɛ tsyɛ baa yɛkɛ kɛlɛ nɛ yɛahwɛ.” Kɛkpalɛ Nɛ Kiyi Gɛ She Shu Aza ɖɔ asɛ, “Kana Kpaya bukusiɔŋakɔ nɛ odzi.
Anyɛ teli ahwɛ eyi elu kesukpa.
Elishi anɛ kemuze, adɔ tra o alɛ nɛ awɔ̃ o, kiyi nɛ kii yi klɛ kii she, pɔ etinyi kana gɛ kɛɛ bhɛtɛ pɛ kii she.
Kesukpa nɛ kalɛ ishuahwɛ, ka kɔ sɛ kɛdɔ nɛ kiyu.
Putɔnɔ eyuyu nɛ onugbu vuvɔ nɛ obo koeyi nɛ osi nɛ shu, ka kɛklɔ anɛ eyi nɛ gɛ akpasɛ lɛ mɛ nɛ ebe koeyi, flogo pɛ eyuyu nɛ ebe ti she nɛ eyi nɛ mɔɔmɔ.
Kibee lɛ nɛ gɛ kɛdɔyi nɛ she pɛ kɛ kpã ko, ba yɛkɔ kɛpamɛ ko ba da kpa yɛ ayalɛ, alasɛ kɛlɛ kpa be na.” Kɛkpalɛ Nɛ Ɔyurɔpɔɛeyi Shu Yesu ekee hunu asɛ, “Kɛdee lɔ ba ɖɔ sɛ kɛlɛ Kpayakusiɔŋakɔ nɛ odzi ansɛ, klɛ kɛkpalɛ ɖueɖu lɔ ba yɛkɔ shrɔ ɔkɛlɛ?
Kpayakusiɔŋakɔ nɛ odzi anasɛ ɔyurɔpɔɛeyi gɛ baa hwɛ nɛ kesukpa.
Flogo pɛ eeshe edzi osi nɛ ɛshɛgbla dɛ nɛ buka nɛ mɛ, gɛ buzhuɔɛ bu baa dɔ nɛ ɔlɛ mɛ.” Akpalɛa nɛ nɛdi Yesu ayɛkɔ akasɛ Kpaya kibui nɛ nɔ etsre banɔ, nɛ kana gɛ la ba na kibui nɛ kɛlɛe si nu.
Yesu adɛ tsre yɛ banɔ nɛ kibuinyɛbui gɛ adɛ kpɛɛ lɛ kɛkpalɛ.
Pɔ onu gɛ yɛ nɛ yɛ badɔkpasɛ nɛ tite bee li, adanɛ kibuinyɛbui mɛ petee akɔ balɛ.
Yesu Ayɔ Kɛlɛgɛganɛ Nu Kiwi lɛlɛ nɛ gɛ owulago nɛ ɔna, etsre yɛ badɔkpasɛ nɛ asɛ, “Nɔ kɔ lɔ tsɔkɛ vɛ ogbigbe bhla nɛa bha.” Gɛ ba shɛ̃ alɔ banɔɛza nɛ elu kide, ba gbanɔ yɛ ashɛ̃nɔ ansɛ gɛ aza opupu nɛ mɛ nɛ balɛ.
Keniabha ipupu bhlatɔ tili tsyɛ za plɛnɔ yɛ.
Keniabhalɛ gɛganɛɛ ba kpaa fu, gɛ kɛ kɔsɛ buni nɛ yalɛku opupu nɛ mɛ klɛ buni nɛɛ sɛsɛ vu balɛ.
Kɛbee lɛ nɛ mɛ nɛ, Yesu ada vɛnɔ tra nɛ sumuia bha nɛ opupu nɛ kedeapɛ nɛ mɛ.
Badɔkpasɛ na da nyɛmɛ yɛ klɛ bee tsre asɛ, “Adɔkasɛ, ɔdɛ yɛkɔ nɛ kɛlɛ mɛ onu gɛ keni nɛ kee vu lɔ nɛ dza?” Evua lɔ, akpɛ ozi nɛ kɛlɛɛ nia bha sɛ, “Kɔlenu!
Dɔ sɛɛ̃!” Klɛ kɛlɛɛ nɛ yulɔ fu, klɛ ɔklɛ ɔdɔ sɛɛ̃.
Etsre yɛ badɔkpasɛ nɛ asɛ, “Kidee so pɛ no si kifu kana?
So tɛyɛyɛkɛŋa ka za wɔnɔ ahwɛ nɛ ɔtsɔ̃ nɛɛ dza?” Kifu kua lɛ tsutsɔmɔ tsɔmɔ klɛ bee bisi aglɔ asɛ, “Anee di naa?
Gɛ kɛlɛɛ nɛ bunigiglebe tsyɛ ta yɛa tɔ!”
Ɛfufɔɛkpã Tɛkɛkɛka Bu Nɛ Anyɛ Teli Mɛ Batsɔkɛ kɛvɔ nɛ ede ku Gɛrasɛnisɛ kesi mɛ.
Gɛ Yesu ekoeyi nɛ keniabha opupu nɛ mɛ ko, ɛfufɔɛkpã anɔ teli ekoeyi denɔ idzre nɛ shi aba tsyanɛ yɛ.
Anyɛ anɛ aza idzre nɛ mɛ klɛ anɔnyanɔ atɛ kaa na yɛ nya, onu buɖɛ wɔ yɛkɔ tsyɛ.
Alasɛ nɛ ebea nɛ mɛɛ, baa ganɛ yɛ ɛtsrɛ nɛ ɛhwɛ anya, pɔ apɔ buɖɛ klɛ edzyini ɛɖa nɛ yɛ butsrukpɔ.
Anɔnyanɔ adɛ gɛganɛ gɛ aba ŋa yɛa bha.
Elishi anɛ kemuze akpasɛ idzre nɛ shi, nɛ betushɛ nɛ mɛ, ebhui ishu nɛ aklagbu klɛ akpɛ igugu.
Gɛɛ amɔ Yesu asɛsɛ akpanɛsi klɛ ede dzu ekuisiesi nɛ yɛ etem.
Akpɛ ogugu gɛganɛɛ asɛ, “Yesu, Apaletedɛ nɛ yɛ Eyi, kɛdee wɔ pɛɛ denɔ mɛ ɔkɔ?
Tanɛ Kpaya sɛ ɔtɛ bɔ bhɛtɛ mɛ kibui kpã!” Alasɛ Yesu eti tsre yɛ asɛ, “Koeyi ɔbɔ fla, wɔ ɔfufɔɛkpã nɛ anyɛ anɛ mɛ!” Klɛ Yesu ebisi yɛ asɛ, “Kidee gɛ nu wɔ kinyi?” Ebui lɛ nu asɛ, “Mɛ kinyi klɛ nu Ovulo, ” “alasɛ bu kpe.” Klɛ akɔ kɛtɔkpu etsodzini akɔ asɛ, Yesu atɛ kɛka balɛ ebu nɛ ɔkɛlɛ kɛma nɛ mɛ.
Bahɛ kɛhagbla tili zɛɛ ŋa kɛdɔ nɛ betu nɛ shu nɛ ɔkɛlɛ.
Ɛfufɔɛkpã nɛ kɔ kɛtɔkpu Yesu sɛ, “Kɛka lɔ ɔdɔ kpɛ bahɛ nɛ mɛ, kɔ bulɔ kidzo sɛ tɛ butsoku balɛ mɛ.
” Yesu akɔ ɛfufɔɛkpã nɛ dzo klɛ lɛ koeyi da tsoku bahɛ nɛ mɛ, gɛ lɛ koeyi nɛ anyɛ nɛ mɛ.
Bahɛha nɛ ba na ansɛ akpã tabha gɛ la kpanɛ si ada dɔku kɛvɔ nɛ mɛ, klɛ la dɔe ni.
Bagɛ balɛ agbanɔ bahɛha nɛ be si avɛ ɔma nɛ mɛ nɛ ɛbha, ada ɖɔ kɛgɛ vɛa bha nɛ ɔklɛ, klɛ banɔ be si avɛ sɛ tɛ be de di kɛdɔnɔ nɛ gɛ kɛlɛ bɛ lɛ mɛ.
Gɛ banɔ nɛ be ku Yesu ɔbha nɛɛ, ba mɔ anyɛ gɛ yɛa bha ɛfufɔɛkpã ovulo nɛ otsri gɛ ezhidzi ɔkɛlɛ nɛ bawi dzyɔgo mɛ nɛ kibui titi mɛ, kifu ku ba ga mɔ anyɛ nɛ ana.
Bagɛ ba mɔɛ lɛ nɛ aɖɔ kɛgɛ ba ɛfufɔɛkpã anyɛ nɛa bha nɛ etsre banɔ—klɛ ba ɖɔaɖɔ edenɔ bahɛ nɛ tsyɛ shu.
Ɔkɛlɛ banɔ nɛ ba kpa kɛtɔkpuesi kpɛ kɔ Yesu asɛ ashɛ̃ nɛ balɛ kɛma nɛ mɛ.
Gɛ Yesu eetsoku keniabha opupu nɛ mɛ, anyɛ nɛ gɛ ɛfufɔɛkpã nɛ za yɛa bha nɛ tsyɛ asɛ aba tɔnɔ yɛ.
Yesu adɛ kɔ yɛ kidzo, pɔ etsre yɛ asɛ, “Vɛ bupa mɛ tɛ ɔdɔ tsre wɔ beshopo, kana gɛ Apalete nɛ edi wɔ eshutukubui, nɛ kɛdɔnɔ nɛ gɛ abhɛtɛ akɔ wɔ.” So anyɛ nɛ ashɛ̃ avɛ Dekapoli, gɛ enu emagbla lɔfɔ nɛ mɛ, klɛ ada ɖɔ kana gɛ Yesu ayɛkɛ akɔ yɛ.
Klɛ kibui nɛ bhɛtɛ banɔ nɛ petee kibi.
Adzɛnuvɔɛ Tsitsi Nɛ Adzɛ Nyɛnya Teli Gɛ Yesu eze ku opupu nɛ avɛ keni nɛ kapɛ bhla nɛ, banɔ gelee ba za ba kana yɛ atsya nɛ kɛvɔ nu tɔ.
Ɔkɛlɛ anɔgbla teli gɛ eedi oxogokɔ nɛa bha gɛ bee klu asɛ Yairusɛ, nɛ aba ɔkɛlɛ.
Gɛ amɔ Yesu, ezhiadɔ nɛ yɛ otugba klɛ abhɛtɛ tɛbibisi edenɔ yɛ ɔkɔ asɛ, “Mɛeyi adzɛnuvɔɛ bhli nɛ eetsi.
So ɛkɔwɔ kɛtɔkpu, bɔ trɔ ahwɛ nɛ yɛa bha tɛ alɔ tɛ aza nɛ ɛkpã.” So Yesu atɔ nɔ anyɛ nɛ avɛ.
Banɔɛza nɛ zɛ tɔnɔ yɛ, klɛ ba kana yɛ atsya.
Adzɛ teli tsyɛ aza ɔklɛ gɛ dzyosuyiyi bunya za yɛ shu agɔ lɔfɔntabha nyɔɔ.
Atɛ mɔ butɔ nɛ bawani gelee ahwɛmɛ, klɛ yɛ ehoei petee ebeke, tsyɛ buzi ko ekee zi adɛa na akɔ yɛ.
Gɛ enu Yesu kɛdɔ nɛ, yɛ tsyɛ aba klɛ ebeli yɛ kede nɛ kɛma nɛ shu klɛ akpɛ ɔhwɛ ehunɔ Yesu awi dzidze, alasɛ ayɛkɛ aŋa sɛ, “Onu gɛ ihunɔ yɛ awi nɛ ko bunya nɛ ba beke.” Ɔkɛlɛ nɛ ko dzyosuyiyi na dzrɔ klɛ eti nɛ yɛ ishu mɛ asɛ yɛ bunya nɛ beke.
Yesu eti tsiɔ̃ sɛ kemi tieli ke koeyi nɛ yɛ mɛ.
Etsyina klɛ ebisi akana sɛ, “Anee gɛ ehunɔ mɛ awi nɛ?” Yɛ badɔkpasɛ nɛ be bui lɛ bunu etsre yɛ asɛ, “ɔmɔ kana gɛ banɔɛza nɛ ba kana wɔ atsya, flogo pɛ obisi sɛ ‘Anee yɛ ehunɔ mɛ?’ ” Pɔ Yesu aza kɛlɛ kabha apɛɛ anɔ nɛ gɛ ehunɔ yɛ.
Ɔkɛlɛ adzɛ nɛ gɛ enyi kɛdɔnɔ nɛ gɛ ba yɛa bha so nɛɛ, ekoeyi aba klɛ ebe zhiadɔ nɛ yɛ otugba, klɛ eshuku nɛ kifu, klɛ etsre yɛ kɛ gɛ ba nɛ yɛa bha.
Yesu etsre yɛ asɛ, “Adzɛ wɔ tɛyɛyɛkɛŋa nɛ tɛ beke wɔ bunya.
Gavɛ nɛ ishu yuyɔ mɛ tɛ ɔmɔ ɔhwɛ denɔ wɔ butɔ nɛ mɛ.” Kibe lɛlɛ nɛ gɛ Yesu aka za yɛa ɖɔɖuɖɔ nɛa bha nɛɛ, banɔ teli be de Yairusɛ gɛ enu anɔ nɛ gɛ edi oxogokɔvu nɛa bha nɛ bupa mɛ aba.
Klɛ la ba ɖɔ asɛ, “Wɔ eyiadzɛnuvɔ nɛ etsi.” “Kidee butɔ ɔkɔ bɔɔ kpɛ Adɔkasɛ nɛ?” Yesu adɛ yɛkɛ banɔ nɛ kibui so, etsre Yairus asɛ, “Tosi kifu, yɛkɛ ɔŋa ko.” Adɛ kɔ anɔnyanɔ atɔnɔ yɛ ɔyɛkɔ dɛ Petro, Yakobo anɛ yɛadzya Yohanɛsɛ.
Gɛ bede ku agɛ edi oxogokɔvu nɛa bha nɛ bupa nɛ mɛ, Yesu amɔ sɛ bugbudu gbudu anɛ iyuyo anɛ igugu kpɛkpɛ gɛganɛɛ za bupa nɛ mɛ.
Etsoku atɔnɔ balɛ klɛ etsrea lɛ asɛ, “Kɛdee klɛ nu bugbudu gbudu nɛ igugu kpɛkpɛɛ nɛ?
Anuvɔ nɛ edi tsi pɔ adɔ tra.” Pɔ ba mɔɛ yɛ.
Gɛ akɛka balɛ petee ebu beke, agbanɔ anuvɔ nɛ yɛaka, yɛeni anɛ badɔkpasɛ nɛ gɛ baza plɛnɔ yɛ, klɛ betsoku ɔkɛlɛ gɛ anuvɔ nɛ eli.
Yesu anyɛna anuvɔ nɛ ɔhwɛ klɛ etsre yɛ asɛ, “Talita Koum!” (Kɛlɛesi enu asɛ, “Adzɛnuvɔɛ bhli, itsre wɔ sɛ, vu ɔlɔ!” Nɛ Hela bunuhu mɛ).
Ɔkɛlɛ nɛ ko adzɛnuvɔɛ nɛ evu alɔ klɛ aaga kana (agɔ lɔfɔntabha alɛ aza yɛ ahwɛ).
Kibui nɛ kɛ bhɛtɛ balɛ kibi.
Akpɛ ɔshã gɛganɛɛ sɛ batɛ kɔ anɔnyanɔ eti kibuinyɛbui nɛ kɛnɛ nɛ shu, klɛ etsre balɛ asɛ bakɔ yɛ kɛdɔ tili tɛ aŋa.
Atɔnu Eti Ku Awɔ̃ Nɛ Yɛ Kepi Yesu aba shɛ nɛ ɔkɛlɛ avɛ kepi, yɛ badɔkpasɛ nɛ tsyɛ ba za yɛe de.
Gɛ Kimuenewi nɛ kɛ na, Yesu ada kpa kɛdɔ kasɛ nɛ oxogokɔvu nɛ mɛ.
Banɔ gelee gɛ be nu yɛ kɛdɔ, kiyinɔ balɛ.
“Fakɔ anɔa nɛ edenɔ ebuia nɛ gɛ aɖɔ?” “Kide gɛ nu kibui nyinyi nɛ, gɛ ba kɔ yɛa na, gɛ kɔ sɛ abhɛtɛ ebui gɛ eyinɔanɔ tsyɛ!
Ganɛ osiafatɛ nɛ naa?
Ganɛ Maria yɛeyi Yakobo, Yosɛfu, Yuɖas anɛ Simɔnɛ balɛ adzya nɛ naa?
Sɛ yɛadalɛ nɛ balɛ ɔkɛ̃ nɛ bulɔ?” Klɛ banɔ na mɔ obulo nɛ yɛ.
Yesu etsre alɛ asɛ, “Anɔ nɛ gɛ amɔ ebui aɖɔ nɛ yɛshopoa lɛ shi nɛ yɛnahwɛ kepi eti ku awɔ̃.” Adɛ bhɛtɛ ebui yiyinɔanɔ kanyaka nɛ ɔkɛlɛ, ɔyɛkɔdɛ banɔ nyɛnya bhli teli kabha ko atrɔ ahwɛ klɛ ebeke balɛ banya.
Kɛbhɛtɛ yɛ kibi sɛ yɛeletealɛ nɛɛ, tɛyɛyɛkɛŋa ma balɛ mɛ.
Yesu Akpɛ Yɛ Banɔ Lɔfɔntɛabha Nɛ Xwɛ Ɔkɛlɛ Yesu anyɔ akana anɛ yɛ kɛdɔkɛkasɛ denɔ ɛmabhli mɛ ɔvɛnɔ ɛmabhli mɛ.
Gɛ eklu yɛ Banɔkpɛkpɛ nɛ amɛna yɛ ɔbha, akpɛ balɛ asɛsɛ tɛabha tɛabha klɛ akɔa lɛ kabhaŋɛŋa sɛ tɛ ba ŋa ɛfufɔɛkpã nɛa bha.
Yɛ ɛshã ɛlɛ dzi sɛ, “Nɔ tɛ yɛkɔ kɛdɔnyɛdɔ kɔ wɔnɔ kidzo gɛga nɛ ɔyɛkɔdɛ ovusi, nɔ tɛ yɛkɔ kɛŋɛŋa, nɔ tɛ yɛkɔ ɔkpɛtɛ nɛ kɔba nɛ ɔdzadi mɛ.
Nɔ kpɛ ɔtsrɛklɔ pɔ nɔ tɛ yɛkɔ awidzidze bhla.
Bupa nɔɔ nɛ mɛ gɛ nɔɔ dɔ ya, nɔ za bulɛ mɛ ɔdɔ nanɔ kibe lɛ gɛ nɔ bɔ shɛ̃ nɛ ɔmaa lɛ nɛ mɛ.
Ɔkɛlɛ gɛ noo ku pɛ baa dɛ yɛkɛ wɔnɔ, klɛ ba dɛ taa nɔ batɔ, no xule osumududu nɛ wɔnɔ butsrukpɔ nɛ olu tɛ nɔ shɛ̃, tɛ kidzi kibuimɔɖɔ nɛ balɛ shu.” Ba vɛ ada kasɛ kɛdɔ sɛ tɛ banɔ nɛ be tsyina kite mɛ.
Ba kɛka ɛfufɔɛkpã, ba balɛ bubɔ nɛ banɔ nyɛnyɛa bha, klɛ be beke balɛ banya.
Be Bhui Yohanɛsɛ Enikpɛ Nɛ Kɛtɔkpu Ekusi Heroɖesɛ ebe nu kibui, alasɛ le be ti Yesu kinyi nɛ mɔmɔ.
Banɔ teli asɛ, “Yohanɛsɛ Enikpɛ nɛ yɛ aza nyɛmɛ edenɔ bekpu mɛ, klɛ so gɛ ebuiyiyinɔ anɔ kemia nɛ di kaa wa kɛxwɛ nɛ yɛ mɛ ana.” Banɔ teli asɛ, “Eliya.” Klɛ banɔ bhlatɔ tsyɛ asɛ, “Enu atɔnu, anasɛ batɔnu nɛ gɛ ba za klibe nɛ teli.” Pɔ gɛ Heroɖesɛ enu ana nɛɛ, asɛ, “Yohanɛsɛ, agɛ yɛ tɔkpu ibhui ba flanɔ, yɛ aza nyɛmɛ edenɔ bekpu mɛ!” Alasɛ Heroɖesɛ nahwɛ atɛ kɔ ɔshã sɛ bevu Yohanɛsɛ, ba nya yɛ tɛ bakɔ ada kpɛ buvu.
Abhɛtɛ kibui nɛ alasɛ Heroɖias, gɛ enu yadzya Filipo yedzini nɛ gɛ ayɛkɛ agbanɔ nɛ so.
Alasɛ Yohanɛsɛ aganɛ aɖɔ etsre Heroɖesɛ asɛ, “Ɔshã ɔdɛ kɔ kidzo sɛ tɛ ɔyɛkɛ wadzya yedzini.” Kibui lɛlɛ nɛ so Heroɖiasɛ evu Yohanɛsɛ akpɛ ɛyam klɛ atrɔ sɛ ebe yi yɛ.
Pɔ adɛ mɔ kidzo nɛ yɛ shu, alasɛ Heroɖesɛ eesi Yohanɛsɛ kifu, so nɛ akpɛ buka akpɛ yɛ, gɛ enyi yɛ asɛ anɔnɛna klɛ yɛshu bhui.
Onu gɛ Heroɖesɛ enu Yohanɛsɛ ebuiɖuɖɔ nɛ eshuku, tsyɛ apɛ asɛ tɛ ezee nu yɛ ebui.
Gugɔɛ nɛɛ, kibe dzyɔgo ba kɔ yɛ.
Nɛ yɛ kɛmɔwi ŋɛŋa nɛa bha atɔ kɛdɔ, eklu yɛ shu banɔ gbɛgbla, yɛ keyutugbani baka nɛ otugba banɔ nɛ Galelia.
Gɛ Heroɖiasɛ yɛ eyiadzɛ nɛ ebe yu kivu nɛ, yɛ kivuyuyu nɛ ku Heroɖesɛ nɛ yɛ be fu nɛ same.
Ekusi nɛ etsre adzɛnuvɔɛ nɛ asɛ, “Bisi kɛdɔnyɛdɔ gɛ ɔpɛɛ tɛ ɛbhɛtɛ kɔ wɔ.” Klɛ aka atabu atrɔ kɛlɛ kabha sɛ, “Kɛdɔnyɛdɔ gɛ obisi mɛ ko eba kɔ wɔɛ lɛ, ɔkɔ nanɔ mɛ bukusiɔŋakɔ nɛ kapɛ zɛzɛ.” Klɛ adzɛnuvɔɛ nɛ ekoeyi avɛ yɛeni ɔbha klɛ ede bisi yɛ asɛ, “Kidee mɛ ɛba bisi?” Yɛeni nɛ etsre yɛ asɛ, “Yohanɛsɛ Enikpɛ nɛ yɛ tɔkpu.” Adzɛnuvɔɛ nɛ anawɔ̃ avɛ ada tɔnɔ Ekusi Heroɖesɛ nɛ tɛbibisi nɛ asɛ, “Ɛpɛɛ Yohanɛsɛ Enikpɛ nɛ kɛtɔkpu nɛ kɛtɛa bha ɔtsɔtsiɔ̃.” Tɛbibisi nɛ kɛ trɔ Ekusi nɛa bha piim, pɔ atabu, anɛ yɛ befu nɛ so adɛ pɛa sɛ tɛ atɛ yɛkɛ adzɛnuvɔɛ nɛ tɛbibisi.
Kɛlɛ so akpɛ yɛ atɔkpubhui nɛ teli sɛ ada mɛna Yohanɛsɛ kɛtokpu zia.
Anyɛ na vɛ ede bhui Yohanɛsɛ kɛtɔkpu nɛ buvu nɛ mɛ, klɛ ayɛkɔ atrɔ kɛtɛ kabha amɛna.
Ayɛkɔ kɛlɛ akɔ adzɛnuvɔɛ klɛ yɛ tsyɛ ada yɛkɔ akɔ yɛeni.
Gɛ Yohanɛsɛ badɔkpasɛ nɛ nui bui nɛɛ, ba tɔnɔ aba klɛ la ba yɛkɔ yɛ ishuidzya nɛ ede lu odzrem.
Yesu Anyunɔ Banɔ Akpã Teti Banɔkpɛkpɛ nɛ be xogo nɛ Yesu ɔbha klɛ be tsre yɛ ebui nɛ gɛ bada bhɛtɛ nɛ kɛdɔ nɛ gɛ bakasɛ nɛ petee.
Kɛlɛ gɛ banɔ gelee ba vɛ pɛ baa ba balɛ ɔbha nɛ so, ba dɛ mɔ kibe gɛ la ba ŋa kɛdɔ, Yesu etsre balɛ asɛ, “Nɔ tɔnɔ mɛ ɔba wɔnɔnahwɛ tɛ bu vɛ ɔkranakɔ toli tɛ nɔ do muene kɛbɔɛ.” Kɛlɛso, be ku keniabha opupu toli balɛ nahwɛ klɛ ba shɛ avɛ ede ku ɔkranakɔ toli.
Pɔ nɛɛ, banɔ gelee ba mɔ balɛ edzyesi, so bakpanɛ kisi edenɔ ɛma nɛ mɛ petee eputɔ kɔ balɛ ede ku ɔklɛ.
Kibe lɛ nɛ gɛ Yesu ede ku pɛ amɔ banɔɛza nɛ piim, eshutukubui eku yɛ nɛ balɛ, alasɛ baza kɔ yɛ anasɛ ibhoshi gɛ agbɛgbanɔ ama kɔ ɛlɛ.
So etenɔ balɛ kɛdɔ edidedi kasɛ.
Nɛ ɔɖa lɛlɛ nɛ mɛ keli kaa vɛ obelekɔ, so yɛ badɔkpasɛ nɛ be tsuebunɔ yɛ.
Klɛ baa ɖɔ sɛ, “Ɔkɛŋ nɛ onu okpukpukɔ, ” “klɛ keli eti bele.
Shɛnahwɛ banɔ nɛ shu tɛ bamɔ kɛshɛ vɛ ɛma nɛ gɛ kana balɛ nɛ mɛ, tɛ balɛnahwɛ bada mɔ kɛdɔ tili edzi tɛ ba ŋa.” Pɔ ebu kɛlɛ bunu asɛ, “Wɔnɔ nɔ pɛɛ dɔ tili ɔkɔ balɛ tɛ ba ŋa.” Be tsre yɛ asɛ, “Anɔ wele tɛasuɛ kɛbhɛ ko klɛ ba nyunɔ banɔ kplumua!
Kɛ lɛ sɛ tɛ bɔ vɛ da zi kɔba nɛɛ di nyɔɔ kɔ balɛ kɛŋɛŋa dza?” Ebisi balɛ asɛ, “Gbɛgbɛvu ɛgbaa tɛshɛ ɛlɛ lɛ wɔnɔ ahwɛ?” “Nɔ vɛ tɛ no do di.” Gɛ ba vɛ ede di nɛɛ, ba ɖɔa sɛ, “Titi anɛ kenimɛdzya tɛbha.” Klɛ Yesu etsre badɔkpasɛ nɛ asɛ ba kɔ anɔnyanɔ ezhi aza kesi nɛ etsu etsu mɛ nɛ tɛwa wuwɔ nɛa bha.
Klɛ so ba za kesi nɛ kɛfɔɛfɔ etsum anɛ afeti etsu mɛ.
Gɛ ayɛkɔ ɛgbaa titi anɛ kenimɛdzya tɛbha, ebu amɛ akpɛ owũsise, ehu ahwɛ klɛ aya ɛlɛ mɛ.
Klɛ ayɛkɔ kpɛ badɔkpasɛ nɛ ahwɛ sɛ tɛ ba ya kɔ anɔnyanɔ nɛ ɔkɛlɛ.
Kana dzuku ba ya kenimɛdzya tɛbha nɛ akpɛ balɛ mɛ.
Banɔ nɛ petee ba ŋa klɛ be xui, klɛ badɔkpasɛ nɛ be xogo kɛgɛ wɔlɛ li kesukpa klɛ tsyɛ na ashwɛ lɔfɔntabha.
Banɔnyɛ nɛ gɛ ba ŋa kɛdɔ nɛ tɛkɛklamɛ za akpã teti.
Yesu Aga Keniabha Kibe dɛ dze ko Yesu akɔ sɛ yɛ badɔkpasɛ nɛ be de tsoku kenia bha opupu nɛ mɛ eputɔ kɔ yɛ avɛ Betsaiɖa, flogo pɛ akpɛ banɔɛza gugɔɛ nɛ dzo.
Gɛ Yesu ashɛ̃ nɛ balɛ ɔbha, ewu avɛ butu tulia bha kɔ kpayakuklu.
Gɛ owulago nɛ ɔna, opupu nɔ za keni nɛ kishitɛbha, klɛ Yesu terikpo agɔ nɛ ogbigbe nɛa bha.
Yesu evu awɔ̃hũ asɛ badɔkpasɛ nɛ be dzi aza mɔ butɔ nɛ opupu nɛ tigige nɛ keni nɛa bha, alasɛ kɛ lɛɛ nɛ lɔ kititi nɛ tɛvɛvɛ nɛm.
Ansɛ olizatɔ ɛɖa tɛlɛ mɛ ana ekoeyi aaga keni nɛa bha atɔnɔ balɛ aavɛ.
Abhɛtɛ ansɛ aafla balɛ dza, pɔ gɛ ba mɔ yɛ gɛ aaga keni nɛa bha, balɛ kɛtɔkpu nɛ mɛ tsre alɛ asɛ ekpu.
Ba kpɛ ogugu, alasɛ balɛ petee ba mɔ yɛ klɛ besi kifu tsutsɔmɔɔ tsɔmɔ.
Aɖɔ sɛsɛ alɛ zia sɛ, “Nɔ kpɛ kite!
Mɛ nɔɔ mɔ!
Nɔ ti si kifu.” Ɔkɛlɛ ewoku opupu nɛ mɛ atɔnɔ balɛ, ko klɛ kɛlɛɛ nɛ yulɔ fu.
Tɛbhɛbhɛtɛ nɛ kɛ bhɛtɛ balɛ kibi petee, alasɛ gbɛgbɛvu nɛ kibui nɛ tsyɛ beke nu klɛ kesi, balɛ idzyi mɛ agɛganɛ.
Kibe lɛ gɛ ba tsɔkɛ, ba da dzrɔ nɛ Genesarɛt klɛ le dzu opupu nɛ kesi nɛ ɔklɛ.
Kibe lɛ gɛ benye koeyi nɛ opupu nɛ mɛ ko, banɔ nɛ ba kpɛ Yesu kɛxawũ.
Banɔ besi edenɔ kibee lɛlɛ nɛ mɛ petee klɛ ba yɛkɔ balɛ banyɛnya nɛ etuku nɛ iputso abha atɔnɔ Yesu avɛ ɔklɛ gɛ bee nye nu yɛ kɛdɔ sɛ alɛ ko.
Klɛ ɔkɔnyɔkɔ gɛ avɛ ko, ɛma bhlibhli, ɛmagbla, anɛ idubha nɛ petee mɛ, ba yɛkɔ banyɛnya nɛ ebe lu budzi nɛm.
Ba kɔ kɛtɔkpu asɛ, Yesu akɔ balɛ be hunɔ yɛ awi nɛ butɔ tite ko, klɛ bagɛ be hunɔ yɛ nɛ petee balɛ banya nɛ be beke.
Bagɛ Balɛ Ishu Bhui Nɛ Bagɛ Balɛ Ishu Di Bhui Farisianɛ anɛ ɛshãdɔkasɛ teli gɛ be de Yerusalɛm nɛ be xogo nɛ Yesu ɔbha klɛ ba mɔ Yesu badɔkpasɛ teli gɛ be dzi aŋa kɛdɔ nɛ ahwɛ gɛ alɛ ishu “edibhui ” alasɛ bedi plu alɛ.
.
So Farisianɛ anɛ ɛshãdɔkasɛ nɛ be bisi Yesu asɛ, “Kide so pɛɛ wɔ badɔkpasɛ nɛ ba taa bhɛtɛ bakakuku nɛ begu nɛa bha pɛ balɛ baa ŋa kɛdɔ nɛ ahwɛ gɛ alɛ shu edi bhui?” Yesu ebui lɛ nu asɛ, “Yezaya kibui dzyɔ nɛ ebui nɛ gɛ aɖɔ elu nɛ wɔnɔ shu sɛ no nu baa nɔ gɛ nɔtɔɔ ɖɔ kibui kɛwɔ̃hu; ansɛ gɛ ba ŋlɔmɛ elu asɛ: “ ‘Banɔa nɛ baɖɔ mɛ nɛ balɛ inugbu, pɔ balɛ idzyi mɛ aga ɔtɔ nɛ mɛ shu.
Ba kpɛ kɛtɔkpuesi kɔ mɛ kito; balɛ kɛdɔ kɛkasɛ nɛ nu banɔdzyrame eshã gɛ bakpɛ elu.’ Nɔ shɛnahwɛ Kpaya ɛshã nɛ shu olu klɛ nɔ dɔ lɛ banɔdzyrame begu nɛ ede.” Klɛ etsre balɛ asɛ, “Edzo dzyɔgo alɛ wɔnɔ ahwɛ gɛ nɔ ga pɛ nɔɔ yɛkɔ plɛ Kpaya ɛshã nɛ olu kɛwã sɛ tɛ nɔ mɔ wɔnɔ nahwɛ begu nɛ bu gu!
Alasɛ Mose aɖɔ asɛ, ‘Kpɛ kɛtɔkpu kesi kɔ wɔaka anɛ wɔeni,’ klɛ ‘Anɔnyanɔ gɛ aɖɔ kibui akpɛ yɛeni nɛ yɛaka, alasɛ tɛ be yi yɛ.’ Pɔ nɔ sɛ onu gɛ anɔ teli etsre yɛaka ɔdɔgɔsɛ yɛeni asɛ, ‘Tɛpɛplɛnɔ nɔɔ nɛ gɛ aba yɛkɛ denɔ yɛ ɔkɔ nɛ, kinu kɛdɔ gɛ ba yɛkɔ etsye Kpaya,’ klɛ so kɛ tɛa kɔ sɛ anɔ afla bhɛtɛ kɛdɔnyɛdɔ akɔ yɛaka pɛ ɔdɔgɔsɛ yɛeni.
Kɛ kɔ sɛ no xule Kpaya kibui ganɔ wɔnɔ begu nɛ gɛ nɔ nyɛna ovunɔ nɛ mɛ.
Klɛ nɔɔ bhɛtɛ ebui gelee kana.” Yesu eze klu banɔɛza nɛ amɛna yɛ ɔbha klɛ etsre alɛ asɛ, “Nɔ ta mɛ batɔ, anɔnyanɔ, tɛ no nu kibui nɛ kesi.
Kɛdɔnyɛdɔ gɛ kɛ lɛ ɔtɔ pɛ kɛ tsoku anɔ ishu mɛ nɛ kɛtɛ ‘tutru’ anɔ.
Pɔ, kɛ gɛ koeyi nɛ anɔ mɛ kɛ lɛ ‘tutru’ anɔ.” Anɔ nɛ gɛ batɔ alɛ yɛ tɛ enu.
Kibe lɛ gɛ ashɛ̃ alɔ banɔɛza nɛ beke pɛ ede tsoku bupa nɛ mɛ, yɛ badɔkpasɛ nɛ be bisi yɛ ebui edenɔ kɛkpalɛ nɛ shu.
Ebisi asɛ, “Klɛ so wɔnɔ atɔkpu nɛ egble tsi kana lo?” “So nɔ tɔɔ mɔ sɛ kɛdɔnyɛdɔ gɛ kitsoku anɔ mɛ denɔ ɔtɔ nɛɛ kɛtɛ tutru anɔ?
Alasɛ kɛ tɛɛ tsoku yɛ idzyi nɛ mɛ, eya nɛ mɛ lɛɛ vɛ, flogo pɛ kɛ ba tɛ koeyi nɛ yɛ ishu mɛ.” (Nɛ kibui lɛ nɛ tɛ ɖuɖɔ mɛ nɛ, Yesu atrɔ ahwɛ kɛlɛa bha sɛ kɛdɔŋɛŋa kanyaka di ko kɛlɛ shu bhui.)
Avɛ klɛa bha sɛ: “Kɛdɔ nɔɔ nɛ gɛ koeyi nɛ anɔ mɛ, klɛ tutru anɔ.’ Alasɛ denɔ anɔdzyrame idzyi mɛ, klɛ kɛtɔkpum kpã kii de, anyɛ anɛ adzɛ tɛzɛzam kpã, buzi, anɔyiyi, aglɔbui, kɛdɔgbla pɛpɛ kɔshu, ɔhayɛ shu zizi, anɔ wɛwɛɛ, bu mabhui mabhui, kawɔ̃kpɛ, anɔshu zizi, buwɔ̃dzu anɛ buzizi.
Ebui zizi anɛ petee le de koeyi nɛ anɔ mɛ, klɛ ala bhɛtɛ anɔ pɛ yɛ ishu ‘iti bhui.’ ” Sirofoenisian Dzi Teli Nɛ Yɛ Tɛyɛyɛkɛŋa Yesu ashɛ̃ nɛ ɔkɛlɛ klɛ avɛ Tire kibee.
Ede tsoku bupa tuli mɛ gɛ adɛ pɛ sɛ anɔnyanɔ eti, pɔ adɛ na yɛ ɔkɛlɛ tɛzɛza nɛ bu kpu.
Nɛ kɛgbɛagba mɛ, adzɛ teli gɛ ɛfufɔɛkpã tsri yɛ eyia bha, gɛ enye nu yɛ kɛdɔ ko klɛ ebe zhiadɔ nɛ yɛ etem.
Adzɛ nɛ enu Griki dzi, gɛ ba mɔ nɛ Sirianɛ Fonesia.
Edzu kɛtɔkpu kesi akɔ Yesu sɛ akɛka ɔfufɔɛkpã nɛ ebu nɛ yɛeyi adzɛ nɛ mɛ akɔ yɛ.
Etsre adzɛ nɛ asɛ, “Putɔnɔ nɛɛ kɔ beyi nɛ aŋa kɛdɔ nɔɔ gɛ ba pɛɛ nɛ petee, ” “alasɛ kɛdɛ kɔ kidzo sɛ tɛ ba yɛkɔ banuvɔ nɛ ŋɛŋa nɛ atɛɛ elu akɔ balɛ bukudzɔgɛ.” Adzɛ nɛ ebu kɛlɛ nu asɛ, “Yoo, Apalete, ” “pɔ bukudzɔgɛ nɛ gɛɛ za kɛdɔŋa ɔkplɔ̃ nɛ kesi nɛ, butɔkɛ kiwili wili nɛ gɛ kɛ wɔlɛ nɛ xũ nɛ aŋa.” Klɛ etsre adzɛ nɛ asɛ, “Nɛ wɔ kibu nɛ gɛ obu kibui nɛ bunu so nɛ, gavɛ faã, ɔfufɔɛkpã nɛ oti koeyi nɛ wɔ eyiadzɛ nɛ mɛ.” Gɛ adzɛ nɛ ashɛ̃ avɛ ede ku bupa nɛ mɛ nɛ amɔ yɛ eyiadzɛ nɛ gɛ eli kesi nɛ oputsoa bha, klɛ ɔfufɔɛkpã nɛ okoeyi ɔshɛ.
Batɔpu Anɛ Omumu Toli Banya Tibibeke Klɛ Yesu ashɛ̃ nɛ Tire kibee klɛ ada ga Sidɔn, ede zhi atɔnɔ Galelia Aƒu klɛ ede tsoku Dekapoli.
Ɔkɛlɛ banɔ teli ba gbanɔ anɔ teli gɛ etee nu klɛ kaɖɔ ɖuɖɔ tsyɛ ka gɛganɛ akɔ yɛ, klɛ la ba kpɛ kɛtɔkpu kesi akɔ Yesu asɛ atrɔ ahwɛ nɛ anɔ nɛa bha tɛ yɛ bunya nɛ bu beke.
Gɛ ebu anyɛnya nɛ eyinɔ kide nɛ banɔ nɛ kishi beke nɛ, Yesu ayɛkɔ yɛ ahwɛ nɛ akpɛ anyɛ nɛ batɔ mɛ.
Klɛ ebu bututu klɛ ayɛkɔ ala anyɛ nɛ kɛnɛkɛ.
Ebu amɛ akpɛ owũsise klɛ afɔɛ vuu, klɛ aɖɔ etsre anyɛ nɛ asɛ, “Efata!” (klɛ kesi asɛ “Danɛ!”).
Nɛ ɔklɛ nɛ, anyɛ nɛ batɔ nɛ adanɛ, yɛ kɛnɛkɛ nɛ mɛ kibule, klɛ akpa kaɖɔ ɖɔ wee.
Yesu akpɛ ɔshã akɔ balɛ asɛ ba tɛ da ɖɔ etsre anɔnyanɔ.
Pɔ kɛkpɛ nɛ gɛ akpɛ ɔshã nɛ, kana ke baa ɖɔ kaɖɔ nɛ kibui nɛ shu.
Kɛ bhɛtɛ banɔ nɛ kibi.
Klɛ baa ɖɔ asɛ, “Abhɛtɛ kɛdɔnyɛdɔ klɛ kɛ na.” “Akɔa sɛ bagɛ betee nu tsyɛ be nu, bagɛ ba taa ɖɔ kaɖɔ na ɖɔ kaɖɔ.”
Yesu Anyunɔ Banɔ Akpã Talɛ Nɛ ewi alɛlɛ nɛ mɛ banɔɛzagbla bhlatɔ zɛ ba xogo.
Gɛ kɛdɔnyɛdɔ kɛdɛ za balɛ ahwɛ gɛ ba baŋa, Yesu eklu yɛ badɔkpasɛ nɛ ebunɔ ishu klɛ asɛ, “Eshutukubui ekum nɛ banɔa nɛ, ewi tata naa gɛ la ba lɛ mɛ ɔbha gɛ kɛdɔnyɛdɔ ma balɛ ahwɛ gɛ la ba ŋa.
Onu gɛ ɛsɛ ba shɛ vɛ bapam nɛ bubhɛ, bee ti tsi abhɛbhɛ nɛ kidzo nɛ mɛ, alasɛ beteli idekɔ nɛ dze.” Yɛ Badɔkpasɛ nɛ be bui lɛ bunu asɛ, “Klɛ nɛ okpukpu kɔɔ nɛ, fakɔ anɔ ebe denɔ kɛŋɛŋa kɔ banɔ kplumua?” Yesu ebisi asɛ “gbɛgbɛvu egbaa tɛshɛ gɛ lɛ wɔnɔ ahwɛ?” Be bui lɛ nu sɛ, “Tigene.” Etsre banɔɛza nɛ asɛ ba za kesi nɛ kesukpa.
Gɛ ayɛkɔ egbaa tigene nɛ ehu ahwɛ, klɛ aya ɛlɛ mɛ, klɛ ayɛkɔ ɛlɛ akpɛ yɛ badɔkpasɛ nɛ ahwɛ sɛ ba ma kɔ banɔ, klɛ balɛ tsyɛ ba bhɛtɛ ansɛ gɛ aɖɔ.
Kenimɛdzya bhli tili tsyɛ za balɛ ahwɛ, ehu ahwɛ nɛ alɛ tsyɛ kɛtɔkpu klɛ etsre badɔkpasɛ nɛ asɛ ba ma lɛ.
Banɔ na tã klɛ be xui.
Kɛlɛ de badɔkpasɛ na tɔkɛ kiwiliwili nɛ gɛ gɔ nɛ ashwɛ tegene.
Banyɛ ansɛ akpã talɛ balɛ aza ɔkɛlɛ.
Klɛ gɛ akpɛ banɔ nɛ kidzo beke, ede woku keniabha opupu nɛ mɛ nɛ yɛ badɔkpasɛ klɛ ba shɛ avɛ Dalmanuta kibee.
Farisianɛ na ba klɛ ba kpa ebui bisi Yesu.
Tɛ ba yɛkɔ efeke yɛ edi nɔ, be bisi yɛ asɛ abhɛtɛ kɛdɔmumɔ tili gɛ kide owũsise.
Afɔɛ vuu klɛa sɛ, “Kide so pɛ ɔtsɔ̃ nɛ mɛ banɔ nee bisi ebui gɛ eyiyinɔ anɔ sɛ tɛ ba mɔ?
Itsre nɔ kɛgba sɛ, ba tɛ ba kasɛ kɛdɔmumɔ kanyaka nɛ kɛlɛ shu.” Klɛ ashɛ̃ lɔ balɛ, ede tsoku keniabha opupu nɛ mɛ klɛ atsɔkɛ avɛ ogbigbe bhla nɛa bha.
Farisianɛ Anɛ Heroɖesɛ Bunɛyekedɔ Badɔkpasɛ nɛ ba dzɛkɛ ba dɛ yɛkɔ kɛŋɛŋa kanyaka, ɔyɛkɔ dɛ gbɛgbɛvu ɔgbaa torikpo gɛ lɔ za balɛ ahwɛ nɛ opupu nɛ mɛ.
Yesu etsre alɛ asɛ, “Nɔ dii mɔ.” “No vu awɔ̃hũ nɛ Farisianɛ anɛ Heroɖesɛ bunɛyekedɔ.” Ba nyɛna kibui nɛ edi nɛ aglɔ mɛ klɛ ba ɖɔ asɛ, “Alasɛ gɛ gbɛgbɛvu kanyaka kɛma blɔ ahwɛ nɛ so.” Gɛ enu balɛ ebui nyɛnyɛnadi nɛ, Yesu ebisi alɛ asɛ, “Kidee so pɛ gbɛgbɛvu nɛ gɛ ma wɔnɔ ahwɛ nɛ kibui no dzi ɔɖɔ?
So ɔbɔ nanɔ ɔtsɔ̃ nɛ, nɔ kɔ mɔ, pɛ kibuiesi no bo nu dza?
Wɔnɔ idzyi nɛ mɛ aza gɛganɛ atrɔ?
Anhũ alɛ wɔnɔ ahwɛ flogo pɛ nɔ tɔɔ mɔ, klɛ batɔ alɛ wɔnɔ ahwɛ, pɛ nɔ sɛ no too nu dza?
Klɛ nɔ tɔɔ baka?
Gɛ ɛya gbɛgbɛvu ɛgba titi nɛ ɛkɔ banɔ akpã teti, be wiliwili nɛ ashwɛ tashɛ̃ nɔ tɔkɛ?” Be bu klɛ nu asɛ, “Kɛfɔntabha.” “Klɛ gɛ ɛyɛ ɛgbaa tigene nɛ ɛkɔ banɔ akpã talɛ̃, bewiliwili ashwɛ tashɛ̃ nɔ tɔkɛ?” Be bu klɛ nu asɛ, “Tegene.” Etsre balɛ asɛ, “So nɛ ɔtsiɔ̃ nɛɛ nɔ kɔ nu klɛesi dza?” Anhũpuelete Teli Anhũdɛdanɛ Nɛ Besaɛda Ba ebe ku Besaɛda, klɛ banɔ teli agbanɔ anyɛ awɔ̃hũ pupu elete teli amɛna klɛ ba kpɛ kɛtɔkpu kesi akɔ Yesu asɛ tɛ ehunɔ yɛ.
Anyɛna awɔ̃hũ pupu elete nɛ ɔhwɛ klɛ agbanɔ yɛ ebu avɛ nɔ ɔmabhli nɛe de.
Kibe lɛ nɛ gɛ ebu bututu na kpɛ anyɛ na awɔ̃hũ nɛ mɛ, pɛ atrɔ ahwɛ nɛ yɛa bha nɛ, Yesu ebisi yɛ asɛ, “Ɔmɔ kɛdɔ tili dza?” Edi kabha klɛ asɛ, “Ɛmɔ banɔ; baa wɛ̃ anasɛ isi gɛ lɛ gaa fla.” Yesu aza trɔ ahwɛ nɛ anyɛ nɛ awɔ̃hũ nɛa bha.
Ko klɛ yɛ awɔ̃hũ nɛ adanɛ, yɛ tɛmumɔ nɛ tsodzi ba kɔ yɛ, klɛ amɔ kɛdɔnyɛdɔ wee.
Yesu asɛ gavɛ bupa mɛ, klɛ etsre yɛ asɛ, “Tɔɔ vɛ Besaɛda.” Petro Adanɛ Kristo Shu Yesu anɛ yɛ badɔkpasɛ nɛ ba shɛ avɛ ɛmabhli nɛ gɛ kana Sizeria Filipi nɛ mɛ.
Gɛ baa vɛ nɛ kidzo nɛ mɛ, Yesu ebisi alɛ asɛ, “Anee banɔ baa ɖɔ sɛ inu?” Be bu klɛ nu asɛ, “Banɔ teli asɛ Yohanɛsɛ Enikpɛ; be teli asɛ, Eliya; klɛ babhlatɔ teli tsyɛ asɛ, batɔnu nɛ ɔmɛayɛ teli.” Ebisi asɛ, “Pɔ wɔnɔ xũ xɔ̃?” “Anee wɔnɔ ɔsɛ inu?” Petro ebui lɛ nu asɛ, “Wo nu Kristo.” Yesu akpɛ balɛ ɔshã sɛ, batɛ ɖɔ yɛ shuibui etsre anɔnyanɔ.
Yesu Aɖɔ Yɛ Titsitsi Nɛ Shuibui Elu Ɔkɛlɛ akpa kɛdɔ kasɛ balɛ asɛ, Anɔdzyrame yɛ Eyi alasɛ tɛ atɔ nɛ ebui gelee mɛ klɛ beshishe na tɛ ba yɛkɛ yɛ, kpayaɔzakɔanɔ anɛ ɛshãdɔkasɛ, klɛ kɛba za sɛ tɛ be yi yɛ klɛ nɛ ewi tataede ebe tsodzi alɔ.
Aɖɔ kaɖɔ adanɛ kibuinyɛbui mɛ, klɛ Petro agbanɔ yɛ eyinɔ kide klɛ ada ka yɛ amɛ.
Pɔ gɛ Yesu etsyina edi yɛ badɔkpasɛ nɛ, aka Petro amɛ asɛ, “Tsu ɔvɛ nɛ mɛ ɔbha, Satana!” “Kpaya ebui nɛ ama wɔnɔ kɛtɔkpu mɛ, banɔdzyrame ayɛ nɛ ala lɛ wɔnɔ mɛ.” Ɔkɛlɛ eklu banɔɛza anɛ badɔkpasɛ nɛ amɛna yɛ ɔbha klɛ asɛ, “Onu anɔ teli asɛ mɛ kede yɛ aba za nɛ, klɛ ashɛ̃nahwɛ yɛ ishu nɛ shu, tɛ yɛnahwɛ ayɛkɔ yɛ butsiosi tɛ aza mɛ kede.
Alasɛ anɔnyanɔ gɛ aba pɛ sɛ tɛ ebu yɛ ɛkpã nɛ, aba lɛla ɛlɛ, pɔ anɔ nɛ gɛ aba lɛla yɛ ɛkpã nɛ akpɛ mɛ anɛ kibuidzyɔgo nɛ so ebe bui lɛ.
Kɛdɔ dzyɔgo ɖue anɔ aba mɔ sɛ tɛ kanɔ nɛ petee kedzi yɛa yɛ tɛ ada lɛla yɛ kɛtɔwi?
Klɛ kidee anɔ aba naa yɛkɔ atsrakɛ yɛ kɛtɔwi nɛ nɔ?
Onu gɛ mɛ anɛ kibui nɛ ba ku anɔ teli kɛwɛ̃, nɛ aglɔbui anɛ buzizi kanɔa nɛ mɛ, klɛ anɔɔ nɛ tsyɛ ebe ku Anɔdzyrame yɛ Eyi nɛ kɛwɛ̃ onu gɛ ebe ku nɛ yɛ Aka nɛ kabhakpɛkpɛ mɛ ɔplɛnɔ kpayaxwɛdɛ nɛ gɛ balɛ shu bhui.”
Klɛ etsre balɛ asɛ, “Itsre nɔ sɛ kɛgba lɛ nu sɛ, banɔ teli gɛ beli kititi nɛ ɔkɛ̃ nɛ batɛ ba mɔ butsi flogo pɛ Kpaya Bukusiɔzakɔ nɛ ɔbɔ ba nɛ kemi.” Ishu Tsɛtsrakɛ Nɛ ewi tehloe de, Yesu agbanɔ Petro, Yakobo anɛ Yohanɛsɛ aplɛnɔ ishu klɛ ba vɛ butu ɖɛɖama tulia bha, gɛ anɔnyanɔ ama ɔkɛlɛ.
Ɔkɛlɛ yɛ tɛzɛza mɛ tsyina nɛ balɛ amɛ.
Yɛ bawi nɛ gɛ akpɛ nɛ petee baa tã frɛɖɛɛ ɖɛ ɔyɛkɔ dɛ kɛdɔ fufu kanyakaɛ di nɛ kanɔa nɛ mɛ, gɛ anɔnyanɔ atɛba na kɛlɛ bu plu pɛ kɛba fuli dɛ kana.
Klɛ ba mɔ Eliya anɛ Mose gɛ be dzi aɖɔ kaɖɔ nɛ Yesu.
Petro etsre Yesu asɛ, “Adɔkasɛ, kɛpɛ sɛ bu ba ɔkɛ̃.
Kɔ lɔ dzu bugba tɔta nɛ ɔkɛ̃, wɔayɛ tierikpo, Mose yɛayɛ tierikpo, anɛ Eliya yɛayɛ tierikpo.” (Edi ti kibui nɔɔ nɛ gɛ aba ɖɔ, kifu kua lɛ tsutsɔmɔ tsɔmɔ.)
Klɛ ɔmunɔ toli ɔbɔ dɔ kana balɛ, klɛ ogugu toli oyi denɔ ɔmunɔ nɛ mɛ sɛ, “Mɛ Eyi naa, gɛ ɛdɛmɛ yɛ kibui.
Nɔ ta yɛ batɔ!” Ɔtsɔlɛ gɛ be lu awɔ̃ edi balɛ ɔbha nɛ, ba daa mɔ anɔnyanɔ ɔyɛkɔ dɛ Yesu nɛ ɔkɛlɛ.
Gɛ be zhi butu nɛ pɛ baa ba, Yesu akpɛ balɛ ɔshã sɛ be ti tsre anɔnyanɔ kɛdɔnɔ gɛ ba da mɔ nɛ ɔkɛlɛ, ɔdɔ nanɔ kibelɛ gɛ Anɔdzyrame yɛ Eyi nɛ aba nyɛmɛ edenɔ bekpu mɛ.
Be kpu kibui nɛ balɛ kpɛkpa nɛ kishi, klɛ be bisi nɛ aglɔm asɛ kide “tɛlulɔ denɔ bekpu mɛ nu.” Klɛ bee bisi Yesu asɛ, “Kidee so pɛ bagɛ baa kasɛ ɛshã na sɛ kɛ lɛ sɛ tɛ Eliya eputɔ aba?” Yesu asɛ, “Tɛ bu ka nɛ klɛa bha nɛ, kɛ lɛ sɛ tɛ Eliya aba eputɔnɔ, kɔ kɛdɔnyɛdɔ tɛŋuŋuse.
Klɛ kidee so pɛ ba za ŋlɔmɛ elu asɛ Anɔdzyrame yɛ Eyi nɛ alasɛ tɛ aba tɔ gelee tsyɛ tɛ batɛ yɛkɛ yɛ?
Pɔ itsre nɔ, Eliya atɛ ba, klɛ ba bhɛtɛ kɛdɔnyɛdɔ gɛ ba pɛɛ nɛ yɛ, anasɛ gɛ ba ŋlɔmɛ elu nɛ yɛ shu.” Ɔfufɔɛkpã Tɛkɛkɛkabu Nɛ Anyɛnuvɔɛ Teli Mɛ Gɛ le be ku badɔkpasɛ gugɔɛ nɛ ɔbha, ba mɔ banɔɛza gɛ kana lɛ, klɛ ɛshãdɔkasɛ nɛ be dzi awlãkɛ ebui nɛ balɛ.
Gɛ banɔ petee amɔ Yesu ko same ekua lɛ klɛ be si ada sɛnɛ yɛ.
Yesu ebisi badɔkpasɛ nɛ asɛ, “Kidee shu nɔ wlãnkɛ kibui nɛ balɛ?” Anyɛ teli nɛ banɔɛza nɛ mɛ na ɖɔ asɛ, “Adɔkasɛ, ɛmɛna wɔ mɛ eyianyɛ gɛ ɛfufɔɛkpã kɔ sɛ eku omumu.
Onu gɛ lɔɔ dɔ yɛa bha nɛ loo bu yɛ obho.
Yɛ onugbu nɛ mɛ ɔtsa kɛfɔ, atã ele klɛ yaa nunɔ.
Ibisi wɔ badɔkpasɛ nɛ sɛ ba kɛka kana mɛ ɔfufɔɛ nɛ ebu nɛ yɛ mɛ pɔ ba dɛ na.” Yesu ebui lɛ nu asɛ, “O ɔtsɔ̃ nɛ banɔ nɛ gɛ tɛyɛyɛkɛŋa ma balɛ mɛ,” “ɔdɔ na nɛ kibe ɖueɖu mɛ ɛba za wɔnɔ bha?
Klɛɛ za mɛ ba za wɔnɔ ɔbha da tɔnɔ?
Gbanɔ anyɛnuvɔɛ nɛ ɔmɛna mɛ.” So, ba gbanɛ yɛ amɛna.
Gɛ ɔfufɔɛ nɔ mɔ Yesu ko, lɔ kpɛ anuvɔ nɛ bunuvɔnya mɛ.
Klɛ awɔlɛ adɔ kesukpa klɛ eglebe atsya, nɛ kɛfɔ denɔ yɛ onugbu nɛ mɛ.
Yesu ebisi eyi nɛ yaka nɛ asɛ, “Kibe ɖueɖuibe ke anuvɔ nɛ abhɛtɛ kana?” Eyiaka nɛ aɖɔ asɛ, “Denɔ kɛnuvɔbe mɛ ke.” “Bunya nɛɛ ganɛ yɛ bu tii kpɛ kifu anɛ buni mɛ sɛ tɛ bu yi yɛ.
Pɔ onu gɛ ɔbɔ na kɛdɔ tili ɔbhɛtɛ, klɛ tɛ odi bulɔ eshutukubui tɛ ɔplɛnɔ bulɔ.” Yesu asɛ, “ ‘Ɔsɛ onu gɛ ɛba na dza?’ Kibui nyɛbui lɛ bɔbɔɛbɔɛ kɔ anɔ nɛ gɛ ayɛkɛ aŋa.” Ko klɛ Aka nɛ akpɛ ogugu asɛ “Ɛyɛkɛ ɛŋa, plɛnɔ mɛ tɛ ɛŋa mɛ kabha mayɛkɛ mayɛkɛŋa nɛa bha!” Gɛ Yesu amɔ banɔɛza nɛ gɛ ba yalɛ aba sɛ tɛ le be di kɛdɔnɔ nɛ gɛ kɛlɛ vɛ kabha nɛ, alɛɛ nɛ ɔfufɔɛkpã nɛa bha.
“Wɔ batɔpu anɛ omumu ɔfufɔɛ,” “Ɛkpɛ ɔshã kɔ wɔ, fla okoeyi nɛ anuvɔ nɛ mɛ, tɔɔ ba obo tsoku yɛ mɛ kiwinyɛwi.” Ɔfufɔɛ nɛ ɔxlɔ̃, klɛ lɔ hwa nɛ yɛ gɛganɛɛ, klɛ lɔ fla okoeyi.
Anuvɔ nɛ awɛ̃ nɛ banɔ nɛ amɛ ansɛ anɔ tsitsi.
So banɔ gelee aɖɔ sɛ, “Etsi.” Pɔ Yesu anyɛna anuvɔ nɛ ɔhwɛ klɛ efeke yɛ edzu yɛ ɛtsrɛa bha, klɛ alɔ kititi.
Klɛɛ de mɛ gɛ Yesu etsoku buvu nɛ mɛ, yɛ badɔkpasɛ nɛ be bisi yɛ nɛ tɛkpukpu mɛ asɛ, “Kidee so pɛ bulɔ bu dɛ na ɔfufɔɛ nɛ bu kɛka bu?” Yesu asɛ, “Ɔnɛ nɛ kidi nɛ ganɔ Kpaya kuklu anɛ onugbu nyɛnya mɛ ko lo bo koeyi.” Ba shɛ nɛ ɔkɛlɛ ada ga Galelia.
Yesu adɛ ka pɛɛ sɛ anɔnyanɔ eti ɔkɛlɛ gɛ ba lɛ, alasɛ aakasɛ yɛ badɔkpasɛ nɛ kɛdɔ.
Etsre balɛ asɛ, “Ba baa ba ga Anɔdzyrame yɛ Eyi nɛ kesi ayɛkɔ akpɛ banɔ ahwɛ.
Ba ebe yi yɛ, klɛ nɛ ewi tata kede nɛ ebe tsodzi alɔ.” Pɔ be di nu kibui nɔ nɛ gɛ aɖɔ nɛ kesi, klɛ kifu kua lɛ sɛ tɛ be bisi klɛ kesi enu.
Anee Yɛ Enu Agbɛgbla Dɛ Ba ebe ku Kapenaum.
Gɛ beli bupa nɛ mɛ, Yesu ebisi balɛ asɛ, “kibui ɖue nɔ wlãnkɛ nɛ kidzo nɛ mɛ?” Pɔ badɔ sɛɛ̃ alasɛ baa wlãnkɛ anɔ nɛ gɛ ebe dzi agbɛgbla nɛ adɛ.
Gɛ aza kesi beke nɛ, Yesu eklu yɛ banɔ lɔfɔntɛabha klɛ aɖɔ asɛ, “Onu gɛ anɔ teli aaba pɛ asɛ tɛ edzi atutɔpu, klɛ ebe dzi agɔgɔɛ anɛ axwɛdɛ kɔ balɛ petee.” Agbanɔ anuvɔ bhli teli amɛna klɛ akɔ yɛ alɔ kititi nɛ balɛ kishi.
Gɛ agbanɔ yɛ akpɛ ete mɛ beke nɛ, klɛ etsre alɛ sɛ, “Aanɔ nɛ gɛ ayɛkɛ banuvɔ bhlia nɛ ɔmɛayɛ teli nɛ mɛ kinyi mɛ, mɛ ayɛkɛ, klɛ anɔɔ nɛ gɛ ayɛkɛ mɛ nɛ ganɛ mɛ ayɛkɛ, agɛ akpɛ mɛ nɛ ayɛkɛ.” Aanɔ Nɛ Gɛ Aadɛ Lɔ Kititi Nɛ Bulɔ Shu Alɛ Kɔ Bulɔ Yohanɛsɛ aɖɔ asɛ, “Adɔkasɛ,” “Bu mɔ anyɛ teli gɛ akɛka ɛfufɔɛkpã nɛ wɔ kinyi mɛ klɛ bu tsre yɛ sɛ ataa bhɛtɛ, alasɛ edi nu blɔmɛayɛ teli.” Yesu asɛ, “Nɔ tɛ dzu ahwɛ nɛ yɛa bha.” “Anɔnyanɔ ama gɛ abhɛtɛ kibui yiyinɔ anɔ nɛ mɛ kinyi mɛ, pɛ ebe tsyina aɖɔ kibui kpã nɛ mɛ shu, alasɛ aanɔ nɛ gɛ aadɛ lɔ kititi nɛ bulɔ shu nɛ enu bulɔa yɛ.
Itsre nɔ kibuigba sɛ, anɔnyanɔ gɛ akɔ nɔ buniatse nɛ mɛ kinyi mɛ sɛ no nu Kristo ayɛ so, yɛ ahwɛhuhu nɛ atɛba lɛla.
Tɛtitikpɛ Kibuikpã Bhɛbhɛtɛ Mɛ “Klɛ so aanɔ nɛ gɛ aba kɔ sɛ banuvɔ bhli anɛ teli gɛ ayɛkɛ mɛ kabha aŋa nɛ awɔlɛ ku buzizi mɛ, onugɛ ba yɛkɔ buhɔgbla anya plɛnɔ yɛ oli pɛ ba yɛkɔ wɔ ada tɛɛ akpɛ aƒu mɛ tsyɛ, aba pɛ akɔ yɛ adɛ.
Onu gɛ wɔ ɔhwɛ toli ɔkɔ sɛ oku buzizi mɛ, bhui ɔlɛ ɔtɛɛ̃.
Abɔ kɔ wɔ sɛ tɛ ɔhwɛ torikpo ɔza wɔ ahwɛ nɛ ɛkpã mɛ, ɔyɛkɔ dɛ sɛ tɛ ɔyɛkɔ ɛhwɛ tɛbha ɔvɛnɔ butsutsɔmɔ mɛ, nɛ ɔklɛ gɛ kifu tii ni.” [Nɛ ɔklɛ gɛ asɔ̃ eti be tsi edi, klɛ kifu nɛ tsyɛ tɛ ba ni di.]
Onu gɛ wɔ ɔtsrɛ toli ɔɔkɔ sɛ oku buzizi mɛ, bhui ɔlɛ ɔtɛ̃ɛ.
Kɛ ba pɛ sɛ tɛ otsoku ɛkpã mɛ nɛ ɔtsrɛ torikpo, ɔyɛkɔ dɛ sɛ tɛ ɔza ɛtsrɛtɛbha kabha tɛ ba yɛkɔ wɔ ada tɛɛ̃ akpɛ butsutsɔmɔ mɛ.
[Nɛ ɔkɛlɛ gɛ asɔ̃ eti be tsi edi, klɛ kifu tsyɛ tɛ ba ni di.]
Klɛ onu gɛ wɔ kɛwɔ̃hũ tili kɔ sɛ ɔbhɛtɛ kibuikpã, kpa kɛlɛ obu.
Kɛpɛ kɔ wɔ sɛ tɛ otsoku Kpaya bukusi ɔŋakɔ nɛ kɛwɔ̃hũ tirikpo ɔyɛkɔ dɛ sɛ tɛ awɔ̃hũ tabha aza wɔ ahwɛ tɛ ba yɛkɔ wɔ ada tɛɛ̃ akpɛ kifu gɛ tɛ ba ni di mɛ.
ɔklɛ gɛ “ ‘balɛ asɔ̃ nɛ etee tsi, klɛ kifu tsyɛ tii ni.’ Baa yɛkɔ kifu eplu anɔnyanɔ shu klɛ la ba yɛkɔ bumɔɛ akpɛ anɔnyanɔ sɛ tɛ eti zi.
“Bumɔɛ nɛ kɛdɔ dzyɔgo bu nu, pɔ onu gɛ bu lɛla bulɛ ɔdzyɛ, klɛ ɔzɔ bɔ kɔ sɛ ɔdzyɛ ɔza lɛ?
Nɔ kɔ bumɔɛ za nɔ mɛ, tɛ nɔ za ishu yuyɔ mɛ nɛ wɔnɔ hayɛalɛ.”
Anyɛ Anɛ Adzyɛ Aglɔ Shu Shɛshɛ̃nahwɛ Yesu ashɛ̃ nɛ ɔklɛ aba fla vɛ Yuɖua kɛdɔ nɛ mɛ, klɛ ada tsɔkɛ Yɔɖan keni.
Kana ke banɔɛza nɛ zɛ ba yɛ ɔbha, klɛ anasɛ gɛ aabhɛtɛ, akasɛ balɛ kɛdɔ.
Farisianɛ teli be feke yɛ edi klɛ be bisi yɛa sɛ, “Kɛ lɛ ɔshã mɛ sɛ tɛ anyɛ ashɛ̃nahwɛ yɛedzini shu dza?” Ebisi balɛ asɛ, “Ɔshã ɖueɖu Mose akpɛ kɔ nɔ?” Ba ɖɔ asɛ, “Mose akɔ kidzo sɛ anyɛ aŋlɔmɛ adzɛ shu shɛshɛ̃nahwɛ keplukpa tɛ ayɛkɔ akpɛ yɛ dzo nɔ.” Yesu ebui lɛ nu asɛ, “Alasɛ wɔnɔ idzyi nɛ mɛ agɛganɛ so pɛ Mose akpɛ ɔshã nɛ akɔ wɔnɔ,” “Pɔ denɔ kanɔ nɛ kesi kpɛkpɛ mɛ, Kpaya ‘abhɛtɛ alɛ anyɛ anɛ adzɛ.’ Nɛ kɛlɛ shu so, anyɛ aba shɛ alɔ yɛaka anɛ yɛeni avɛ ada bhɛtɛ terikpo nɛ yɛedzini, klɛ baa tɛa bha nɛ bebe dzi ishuidzya tirikpo.
Kɛlɛ so be deke nu banɔ tɛa bha, pɔ be dzi anɔ terikpoo.
Kana mɛ so, kɛdɔnɔ nɛ gɛ Kpaya atsa abhɛtɛ tirikpo, kɔ anɔnyanɔ eti bule kɛlɛ.” Gɛ be ke li bupa nɛ mɛ nɛɛ, Badɔkpasɛ nɛ be ze bisi Yesu ebui denɔ kibui nɛ shu.
Ebu lɛ nu asɛ, “Anyɛnyanyɛ gɛ ashɛ̃nahwɛ yedzini shu pɛ aza da gbanɔ adzɛ bhlatɔ nɛɛ, abhɛtɛ aglɔbui avɛnɔ adzɛ nɛ ɔkɔ.
Klɛ onu gɛ adzɛ tsyɛ ashnahwɛ yɛenyine shu pɛɛ aza da zanɔ anyɛ bhlatɔ nɛɛ, yɛ tsyɛ abhɛtɛ aglɔbui.” Banuvɔ Bhli Anɛ Yesu Banɔ baa mɛna banuvɔ bhli sɛ tɛ Yesu atrɔ ahwɛ nɛ balɛa bha tɛ ayula alɛ, pɔ yɛ badɔkpasɛ nɛ ba kpaa lɛ.
Gɛ Yesu amɔ kibui nɛ, amɔ obulo.
So etsre balɛ asɛ “Nɔ kɔ bunuvɔɛbhli na ba mɛ ɔbha, klɛ nɔ tɔɔ kɛka lɛ, alasɛ banɛ nɛɛ di nɛ ɔzakɔ ɔlɛ nu Kpaya bukusiɔŋakɔ.
Itsre nɔ kɛgbɛagba sɛ, anɔnyanɔ gɛ atɛ ba yɛkɛ Kpaya bukusiɔŋakɔ ansɛ anuvɔ bhli, atɛ ba na bulɛ mɛ etsoku.” Klɛ Yesu ayɛkɛ bunuvɔɛ na kpɛ etem, klɛ atrɔ ahwɛ nɛ balɛa bha klɛ ayula balɛ.
Anyɛsɔ Ehueielete Teli Gɛ Yesu agaa vɛ, anyɛ teli aba tɔnɔ yɛ klɛ ezhiakpla nɛ yɛ otugba.
Ebisi asɛ, “Adɔkasɛ Dzyɔgo,” “kidee mɛ ɛba bhɛtɛ pɛ ɛba mɔ ɛkpã gɛ tɛ ba beke?” Yesu ebui lɛ nu asɛ, “Kide so pɛ oklu mɛ ɔsɛ anɔ dzyɔgo?” “Anɔnyanɔ adɛ na, dɛ Kpaya trikpo.
Sɛ no nyi ɛshã, Ti yi anɔ, tɛbhɛtɛ aglɔbui, tɛ zuru, tɛ ɖɔ kibuinɔ nɛ gɛ otinyi, tɛ wɛɛ anɔ ozru, bubɔ shu kɔ wɔaka nɛ weni.” Anyɛ na ɖɔ sɛ, “Adɔkasɛ, ” “anɛ nɛ petee ɛbhɛtɛ alɛ denɔ mɛ anyɛnuvɔɛ dzibe ke.” Yesu edi yɛ klɛ yɛ kibui za yɛ buli.
Klɛ asɛ, “Kibui tirikpo gɔ kɔ wɔ,” “Vɛ, dɔ dɛ kɛdɔnyɛdɔ gɛ lɛ wɔ ahwɛ tɛ ɔyɛkɔ kɔ betsyutsyuini, klɛ kɛba kɔ sɛ kɛnɔmɛdɔ kɛ ba za wɔ ahwɛ nɛ owũsise.
Tɛ otsodzi ɔba tɛ ɔbɔ za mɛe de.” Nɛ kɛnɛ nɛ mɛ anyɛ nɛ ezhinɔ amɛesi.
Kibui nɛ dɛ kui same, alasɛ kɛnɔmdɔ lɛ yɛ ahwɛ gelee.
Yesu elu awɔ̃ edi klɛ etsre yɛ badɔkpasɛ nɛ asɛ, “Kɛ ba gɛganɛ kɔ ehoeyielete sɛ tɛ etsoku Kpaya bukusi ɔŋakɔ!” Ebui nɛ gɛ aɖɔ nɛ abhɛtɛ badɔkpasɛ nɛ kibi.
Pɔ Yesu aza ɖɔa sɛ, “Beyi mɔ, Kpaya bukusiɔŋakɔ nɛ mɛ vɛvɛ no nu kibui gɛganɛ Kɛ ba za bubɔɛbɔɛ kɔ kipuaga sɛ aga kɛtsa ozi mɛ afla ɔyɛkɔ dɛ sɛ tɛ ehoeyielete etsoku Kpaya bukusiɔŋakɔ nɛ mɛ.” Kibui nɛ zɛ bhɛtɛ badɔkpasɛ nɛ kibi dɛ kana, klɛ baa ɖɔ nɛ aglɔmɛ asɛ, “Kɛlɛ anee di yɛ aba mɔ ɛkpã?” Yesu edi alɛ klɛ aɖɔ asɛ, “Nɛ anɔdzyrame kapɛ mɛ kɛ ma bɔbɔɛbɔɛ, pɔ ganɛ kɔ Kpaya xũ, kibuinyɛbui lɛ bubɔɛbɔɛ kɔ Kpaya.” Petro etsre yɛ asɛ, “Bu tɛ shɛnahwɛ bulɔ kɛdɔnyɛdɔ shu klɛ bu ba lɛ wɔ kede!” Yesu ebui lɛ nu asɛ, “Itsre nɔ kɛgba,” “anɔnyanɔ ama gɛ ashɛ̃ nɛ kepi, ayɛlɔ yɛadzyalɛ, anɛ yɛadalɛ, anɛ yɛeni, anɛ yɛaka, anɛ yɛeyialɛ, anɛ yɛ kaya akpɛ mɛ Kibui Dzyɔgo nɛ so, pɛ ata yɛkɛ kɛdɔ gelee adɛ nɛ kɛfɔɛfɔ mɛ nɛ ɛkpã nɛ mɛ, (bapa, badzya, bada, beni, beyi nɛ kaya kapɛ mɛ— klɛ ɔyɛkɔ plɛnɔ alɛ kititilulɔ) klɛ nɛ agɔ gɛ aba tɛ ba nɛ mɛ, ɛkpã gɛ tɛba beke ba za.
Pɔ be gelee gɛ be putɔ nɛ be dzi bagugɔɛ, klɛ bagɔgɔɛ nɛ be dzi batutɔpu.” Yesu Aza Ɖɔ Kaɖɔ Elu Nɛ Yɛ Butsi Nɛ Shu Baza kidzoa bha ewua aavɛ Yerusalɛm, nɛ kibe lɛ gɛ Yesu eputɔ kɔ balɛ, yɛ ebui nɛ eyinɔ yɛ badɔkpasɛ, klɛ kifu ku bagɛ ba za yɛe de.
Aza gbanɔ kɛfɔntɛabha nɛ eyinɔ kide klɛ etsre balɛ kɛgɛ baa ba yɛa bha.
Etsre balɛ asɛ, “Bu vɛ Yerusalɛm,” “klɛ la ba tɛ ga Anɔdzyrame yɛ Eyi nɛesi akɔ kpayaɔzakɔanɔ anɛ ɛshãdɔkasɛ.
Bee bu yɛ butsipɔ klɛ la ba yɛkɔ yɛ akpɛ ahwɛ kɔ bagɛ edi nu Yuɖanɛ, gɛ la ba kpɛ yɛ butsɔ klɛ le be bu bututu ata yɛ, klɛ la ba mɛna yɛ kishi klɛ le be yi yɛ.
Nɛ ewi tata kede nɛ aba lɔ.” Yakobo Anɛ Yohanɛsɛ Tɛbibisi Ɔklɛ Yakobo anɛ Yohanɛsɛ gɛ benu Zebeɖi yɛeyialɛ nɛ ba tɔnɔ yɛ aba.
Klɛ ba ɖɔ asɛ, “Adɔkasɛ, bu pɛɛ sɛ tɛ ɔbhɛtɛ kɛkanyaka gɛ bu bisi nɛ ɔkɔ lɔ.” Ebisi asɛ “Kide nɔ pɛɛ sɛ ɛbhɛtɛ kɔ nɔ?” Be bui lɛ nu asɛ, “Kɔ bulɔmɛayɛ teli aza wɔ kɛŋa mɛ tɛ abhla nɛ aza wɔ kɛbɛtɛkpɛ mɛ nɛ wɔ same ɔzakɔ.” Yesu etsre alɛ asɛ, “No ti nyi kɛdɔnɔ nɛ gɛ noo bisi.” “Nɔ bɔ na mɛ butɔantse nɛ gɛ ɛba wɛ̃ nɛ ɔwɛ̃ pɛ, ɔdɔgɔsɛ tɛ ba kpɛ buni akɔnɔ nɛ buni nɛ di gɛ bakpɛ kɔ mɛ nɛ dza?” Be bu klɛ nu asɛ, “Bu ba na.” Klɛ Yesu etsre alɛ asɛ, “Nɔ bɔ wɛ̃ mɛ katse nɛ gɛ ɛwɛ̃, klɛ nɔbɔ yɛkɛ bunikpɛkpɛ nɛ gɛ ɛkpɛ nɛ di, pɔ tɛ ɔza mɛ kɛŋa mɛ nɛ kɛbɛtɛkpɛ mɛ xũ nɛ, ganɛ mɛ ba kɔ kɛlɛ.
Ɛzakɔɛ lɛ nɛ lɛ kɔ bagɛ ba bala ɛlɛ elukɔ.” Gɛ badɔkpasɛ lɔfɔ gɔgɔɛ nɛ nu kibui nɛ gɛ baa ɖɔ nɛ, ba mɔ obulo nɛ Yakobo nɛ Yohanɛsɛ.
Yesu eklu alɛ exogo klɛ etsre balɛ asɛ, “No nyi sɛ, banɔ nɛ gɛ bee di ansɛ balɛ aŋa bagɛ edi nu Yuɖanɛ nɛa bha, naa trɔ balɛa bha, klɛ balɛ banɔgbla nɛ tsyɛ ba wa balɛ kabhaŋɛŋa nɛ shui kɛxwɛ nɛ balɛa bha.
Wɔnɔ kɛma kɔnɔ kana.
Pɔ wɔnɔ, ɔmɛayɛ nɔɔ nɛ gɛ apɛ asɛ tɛ edzi agbɛgbla nɛ wɔnɔ kishi nɛ, klɛ alasɛ tɛ yɛ edzi axwɛdɛ, klɛ anɔɔ nɛ gɛ apɛ asɛ tɛ edzi otugbanɔ nɛɛ, alasɛ tɛ yɛ edzi balɛ petee axwɛwa.
Alasɛ Anɔdzyrame yɛ Eyi nɛ krua tsyɛ adɛ ba sɛ tɛ anɔ aba dɛ kɛxwɛ akɔ yɛ, pɔ yɛ aba sɛ tɛ aba dɛ kɛxwɛ, tɛ ayɛkɔ yɛ ɛkpã nɛ abuya kɛbhɛ nɛ banɔ gelee tɔkpu.” Batimeo Anhũpu Amɔ Anhũ Dɛdanɛ Ɔkɛlɛ bede ku Yeriko.
Gɛ Yesu anɛ yɛ badɔkpasɛ, anɛ banɔɛza, nɛ be koeyi nɛ ɔmagbla nɛ mɛ, awɔ̃hũpuelete, Batimeo (gɛ klɛesi nu sɛ Timeos Yeyianyɛ), ezhiaza kidzo nɛ butɔ klɛ eebisi kɛdɔ.
Gɛ enu asɛ Yesu Nazarɛtɛ eyi nɛ yaa fla nɛ, etenɔ ogugu kpɛ asɛ, “Yesu Daviti yɛ Eyi, di mɛ eshutukubui!” Banɔ gelee ba kpa anyɛ klɛ be tsre yɛ asɛ aza kɛdzyɛɛ, pɔ aza kpɛ ogugu nɛ adɛa na sɛ, “Daviti Yɛeyiee, di mɛ eshutukubui!” Yesu adzrɔ klɛ asɛ, “No klu yɛ ɔmɛna.” Kɛlɛso nɛ be tsu ebunɔ awɔ̃hũpuelete, “Mɔ same!
Lɔ kititi!
Eklu wɔ.” Anyɛ nɛ ebu yɛ kabha awidzidze nɛ atɛɛ̃, klɛ alɔ zia ada tɔnɔ Yesu.
Yesu ebisi yɛ asɛ, “Kide wɔ sɛ ɛbhɛtɛ kɔ wɔ?” Anhũ pupuelete na sɛ, “Adɔkasɛ!
Ɛpɛɛ sɛ tɛ ɛmɔ.” Yesu asɛ, “Gavɛ,” “wɔ tɛyɛyɛkɛŋa nɛ tɛ beke wɔ bunya.” Kɛɖɔ nɛ gɛ ɛɖɔa nɛɛ, awɔ̃hũ nɛ agbla danɛ, klɛ alɔ alɛ Yesu kede nɛ kidzo nɛa bha.
Yerusalɛm Tɛtsutsoku Nɛ Kabhaŋɛŋa Gɛ be bunɔ Yerusalɛm pɛ le be ku Betfage nɛ Betania nɛ Olivɛ Butu nɛa bha, Yesu akpɛ yɛ badɔkpasɛ tɛabha, etsre alɛ, “Nɔ vɛ ɔmabhli nɛ gɛ oli wɔnɔ otugba nɛ mɛ, onu gɛ no tsoku ɔlɛ mɛ ko, nɔ bɔ mɔ Kitukuagaeyi teli nɛ ohwi mɛ, gɛ anɔnyanɔ aka za yɛa bha edi, no bule yɛ tɛ nɔ yɛkɔ mɛna ɔkɛ̃.
Onu gɛ anɔ teli ebisi wɔnɔ sɛ ‘Kidee pɛ nɔɔ bhɛtɛ ana?’ No tsre yɛ ɔsɛ, ‘Apalete nɛ ya pɛɛ yɛ, klɛ le be tsodzinɛ yɛ amɛna nɛ kibe kplitaa mɛ.’ ” Ba vɛ bada mɔ kitukuagaeyi nɛ kidzo nu tɔ, gɛ ba kpaka nɛ kedunu.
Kibe lɛ gɛ be bule yɛ nɛ, banɔ teli gɛ be li ɔkɛlɛ nee bisi asɛ, “Kide nɔɔ bhɛtɛ, pɛ noo bule kitukuagaeyi nɛ?” Be bu ishu nu ansɛ gɛ Yesu etsre alɛ sɛ ba ɖɔ, klɛ banɔ na kɔ balɛ kidzo klɛ ba shɛ.
Gɛ ba yɛkɔ kitukuagaeyi nɛ amɛna Yesu pɛ ba yɛkɔ balɛ bawidzidze nɛ atrɔ yɛa bha beke, Yesu ewoku yɛa bha.
Banɔ gelee be bule balɛ bawidzidze nɛ elu kidzo nɛa bha, klɛ beteli ba yɛkɔ awɔlakpa gɛ be dzyini edenɔ ayakpa mɛ nɛ elu kesi akɔ yɛ.
Ba gɛ be putɔ nɛ bagɛ balɛ yɛe de naa kpɛ igugu asɛ, “Hosiana!” “Ba yula anɔ nɛ gɛ aaba nɛ Apalete nɛ kinyi mɛ!” “Bayula bulɔ aka Daviti bukusiŋɛŋa nɛ gɛ buba ba!” “Hosiana nɛ Ɔɖɛɖamakɔdɛ!” Yesu eku Yerusalɛm klɛ avɛ Kpayavu nɛ mɛ.
Elu awɔ̃ edi kɛdɔnyɛdɔ, pɔ gɛ keli kefli bele so, ekoeyi nɛ yɛ banɔkpɛkpɛ lɔfɔntɛabha nɛ avɛ Betani.
Yesu Akɛka Badɔdɛ Nɛ Ebu Nɛ Busɔlɛvu Nɛm Kelizɛza nɛ gɛ baa shɛ nɛ Betani nɛ, Bubhɛ baa yi Yesu.
Amɔ kabhɔ nɛ kalɛ awulakpa teli asɛsɛ nɛ odzidzekɔ, avɛ asɛ tɛ ede di asɛ eyuyu teli akpasɛ ɔlɛ mɛ dza.
Gɛ eku ɔlɛ ɔbha nɛ, awulakpa ko amɔ, alasɛ kibee lɛ nɛ dɛ nu osi nɛ kiyu be.
Klɛ etsre osi na sɛ, “Anɔnyanɔ atɛa ŋa wɔ eyuyu denɔ ɔtsɔ̃ nɛ ɔyɛkɔ vɛ nɔ.” Klɛ yɛ badɔkpasɛ nɛ be nu kibui nɛ gɛ aɖɔ.
Gɛ be de ku Yerusalɛm nɛɛ, Yesu etsoku busɔlɛvu buka nɛ mɛ, klɛ akpa bagɛ aba dɛ kɛdɔ anɛ bagɛ bee dzi dɔ nɛ ɔkɛlɛ.
Etsyina bagɛ balɛ atsrakɛ ehoeyi nɛ baa kplɔ̃ nɛ ekumu, anɛ bagɛ bala dɛ bagɔgɔwi nɛ bugbu dzidze petee ekumu.
Adɛ kɔ kidzo sɛ anɔnyanɔ aflanɔ kɛdɔ dɛdɛ kanyaka nɛ busɔlɛvu buka nɛ mɛ.
Gɛ aakasɛ balɛ kɛdɔ, aɖɔ asɛ, “Sɛ ba ŋlɔmɛ elu asɛ, “ ‘Bee klu mɛ bupa nɛ asɛ amadi nɛ petee kpaya oklukɔ?’ Pɔ nɔ yɛkɔ ɔklɛ ɔbhɛtɛ ‘bezi ɔzakɔ.’ ” Gɛ Kpayaɔzakɔanɔ anɛ eshãdɔkasɛ nɛ be nu ana, ba kpa kidzo pɛ nɛ yɛ shu kɔ tiyiyi, alasɛ bee si yɛ kifu, alasɛ yɛ kɛdɔ kɛkasɛ nɛ yinɔ banɔɛza nɛ petee.
Gɛ owulago nɛ ɔna, be koeyi nɛ ɔmagbla nɛ mɛ.
Kabhɔ Tsitsi Nɛ kɛvulɔ nɛ mɛ, gɛ baa fla nɛ, ba mɔ kabhɔ nɛ gɛ ketsi denɔ kalɛ igu nɛ mɛ.
Petro abaka klɛ etsre Yesu asɛ, “Adɔkasɛ, di!
Kabhɔ nɛ gɛ ɔɖɔɛbuiɔkpɛ nɛ ke tsi!” Yesu aɖɔ sɛ, “Yɛkɛ Kpaya kabha ɔŋa.” “Itsre nɔ kibuigba sɛ, onu gɛ anɔ teli ebe tsre butu nɛ asɛ, ‘Vɛ tɛ ɔdɔ tɛɛku aƒu mɛ,’ klɛ ɔyɛkɛ ɔŋa nɛ idzyim sɛ kɛ gɛ aɖɔ nɛ kɛ ba bhɛtɛ nɛ, kɛ ba ba klɛ mɛ kɔ wɔ.
Klɛso nɛ itsre wɔnɔ sɛ, kɛdɔnyɛdɔ gɛ wɔ anɔ obo klu Kpaya obisi nɛ, yɛkɛ ɔŋa sɛ ɔtɛ yɛkɛ kɛlɛ, klɛ kɛba dzi wɔɛ yɛ.
So, onu gɛ oli pɛ oklukpaya, pɛ anɔ teli kibui zizi kpasɛ wɔ ishu mɛ, yɛ kɔ otsye yɛ, tɛ wɔ aka nɛ owũsise tsyɛ ayɛkɔ wɔ buzizi nɛ etsye wɔ.” [Pɔ onu gɛ nɔ dɛ yɛkɔ otsye, klɛ wɔnɔ aka nɛ owũsise tsyɛ atɛ ba yɛkɔ wɔnɔ buzizi nɛ etsye nɔ.]
Yesu Kabhaŋɛŋa Nɛ Shu Ebui Bibisi Be ze be ku Yerusalɛm, klɛ gɛ Yesu aaga nɛ busɔlɛvu buka nɛ mɛ, kpayaɔzakɔanɔ anɛ ɛshãdɔkasɛ anɛ beshishe ba ga ebunɔ yɛ.
Be bisi Yesu asɛ, “Kabhaŋɛŋa ɖuweɖu mɛ ɔyɛkɔ bhɛtɛ ebui anɛ?” “Klɛ anee yakɔ wɔ kabhaŋɛŋa nɛ asɛ tɛ ɔbhɛtɛ ebui anɛ?” Yesu ebu aɖɔ sɛ, “Ɛba bisi wɔnɔ kibui tirikpo.
Nó bui lɛ nu ɔkɔ mɛ, klɛ ɛba tsre wɔnɔ ɔkɛlɛ gɛ idenɔ kabhaŋɛŋa pɛ ɛbhɛtɛ ebuia nɛ petee.
Yohanɛsɛ bunikpɛkpɛ nɛ, owũsise bu de pɛnɔɔ banɔdzyrame ɔkɔ?
Nɔ tsre mɛ!” Ba nyɛna kibui nɛ aglɔm klɛ laa ɖɔ asɛ, “Bu ɖɔ sɛ, ‘Kpaya ɔkɔ nɛɛ,’ ebe bisi asɛ, ‘Kɛlɛ kide so pɛ bu dɛ yɛkɛ yɛ kabha ŋa?’ Pɔ onu gɛ buɖɔ sɛ, ‘Kide banɔdzyrame ɔkɔ’....” (Bee si banɔ, alasɛ anɔnyanɔ ayɛkɛ aŋa sɛ Yohanɛsɛ nɛ atɔnu yɛ edzi.)
So bebu klɛ nu akɔ Yesu asɛ, “Bu tinyi.” Yesu asɛ, “Mɛ tsyɛ ɛtɛ ba tsre wɔnɔ ɔkɔ nɔɔ nɛ gɛ idenɔ mɛ kabhaŋɛŋa nɛ gɛ ɛyɛkɔ bhɛtɛ ebui nɛ nɔ.”
Kɛkpalɛ Nɛ Bagɛ Bedi Buya Kabha Shu Yesu etenɔ kaɖɔ ɖɔ tsre alɛ ganɔ akpalɛ mɛ, “Anyɛ teli adɛ vãyɛ̃ buya.
Abhɔ kidri akana buya, ebu kizi kɔ bulu nɛ tɛkɛka klɛ edzu opokɔvu.
Klɛ ayɛkɔ buya nɛ akpɛ ahwɛ kɔ bayadɛ teli klɛ aga kidzo.
Nɛ kɛdɔɛ gɔ be, akpɛ axwɛdɛ teli asɛsɛ bagɛ balɛ ahwɛ mɛ buya nɛ kpasɛ nɛ asɛ, ba yɛkɛ eyuyu teli edenɔ buya nɛ mɛ amɛna yɛ.
Pɔ be vu yɛ, be tu yɛ klɛ ba kɛka yɛ ashɛ̃nɔ nɛ ahwɛ kpɛkpa.
Klɛ aza kpɛ axwɛdɛ bhlatɔ asɛsɛ balɛ, anyɛ alɛlɛ nɛ xũ be hu yɛ kɛdɔ nɛ kɛtɔkpu, klɛ ba kpɛ yɛ butsɔ.
Aza kpɛ abhlatɔ, klɛ yalɛlɛ nɛ be yi yɛ.
Aza kpɛ banɔ gelee bhlatɔ, balɛlɛ nɛ mɛ beteli tsyɛ be tua lɛ, beteli be yi alɛ.
“Anɔ terikpo aka gɔ gɛ aba kpɛ, gɛ enu yɛ eyianyɛ nɛ gɛ adɛmɛ yɛ bui.
Aba kpɛ yɛ gɔgɔɛ, klɛ aɖɔ asɛ, ‘Baa yɛkɛ yɛ ansɛ mɛ eyi.’ “Pɔ baxwɛwa nɛ aɖɔ nɛ aglɔmɛ asɛ, ‘Agɛ yɛ abaa za yɛ kinyi mɛ nɛ naa.
Nɔ ba nɔ kɔ lɔ yi yɛ, tɛ ɔŋakɔ nɛ obo dzi bulɔ yɛ.’ So be vui klɛ be yi yɛ, klɛ ba yɛkɔ atɛ̃ akpɛ buya nɛe de.
“Kidee klɛ lɛ sɛ tɛ Ayalete nɛ abhɛtɛ?
Aba ba ebe yi baxwɛwa lɛlɛ klɛ aba yɛkɔ buya nɛ akpɛ ahwɛ kɔ banɔ bhlatɔ.
Nɔ kɔ kla kibui nɛ Kpaya keplukpa nɛ mɛ odi sɛ, “ ‘Kɛklãgbu nɛ gɛ bevudzu na dɛ pɛɛ nɛ klɛ ba dzi ɔxãkɔɛ kɛklãgbu.
Apalete nɛ ya bhɛtɛ kɛlɛ kana, ki yinɔ lɔ nɛ bulɔ kɛdɔmumɔ nu.’ ” Klɛ banɔ na kpa kidzo pɛɛ nɛ yɛ shu kɔ tɛvuvu, alasɛ benyi asɛ balɛ shu akpɛ kɛkpalɛ.
Pɔ bee si banɔɛza nɛ ɔkɛlɛ nɛ kifu, so ba shɛnahwɛ yɛ shu klɛ ba shɛ.
Kadzyɔ Kɔ Kaɛzaro Klɛe de nɛ ba kpɛ Farisianɛ anɛ Heroɖesɛanɛ teli sɛ tɛ be de vu Yesu aganɔ yɛ ebui ɖuɖɔ shu.
Ba ebe ku yɛ ɔbha klɛ la ɖɔ asɛ, “Adɔkasɛ, bunyi sɛ onu anɔ gɛ ɔna.
Anɔdzyrame ataa na wɔ tsyina, alasɛ wɔ otoo di banɔ nɛ di gɛ be nu nɛ ɔkɔ, pɔ ɔkasɛ Kpaya kidzo nɛ kɛgbɛagba nɛ nu.
Kɛbɔ sɛ tɛ ba kɔ kadzyɔ Kaɛzaro pɛnɔɔ kɛmɛtã?
Bu buya pɛnɔɔ bɔtɛ buya?” Pɔ Yesu enyi balɛ butsutsɔmɔ.
Ebisi alɛ asɛ, “Kide so pɛ nɔ tɔ kɛgba kɔ mɛ?” “Nɔ yɛkɔ wɔnɔ kɔba nɛ tili ɔmɛna tɛ idi.” Ba yɛkɔ kɔba nɛ amɛna, klɛ ebisi alɛ asɛ, “Anee kɛtɔkpu klɛ tsri yɛa bha?
Klɛ anee kɛdɔ ŋuŋlɔmɛ klɛ tsri?” Be bu klɛ nu asɛ, “Kaɛzaro yɛ.” Klɛ Yesu etsre balɛ asɛ, “Kɛgɛ nu Kaɛzaro yɛ tɛ nɔ yɛkɔ kɔ Kaɛzaro tɛ nɔ yɛkɔ kɛgɛ nu Kpaya yɛ nɛ ɔkɔ Kpaya.” Klɛ kɛ bhɛtɛ alɛ bi.
Adzɛ Gbɛgbanɔ Nɛ Kɛlɔwi Ɔkɛlɛ Sarusianɛ, gɛ baa ɖɔ sɛ tɛlulɔ ma, na ba tɔnɔ yɛ nɛ tɛbibisi.
“Adɔkasɛ, ” “Mose aŋlɔmɛ ɔhsã kɔ bulɔ sɛ onu anɔadzya etsi alɔ yɛedzini gɛ yɛ nɛ yɛ ba dɛ mɔ eyinyeyi, alasɛ tɛ adzya nɛ gɛ alɛ nɛ ayɛkɔ adzɛ nɛ agbanɔ tɛ ba mɔ beyi akɔ agɛ eti tsi.
Ɔtsɔ̃ nɛ badzya tiegene teli ba za.
Atɛtɔpu na gbanɔ adzɛ klɛ ebe tsi eyi mamɔ-mamɔ.
Abhla na yɛkɔ adzɛ nɛ agbanɔ, klɛ yɛ tsyɛ ebe tsi, adɛ mɔ eyi nɛ adzɛ nɛ shu.
Atramɛ nɛ tsyɛ kana kɛ za kɔ yɛ.
Kɛgba nɛ, banyɛ tiegene nɛ petee akanyaka adɛ mɔ eyi elu.
Gugɔɛ nɛ, adzɛ nɛ tsyɛ ebe tsi.
Nɛ balɛ kɛlɔwi nɛa bha ane yɛedzini adzɛ nɛ ebe dzi, gɛ balɛ petee ba tɛ gbanɔ adzɛ nɛ edi?” Yesu ebui lɛ nu asɛ, “Ganɛ kitoe bui nɔ zɔ ɖɔa, alasɛ no ti nyi Kpaya kibuieplukpa ɔdɔgɔsɛ yɛ kemi?
Onu gɛ be tsitsi nɛ ba lɔ, aglɔ gbɛgbanɔ atɛa za, ɔdɔgɔsɛ ba yɛkɔ anɔ akɔ sɛ bagbanɔ, baba za ansɛ Kpaya baxwɛdɛ nɛ owũsise.
Ɔtsɔ̃ nɛɛ, nɛ anɔ tsitsi tɛlulɔ shu, nɔ dɛ kla nɛ Mose keplukpa nɛ mɛ, denɔ yɛ ayakpa mɛ zɛza shu, nɛ kana gɛ Kpaya aɖɔ etsre yɛ asɛ, ‘Mɛ nu Abraham Kpaya, Isakɛ Kpaya, anɛ Yakobo Kpaya,’ Edinu betsitsi nɛ Kpaya, pɔ be lulu na yɛ enu.
Nɔ ta kesi tsutsɔmɔ tsɔmɔ!” Ɔshã Gbɛgbla Dɛ Ɔshãdɔkasɛ nɛ teli ebe nu kana gɛ bedzi atsrakɛ ebui nɛ akpɛ aglɔ nɛ mɛ.
Gɛ amɔ sɛ Yesu akɔ balɛ kibui nu bubu dzyɔgo nɛ, ebisi yɛ asɛ, “Nɛ ɛshã nɛ petee mɛ, oɖuweɖu ɔlɛ ɖamadɛ ɔkanyaka?” Yesu ebui lɛ bunu asɛ, “Ɔgɛ ɔlɛ ɖamadɛ,” “ɔlɛ nu sɛ, O Izraɛl, ‘Taatɔ, Apalete blɔ Kpaya, Apalete terikpoo ko enu.
Dɛmɛnɛ Apalete wɔ Kpaya nɛ wɔ idzyi petee, anɛ wɔ ɔfufɔɛ anɛ wɔ kɛtɔkpumɛ anɛ wɔ kemi nɛ petee.’ Ɔbhla nɛ ɔlɛ onu sɛ, ‘Dɛmɛnɛ wɔhayɛ ansɛ wɔ ishu.’ Ɔshã gbɛgbla kanyaka ɔvɔ ma gɛ lɔ ɖama ɔdɛ ɛnɛɛ.” Anyɛ nɛ ebui lɛ nu asɛ, adɔkasɛ, “Ɔɖɔ kɛlɛ mɔmɔ,” “Wɔ kibui nɛ na gɛ ɔɖɔ sɛ Kpaya nɛ terikpoo ko enu klɛ akanyaka ava ma ɔyɛkɔ dɛ yɛ.
Tɛ ɔdɛmɛnɛ yɛ nɛ wɔ idzyi petee, nɛ wɔ kibuiesi nunu petee, anɛ wɔ bugɛganɛ petee, tɛ ɔdɛmɛnɛ wɔhayɛ ansɛ wɔnahwɛ ishu, kɛɖama dɛ ɔŋa nɛ butã tɛkukɔ Kpaya.” Gɛ Yesu amɔ sɛ anyɛ nɛ ebu kibui nɛ bunu mɔmɔ nɛ, etsre yɛ asɛ, “Wɔ ɔdɛ vɛ odzidzekɔ nɛ Kpaya bukusi ɔŋakɔ nɛ mɛ.” Klɛ denɔ kibelɛ nɛ ɔyɛkɔ ɔvɛnɔ nɛɛ, anɔnyanɔ adaa na yɛ kibuinyɛbui bu bisi.
Anee Yɛ Eyi Yɛ Enu Kristo?
Kibee lɛ nɛ gɛ Yesu akasɛ kɛdɔ nɛ busɔlɛvu ka nɛ mɛ, ebisi asɛ, “Kɛlɛ lɛ lɛ so pɛ ɛshãdɔkasɛ nɛ baɖɔ sɛ Kristo nɛ enu Daviti yɛeyi?
Deviti nahwɛ nɛ, yɛ kaɖɔɖuɖɔ ganɔ Ɔfufɔɛ Dzyɔgo nɛa bha nɛ, ebu aɖɔ sɛ, “ ‘Apalete na ɖɔ etsre mɛ Apalete nɛ asɛ, “Za mɛ kɛŋa nɛ mɛ ɔdɔ nanɔ kibee lɛ gɛ ɛba yɛkɔ baga dɛ pɛɛ wɔ nɛ ɛkpɛ wɔ butsrukpɔ kesi.” Daviti nahwɛ eklu yɛ asɛ, ‘Apalete.’ Klɛɛ dzi Yesu eze be dzi yɛ eyi?” Banɔɛza nɛ bata yɛ kibui nɛ batɔ nɛ same.
Nɛ yɛ kɛdɔ kɛkasɛ nɛ mɛ Yesu aɖɔ asɛ, “No vu awɔ̃hũ nɛ ɛshãbadɔkasɛ.
Kinu balɛ tɛpɛpɛ sɛ tɛ baza balɛ bawi dzidze nɛ mɛ tɛ baza mɔ balɛ asɛnɔ nɛ budzi nɛ mɛ, tɛ bamɔ ɛzakɔ gbɛgbla nɛ ixogokɔvu nɛ mɛ, nɛ kinyibgla ɛzakɔ nɛ kɛdɔŋakɔ.
Ba yɛɛ bagɛ be tsi banyɛ nɛ bapa, klɛ tɛ ba yɛkɔ akasɛ ishu so nɛ, baa za Kpayakuklu kabha dzrororo.
Banɔ balɛlɛ nɛɛ di nɛ ba la mɔ batɔtɛtɛta adɛ petee.” Anyɛtsi Kɛdɔ Kukɔ Yesu aza kesi nɛ ɔklɛ gɛ kɛdɔ kukɔ nɛɛ vɛ kabha nɛ kapɛ bhla, klɛ evu awɔ̃hũ nɛ banɔɛza nɛ kɛdɔkukɔ nɛ busɔlɛvu kakputɔ nɛ mɛ.
Behoeyilete gelee ba kpɛ kɔba gbɛgbla nɛ kɛdɔ dzyudzyɔ kesugba nɛ mɛ.
Pɔ anyɛtsi etsyutsyuini teli, kɔba bhli tɛabha ko evunɔ aba za ansɛ kapleapɛ aba kpɛ kɛkpɛtɛ nɛm.
Gɛ Yesu eklu yɛ badɔkpasɛ nɛ amɛna yɛ ɔbha nɛ, klɛ etsre alɛ asɛ, “Itsre nɔ kɛgba sɛ, Anyɛtsi etsyutsyuini nɛ kɔba gɛ akpɛ nɛ kakputɔ nɛ mɛ na ŋaedzi adɛ anɔnyanɔa yɛ.
Banɔ nɛ petee gɛ bakɔ kɛdɔ nɛ balɛ ehoeyi gelee zɛza anɔ ahwɛ nu, pɔ nɛ yɛ kitsyui nɛ nu, ayɛkɔ yɛ kɛdɔ nɛ gɛ kɛ lɛ yɛ ahwɛ nɛ ada kpɛ, kɛ gɛ kɛlɛ shu aba za nɛ petee nɛ kiwi lɛlɛ nɛm.”
Kɛdɔmumɔ Anɛ Kanɔ Nɛ Tɛbibekem Kibe lɛ nɛ gɛ Yesu ekoeyi nɛ busɔlɛvu nɛ mɛ, yɛ badɔkpasɛ nɛ teli etsre yɛ asɛ, “Di, Adɔkasɛ!
Kide aklãgbu alɛ nu agbɛgbla nɛɛ di!
Kide bevu balɛ enu bagbɛgbla nɛ di!” Yesu ebui lɛ nu asɛ, “Sɛ nɔɔ mɔ bevu gbɛgbla nɛ petee?” “Batɛ ba shɛnahwɛ kɛklãgbu kanyaka atrɔ klɛ ɔhayɛa bha gɛ ba tɛ ba tsɛ atɛ̃ɛ.” Gɛ Yesu ezhiedzi Olivɛ Butu nɛa bha nɛ busɔlɛvu nɛa pɛ bhla, Petro, Yakobo, Yohanɛsɛ anɛ Andrɛasɛ be bisi Yesu nɛ tɛkpukpumɛ asɛ, “Tsre bulɔ, kibee nɔ nɛ gɛ ebuia nɛ aba ba klɛ mɛ?
Klɛ kide gɛ ba dzi kɛdɔmumɔ sɛ, kibe nɛ kɛna gɛ ebuia nɛ aba ba klɛ mɛ?” Yesu etsre alɛ asɛ, “No lu awɔ̃ sɛ tɛ anɔnyanɔ atɛ ba wɛɛ wɔnɔ.
Banɔ gelee baba ba nɛ mɛ kinyi mɛ, baba ɖɔ asɛ, ‘mɛ nu yɛ,’ klɛ la ba wɛɛ banɔ gelee.
Kibelɛ gɛ nɔ kpa buyu kɛdɔ nu, anɛ buyushu buɖɔ nu, nɔ tɛ hwa.
Ebui alɛ nɛɛ di nɛɛ ala sɛ tɛ laba klɛmɛ, pɔ kanɔ nɛ obekekɔ nɛ ɔkɔlɛ gɛ ɔbɔ ba.
Kɛmadi ba lɔ kititi nɛ kɛmadi shu, klɛ bukusiɔŋakɔ ɔbɔ lɔ kititi nɛ bukusiɔŋakɔ shu.
Busukpa ba hwa nɛ ɛzakɔ gelee, klɛ bubhɛ ba dɔ.
Alɛlɛ nɛ petee lenu ansɛ gɛ ɛyatɛtã kpɛ ayamunɔ kesi.
“No di wɔnɔ shua bha.
Baa yɛkɔ wɔnɔ akpɛ ahwɛ kɔ bamani klɛ le be tu wɔnɔ nɛ ixogokɔvu nɛm.
Mɛ so, nɔ bɔ wɛ̃ nɛ bekusi anɛ ɛshãletegbla nɛ amɛ, klɛ no bo dzi ansɛ bebuimɔɖɔ kɔ balɛ.
Klɛ alasɛ tɛ baɖɔ Kibui Dzyɔgo nɛ akpɛ otugba nɛ amadi nɛ petee mɛ.
Kibe nɔɔ nɛ gɛ be vu wɔnɔ avɛnɔ kebhui nɛ, nɔ tɛ ganɛ awɔ̃ oputɔnɔ nɛ kibui nɔɔ nɛ gɛ nɔ bɔ ɖɔ.
Nɔ ɖɔ kibui nɔɔ nɛ gɛ ba kpɛ wɔnɔ nu nɛ kibee lɛ nɛ mɛ, alasɛ ganɛ wɔnɔ ɖɔ kaɖɔ, Ɔfufɔɛ Dzyɔgo ɔlɛ ɔɖɔ.
“Adzya aba yɛkɔ yɛadzya akpɛ ahwɛ kɔ butsi, klɛ aka aba yɛkɔ yɛ eyi akpɛ ahwɛ.
Beyi baba lɔ kititi nɛ balɛ eni nɛ aka shu, klɛ la ba kɔ sɛ be yi balɛ.
Banɔ petee baba lɔ kititi nɛ wɔnɔ shu akpɛ mɛ so, pɔ aanɔ nɛ gɛ aza mahwa-mahwa ɔyɛkɔ vɛnɔ tɛbibeke mɛ nɛ, aba mɔ tɛyɛyɛkɛ.
“Kibee lɛ gɛ nɔɔ mɔ ‘ebusobui nɛ gɛ mɛna tɛkɛkɛka’ gɛ kɔ sɛ ɔdɔ za ɔklɛ gɛ ɔklɛayɛ odinu—kɔ adɔkla nɛ enu klɛesi—klɛ tɛ bakɔ sɛ bagɛ balɛ Yuɖia nɛ ba kpɛsi avɛ betu nɛa bha.
Nɔ tɛ kɔ anɔnyanɔ gɛ etsri yɛ ovutɔ nɛ ezhi aba kesi, ɔdɔgɔsɛ etsoku buvu nɛ mɛ sɛ tɛ ada yɛkɔ kɛdɔnyɛdɔ ebu eyinɔ.
Nɔ tɛ kɔ anɔnyanɔ gɛ alɛ ayakpa mɛ nɛ, etsodzi aba bupa mɛ asɛ, abaa yɛkɔ yɛ kabhawi.
Klɛɛ gɛganɛ lɛ ba za kɔ bayamunɔ anɛ bamumɔvuvɔ nɛ kibe lɛ nɛ mɛ!
No klukpaya sɛ tɛ kibee lɛ nɛ tɛ dzi bublɔɛ be, alasɛ ewi alɛlɛ nɛ be dzi ewi tsutsɔmɔ gɛ alɛ kidi aka za edi, denɔ gɛ Kpaya ebu kanɔ pɛ kakpɛ kesi ɔbɔ nanɔ ɔtsɔ̃, klɛ butsutsɔmɔ kanyaka tɛa za ansɛ bulɛlɛ nɛ di.
Otɔsɛ Apalete nɛ adɛ tsɛ ewi alɛlɛ nɛa bha nɛ, anɔdzyrame agɛ ta gɔ.
Pɔ akpɛ yɛ bekuklu nɛ gɛ eti klu nɛ so, ebhui ewi nɛa bha.
Nɛ kibee lɛ nɛ mɛ anɔnyanɔ etsre wɔ asɛ, ‘Di, Kristo nɛ naa!’ Ɔdɔgɔsɛ asɛ, ‘Di, yɛ eli ɔklɛa nɛ!’ Tɛ yɛkɛ klɛa bha ɔŋa.
Alasɛ Kristo itroayɛ anɛ batɔnu itroa yɛ nɛ be koeyi klɛ ba baa bhɛtɛ ebuimumɔ anɛ ebuiyiyinɔ anɔ, sɛ tɛ ba yɛkɔ awɛɛ bagɛ be kulu, onu gɛ kɛɛ ba za bɔbɔɛbɔɛ.
So no di ishua bha, ɛtɛ ɖɔ kibuinyɛbui tsre wɔnɔ kpɛ otugba.
“Pɔ nɛ ewi alɛlɛ nɛ mɛ, nɛ butɔ lɛlɛ nɛe de, “ ‘kiwi nɛ ba dɔ otumu, klɛ wele tsyɛ atɛ ba tã; Awɛ̃wɛ̃ na ba wɔlɛ denɔ kɛlɛm, klɛ owũsise mɛ dɔ nɛ ba hwa.’ “Nɛ kibee lɛ nɛ mɛ banɔ aba mɔ Anɔdzyrame yɛ Eyi nɛ gɛ aaba denɔ ɔmunɔ nɛ mɛ nɛ kemi gɛganɛɛ nɛ same mɛ.
Klɛ aba kpɛ yɛ kpaya baxwɛdɛ klɛ la baa ba ebe xogo yɛ bagɛ eklu edenɔ kanɔ nɛ bupɛ tɔlɛ, denɔ kesukpa nɛ ibekekɔ ɔdɔ tɔnɔ iwũsise nɛ ibekekɔ.
“Ɔtsɔ̃ nɛ nɔ kpasɛ kɛdɔ denɔ kabhɔ osi nɛ shu, kibelɛ nɛ gɛ ɔlɛ ɛshɛ nɛ nya wɛ̃ avuvɔ klɛ awulakpa nɛ anya tɔɛ ko, no ti sɛ subha kɛdɔbe nɛ tsuu ba.
Kɛlɛso tsyɛ, nɔɔ mɔ ebuia nɛ petee gaa ba klɛ mɛ nɛ, no ti sɛ kibe nɛ tsuu ba, nɛ kedunu nɛ kpɔ̃.
Itsre nɔ kɛgba nɛ sɛ, tɛmumɔɛ nɛ mɛ tɛ baa ba fla ɔdɔ tɔnɔ kibe lɛ gɛ ebuia nɛ petee aba ba kɛlɛ mɛ.
Owũsise anɛ kesukpa nɛ bunu ba fla, pɔ mɛ ebui nɛ atɛ ba fla di.
Kiwi Anɛ Ɔɖa Nɛ Mɛ Ɔma Tititim “Anɔnyanɔ eti nyi kibui edenɔ kiwi lɛ nɛ shu pɛ ɔdɔgɔsɛ ɔɖa nɛ mɛ, kpayaxwɛdɛ nɛ owũsise tsyɛ beti nyi, pɛ yɛ Eyi nɛ yɛ ebe ti, pɔ Aka nɛ ko.
No di ishua bha!
Nɔ za nɛ awɔ̃!
No ti nyi kibelɛ nɛ gɛ ɔɖa lɛlɛ nɛ mɛ ɔbɔ ba.
Edzi ansɛ anyɛ teli gɛ ekoeyi aavɛ, klɛ ayɛkɔ yɛ bupa nɛ akpɛ yɛ baxwɛdɛ nɛ ahwɛ, akanyaka nɛ yɛ kɛxwɛ, klɛ etsre agɛ eli kedunu na sɛ epo ɔkɛlɛ.
“Klɛ so nɛ zo po alasɛ oti nyi kibe nɔɔ nɛ gɛ apalete nɛ aba ba, tɛ owulago mɛo, elishiteti mɛo, ɔkukɔ tɛ bubɔ mɛo, tɛ olizatɔ mɛo, oti nyi.
Onu gɛ kɛɛ ba klɛ mɛ sɛ aba kɛba tili nɛɛ, tɛ kɔ amɔ wɔ sɛ ɔdɔ tra.
Kɛ gɛ itsre wɔ, klɛ ko mɛɛ tsre anɔnyanɔ, “Zanawɔ̃!”
Ba Sra Bubɔ Kɔ Yesu Nɛ Betani Gɛ agɔ ansɛ ewi tabha ko tɛ Yuɖanɛ ba ŋa balɛ Ɔmɛwi gɛ nu Tɛfɛflãwi nɛ Gbɛgbɛvu gɛ ba dɛ kpɛ lɛ bunɛyekedɔ kiwi nɛ, ɛshãdɔkasɛ anɛ kpayaɔzakɔanɔ nɛ baa pɛ bushɛdzo nɔɔ nɛa bha gɛ la ba ga pɛ ba ebe vu Yesu pɛ le be yi yɛ.
“Pɔ basɛ ganɛ kiwi ŋɛŋa nɛ mɛ,” “odibhi banɔ na ba kpɛ ebla.” Kibee lɛ nɛ gɛ aza Betani nɛ, aza ŋa kɛdɔ nɛ anyɛ teli gɛ bee klu asɛ Simɔnɛ gɛ enu bunya dzɛdzãelete nɛ bupa mɛ nɛ, adzɛ teli aba ɔklɛ nɛ bubɔ huhuhu ŋɛŋa kedzi tuli gɛ kpasɛ aklãgbu kɛbɔplui mɛ.
Adzɛ nɛ adanɛ bubɔ klɛ ayɛkɔ abalɛ akpɛ Yesu ada nɛ mɛ petee.
Banɔ teli gɛ baza ɔklɛ nɛ, kibui nɛ dɛ za balɛ buli so nɛ, baa ɖɔ nɛ aglɔ mɛ asɛ, “Kide bubɔ zizi ebui naa?
Ba taa dɛ bubɔ nɛ kedziŋɛŋa, gɛ aba fla kɛgɔ zɛzɛ bhɛ pɛ la ba yɛkɔ edi bee tsyuitsyuini nɛa bha nɔ.” So nɛ, ba kpa adzɛ nɛ tsutsɔmɔɔ tsɔmɔ.
Yesu asɛ, “nɔ shɛnahwɛ yɛ shu mɔ.” “Kidee pɛ nɔɔ kpɛ yɛ bunuhu?
Abhɛtɛ kibui pupudi amɛna mɛ ɔkɔe.
Betsyutsyuini nɛ xũ nɛ balɛ wɔnɔ ɔbha kibenyɛbe, gɛ nɔ bɔ plɛnɔa lɛ onu gɛ nɔɔ pɛɛ.
Pɔ mɛ ɛtɛ ba za wɔnɔ bha kibenyɛbe.
Adzɛ nɛ abhɛtɛ kɛgɛ aba naa bhɛtɛ.
Edzuawɔ̃ asra bubɔ kɔ mɛ tɛvuvubɔ.
Itsre nɔ kɛgba sɛ, ɔkɔnyɔkɔ gɛ ba ɖɔ Kpayɛbui nɛ kanɔ nɛ mɛ petee, kɛgɛ adzɛ nɛ abhɛtɛ ba ba ɖɔɛ lɛ tsyɛ, ayɛkɔ abaka yɛbui nɔ.” Ɔklɛ Yuɖas Iskarɔtɛ, gɛ enu Yesu Kɛfɔntɛabha nɛ teli nɛ ashɛ̃ atɔnɔ kpayaɔzakɔanɔ nɛ asɛ tɛ ada kpɛ Yesu ahwɛ.
Same ku kpayaɔzakɔanɔ gɛ be nu ana, klɛ batrɔ sɛ tɛ ba kɔ yɛ ehoeyi.
So, abaa pɛɛ kidzo nɔɔ nɛa bha gɛ aba ga pɛ aba yɛkɔɛ akpɛahwɛ kɔa lɛ.
Apalete Nɛ Owulago Kɛdɔŋɛŋa Nɛ Gbɛgbɛvu manyɛnya-manyɛnyawi nɛ kiwi tutɔpu nɛa bha nɛ, gɛ ki nu bugu sɛ tɛ bebhui Tɛfɛflãwi obhoshieyi, Yesu badɔkpasɛ nɛ bisi yɛ asɛ, “Fakɔ ɔpɛɛ sɛ tɛ bu vɛ da bala kɔ wɔ kɔ Tɛfɛflãwi nɛ tɛ ŋɛŋa?” Klɛso nɛɛ akpɛ yɛ badɔkpasɛ tɛabha, etsre alɛ asɛ, “No tsoku ɔmagbla nɛm, klɛ anyɛ teli gɛ etuku bunie tsukpu aba tsyanɛ wɔnɔ.
Nɔ za yɛe de.
Nɔ ɖɔ tsre apalete nɛ bupa nɛ mɛ gɛ anyɛ nɛ ebe tsoku nɔ sɛ, ‘Adɔkasɛ nɛ yɛ ebisi asɛ: Mɛ ɔyakɔ vu nɛ xɔ̃, ɔkɛlɛ gɛ ɛba ŋa Tɛfɛflãwi nɛ mɛ badɔkpasɛ?’ Aba kasɛ wɔnɔ kabha buvugbla tuli, gɛ batɛ bala elu.
Bhɛtɛ tɛbɛbala kɔɔ lɔ nɛ ɔklɛ.” Badɔkpasɛ nɛ ashɛ̃, ede tsoku ɔmagbla nɛm klɛ ba da mɔ ebui nɛ ansɛ gɛ Yesu eti tsrea lɛ.
So ba bala Tɛfɛflãwi nɛ dɔ ŋɛŋa.
Gɛ owulago nɛ ɔna, Yesu ebe ku nɛ yɛ Kɛfɔntɛabha.
Kibee lɛ gɛ bedzi pɛ baa ŋa kɛdɔ nɛɛ, Yesu asɛ, “Itsre wɔnɔ kɛgba, wɔnɔ mɛayɛ teli aba yɛkɔ mɛ akpɛ ahwɛ edzi aŋa kɛdɔ nɛ mɛ.” Badɔkpasɛ nɛ shuku, klɛ terikpo terikpo ba ɖɔ tsre yɛ asɛ, “Ɛdɛ yɛkɛ ŋa sɛ mɛ.” Ebui lɛ nu asɛ, “Kɛfɔntɛabha nɛ ɔmɛayɛ teli,” “agɛ yɛa kpɛahwɛ kesugba tierikpo mɛ nɛ mɛ.
Anɔdzyrame yɛ Eyi nɛ aba shɛ ansɛ gɛ ba ŋlɔmɛ elu nɛ yɛ shu.
Pɔ butɔ kɔ aanɔ nɛ gɛ yɛ aba kpɛ Anɔdzyrame yɛ Eyi nɛ ahwɛ!
Aba pɛ̃ kɔ anɔa lɛlɛ nɛ adɛ onu gɛ ba dɛ mɔɛ.” Kibe lɛ gɛ be dzia ŋa kɛdɔ nɛɛ, Yesu ayɛkɔ gbɛgbɛvu, ehu ahwɛ klɛ aya lɛ, klɛ ayɛkɔ akɔ yɛ badɔkpasɛ, aɖɔ asɛ, “Nɔ tã yɛ; mɛ ishuidzya nɛ lɛ.” Ɔkɛlɛ ayɛkɔ kantse, ehu ahwɛ, klɛ ayɛkɔ akɔa lɛ, klɛ balɛ petee awɛ̃.
Etsre alɛ asɛ, “Mɛ onugbu nyɛnya dzyosu nɛ naa, gɛ be bu abalɛ lu kɔ banɔ gelee.” “Itsre nɔ kɛgba, ɛtia fla wɛ̃ vãyɛ̃ eyuyu mɛ ni ɔdɔ na nɔ kibe lɛ gɛ ɛba tɛ wɛ̃ yɛ avuvɔ nɛ Kpaya bukusiɔŋakɔ nɛm.” Gɛ ba zha ɔdzɛ toli beke, klɛ be koeyi ashɛ̃ avɛ Olivɛ Butu nɛa bha.
Yesu Aɖɔ Elu Sɛ Petro Aba Dɛada Sɛ Eti Nyi Yɛ Yesu etsre badɔkpasɛ nɛ asɛ, “Nɔ bɔ shɛ ɔlɔm petee,” alasɛ ba ŋlɔmɛ lɛ elu asɛ, “ ‘Ɛba hu ibhoshi agbɛgbanɔ nɛ ibho, klɛ ibhoshi nɛ ba kɛka.’ Pɔ onu gɛ ɛba lɔ, ɛba putɔ kɔnɔ tsoku Galelia.” Petro ebu aɖɔ asɛ, “Onu gɛ anɔnyanɔ ehle tsyɛ mɛ ɛtɛ baa shɛ.” Yesu etsre yɛ asɛ, “Kɛgba mɛ itsre wɔnɔ,” “obo— ee, elishia— tɛ ɔkukɔ ɔbɔ bɔ abɔ tabha, wɔ Petro nahwɛ nɛ ɔbɔ dɛada ada tata sɛ oti nyi mɛ.” Pɔ Petro atrɔ kɛklãgbu asɛ, “Onu kɛ dzi sɛ itsi plɛnɔ wɔ, ɛtɛ ba shɛnahwɛ wɔshu di.” Klɛ badɔkpasɛ gɔgɔɛ nɛ petee aɖɔ atrɔ ana.
Getsemane Ba shɛ avɛ ɔkɔ toli gɛ bee klu asɛ Getsemane, klɛ Yesu etsre yɛ badɔkpasɛ nɛ asɛ, “Nɔ za kesi nɛ ɔkɛ̃ tɛ ɛda klukpaya.” Agbanɔ Petro, Yakobo anɛ Yohanɛsɛ evunɔ avɛnɔ, klɛ ebe tsoku butɔ nɛ awɔ̃ gɛganɔ mɛ.
Yesu etsre alɛ asɛ, “Mɛ ɔfufɔɛ nɛ oyuku nɛ butɔ ɔdɔ tɔnɔ butsi,” “Nɔ dzrɔ nɛ ɔkɛ̃ tɛ nɔ za nɛ awɔ̃.” Gɛ aza ga vɛ otugba nɛ bɔɛ ko, awɔlɛ adɔ kesukpa klɛ eklukpaya sɛ onu gɛ kɛba za bubɔɛbɔɛ tɛ ɔɖɔ nɛm ɔfla mɛ.
Yesu asɛ, “Aba, Aka,” “kibuinyɛbui lɛ bubɔɛbɔɛ kɔ wɔ.
Tsunɔ butɔ katsea nɛ mɛ nu.
Pɔ anɛ kɛgɛ mɛ ɛpɛɛ, pɔ kɛgɛ wɔ ɔdɛmɛ.” Ɔkɛlɛ etsodzi avɛ yɛ badɔkpasɛ nɛ ɔbha klɛ ada mɔa lɛ le dzi adɔ tra.
“Simɔnɛ,” ebisi Petro asɛ, “tra no dzi ɔdɔ?
So nɔ tɛ bɔ na awɔ̃ za ɔɖa tɛta torikpo tsyɛ?
Nɔ za nɛ awɔ̃ nɛ kpayakuklu mɛ sɛ tɛ nɔ tɛ bɔ dɔ ku tɛfifekedi mɛ.
Ɔfufɔɛ nɛ ɔɔpɛ ɔsɛ, pɔ ishuidzya nɛ ɛtɔ.” Bu vɛ turukpo plɛnɔ aza shɛ avɛ klɛ ede kulukpaya nɛ kibui lɛ nɛ shu.
Gɛ ede aba, aza ba mɔa lɛ le dzia dɔ tra, alasɛ balɛ awɔ̃hũ nɛ egbĩĩ.
Ba dɛ mɔ kibui nɔɔ nɛ gɛ le be tsre Yesu.
Gɛ eze de aba butramɛ, etsre alɛ asɛ, “No ko dzi ɔdɔ tra klɛ no muene?
Abɔ!
Kibe nɛɛ na.
No di, ba yɛkɔ Anɔdzyrame Yi nɛ ada kpɛ bezizi nɛ ahwɛmɛ.
Lɔ!
Nɔ kɔ lɔ shɛ!
Agɛ ada kpɛ mɛ ahwɛ nɛ yɛa baa!” Be Vu Yesu Gɛ Yesu azaa ɖɔaɖɔ nɛ ko, Yuɖasɛ Kɛfɔntɛabha nɛ ɔmɛayɛ teli aba wɛ̃.
Yɛ anɛ banɔɛza tili gɛ ba bala shu nɛ bupamɛ anɛ busukpogunu, gɛ ba kpɛ edenɔ bakpayanɔgbla, ɛshãdɔkasɛ anɛ beshishe nɛ ɔkɔ.
Ɔtsɔ̃ nɛ agɛ akpɛahwɛ nɛ abhɛtɛ tɛtɛtrɔ tili nɛ banɔ: “Anɔ nɛ gɛ yɛ onugbu mɛ eba mukɔ yɛ nu anɔ; no vu yɛ tɛ nɔ gbanɛ yɛ ɔshɛnɔ nɛ tɛpupoe si.” Yuɖasɛ aga tɔnɔ Yesu tsiɔɔ̃, klɛ eklu yɛ asɛ, “Adɔkasɛ!” klɛ amukɔ yɛ onugbu.
Banɔɛza nɛ be ge ku Yesu mɛ, klɛ be vu yɛ.
Ɔkɛlɛ teli gɛ eli ebunɔ ɔkɛlɛ nɛ etso yɛ kɛpamɛ klɛ afatɛ kpayaɔzakɔanɔ nɛ teli yɛ axwɛdɛ nɛ batɔ.
Yesu ebisi balɛ asɛ, “Iputɔ nɛ banɔ gɛ balɔ kititi nɛ wɔnɔ shu so pɛ nɔ yɛkɔ busukpogunu nɛ bupa mɛ sɛ no bo vu mɛ nɔ?
Ɛza plɛnɔ wɔnɔ kiwinyɛwi, ɛkasɛ kɛdɔ nɛ basɔlɛvu nɛ baka mɛ, klɛ no di vu mɛ.
Pɔ alasɛ tɛ Kpayaeplukpa mɛ kibui ba bhɛtɛ lɛ tɛ kɛnaa.” Ɔkɛlɛ anɔnyanɔ ashɛ̃nahwɛ yɛ shu klɛ le si ashɛ̃.
Anyɛayɛsɔ teli, gɛ edi nyumu kɛdɔnyɛdɔ pɔ akpɛ akraɖa awi, klɛ aza Yesue de.
Gɛ bevu yɛ, esi ashɛ̃ nɛ alagba, ashɛ̃nahwɛ kɛdɔ nɛ gɛ enyumu nɛ shu elui de.
Yesu Nɛ Bebhuiklu Nɛ Amɛ Ba yɛkɔ Yesu avɛnɔ kpayaɔzakɔanɔ ɖɛɖama nɛ amɛ klɛ kpayaɔzakɔanɔ, beshishe anɛ ɛshãdɔkasɛ nɛ petee be xogo.
Petro aza Yesue de nɛ odzidzekɔɛ bɔɛ, ede tsoku kpayaɔzakɔanɔ ɖɛɖama nɛ bubhui oklukɔ.
Ɔkɛlɛ ede zhiaza plɛnɔ bagɛ be po ɔkɛlɛ, klɛ edzi aŋanɛ kifu.
Kpayaɔzakɔanɔ anɛ Bebhuiklu nɛ petee ba pɛɛ kibui nɔ nɛ gɛ la ba yɛkɔ ebhui Yesu nu nɔ pɛ le be yi yɛ, pɔ ba dɛ mɔ kibuinyɛbui.
Begelee be hu itro sɛ tɛ ba yɛkɔ etii yɛ akpɛ kibuim, pɔ balɛ ebui nɛ adɛ ŋa.
Ɔkɛlɛ beteli aba lɔ kititi klɛ be hu itro nɛ yɛ shu asɛ, “Bunu gɛ aɖɔ asɛ, ‘Ɛba yɛ busɔlɛvu gɛ nɔ bhɔ nɛ ahwɛ, klɛ nɛ ewi tata mɛ, ɛba bhɔ bubhlatɔ, gɛ budɛ nu anɔdzyrame yɛ bhubhɔ.’ ” Pɔ kɛlɛlɛ nɛ mɛ tsyɛ balɛ ebuimɔɖɔ nɛ adɛ ŋa.
Ɔkɛlɛ balɛ kpayaɔzakɔanɔ nɛ alɔ nɛ balɛ amɛ klɛ ebisi Yesu asɛ, “Ɔtɛ bo bu shu nu?
Kidee gɛ nu ebuimɔɖɔa nɛɛ di gɛ banɔ nɛ baa yɛkɔ nɛ wɔ shu?” Pɔ Yesu adɔ sɛɛ̃ klɛ edi bu shu nu.
Kpayanɔgbla nɛ eze bisi Yesu asɛ, “Wo nu Kristo, Kpaya yɛ Eyi Yuyula?” Yesu ebui lɛ bunu asɛ, “Mɛnu Kristo.” “Klɛ nɔ bɔ mɔ Anɔdzyrame yɛ Eyi nɛ gɛ ezhiedzi Agbɛgbladɛ nɛ kɛŋam gɛ aaba denɔ ɔmunɔ nɛ mɛ nɛ owũsise.” Kpayaɔzakɔanɔ nɛ atsyuɛ yɛ bawi nɛ ishu.
Ebisi asɛ, “Kidee so pɛ bu zɛ ba pɛɛ bebuimɔɖɔ gelee dɛa na nɛ Yesu shu?” “No nu ebusobui.
Kide wɔnɔ kɛtɔkpu nɛ mɛ tsre nɔ?” Balɛ petee be bu yɛ kɛpɔ gɛ dzyenɔ butsi.
Ɔkɛlɛ be teli ba kpa bututu bu ta yɛ; banya yɛ amɛ, be hu yɛ ekpli, klɛ baa ɖɔ asɛ, “Mɔɛbuiɔɖɔ!” Klɛ bepupo na gbanɔ yɛ klɛ be de tu yɛ.
Petro Asɛ Eti Nyi Yesu Kibee lɛ nɛ gɛɛ Petro adzrɔ nɛ kesiɔkɔ nɛ kebhui buka nɛ mɛ, kpayaɔzakɔanɔ anɛ yɛ axwɛdɛ adzɛnuvɔɛ teli abaa fla. Gɛ amɔ Petro gɛ edzi aŋanɛ kifu, evu awɔ̃hũ nɛ yɛ mɔɔ mɔ.
Klɛ aɖɔ asɛ, “Wɔ tsyɛ ɔza Nazarɛtɛ eyi Yesu nɛe de.” Pɔ Petro adɛ dɛmɛ lɛ.
“Iti nyi, klɛ mɛ tii nu kibui nɔ nɛ gɛ ɔɔɖɔ nɛesi,” klɛ ekoeyi avɛ ede li kedunu.
Gɛ adzɛnuvɔɛ nɛ aza mɔ yɛ asɛsɛ nɛ ɔkɛlɛ, aza ɖɔ etsre bagɛ li kititi nɛ ɔkɛlɛ, “Anyɛa nɛɛ balɛ ɔmɛayɛ teli enu.” Aza dɛ dɛmɛ lɛ.
Nɛ kɛlɛede bɔɛ ko, banɔ nɛ gɛ beli titi nɛ ebunɔ Petro ne tsre yɛ asɛ, “Kɛlɛlɛm sɛ balɛɔmayɛ teli onu, alasɛ Galeliaeyi onu.” Petro etenɔ ebui ɖɔkpɛ shu, klɛ atanɔ kɛdɔ kɔa lɛ asɛ, “Iti nyi anyɛa nɛ gɛ yɛ bui nɔɔ ɖɔ.” Ɔklɛ nɛ ko klɛ ɔkukɔ ɔzɔ bɔ bubhla.
Ɔkɛlɛ Petro abaka Yesu ebui nɛ gɛ aɖɔ tsre yɛ asɛ, “Flogo tɛ ɔkukɔ ɔbɔ bɔ abɔ tabha nɛɛ obɔ dɛada ada tata sɛ oti nyi mɛ.” Klɛ Petro ezhidɔ nɛ iyuyo.
Yesu Aba Wɛ̃ Nɛ Pilato Amɛ Nɛ kɛvlɔ nɛ pinii, kpayaɔzakɔanɔ, anɛ ɛshãdɔkasɛ anɛ ɔhamɛ bebhuiklu afɛtegene nɛ petee na ba dɛmɛ atrɔ kibui tirikpoa bha.
Banya Yesu, klɛ ba gbanɛ yɛ ada kpɛ ahwɛ akɔ Pilato.
Pilato ebisi Yesu asɛ, “Wɔ nu Yuɖanɛ ekusi dza?” Yesu asɛ, “Ee, kɛlɛ ansɛ gɛ ɔɖɔ.” Kpayaɔzakɔanɔ nɛ ayɛkɔ ebui kpi nɛ yɛ shu.
So Pilato eze bisi yɛa sɛ, “Ɔtɛ bɔ bu kibui nɛ nu?
Di ebuia nɛ nyɔɔ gɛ ba yɛkɔ nɛ wɔ shu.” Pɔ tsyɛ Yesu eze di bu kibuinyɛbui nu, klɛ kɛ bhɛtɛ Pilatio bi.
Ɔtsɔ̃ nɛ kinu bugu sɛ tɛ ba shɛ̃nahwɛ evuza terikpo gɛ banɔ nɛ ba pɛɛ nɛ shu nɛ Tɛfɛflãwi ŋɛŋa nɛa bha.
Anyɛ teli gɛ bee kulu asɛ Barabasɛ nɛ aza vu plɛnɔ anɔ dzyidzyeaga teli gɛ eyi anɔ nɛ kititilulɔɛ be tilim.
Banɔɛza na ba tɔnɔ Pilato sɛ abhɛtɛ kɛgɛ aabhɛtɛ tsã nɛ akɔ balɛ.
Pilato ebisi alɛ asɛ, “Nɔ pɛɛ sɛ ɛshɛnahwɛ Yuɖanɛ ekusi nɛ shu kɔnɔ?” Enyi asɛ ganɔ kawɔ̃kpɛ mɛ kpayaɛzakɔanɔ nɛ ba yɛkɔ Yesu akpɛ yɛ ahwɛ.
Pɔ kpayaɛzakɔanɔ nɛ ba kpɛahwanɔ banɔɛza nɛ asɛ tɛ be tui lɛ akpɛ tɛ Pilato ashɛ̃nahwɛ Barabasɛ shu.
Pilato ebisi banɔ nɛ asɛ, “Kidee mɛ ba bhɛtɛ ɔtsɔ̃, nɛ agɛ noo kulu sɛ Yuɖanɛ ekusi?” Ba kpɛ igugu asɛ, “Kplayɛɔsɔ!” Pilato ebisi asɛ, “Kidee so?
Buzizi ɖuweɖu abhɛtɛ?” Pɔ ba za kpɛ igugu nɛ gɛganɛɛ adɛa na sɛ, “Kplãyɛɔsɔ!” Sɛ tɛ Pilato eku banɔ nɛ awɔ̃ so nɛ, ashɛ̃nahwɛ Barabasɛ shu akɔa lɛ.
Akɔ ba mɛna Yesu kɛtamu, klɛ ayɛkɔ yɛ akpɛahwɛ kɔa lɛ sɛ ba da kplasɔ.
Keyutugbani Na Kpɛ Yesu Butsɔ Keyutugbani na gbanɔ Yesu ebu eyinɔ avɛnɔ ada kpɛ bukusi bupagbla nɛm (gɛ nu Praɛtorium keyutugbani ivulo nɛ oxogokɔ) klɛ be kulu ivulo nɛ petee ebe xogo.
Ba kpɛ awi dzɛdzã akɔ yɛ, klɛ be tro bɔkpɔewi abhɛtɛ kikutu pɛ ba yɛkɔ ekumu akɔ yɛ.
Klɛ la kpa yɛ dzɔ sɛ, “Hee, Yuɖanɛ ekusi nɛ naa!” Be hu yɛ kesukpogunu nɛ kɛtɔkpu nɛ etsodzini ehu klɛ be bu bututu ata yɛ.
Be dzu ekuisiesi akɔ yɛ, sɛ tɛ ba yɛkɔ akpɛ yɛ butsɔ nɔ.
Klɛ gɛ ba kpɛ yɛ butsɔ nɛ beke, be bu awi dzɛdzã nɛ yɛ shu, klɛ ba yɛkɔ yɛnahwɛ bawi nɛ akpɛ kɔ yɛ.
Ɔkɛlɛ ba gbanɔ yɛ ebueyinɔ sɛ tɛ ba da kplasɔ.
Yesu Tɛkpɛkplasɔ Anyɛ teli gɛ ede Sirene, Simɔnɛ, gɛ enu Alɛksanda anɛ Rufusɛ alɛ aka, abaa fla denɔ yɛ dzogɛga bha ebe tsoku ɔma nɛ mɛ, klɛ banɔ nɛ ba trɔ yɛa bha sɛ ayɛkɛ butsiosi nɛ etuku.
Ba gbanɔ Yesu ede kunɔ ɔklɛ gɛ be kulu asɛ Golgata (atɔkpuxwa ɔzakɔ).
Nɛ ɔklɛ nɛ ba hɔ aɖuɖo akpɛ bulu mɛ akɔ Yesu sɛ awɛ̃, pɔ adɛ wɛ̃.
Klɛ ba kplayɛasɔ.
Be dzyidzyidɔ nɛ yɛ bawi nɛ tɔkpu tɛ bamɔ kapɛ nɔɔ nɛ gɛ anɔnyanɔ aba yɛkɛ.
Ɔɖa ɔtramɛ nɛ mɛ la kplayɛasɔ.
Ebui nɛ gɛ ba yɛkɔ nɛ yɛ shu, ba ŋlɔmɛ alɛ ata yɛ asɛ, Yuɖanɛ ekusi.
Ba kpla bezi tɛabha teli tsyɛ asɔ aplɛnɔ yɛ, terikpo nɛ yɛ kɛŋa nɛm, teli tsyɛ nɛ yɛ kɛbɛtɛkpɛm.
[Klɛ kibui ŋuŋlɔmɛ nɛ ba klɛ mɛ sɛ, “Kplayɛasɔ akpɛ banɔ nɛ gɛ ata bhɛtɛ ɔshã bha nɛ shi.”] Banɔ nɛ gɛ aba fla nɛ balɛ akulatu nɛ yɛa bha, ba hwanɔ atɔkpu atrɔ pɛ ba ɖɔ sɛ, “Klɛ so!
Wɔ nɛ gɛ ɔsɛ ɔbɔ yɛ busɔlɛvu pɛ obo tsodzini ɔbhɔ nɛ ewi tata mɛ, zhiɔba nɛ butsiosi nɛ shu tɛ obu ishue!” Kana ke kpayaɛzakɔanɔ anɛ ɛshãdɔkasɛ petee baa kpɛ Yesu butsɔ nɛ aglɔmɛ.
Klɛ baa ɖɔ asɛ, “Ebu banɔ,” “pɔ ataa na shu bu!
Nɔ kɔ Kristoanɛ, Izraɛlanɛ Ekusia nɛ, ezhi ɔtsɔtsiɔ̃ aba nɛ butsiosi nɛ shu, tɛ bu mɔ tɛ bu yɛkɛ yɛabha ŋae.” Bagɛ yɛnalɛ ba kplasɔ nɛ tsyɛ ba yalɛ akulatu abalɛ akpɛ yɛa bha.
Yesu Tɛtsitsi Nɛ kemuze ɛɖa lɔfɔntɛbha mɛ otumu ɔdɔ nɛ kesukpa nɛa bha ɔdɔ nanɔ owulago ɛɖa tɛta mɛ.
Nɛ ɛɖa tɛta nɛ mɛ, Yesu akpɛ ogugu gɛganɛɛ asɛ, “Eloi, Eloi, Lama Sabaktani?” Gɛ klɛ kesi enu asɛ, “Mɛ Kpaya, Mɛ Kpaya, kidee so pɛ ɔshɛnahwɛ mɛshu ana?” Gɛ banɔ nɛ gɛ be li ɔklɛ nɛ be nu kaɖɔ nɛ gɛ Yesu aɖɔ nɛ butsiosi nɛ shu, klɛ baa ɖɔ asɛ, “Nonu mɔ, eklu Eliya.” Anyɛ teli akpɛsi, ada yɛkɔ ɔkɔɛsa akpɛ bulu gɛganɛ mɛ, klɛ ayɛkɔ asɔ osi shu, klɛ ayɛkɔ akɔ Yesu sɛ tɛ awɛ̃.
“Ɔtsɔ̃ nɛ nɔ shɛnahwɛ yɛ shu.
Kɔlɔ di sɛ Eliya aba ba ebe zhinɔ yɛ edzu dza.” Nɛ ogugu gɛganɛɛ, Yesu afɔɛ yɛ ɔfufɔɛ gɔgɔɛ.
Busɔlɛvu mɛ kɛpɔtɛ nɛ tswɛ denɔ kabha ɔbɔ nanɔ kesi nɛ wa.
Klɛ gɛ keyutugbani Ovuloaka, gɛ aza kititi nɛ Yesu otugba, nɛ enu yɛ ogugu klɛ amɔ kana gɛ etsi nɛɛ, aɖɔ asɛ, “Kɛlɛlɛm sɛ anyɛa nɛɛ enu Kpaya yɛ Eyi!” Badzɛ teli aza odzidzekɔ pɛ bee di ɔklɛ asɛsɛ.
Balɛ mɛ banɔ balɛ enu Maria Magdaline, Maria Yakobo yɛeni gɛ enu anuvɔ kɔ Yosesɛ, anɛ Salomɛ.
Nɛ Galelia, badzɛa nɛ balɛ aza Yesue de kɔ kɛdɔnɔ nɛ gɛ ba zhã kɔ yɛ.
Badzɛ gelee bhlatɔ gɛ ba za yɛe de aba Yerusalɛm nɛ tsyɛ ba za ɔklɛ.
Yesu Tɛvuvubɔ Kiwi lɛlɛ nɛ dzi Tɛbɛbala Kiwi (gɛ putɔkɔ Kimuenewi nɛ gɛ nu Sabatɛ).
So gɛ owulago nɛ ɔɔna nɛɛ, Yosɛfu Arimatiaeyi, anɔgbla nɛ Beshisheha nɛ shi, gɛ yɛ nahwɛ nɛ eedi kidzoe nu kɔ Kpaya bukusiɔŋakɔ, atɔnɔ Pilato avɛ nɛ awɔ̃dzudzum klɛ ede bisi asɛ ayɛkɔ Yesu ishuidzya tsitsi nɛ akɔ yɛ.
Kiyinɔ Pilato sɛ Yesu etigble tsi.
Eklu Ovuloaka nɛ ebisi asɛ Yesu nɛ eti tsi dza.
Gɛ Pilato enu denɔ Ovuloaka nɛ ɔkɔ sɛ Yesu etsi kɛgba, ashɛ̃nahwɛ yɛ shu akɔ Yosɛfu.
Klɛ Yosɛfu ede bhui kɛpɔtɛ fufu, klɛ ede zhinɔ Yesu tsitsi klɛ ayɛkɔ yɛ anya kpɛ kɛlɛ mɛ, klɛ ayɛkɔ yɛ ada vubɔ nɛ kɛklãgbu odzrem.
Klɛ ayɛkɔ kɛklãgbugbla bhlatɔ ada ɔlɛ nu.
Maria Magdaline nɛ Maria Yoses yeni nɛ ba mɔ ɔklɛ gɛ ba vubɔ Yesu.
Yesu Tɛlulɔ Denɔ Bekpum Gɛ Kimuenewi nɛ ba fla, Maria Magdaline anɛ Maria Yakobo yɛeni, anɛ Salomɛ bede dzi bawa huhuhu sɛ tɛ ba yɛkɔ ada sra Yesu ishu.
Kɛvulɔ nɛ pinii, nɛ ɔgɔnɛ nɛ kiwi tutɔpu nɛa bha, nɛ kiwiyɛyɛ nɛe de ko, batɔnɔɛ dzo aavɛ odzre nɔ bha, klɛ bee bisi ɔhaglɔ asɛ, “Anee gɛ ebe glebe kɛklãgbu nɛ atsɛ nɛ odzre nɛa bha?” Pɔ gɛ be vu awɔ̃hũ, ba mɔ sɛ kɛklãgbu, nɛ gɛ tri, be ti glebe lɛ ashɛ̃nɔ.
Gɛ be tsoku odzre nɛ mɛ, bamɔ anyɛnuvɔɛ gɛ akpasɛ kɛdɔ fufu mɛ pɛ ezhidzi odzre nɛ kɛŋamɛa pɛ, klɛ kɛ wa kɛxwɛ nɛ balɛa bha.
Anyɛnuvɔɛ nɛ asɛ, “Nɔ tɛ ganɛ awɔ̃,” “Nɔɔ pɛɛ Yesu Nazarɛtɛ eyi, gɛ ba kplasɔ.
Atɛ lɔ ekoeyi!
Ava ma ɔkɛ̃.
No di ɔkɛlɛ gɛ be lu yɛ.
Pɔ nɔ vɛ, no tsre yɛ badɔkpasɛ anɛ Petro sɛ, ‘Eti putɔ kɔnɔ avɛ Galelia.
Ɔkɛlɛ nɔ bɔ mɔ yɛ, ansɛ gɛ etsre nɔ.’ ” Ganɔ tɛshushuku mɛ anɛ awɔ̃nyunyɔ mɛ, badzɛ nɛ koeyi klɛ be si ashɛ̃ nɛ odzre nɛ shu.
Ba dɛ ɖɔ kibuinyɛbui etsre anɔnyanɔ, alasɛ kifu kua lɛ.
Gɛ Yesu alɔ kɛvulɔ nɛ pinii nɛ ɔgɔnɛ nɛ kiwi tutɔpu nɛa bha, eputɔ awɛ̃ nɛ Maria Magdaline amɛ, agɛ yɛ mɛ akɛka ɛfufɔɛkpã tigene nɛ ebu.
Adzɛ na shɛ avɛ ede tsre banɔ petee gɛ baza aplɛnɔ yɛ, pɛ be tsishu pɛ be bi iyuyo.
Kibelɛ gɛ be nu sɛ Yesu alɛ nɛ ɛkpã, klɛ yɛ atɛ mɔ yɛ, ba dɛ yɛkɛ kɛlɛa bha ŋa.
Kɛlɛede mɛ Yesu aba wɛ̃ nɛ tɛzɛza bhlatɔ mɛ kɔ balɛ tɛa bha nɛ kibe lɛ nɛ mɛ gɛ ba ga afla nɛ ɔma nɛm.
Banɔa nɛ tsodzi avɛ klɛ la da ɖɔɛ lɛ etsre bagɔgɔɛ; pɔ balɛ tsyɛ adɛ yɛkɛ balɛa bha ŋa.
Kɛlɛede mɛ Yesu aba wɛ̃ nɛ Kɛfɔntoli nɛ amɛ gɛ baa ŋɛ dɔ; Yesu etsrenɔalɛ nɛ balɛ mayɛkɛ mayɛkɛŋa nɛ shu nɛ balɛ tɛmadɛmɛ gɛganɛ sɛ tɛ ba yɛkɛ baga tɛ mɔ yɛ nɛ tsyɛa bha ŋa sɛ atɛ lɔ.
Yesu etsre yɛ badɔkpasɛ nɛ asɛ, “No tsoku kanɔ nɛm petee tɛ nɔ ɖɔ kibui dzyɔgo nɛ otsre kanɔ nɛ petee.
Anɔnyanɔ gɛ ayɛkɛ aŋa pɛ nɔɔ kpɛ buni ɔkɔ yɛ nɛ ebe dzi anɔ gɛ be bu, pɔ anɔnyanɔ gɛ adɛ yɛkɛ aŋa be be bu yɛ butsipɔ.
Klɛ ebuimumɔa nɛ aba ga plɛnɔ bagɛ ba yɛkɛ aŋa: Nɛ mɛ nyi mɛ ba ba kɛka ɛfufɔɛkpã ebu; baba ɖɔa ɖɔ nɛ anɛkɛ vuvɔm; bee vu beblidzya nɛ ahwɛ; klɛ onu gɛ ba wɛ̃ aɖii tsyɛ etibe bhuia lɛ, baa trɔ ahwɛ nɛ banyɛnya bha, klɛ balɛ banya nɛ be beke.” Gɛ Apalete Yesu aɖɔ ebuia nɛ etsrea lɛ beke nɛɛ, baa yɛkɔ yɛ avɛnɔ owũsise klɛ ede zhiaza Kpaya kɛŋam, Ɔklɛ badɔkpasɛ nɛ koeyi ashɛ̃, klɛ la da ɖɔ Kpayɛbui nɛ ɔkɔnyɔkɔ, klɛ Apalete nɛ awa kɛxwɛ nɛ balɛ klɛ trɔ kɛklãgbu nɛ yɛ kibui nɛa bha ganɔ kɛdɔmumɔ nɛ gɛ za kɛlɛe de.
