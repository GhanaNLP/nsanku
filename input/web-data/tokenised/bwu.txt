A nyini piilimka po ate Wen a nye wenzukku ale tɛŋka la.
Tɛŋka a jam ka magsa ale chim tɛŋ koruk.
Legi nna kpitɔ ale jam a lik nya liuŋtaŋa ate Wen Chiika a yaa bo nyiamu zuk a ja.
Ate Wen yaa weeni ayen, <<Ku be nyaksi a nya,>> ate ku yaa a nya.
Wen a nya ayen, ku la a nya la a nala, ate wa gaari nyaka legini po.
Wen yaa wi ku le nyaksi a nya la ayen kantueŋ ale a wi legini ayen yok.
Ate saluik ale junɔi yaa deri boro.
Piilimka danni jam le la.
Wen yaa ŋman weeni ayen, <<Basi ate peelim a bo nyaataŋa suŋsuŋ a gaari ti tɔgatɔga.>> Wen yaa nye peelimmu a poori wenzuk nyiamu ale tɛŋzuk nyiamu.
Ate ku nye va wa le weeni diila.
Wen yaa wi ŋmazukku ayen wen.
Ate saluik ale junɔi a ŋman boro.
Da dila jam saari ka daa ŋaye.
Wen yaa ŋman weeni ayen, <<Basi ate nya buui ale bo tɛŋka la a chuiri ga duek jigi yeŋ ate tɛŋ kosik a nya.>> Ate ku nye dila.
Wen yaa wi tɛŋ kosikka ayen tɛŋ alege a wi nya tii ale chuiri dua jigi yeŋ ka la ayen nyakpiem.
Wen yaa nya ate ku nala te wa.
Wen yaa weeni ayen, <<Basi ate ŋanta tɔgatɔga ale tiisa a nyini tɛŋka zuk ate ba a yɔni yɔna a ta bie a va ba buuni ale ka diila.>> Ate ku nye dila.
Ate ŋanta tɔgatɔga ale tiisa a nyini tɛŋka zuk a yɔni yɔna a ta bie a va ba buuni ale ka diila.
Wen yaa nya ate ku nala te wa.
Ate saluik ale junɔi a ŋman boro.
Da dila jam saari ka daa ŋata.
Wen yaa ŋman weeni ayen, <<Basi ate ŋan nyaksinta a bo wenzukku a gaari yok ale kantueŋ.
Ŋan bala mɛ ale ba gaari wenkarik ale yoei ale daa ale bena.
Bala mɛ ale ba bo wenzukku a nyaksi ate tɛŋka zuk a nya.>> Ate ku nye dila.
Wen a nye ka ŋan nyaksin kpienta baye wenbinni ale chiika.
Wenbinni ale soa kantueŋka ate chiika a soa yokku.
Wa nye chiŋmarisaŋa mɛ.
Wen a nye ba kama a basi wenzukku ayen tɛŋka zuk a nya, wenbinni a nya kantueŋ abe chiika mɛ a nya yokku.
Wenbinni le chiika ale poori legini.
Wen yaa nya ayen ku nala a te wa.
Ate saluik ale junɔi a ŋman boro.
Da dila a saari ka daa ŋanaansi.
Wen yaa ŋman weeni ayen, <<Basi ate nyiamu a ta ŋanvuta abe nuinsa a yiri wenzukku.>> Dila Wen yaa nye nyiam po ŋan kpienta ale ŋan fiisa ate ba bo nyiamu po a cheŋ, ba jam ka ŋanta tɔgatɔga a bo nyiamu po.
Wa nye nuinsa mɛ tɔgatɔga.
Wen yaa nya ate ku nala a te wa.
Wen yaa niak ŋantaŋa ale weeni ayen ba biak abe ba wɔgri a sueri nyiamu po meena abe nuinsaŋa a wɔgri a sueri tɛŋka.
Ate saluik ale junɔi a ŋman boro.
Da dila a saari ka daa ŋanu.
Wen ŋman weeni ayen, <<Basi ate ŋanvuta tɔgatɔga a bo tɛŋka zuk, yeri duŋsa, ŋan baai meena ale vuuri a cheŋ ale gɔi duŋsa ba meena ba tɔga ba tɔga.>> Ate ku nye dila.
Wen a nye gɔi duŋsa buuni ale yeri duŋsa buuni ale ŋan baai ale vuuri a cheŋ la buuni.
Ate Wen nya ate ku nala te wa nna yegayega.
Wen yaa ŋman weeni ayen, <<Ni te ti nye nuru ase tidek la ate wa a neensi ti ate wa a nya nyakpiemu jumaŋa ale nuinsaŋa, ale bo wenzukku la ale duŋsaŋa ale bo tɛŋka zuk ale ŋan baai meena ale vuuri a cheŋ la zuk.>> Dila Wen yaa nye nuru ase wadek la, wadek ale ka diila ate wa nye wa, nidoa ale nipok ate wa nye.
Wen a niak ba ale weeni ba ayen, <<Ni biak a sueri tɛŋka a nya ka zuk.
Ayen ba a nya jumaŋa ale bo nyakpiemu po la, ale nuinsaŋa ale bo wenzukku la, ale ŋanvutaŋa meena ale a cheŋ tɛŋka zuk la.>> Wen yaa weeni ayen, <<M pai ŋan bie meena ale nyini tɛŋka a biak ŋmaa bɛ la ale tiisa meena ale a yɔni yɔna a te ni ayen ba chim ŋandiinta te ni.
M pai duŋsaŋa ale nuinsa ale ŋan baai meena ale bo tɛŋka zuk a cheŋ ate ba ta nyuvuri la te ni.
M pai va sobta meena a te ba ayen ba chim ba ŋandiinta.>> Ate ku nye dila.
Wen yaa nya wa ale nye dii meena la ate ku nala te wa.
Ate saluik ale junɔi a ŋman boro.
Da dila a saari ka daa ŋayuebi.
Dila la Wen yaa nye jaab meena tɔgatɔga ale bo wenzukku ale tɛŋka la a nueri.
Daa ŋayopɔiwa danni ale Wen nueri tuim ŋaai meena ate wa tom la kama, dila daa ŋayopɔiwa danni wa yaa vuusi.
Wen yaa niak dai dila danni a basi ate di chim tuilum dai, dii nyiŋla da dila wa vuusi kama, wa an ŋman tom tuini.
Dii meena ale magsi chaab ale wenzukku ale tɛŋka nyeka la ale la.
Naawen dii ale ka Wen la ale nye tɛŋka ale wenzukku la tiisa ale wuuta an diem jam nyini ya, diila Naawen dii ale ka Wen la an basi ate ŋmoruk a ni ya, nuru mɛ abe karo a tom.
Alege nyiam ale nyini tɛŋ jueli a yɔk tɛŋka ŋmazuk meena.
Naawen dii ale ka Wen la yaa nye tantaŋa a mɛ nuru a yaa vuusi basi wa nyueŋa po ate wa chim nuru vuk.
Yɔgyɔgla de Naawen dii ale ka Wen la yaa nye talim kpiem Eden po kori geŋka a yaa basi ate nuruwa ate wa nye la a bo du.
Naawen dii ale ka Wen la a yaa basi ate tiisa tɔgatɔga a nyini.
Sii ale nala nina po ale magsi dɛka.
Talimu suŋsuŋ nyuvuri tiib ale jam za du.
Nalim sebika ale biem sebika tiib ale maa za du.
Beli ale jam bo Eden a chali a zaŋti talimu.
Di jam poori ka beli naŋsa sinaansi.
Dii ale dɛ niŋ la yuei ale Pison, di chali va ka Yavila tɛŋka po a taam.
Ligmɔniŋ ale jam bo du la.
Tɛŋ kala ligmɔniŋka jam nala kama.
Tiisa ale jam boro ate si vaataŋa nyummu masa.
Si chaab mɛ simmu nyummu a masa.
Tintain ŋmiŋmirita ale jam maa boro.
Beli dii ale jam nye ŋayewa la yuei ale Giyon, di chali va ka Kus tɛŋka po a taam.
Beli dii ale jam nye ŋatawa la yuei ale Tigris, di jam chali va ka Assur kori geŋka a taam.
Beli dii ale nye ŋanaansiwa la yuei jam le Yufiretis.
Naawen dii ale ka Wen la yaa pai nuruwa a basi Eden Talimu po ayen wa a tom abe wa a nya bu zuk.
Naawen dii ale ka Wen la yaa weeni nuruwa ayen fi ta suik a dɛ tiib buui yɔna kama, alege kan dɛ nalim ale biem sebika tiimu yɔnaŋa, diila fi dan dɛ fi sum a kpi kama.
Naawen dii ale ka Wen la yaa ŋman weeni ayen, <<Ku an nala ayen nidoawa a boro wadek wa nyiini.
M le nye ka maarɔ magsi a te wa.>> Yɔgyɔgla de Naawen dii ale ka Wen la a yaa pai tanta a nye duŋsaŋa ale wenzuk nuinsaŋa a nyini ka tɛŋka.
Wa yaa ta ba jam nuruwa jigi ayen wa nya wa le wa te ba yue diila.
Wa dan te jaab yuei, jaab bula yuei ale la dera.
Dila nuruwa yaa te duŋ wuunsa yue ale te nuinsa meena mɛ yue ale duŋsa meena yue.
Alege maarɔ a jam karo a magsi nuruwa.
Dila Naawen dii ale ka Wen la yaa nye ate nidoawa a lo goom po nna yegayega.
Wa ale a goa la, ate Wen yaa yeeri wa nyipik kobini dinyi alege lik kauk kula.
Naawen dii ale ka Wen la yaa pai nidoawa nyipik kobini ate wa yeeri la a nye nipok a pai te nidoawa.
Nidoawa yaa weeni ayen, <<Yɔgyɔgla de ka m dek kobi ale nna.
Ka m dek nyiŋ lam ale nna, ba le wi wa ayen ka nipok, diila wa nyini ka mi jigi.>> Dila nyiŋla, ku a fɛ kama ate nidoa basi wa ko ale wa ma, abe wa gum chaab ale wa powa, ate bayewa a chim nyiŋ yeŋ.
Nidoawa ale nipowa a jam ta ka chaboala alege kan chali chivie.
Duŋsaŋa meena ate Naawen dii ale ka Wen la jam nye la po, waamu ale jam seba a gaam si meena.
Bu yaa weeni nipowa ayen, <<Wen sum weeni kama ayen, <Ni kan dɛ tiisaŋa ale bo talimu po la yɔnaŋa?> >> Nipowa yaa weeni waamu ayen, <<Ti baga a dɛ tiisaŋa yɔnaŋa kama, alege Wen weeni kama ayen ti kan dɛ buui ale za talimu suŋsuŋ la yaase ti tiri bu.
Ti dan nye dila, ti le kpi.>> Waamu yaa weeni nipowa ayen, <<Ni kan kpi.
Wen sebi kama ayen ni dan dɛ ni ninaŋa ale lagri ate ni a nye ase Wen la, a yaa seba nalim ale biem.>> Nipowa yaa nya ayen yɔnni a nala nina po a magsi dɛka.
Ku be ŋman magsi mɛ ayen wa ta yam.
Wa yaa gbesi yɔnni dɛ alege te wa chorɔwa le bo ale wa la ate wa mɛ dɛ.
Ba nɔi bayewa nina deri lagri ate ba deri miŋ ayen ba ta ka chaboala.
Ate ba ya yaali kiŋkaŋ vaata a baali tom chaab a lik badek.
Dai dila danni dek junɔi ate ku yɔk nna chorototo la, nidoawa ale wa powa yaa wom Naawen dii ale ka Wen la a cheŋ talimu po, ba yaa suk tiisaŋa po.
Naawen dii ale ka Wen la yaa wi nidoawa ayen, <<Fi bo ka bɛ?>> Nidoawa yaa tulisi ayen, <<Mi wom ka fi le a tabi la yaa chali yɔgsum, a yaa suk, diila mi ta ka chaboala.>> Naawen yaa bek ayen, <<Ka wana ale weeni fu ayen fi ta chaboala?
Fi dɛ tiib buui ate mi a weeni ayen fi kan dɛ bu yɔnni la kama?>> Nidoawa yaa tulisi ayen, <<Nipowa ate fi pai te mu la, ale pai tiimu yɔnni a te mi ate mi dɛ.>> Naawen dii ale ka Wen la yaa bek nipowa ayen, <<Ka boa ale la ate fi nye?>> Nipowa yaa tulisi ayen, <<Waamu ale paasi mi ate mi dɛ yɔnni.>> Dila Naawen dii ale ka Wen la yaa weeni waamu, <<Fi ale nye nnala la nyiŋ, m yeeri fu kama yeri duŋsa ale gɔi duŋsa po a ka a te fu.
Fi ale kasim a vuuri ka fi lɔgni zuk a cheŋ abe fi a dɛ tanta fi boka meena po.
Abe m basi ate dachaani a bo fi ale nipowa suŋsuŋ abe di bo fi buuni ale nipowa buuni suŋsuŋ.
Fi ale dom wa nankpanni ate wa mɛ tabi fi zukku a ŋɔriŋ.>> Alege weeni nipowa ayen, <<Fi dan boro a biak biik fi nyiŋdommaŋa ale zuak nna yegayega.
Fi le kasim a biak bisa ale ka nyiŋdomma.
Fi le kasim a yaali fi chorɔwa abe wa a nya fi zuk.>> Alege a weeni nidoawa ayen, <<Fi le wom fi powa nɔi a siak dɛ tiimu ate m weeni ayen fi kan dɛ bu yɔnni la, fi nyiŋ m ka basi tɛŋka zuk.
Fi le kasim a cheri ka wulum abe fi nya ŋandiinta a dɛ fi boka meena po.
M le basi ate tɛŋka a ta wuuk ale munsa ate fi nam a nya ŋanta a dɛ.
Wulum ale fi za fi cheri a nya ŋandiinta a dɛ ate fi pilim ŋman siŋ tɛŋ, fi le tɔlim nyini ka tanta po la.
Fi ka tanta, fi be le ŋman cheŋ ka tantaŋa po.>> Nidoawa yuei jam ale Adam ate wa yaa te wa powa yuei ayen Iiv, dii nyiŋla wa za wa chim ka saalɔ meena ma.
Naawen dii ale ka Wen la a yaa pai duŋsa gbaŋsa a nye gatta a te Adam ale Iiv ate ba lik badek.
Naawen dii ale ka Wen la yaa weeni ayen, <<Nuruwa yaa nye se ka tama la, a yaa seba nalim ale biem.
Wa kan ŋman laari nisa a gbesi nyuvuri tiimu yɔnni a dɛ ate wa kan kpi.>> Dila Naawen dii ale ka Wen la yaa yiak wa Eden Talimu po ayen wa nyini ga a kpa tɛŋ kaai ate Wen nye tantaŋa a nye wa la.
Wa le yiak wa nueri la, wa yaa basi ate ŋanvuta a za Eden Talimu kori geŋ ale gebi kpieŋ a yuk ayen suik kan boro a taam nyuvuri tiimu jigini.
Adam yaa goa ale wa powa Iiv ate wa yik lɔgi a biak Keen.
Iiv yaa weeni ayen Naawen maarika nyiŋ wa biak ka nidoa.
Ku ŋaaŋnyiŋ wa yaa biak Keen yoawa Abel.
Abel a jam a wuuk ka piisa alege Keen a kpa.
Ku yaa jam paari diipo ate Keen yaa ta wa kpanni ŋanta gela jam ayen wa te Naawen.
Abel mɛ ko wa pai ŋaai ate wa piisaŋa a liŋ biak la a yaa ta kab tii ale ta kpaam la jam ayen wa te Naawen.
Naawen yaa tuesi Abel tiirimu alege zɛri Keen tiirimu.
Dila nyiŋ Keen sui yaa puuri ale kaasi nina.
Naawen yaa bek Keen ayen, <<Ka boa ale soa ate fi sui a puuri?
Ka boa le soa ate fi kaasi nina?
Fi dan nye dii ale magsi la, m ti a siak kama, alege fi dan kan nye dii ale magsi la, be seba ale biem ale a yaali ayen bu jo fu.
Bu a yaali ayen bu nya ka pagrim fi zuk, alege ku a fɛ ate fi nya pagrim biem zuk.>> Keen yaa weeni wa yoawa Abel ayen, te ti nyini a cheŋ peelim.
Ba ale cheŋ la Keen yaa nak wa yoawa Abel a ko.
Naawen a yaa bek Keen ayen, <<Fi yoawa Abel bo ka bɛ?>> Keen yaa tulisi ayen, <<Mi a zɛ.
Ka mi ale chim yoawa nyaarɔ?>> Naawen yaa weeni ayen, <<M nya fi ale ko fi yoawa la kama.
Wa ziimu ale siŋ tɛŋka la a weeni mu kama ayen m namsi fu.
Yɔgyɔgla de mi ka te tɛŋka kama.
Tɛŋka abe tuesi fi yoawa ziimu kama.
Fi dan kpa fi kan nya jaaboa.
Fi le kasim a nyiem tɛŋka meena, fi kan nya jigi a vuusi.>> Keen yaa weeni Naawen ayen, <<M ninammu a zuak ka yega a gaam m le baga tu.
Jinla fi yiak mu a basi kama, fi be kan bo ale mu.
M le kasim a nyiem ka tɛŋka meena a ka jigiya a vuusi.
Waai a dan nya mu wa a ko mu kama.>> Alege Naawen yaa weeni wa ayen, <<Daa di, waai a dan ko fu wa le nya ku tutuna naŋtuok nɔi buyopɔi.>> Naawen yaa dueni daana wa nyiŋ ate waai a dan nya wa abe wa kan ko wa.
Keen yaa basi Naawen ale cheŋ ga bo Nod tɛŋka.
Nod a bo ka Eden kori geŋ.
Keen yaa goa ale wa powa ate wa yik lɔgi a biak Ɛnok.
Dila po Keen jam a sɛ ka tɛŋ kpieŋ ate wa yaa pai wa nidoabinni yuenni a te tɛŋka a wi ayen Ɛnok.
Ɛnok yaa jam biak Irad, ate Irad a biak Meyujael, ate Meyujael a biak Metusael, ate Metusael a biak Lamek.
Lamek jam faari ka nipooba baye.
Wanyi yuei jam le Ada, m wala yuei jam le Zilla.
Ada jam biak ka Jabal.
Jabal jam ka baai ale jam a wuuk duŋsa ale a goa viita po la ko.
Wa yua yuei jam le Jubal.
Jubal jam ka baai ale a yaali kpanta nakka ale paampuuŋta peeka la ko.
Zilla mɛ a jam biak ka nidoabili a te wa yuei ayen, Tubal Keen.
Tubal Keen a jam ka choabiik.
Wa jam ta ka toa, wa yuei ale Naama.
Lamek yaa jam weeni wa pooma Ada ale Zilla ayen ni wom dii ate m ta la.
Nuru ale jam te mi tuem ate mi a ko wa.
Wa jam diem ka bi paaluk ate mi ko wa, wa le te mi tuemu la.
Keen a dan a nya tutuna naŋtuok nɔi buyopɔi, dan ka di Lamek le nya ka naŋtuok nɔi pisiyopɔi ale buyopɔi.
Adam yaa ŋman goa ale wa powa ate wa biak nidoabili ate ba te wa yuei ayen Sɛti.
Ba jam weeni kama ayen Wen ŋman te ba ka biik ate wa tagri Abel ate Keen ko la zuk.
Sɛti mɛ a biak nidoabili a te wa yuei ayen Enos.
Dila powa ate nuruba yaa jam piilim a puusi Naawen yuei.
Adam buuni ale ŋmarisi dii a doa la le nna.
Wen jam nye nurubiik kama ase wadek la.
Wa jam nye ka nidoa le nipok a yaa niak ba.
Wa le nye ba la, wa jam a wi ba ayen ka nuruba.
Adam le goa paari bena kook ale pisita la wa biak ka nidoabili ase wadek la, a te wa yuei ayen Sɛti.
Adam ale biak Sɛti la wa goa paari ka bena kobsanaaniŋ ale ŋman biak nidoabilisa ale lieba.
Adam jam paari ka bena kobsaneok ale pisita alege kpi.
Sɛti goa ka bena kook ale ŋanu ale biak Enos.
Wa le biak Enos la, wa goa paari ka bena kobsanaaniŋ ale ŋayopɔi a biak nidoabilisa ale lieba.
Sɛti benaŋa meena jam ka kobsaneok ale pi ale ŋaye alege kpi.
Enos jam ka bena pineok ale biak Kenan.
Wa le biak Kenan la, wa goa ka bena kobsanaaniŋ ale pi ale ŋanu alege biak nidoabilisa ale lieba.
Enos benaŋa meena jam ka kobsaneok ale ŋanu alege kpi.
Kenan jam ka bena pisiyopɔi alege biak Mayalale.
Kenan ale biak Mayalale la wa ŋman goa paari ka bena kobsanaaniŋ ale pisinaansi a biak nidoabilisa ale lieba.
Kenan benaŋa meena jam ka bena kobsaneok ale pi alege kpi.
Mayalale jam ka bena pisiyuebi ale ŋanu alege biak Jared.
Wa le biak Jared la wa ŋman goa paari ka bena kobsanaaniŋ ale pisita a biak nidoabilisa ale lieba.
Mayalale benaŋa meena jam ka bena kobsanaaniŋ ale pineok ale ŋanu alege kpi.
Jared jam ka bena kook ale pisiyuebi ale ŋaye alege biak Ɛnok.
Wa le biak Ɛnok la, wa goa paari ka bena kobsanaaniŋ a biak nidoabilisa ale lieba.
Jared benaŋa meena jam ka bena kobsaneok ale pisiyuebi ale ŋaye alege kpi.
Ɛnok jam ka bena pisiyuebi ale ŋanu alege biak Metusela.
Wa le biak Metusela la, wa paari ka bena kobsita a biak nidoabilisa ale lieba.
Wa jam va Wen kama nalimnyiini.
Ɛnok benaŋa meena jam ka bena kobsita ale pisiyuebi ale ŋanu.
Ɛnok ale jam a va Wen nalimnyiini la, Wen deri pai wa ta cheŋ te ba an ŋman nya wa.
Metusela jam ka bena kook ale pinaanuŋ ale ŋayopɔi alege biak Lamek.
Wa ale biak Lamek la, wa goa paari ka bena kobsiyopɔi ale pinaanuŋ ale ŋaye a biak nidoabilisa ale lieba.
Metusela benaŋa meena jam ka kobsaneok ale pisiyuebi ale neok alege kpi.
Lamek jam ka bena kook ale pinaanuŋ le ŋaye alege biak nidoabili.
Wa jam te wa yuei ayen ka Nowa.
Wa jam weeni kama ayen Naawen ale ka te tɛŋka ate ti a tom ale ti nisima a nam diila, biika de ale yɔk ti sue.
Wa ale biak Nowa la, wa goa paari ka bena kobsinu ale pineok ale ŋanu a biak nidoabilisa ale lieba.
Lamek benaŋa meena jam ka kobsiyopɔi ale pisiyopɔi le ŋayopɔi alege kpi.
Nowa jam ka bena kobsinu alege biak Sɛm, ale Yɛm, ale Jafet.
Nuru bisaŋa a yaa le jam a piisi tɛŋka zuk alege a biak lieba la, Wen nidoabilisaŋa a yaa nya ba ale nala diila ba yaa lueri a faari baai ate ba a yaali la.
Naawen yaa weeni ayen mi Chiik kan bo ale nurubiik taam wuu, diila wa ka waai ale a kpi.
Wa daaŋa tɛŋzuk de ka bena kook le pisiye.
Nefilim demma ale jam bo tɛŋka zuk da ŋala po.
Ate ku ŋaaŋnyiŋ Wen nidoabilisaŋa yaa ga goa ale nuruba lieba ate ba biak bisa.
Ba jam ka ganduata, baai ale ta yuei.
Naawen yaa nya ayen nurubiik biem yaa zuak ka nna yegayega.
Wa popolaŋa ale wa suinummu biem kasim sueri ba ka daaŋa meena.
Ku kasim daani Naawen ate wa sui a dom wa le nye nurubiik a basi tɛŋka zuk la.
Dila Naawen yaa weeni ayen, wa le ko nurubiik meena ate wa nye la, nuruba ale duŋsa, ŋan baai ale a cheŋ ba lɔga zuk, ale wenzuk nuinsa, diila m sui kaasi ka yegayega m le nye ba la.
Alege Nowa nyeka jam nala Naawen nina po.
Nowa ale jam ka diila ale nna.
Nowa jam ka nuru maŋ, da ŋala po nuru an baga a dak wa kaasuŋŋoa, wa jam a cheŋ ale Wen kama.
Nowa jam ta ka nidoabilisa bata.
Ba yue jam ale Sɛm ale Yɛm ale Jafet.
Nurubiik meena a yaa jam a tom ka biem, ate nyeka tuem zuak Wen nina po.
Wen yaa nya tɛŋka kaasi nna yegayega diila nuruma nyeka an bola nala.
Wen yaa weeni Nowa ayen, <<Mi za m kaasi nurubiik meena kama, diila ba nyiŋ ale soa ate nyeka tuem a sueri tɛŋka po.
M le sum kaasi tɛŋka le ba meena.
Be nye ŋaaruŋ ale daata a magsi nidek.
Abe fi nye diina ku po a pai kotaali a lik paaŋa ŋaaŋ ale popo meena.
Fi le fi nye ku diila ale nna.
Ku woglimmu magsi anamagib kobsaneok, labsimu magsi anamagib kook ale pisinu, abe ku woŋŋa jueli ase anamagib pineok la.
Abe fi pili ku ate pilika jueli ase anamagib buye.
Nye tuok a basi kaukku kunyi.
Nye ate ŋaaruŋku ta tɛŋ ale suŋsuŋ ale ŋmazuk.
<<M le basi ate nyiam jam lik tɛŋka meena a ko javuk meena ale bo tɛŋka zuk la.
Jaabuuri meena ale ta nyuvuri la.
Jaab meena tɛŋka zuk ale kpi.
Alege mi ale fi ale nye nɔiyeŋ ate fi ale fi nidoabilisa ale fi powa ale fi nidoabilisaŋa pooma a jo ŋaaruŋku po.
<<Se fi ta ŋanvuta buuri meena baye baye ja duok ale ja sari a jo ŋaaruŋku po ate ba vua ale fu.
Nuinsa buuri siye siye, ale duŋsa buuri siye siye, ale ŋan baai ale duiri tɛŋ a cheŋ baye baye, ale jam fi jigi ate fi ta ba ate ba vua.
Pa ŋandiin tii buuri ale magsi dɛka a ta jo magsi fi ale ba.>> Nowa yaa nye dii meena ti Wen weeni wa la.
Naawen yaa weeni Nowa ayen, <<Jo ŋaaruŋku po, fi ale fi dɔkdemma meena dii nyiŋla m nya kama ayen fi ale wayɔrisima nyɔnɔ nuruma de po.
Lueri duŋ sii buuri ale magsi Wen tiirim teka la siyopɔi, jaduok ale jasari ale sii ale kan magsi Naawen tiirim teka la siye, jaduok ale jasari, ale nuinsa buuni siyopɔi, jaduok ale jasari ate si buuni a vua a bo tɛŋka meena.
A zaani jinla a ta cheŋ daa ŋayopɔi dai m le basi ate ŋmoruk a jam ni paari da pisinaansi ale yogta pisinaansi ate javuk meena ate m nye la a kpi.>> Ate Nowa nye dii meena ti Naawen weeni ayen wa nye la.
Nowa jam ka bena kobsiyuebi diipo ate ŋmorukku a ni la.
Nowa ale wa powa ale wa nidoabilisaŋa ale ba pooma yaa jo ŋaaruŋku ayen nyiamu kan paari ba.
Duŋ naliŋsa ale sii ale daŋ ale nuinsa ale ŋan baai ale duiri tɛŋ a cheŋ la ŋanduata ale ŋansaa yaa jam Nowa jigi a jo ŋaaruŋku po ase Wen ale weeni Nowa diila.
Daa ŋayopɔiwa ale taam la nyiamu yaa jam.
Ben dii ate Nowa nya bena kobsiyuebi la, chiik kaai ale saari siyewa la, da pi ale ŋayopɔiwa danni tɛŋka ya lagri ate nyiamu a nyini ate wenzukku mɛ lagri.
Ate ŋmoruk a ni da pisinaansi ale yogta pisinaansi.
Da dila danni dek Nowa ale wa nidoabilisaŋa Sɛm, ale Yɛm ale Jafet ale wa powa le wa nidoabilisa batawa pooma yaa jo ŋaaruŋku po.
Ba jam jo ku po ale ka gɔi duŋsa buuni, ale yeri duŋsa buuni ale ŋan baai ale vuuri a cheŋ ba lɔga zuk la buuni ale nuinsa buuri tɔgatɔga, jaab meena ale ta kiŋkaŋŋa.
Ŋanta buuri meena ale ta nyuvuri la baye baye yaa jam Nowa jigi a jo ŋaaruŋku po.
Duŋ sii ale jam a jo la ka jaduok ale jasari a va ale Wen ale weeni Nowa diila.
Naawen yaa lik wa basi du.
Daa pisinaansi meena nyiamu jam a siŋ tɛŋka kama, bu le kasim a gum du la, bu yaa ta ŋaaruŋku a jueli wen.
Nyiamu kasim a jueli nna yegayega tɛŋka meena ate ŋaaruŋku yaa bo nyiamu zuk a dɛ.
Bu jam jueli ka nna yegayega ate guuk kpientaŋa meena ale bo tɛŋka zuk la a lik.
Bu jam jueli kama a lik guutaŋa meena.
A zaani guutaŋa zuk a jueli ku limisa ase ka naŋtuok magsika pisiye la.
Javuk meena ale bo tɛŋka zuk yaa kpi.
Nuinsa ale gɔi duŋsa ale yeri duŋsa ale ŋan yirinta ale nurubiik meena a jam kpi kama.
Jaab meena le bo tɛŋzuk a ta nyueri a vuusi a kpi kama.
Javuk meena ale jam bo tɛŋka zuk la ŋman ka.
Nurubisa ale duŋsa ale ŋan baai meena ale bo tɛŋzuk a cheŋ ale wenzuk nuinsa ŋman jam ka tɛŋka zuwa.
Ka Nowa nyiini ale baai ale bo ŋaaruŋku po ale wa la.
Nyiamu jam lik tɛŋka ka daa kook ale pisinu.
Alege Wen yaa teeri Nowa wari ale gɔi duŋsaŋa ale yeri duŋsaŋa ale bo ŋaaruŋku po ale wa la wari.
Wa yaa basi ate viok yaa fuk ate nyiamu yaa siŋ.
Yɔgyɔgla de Wen yaa lik wenzukku ate ŋmorukku basi nika.
Tɛŋka mɛ nyiamu basi nyini ka.
Nyiamu a yaa siŋ nna maga maga.
Da dii ale nye daa kook ale pisinuwa la, nyiamu yaa ŋman siŋ gum du.
Chiisa siyopɔiwa po da pi ale ŋayopɔiwa danni ŋaaruŋku yaa siŋ zaani Ararat guutaŋa zuk.
Nyiamu yaa kasim a siŋ a ta ga paari chiisa piwa po piilimka danni ate guutaŋa yaa a nya.
Daa pisinaansi ale taam la Nowa yaa lak ŋaaruŋku ate wa nye la tuokparuku a yaa tom tagaaruk ate ku nyini a gilim de ale de ate nyiamu ga kpeeri tɛŋka zuk.
Ate wa ŋman tom nangbaŋ ayen ka nyini nya ase nyiamu a siŋ alege tɛŋka ya.
Alege nangbaŋka an nya jigi a kali ya dii nyiŋla nyiamu diem jam lik tɛŋka kama.
Ka yaa ŋmani cheŋ Nowa jigi ŋaaruŋku po.
Wa yaa laari wa nisaŋa a yik ti ka jo wadek jigi ŋaaruŋku po.
Wa yaa limisi paari daa ŋayopɔi a ŋman tom nangbaŋka ate ka nyini ŋaaruŋku po.
Nangbaŋka ale pilim ŋman wa jigi junɔinni la, wa yaa nya ka ta tiib viok yɔgsuk ka nɔnni po.
Ate Nowa yaa seba ayen nyiamu siŋ kama.
Wa ŋman limisi paari daa ŋayopɔi a tom ka ate ka nyini, alege ka an ŋman ga wa jigi ya.
Ben dii ate Nowa nya bena kobsiyuebi ale dinyi la, chiik kaai ale a piilim beni la, piilimka danni nyiamu yaa kpeeri meena.
Nowa yaa zagri jabuui ale lik ŋaaruŋku la a nya nyiamu ale kpeeri alege tɛŋka la.
Benni po chiik kaai ale a nye siye la, daa pisiye ale ŋayopɔiwa danni tɛŋka yaa ko cheksegi.
Wen yaa weeni Nowa ayen, <<Nyini ŋaaruŋku po nyini ale fi powa ale fi nidoabilisaŋa ale fi nidoabilisaŋa pooma.
Ta javuk meena ale bo ŋaaruŋku po ale fu la nyini.
Nuinsa, duŋsa, ale ŋan baai meena ale a cheŋ tɛŋzuk ate ba biak abe ba wɔgri a piisi a sueri tɛŋka meena.>> Nowa ale wa powa, ale wa nidoabilisaŋa, ale wa nidoabilisaŋa pooma yaa nyini.
Duŋsaŋa meena ale ŋan baai meena ale a vuuri tɛŋ la, ale nuinsa, ŋan baai meena, ale a cheŋ tɛŋka zuk la, yaa nyini ŋaaruŋku po ba beŋ ba beŋ.
Ate Nowa yaa sɛ kuŋkuŋ a pai duŋ sii ale magsi Naawen teka ale nuin sii ale magsi Naawen teka la a ko a ju te wa.
Naawen yaa wom nyummu le masa la a yaa weeni wa suinum po ayen, <<Wa kan ŋman ka te tɛŋka diipo diipo nurubiik nyiŋŋa, dila wa suinummu po poom ka biem nyiini, nyini wa biik po.
M kan ŋman kaasi ŋanvuta meena ase m ni nye dii nna.
Ase tɛŋka ale kasim boro nna, borik daa ale cheka daa ŋoota ale wulum, yoei ale wenkarik yok ale kantueŋ a kan maa kpegli.>>
Dila Wen yaa niak Nowa ale wa nidoabilisaŋa, ale weeni ayen, <<Ni biak a piisi a sueri tɛŋka.
Fi yɔgsum popola ale jam ka duŋsa ale wenzuk nuinsa zuk, ale ŋan baai meena ale vuuri a cheŋ la zuk, ale jumaŋa ale bo nyiam po la.
M pai ba nyo fi nisa po.
Jaab meena ale boro a cheŋ la, m pai te fu ayen ba chim ŋandiinta.
Ase m le pai jaab meena ale ta vaata a te fu la, m yaa pai jaab meena a te fu.
Alege m kan yaali ayen waai ŋɔbi jaab ate ziim wari wa po.
Waai abe dan ko fu ate ziim nyini m le bek bu wari.
M le bek nyini duŋ meena jigi.
Nuru meena mɛ m le bek nyini wa jigi wa nin ko wa choa.
Waai ale a ko nurubiik la, ba le ko wa mɛ, diila Naawen nye nurubiik ase ka wadek la.
Alege nama, ni be biak a piisi tɛŋka zuk.>> Wen yaa weeni Nowa ale wa nidoabilisaŋa le bo ale wa la ayen, <<Yɔgyɔgla de m nyeka nɔiyeŋ ale fi ale fi ŋaaŋsa ale javuk meena ale jam bo ale fu la, nuinsa, yeri duŋsa ale gɔi duŋsa, ŋan baai meena ale nyini ŋaaruŋku po a nyini ale fu la, javuk meena ale bo tɛŋzuk la.
M nye nɔiyeŋ le fu.
M kan ŋman kaasi nyuvuri ale nyiamoa.
Nyiam kan ŋman kaasi tɛŋka diipo diipo.>> Wen yaa ŋman weeni, <<Jaabuui ale a sak ayen nɔiyeŋ a bo mi ale fi suŋsuŋ ale javuk meena ale bo ale fu la ale baai ate ba za ba biak ba ate ba yiti la.
M pai ka nagoritom a basi chiŋmaaŋa po ate bu a sak nɔiyeŋ kaai ale bo mi ale tɛŋka suŋsuŋ la.
M dan basi ate chiŋmaaŋa lik ate nagoritommu a nyini chiŋmaaŋa po nyini, M le teeri nɔiyeŋka ale bo mi ale fi ale ŋanvuta meena tɔgatɔga la suŋsuŋ.
Nyiam kan ŋman lik tɛŋka a ko ŋanvuta meena.
Diipo meena nagoritommu dan nyini chiŋmaaŋa po nyini, m le nya bu a teeri nɔiyeŋ kaai ale kan ta nuerika a bo Wen ale ŋanvuta tɔgatɔga tɛŋka zuk la.>> Dila Wen yaa weeni Nowa ayen, <<Jabuui ale a sak nɔiyeŋka ate mi nye mi ale fi ale ŋanvuta meena tɛŋka zuk la ale nna.>> Nowa nidoabilisaŋa ale jam nyini ŋaaruŋku po a nyini la ale, Sɛm ale Yɛm ale Jafet.
Yɛm jam ka Keenan ko.
Nowa nidoabilisa batawa jam le la.
Bala abe le biak ate nuruma waaŋ tɛŋka meena.
Nowa waai le ka kpaarɔ la yaa vuk tiisa kaduk po.
Wa le gbesi yɔnaŋa a nye daam nyu la wa yaa buk doa chaboala wa viuku po.
Keenan kowa Yɛm yaa nya wa kowa chaboalaŋa a yaa weeni wa suataŋa bayewa ale bo peelim la.
Alege Sɛm ale Jafet yaa pai garuk a vi ba ŋmankpala zuk a cheŋ tuntula a ga lik ba kowa chaboalaŋa.
Ba jam tulim ba ninaŋa a basi ka nakpiak ayen ba kan nya ba kowa chaboalaŋa.
Nowa daamu ale yiinti ate wa yiti a wom wa bibaaŋka ale nye wa diila, Wa yaa weeni ayen, <<Kikaasa va Keenan!
Wa le chim ka yɔma te wa suataŋa.>> Wa ŋman weeni ayen, <<Niauŋ a bo Naawen jigi, Sɛm Wenni.
Keenan ale chim ka Sɛm yɔma.
Wen abe lagri Jafet tɛŋ banni, Jafet za wa bo ka Sɛm viitaŋa po, abe Keenan chim wa yɔma.>> Nyiamu le kpeeri la ŋaaŋnyiŋ Nowa goa ka bena kobsita ale pisinu.
Nowa benaŋa meena jam ka kobsaneok ale pisinu alege ate wa kpi.
Sɛm ale Yɛm ale Jafet buuni wie ale nna.
Ba jam ka Nowa nidoabilisa.
Ba mɛ jam biak ka nidoabilisa nyiamu ale jam tagli tɛŋka la ŋaaŋnyiŋ.
Jafet nidoabilisaŋa jam le Gomer ale Megɔg ale Madai ale Javan ale Tubal ale Mesek ale Tiras.
Gomer nidoabilisaŋa a jam le Askenaz ale Aripat ale Togarma.
Javan nidoabilisaŋa jam ka Elisa ale Tarsis ale Kittim ale Dodanim.
Baai ale jam kali gilim nyakpiemu la a jam nyini ka Jafet yezukku buuni.
Ba yaa jam piisi a chim tɛŋ kpieŋsa a ta biisa tɔgatɔga.
Yɛm nidoabilisaŋa jam ka Kus ale Mizraim ale Put ale Keenan.
Kus nidoabilisaŋa jam ka Sɛba ale Yavila ale Sabta ale Araamaya ale Sabteka.
Araamaya nidoabilisaŋa jam le Siiba ale Dedan.
Kus jam ka Nimrod ko.
Nimrod ale jam piilim yiti a chim pagrɔ a nak kpaliŋsa tɛŋka zuk.
Wa jam ka yaalɔ dek Naawen niŋ.
Dila ale soa ate ba weeni ayen, <<Nna sɛ Nimrod waai ale jam ka yaalɔ dek Naawen niŋ la.>> Wa buuni ale jam liŋ kali kab tii la ale Babilon ale Erek ale Akkad ale Kalne ale bo Sinar la.
A nyini tɛŋ kala wa ŋman cheŋ ka Assiria.
Dula ale wa sɛ Niineve ale Areyobot Ir ale Kalaha ale Aresen ale bo Niineve ale Kalaha suŋsuŋ po la.
Tɛŋ kpieŋka jam le la.
Mizraim jam ka Lud demma ale Anam demma ale Lehab demma ale Naftu demma ale Patrus demma ale Kaftor demma ale Kaslu demma ko.
Filistia demma a nyini ka Kaslu demma po.
Keenan nidoabili kpagni jam le Saidon.
Wa abe jam ka Yit demma ale Jebus demma ale Amori demma ale Girgas demma ale Yivi demma ale Arki demma ale Sin demma ale Arvad demma ale Zemar demma ale Yamat demma ko.
Ku ŋaaŋnyiŋ Keenan demma diinaŋa a yaa waaŋ chaab, ate Keenan tɛŋka a yaa paari Saidon a ta tuak Gerar.
A ŋman ga paari Gaza a ta tuak Sodom ale Gomora ale Adma ale Zeboiim a ga paari Lasa.
Yɛm nidoabilisaŋa ale nna a magsi chaab ale ba yezuima ale ba biisa ale ba tɛŋ bana ale ba tɛŋ kpieŋsa.
Sɛm mɛ a jam biak ka nidoabilisa.
Sɛm moa jam le Jafet.
Sɛm ale jam chim Eber nidoabilisaŋa meena ko kpieŋ.
Sɛm nidoabilisaŋa jam le Iilam ale Assur ale Afakasad ale Lud ale Araam.
Araam nidoabilisaŋa jam le nna mɛ: Uz ale Yul ale Geter ale Masɛ.
Afakasad a jam ka Sɛla ko ate Sɛla a chim Eber ko.
Eber jam biak ka nidoabilisa baye.
Wa jam te wanyi wa yuei ayen ka Peleg, diila wa daaŋa po tɛŋka jam poori kama.
Wa suoku yuei jam le Joktan.
Joktan ale jam biak Almodad ale Selef ale Yazarmavet ale Jera ale Yadoram ale Uzal ale Dikla ale Obal ale Abimael ale Siiba ale Ofir ale Yavila ale Jobab.
Bade meena jam ka Joktan nidoabilisa.
Kauk kuui ate ba jam boro la, ba jam teeri kama a nyini Mesa a cheŋ Sefar kori geŋ ate guuta boro la.
Sɛm nidoabilisaŋa ale nna a magsi ale ba yezuima ale ba biisa ale ba tɛŋ bana ale ba tɛŋ kpieŋsa.
Nowa ŋaaŋbisaŋa ale nna.
Nyiamu ale jam lik tɛŋka la ŋaaŋnyiŋ ba yaa jam chim ka tɛŋ kpieŋsa a waaŋ tɛŋka meena zuk.
Yɔgyɔgla de tɛŋka meena a jam ta ka bi yeŋ ale a biisi bi yeŋ.
Ase nuruma ale jam torisi a cheŋ kori geŋ la, ba yaa nya jigi nna jassi Sinar a yaa kali dula.
Ba yaa weeni chaab ayen, <<Ni jam ate ti nak peela a ju ŋa nalimnyiini.>> Ba jam pai ka peela daa tana ale kotaali a chim tanta.
Ba yaa weeni chaab ayen, <<Ni jam, ate ti sɛ tɛŋ a te tidek ate ka ta kiari a jueli wenŋmazuk.
Ate ti nye yuei a te tidek ate ti kan waaŋ tɛŋka meena zuwa.>> Alege Naawen a yaa siŋ nya tɛŋ nummu ale kiani ate saalɔ bisaŋa a sɛ la.
Naawen a yaa weeni ayen, <<Ba dan chim nuru yeŋsa a biisi bi yeŋ a yaa piilim a nye nna, wari ka ate ba dan zɔk ayen ba nye di tua te ba.
Ni jam, ate ti siŋ tɛŋ a butim ba biika ate ba kaa miŋ chaaba.
Dila nyiŋ Naawen a yaa basi ate ba waaŋ chaab tɛŋka meena zuk ate ba basi tɛŋka sɛka.
Dila ale soa ate ba jam a wi ka ayen Babel la.
Ku kiri ale Naawen a butim tɛŋka meena biika.
A nyini dula jigini Naawen a basi ate ba waaŋ tɛŋka meena zuk.
Sɛm wie ale nna.
Nyiamu ale jam lik tɛŋka la ku bena ŋaye ŋaaŋnyiŋ Sɛm yaa jam ka bena kook.
Wa jam biak Afakasad.
Wa le biak Afakasad la ŋaaŋnyiŋ wa nya ka bena kobsinu.
Wa ŋman jam biak ka nidoabilisa ale lieba.
Afakasad nya ka bena pisita ale ŋanu ale biak Sɛla.
Wa le biak Sɛla la ŋaaŋnyiŋ, wa nya ka bena kobsinaansi ale ŋata.
Wa jam biak ka nidoabilisa ba chaab ale lieba.
Sɛla ale nya bena pisita la wa yaa biak Eber.
Wa le biak Eber la wa goa ka bena kobsinaansi ale ŋata.
Wa jam biak ka nidoabilisa ba chaab ale lieba.
Eber ale nya bena pisita ale ŋanaansi la wa yaa biak Peleg.
Wa le biak Peleg la wa goa ka bena kobsinaansi ale pisita.
Wa jam biak ka nidoabilisa ba chaab ale lieba.
Peleg ale nya bena pisita la wa yaa biak Areu.
Peleg ale biak Areu la wa goa ka bena kobsiye ale neok.
Wa jam biak ka nidoabilisa ba chaab ale lieba.
Areu ale nya bena pisita ale ŋaye la wa yaa biak Serug.
Wa le biak Serug la wa goa ka bena kobsiye ale ŋayopɔi.
Wa jam biak nidoabilisa ba chaab kama ale lieba.
Serug ale nya bena pisita la, wa yaa biak Nayo.
Wa le biak Nayo la wa goa ka bena kobsiye.
Wa jam biak nidoabilisa ba chaab kama ale lieba.
Nayo ale nya bena pisiye ale neok la wa yaa biak Tɛra.
Wa le biak Tɛra la wa goa ka bena kook ale pi ale neok.
Wa jam biak nidoabilisa ba chaab kama ale lieba.
Tɛra ale nya bena pisiyopɔi la wa yaa biak Abram ale Nayo ale Yaran.
Tɛra wie ale nna.
Tɛra jam ka Abram ale Nayo ale Yaran ko.
Ate Yaran a jam chim Lɔti ko.
Ba kowa Tɛra a jam diem boro kama alege ate Yaran a kpi Ur ale bo Kaldiya po la ate ba biak wa.
Abram ale Nayo meena jam faari nipooba kama.
Abram powa yuei jam le Sarai.
Nayo powa mɛ yuei jam le Milka.
Wa jam ka Yaran lie.
Yaran jam ka Milka ale Iska ko.
Sarai abe jam ka kirik.
Wa jam ka bisa.
Tɛra yaa pai wa nidoabinni Abram ale wa ŋaaŋka Lɔti, Yaran nidoabinni ale wa sampowa Sarai, Abram powa.
Ba meena yaa basi Ur ale bo Kaldiya po la ayen ba cheŋ Keenan.
Alege ba le jam paari Yaran la, ba yaa kali dula.
Tɛra a goa ka bena kobsiye ale ŋanu alege kpi Yaran tɛŋka.
Naawen a jam weeni Abram ayen, <<Basi fi tɛŋka, ale fi nuruma, ale fi kowa dɔkdemma abe fi cheŋ tɛŋ kaai ate mi ale dak a sak fu la.
<<M le basi ate fi chim tɛŋ kpieŋ abe m niak fu, m le basi ate fi yuenni a yiti ate fi chim niauŋ.
M le niak baai ale a niak fu la, abe waai ale ka a te fu la m le ka a te wa.
Tɛŋzuk nuruma meena ale nya niauŋ fi nyiŋ.
Dila nyiŋ Abram yaa basi dula ase Naawen ale weeni diila.
Lɔti jam maa va wa kama a cheŋ.
Abram jam ka bena pisiyopɔi ale ŋanu alege basi Yaran tɛŋka.
Abram yaa pai wa powa Sarai ale wa suoku nidoabinni Lɔti, ale ŋan baai ate ba jam tigsi ta la ale nuru baai meena ate wa nya Yaran la, a yaa basi Yaran ayen ba cheŋ Keenan.
Ba yaa jam ga paari du.
Abram jam cheŋ kama a ga paari More ti kpiemu ale bo Sikiim la.
Dila po Keenan demma a jam bo tɛŋka po kama.
Naawen yaa pai wadek a sak Abram, a yaa weeni wa ayen, <<M le pai tɛŋka de a te fi ŋaaŋbisaŋa.>> Wa yaa sɛ kuŋkuŋ dula a te Naawen dii ale pai wadek a sak wa la.
Wa yaa nyini dula a va guutaŋa jigini Betel kori geŋsa a ga ti wa viuku, ate Betel a bo yeniŋ geŋsa alege Ai a bo kori geŋsa.
Dula jigini wa yaa sɛ kuŋkuŋ a te Naawen, a yaa wi Naawen yuenni.
Abram ŋman basi dula ale cheŋ va Negev geŋsa.
Yɔgyɔgla de kɔm ale jam bo tɛŋka po, ate Abram a cheŋ Ejipiti ayen wa bo dula maga diila kɔmmu a jam pagra kama.
Ba le jam moata Ejipiti tɛŋka la, wa yaa weeni wa powa Sarai ayen, <<Mi seba fi ale ka nipok naliŋ diila kama.
Ejipiti demma a dan nya fu, ba le weeni ayen, <Nya wa pok ale nna.> Ba le ko mu alege basi ate fi boro.
Ba dan bek weeni ayen fi ka mi toa ate ba nye mu magsi fi nyiŋ.
Dila mɛ ba kan ko mu fi nyiŋ.>> Abram ale ga paari Ejipiti la, Ejipiti demma a yaa nya ayen nipowa a ŋmasi nala ka yega.
Faaro nisɔmma a yaa nya nipowa a paali wa wie a sak Faaro, ate ba ta wa jo naawa yenni po.
Wa jam nye Abram a magsi kama nipowa nyiŋ ate Abram paari piisa ale niiga ale bon duata ale bon niima, yɔm nidoaba ale nipooba ale laalaakomiba.
Alege Naawen yaa basi ate nyiŋtui kpiema a yik Faaro ale wa yenni demma Abram powa Sarai nyiŋ.
Faaro yaa wi Abram ayen, <<Ka boan le la ate fi nye mu?>> Wa ŋman weeni ayen, <<Ka boa ale soa ate fi an weeni mi ayen wa ka fi powa?
Ka boa ale soa ate fi weeni ayen, wa ka m toa, ate mi yaa pai wa chim m powa?
Yɔgyɔgla de fi powa ale nna.
Ta wa cheŋ.>> Faaro yaa weeni wa nuruma ate ba te ti Abram a cheŋ ale wa powa ale wa ŋantaŋa meena ate wa ta la.
Abram yaa basi Ejipiti alege cheŋ Negev ale wa powa ale jaabuuri meena ate wa jam ta la.
Lɔti mɛ jam va wa kama a cheŋ.
Abram jam jigsi kama ale duŋsa ale kpana ale ligmɔniŋ.
Wa jam zaani Negev kama a cheŋ de ale de a yaa ga paari Betel kauk kuui ale bo Betel ale Ai suŋsuŋ la.
Dula ale wa jam liŋ ti wa viuku la.
Dula mɛ ale wa liŋ a sɛ kuŋkuŋku la.
Dula jigini Abram yaa wi Naawen yuenni.
Lɔti ale jam va Abram nyiem a cheŋ la a jam ta piisa ale niiga ale viita kama.
Alege tɛŋka an jam soa dii ate ba meena a bo du ale chaaba.
Ba ŋantaŋa jam zuak ka nna yegayega ate ba an baga a bo ale chaaba.
Kpaliŋ ale jam bo baai ale a nya Abram duŋsaŋa zuk la ale baai ale a nya Lɔti duŋsaŋa zuk la suŋsuŋ.
Keenan demma ale Perizzi demma mɛ jam maa bo ka tɛŋ kala dila po.
Abram yaa jam weeni Lɔti ayen, <<Kan te ti kpaliŋ a bo mi ale fi suŋsuŋŋa yaase baai ale a nya mi duŋsaŋa zuk la ale fi duŋsaŋa zuk la suŋsuŋŋa, diila ti ka suata.
Tɛŋka an doa daa mi ale fi meena niŋŋa?
Basi ate ti gaari chaab.
Fi dan cheŋ gala, mi ale cheŋ juga, fi be dan cheŋ juga, mi ale cheŋ gala.>> Lɔti yaa zak zuk nya Jodan ale dua dii jassi ale yɔk a nye ase Naawen tiisa jigi la.
Ku jam a nye ase ka Ejipiti tɛŋka la a tuak Zoar.
Ku le jam ka dii alege ate Naawen a kaasi Sodom ale Gomora tɛŋsaŋa la.
Lɔti yaa lueri Jodan meena ale dua jassi la a te wadek a va kori geŋ.
Nuruba bayewa yaa jam poori chaab.
Abram jam bo ka Keenan tɛŋka alege Lɔti jam bo tɛŋ sii ale jam dua nna jassi la a ti wa viitaŋa a moata Sodom.
Yɔgyɔgla de Sodom nuruma nyeka jam tua kama ale a nye biem nna yegayega a kaasi Naawen.
Abram ale Lɔti ale poori chaab la ŋaaŋnyiŋ, Naawen yaa weeni wa ayen, <<Kauk kuui ate fi za la zak zuk a nya wiiluk geŋ ale yeseok geŋ ale kori geŋ ale yeniŋ geŋ.
Tɛŋka meena ate fi a nya la m le pai te fi ale fi ŋaaŋbisaŋa taam wuu.
M le basi ate fi ŋaaŋbisaŋa a piisi ase tintain busuŋ la, ate waai a dan baga a chiini tintain busuŋku, wa le baga a chiini fi ŋaaŋbisaŋa.
Cheŋ, cheŋ tɛŋka woglim ale ka labsimu meena, diila m pai a te fu kama.>> Dila nyiŋ Abram yaa torisi wa viitaŋa a cheŋ moata Mamre ale bo Yebron la tiib kpieŋsaŋa jigini.
Dula jigini, wa yaa sɛ kuŋkuŋ a te Naawen.
Dila po Sinar naawa Amrapel ale Ellasar naawa Ariok ale Iilam naawa Chedorlaomer ale Goyim naawa Tidal, yaa cheŋ ba nye kpaliŋ ale Sodom naawa Bera ale Gomora naawa Birsa ale Adma naawa Sinab ale Zeboiim naawa Sɛmeber ale Bela naawa.
Zoar jam le la.
Nalimaŋa de ate ba siti la, jam tigsi ka chaab Siddim Viaka po, Yesa Nyakpiemu le la.
Bena pi ale ŋaye nalimaŋa de jam siak te Chedorlaomer kama, alege bena pi ale ŋatawa po ba zɛri wa nɔi.
Bena pi ale ŋanaansiwa po, Chedorlaomer ale nalimaŋa yaa nye nɔiyeŋ a cheŋ ga nak dɛ Arefa demma ale bo Asterot Karnaim la ale Zuzi demma ale bo Yɛm la ale Emi demma ale bo Saveya Kiriataim la ale Yori demma ale bo Seir ate ka ta guuta la, a ta ga paari El Paran ale moata gɔnni la.
Ba yaa ŋman viriŋ ŋaaŋ a cheŋ En Mispat yaase Kades, a nak dɛ Amalek demma tɛŋsaŋa meena ale Amori demma ale jam bo Yazazon Tamara la.
Ate Sodom naawa ale Gomora naawa ale Adma naawa ale Zeboiim naawa ale Bela yaase Zoar naawa a yaa gɔk santiri a ga tom chaab bari zaani a magsi kpaliŋ Siddim Viaka po.
Ayen ba siti Iilam naawa Chedorlaomer ale Goyim naawa Tidal ale Sinar naawa Amrapel ale Ellasar naawa Ariok.
Nalima ŋanaansi ale ta chaab ale nalima ŋanu.
Siddim Viaka jam ta ka gola ate ŋa sueri ale kotaali.
Sodom ale Gomora nalimaŋa ale jam a chali la, nuruma gela yaa lo ŋa po alege nuru mbala chali jueli guutaŋa zuima.
Nalima ŋanaansiwa yaa vari Sodom ale Gomora kɔlimaŋa meena ale ba ŋandiintaŋa meena a ta cheŋ.
Ba jam ta Abram suoku nidoabinni Lɔti ale wa ŋantaŋa a cheŋ kama.
Wa le tɔlim jam bo Sodom la.
Ba wanyi ale jam chali bɛ yaa jam weeni dii le nye la a sak Yiburu denɔwa Abram.
Abram le jam bo juijui la a moata ka Mamre, Amori denɔwa tiib kpieŋsaŋa.
Mamre jam ka Eskol ale Aner suok.
Bala meena jam nye ka nɔiyeŋ ale Abram.
Abram le wom ayen wa suoku nidoabinni ba yik ta cheŋ la, wa yaa wi nuruma kobsita ale pi ale naanika ate ba biak ba wa yenni po a sak ba la a nyini ta ba a ga paari Dan.
Yɔkku Abram yaa poori wa nuruma a siti ba a vi a nak ba dɛ.
Wa vi ba ga paari ka Yoba, Damasikus wiiluk geŋsa.
Wa tuesi wa suoku nidoabinni Lɔti ale wa ŋantaŋa meena ale nipooma ale nuru yontaŋa.
Abram ale nak Chedorlaomer ale nalimaŋa ale nye nɔiyeŋka ale wa a dɛ la, Sodom naawa a yaa nyini ayen wa tu wa Saveya Viaka po.
Viaka jam ka Naawa Viak le la.
Salem naawa Melekizedek yaa ta boroborok ale daam a nyini.
Wa jam ka Wen Dii Ale Bo Wenŋmazuk La kaabteerɔ.
Ate wa yaa niak Abram ayen, <<Wen Dii Ale Bo Wenŋmazuk La a niak Abram, wa ka waai ale nye wenzuk ale tɛŋ.
Abe niauŋ a bo Wen Dii Ale Bo Wenŋmazuk La jigi, wa ka waai ale pai fi dachaasaŋa a nyo fi nisima po.>> Abram yaa pai wa ŋantaŋa piika po bunyi a te wa.
Sodom naawa yaa weeni Abram ayen, <<Te mu nuruma abe fi tanla kɔlimaŋa fidek.>> Alege Abram a weeni Sodom naawa ayen, mi zak ka nisa a sak Naawen, Wen Dii Ale Bo Wenŋmazuk La, a nye wenzuk ale tɛŋ la alege a pɛ, ayen mi kan tuesi jabuui ale ka fi jaab la, daa garuk miik yaase nuensiri gbain mɛ, ate fi kan baga a weeni ayen fi ale basi ate Abram jigsi.
M kan siak a tuesi jaab fi jigiya alege ka mi nuruma ale dɛ ŋan baai la ale nuru baai ale va mu cheŋ la charuku.
Bala ale Aner ale Eskol ale Mamre.
Bala tuesi ba charuku.>>
Kude ŋaaŋnyiŋ Naawen wanni yaa jam Abram jigi ase gɔdaasima la ayen, <<Abram, kan chali yɔgsummoa.
Mi ka waai ale a lik fu, a chim fi tutun kpiema.
>> Alege Abram yaa weeni ayen, <<M Nyɔnɔwa waai ale ka Naawen la, fi le te mu ka boa mi ale kan ta biik nna?
Waai ale wa pai m nitalimu la ale Ɛlieza ale nyini Damasikus la.>> Abram weeni ayen, <<Fi an te mu bisa.
Dila nyiŋ m yenni po yɔmma wanyi ale wa pai m nitalimu.>> Ate Naawen wanni yaa jam Abram jigi ayen, <<Nuruwa de a kan pai fi nitalimu alege ka nidoabi dii ale wa chim fidek ziim la ale wa pai fi nitalimu.>> Naawen yaa ta wa nyini peelim a weeni ayen, <<Zak zuk a nya wenŋmazuk a chiini chiŋmarisaŋa, fi dan baga a chiini si.>> Wa yaa weeni wa ayen, <<Fi ŋaaŋbisaŋa le piisi ka dila.>> Abram yaa ta siaka ale Naawen, ate wa a wi wa ayen wayɔrisima nyɔnɔ.
Wa ŋman weeni wa mɛ ayen, <<Mi ka Naawen, mi ale ta fu nyini Ur, Kaldiya demma tɛŋka a nyini ayen m te fu tɛŋka de ate fi soa.>> Alege Abram a weeni ayen, <<M Nyɔnɔwa waai ale ka Naawen la, mi ale nye ka sɛ a seba ayen m le tuesi tɛŋka de a soa?>> Naawen yaa weeni Abram ayen, <<Ta bena ŋata naasari ale bena ŋata buuk ale bena ŋata padiak a jam.
Maa ta nangbaŋ takuriŋ ale nangbaŋ kawuruk a jam.>> Abram yaa ta ŋantaŋa de meena a jam wa jigi, a gebi ŋa gela buye a yaa pai dueni a tuk chaab.
Alege nangbaŋsaŋa wa an gebi ya.
Nuin sii ale a dɛ lanta la a yaa jam lantaŋa zuk, alege Abram a yiak ti si yiti cheŋ.
Wenni ale a siŋ la goom yaa chiak Abram nna vilim, ate legi nna kpitɔ yaa jam Abram zuk.
Naawen yaa weeni Abram ayen, <<Sebi chak ayen fi ŋaaŋbisaŋa ale chim ka nicham tɛŋ kaai ale kan daa ba tɛŋ la po.
Ba le tom ba yɔntidi abe ba kan nye ba a magsi ate ku paari bena kobsinaansi.
Alege m le namsi tɛŋ kaai ate ba tom a te ba ase yɔm la, ate ku ŋaaŋnyiŋ ba yaa nyini tɛŋka po a nyini ale ŋanta yegayega.
Alege fidek, ale kpaŋ a kpi ate ba gu fu ate fi cheŋ fi koma jigi ale suiyɔgni.
Fi ŋaaŋbiik sii ale a saari bunaansiwa la ale ŋman jam de la, diila Amori demma biemu an diem zuak ya.>> Wenbinni ale siŋ la ate tɛŋka a sob la, samɔniŋ ale nyuisa ale bolim ŋiak a yaa jam va lam gelaŋa suŋsuŋ a taam.
Dai dila danni Naawen yaa nye nɔiyeŋ ale Abram ayen, <<M le pai tɛŋka de a te fi ŋaaŋbisaŋa a zaani Ejipiti benni a ga paari beli kpienni Yufiretis.
M le pai Ken demma ale Kenizzi demma ale Kadmon demma ale Yit demma ale Perizzi demma ale Arefa demma, ale Amori demma ale Keenan demma ale Girgas demma ale Jebus demma tɛŋsaŋa a te ba.>>
Yɔgyɔgla de Abram powa Sarai an jam biak bisa a te wa.
Alege wa jam ta ka dɔklie ate wa nyini Ejipiti.
Wa yuei jam le Aga.
Wa yaa weeni wa chorɔwa Abram ayen, <<Naawen a kasi mu kama ale bisa biam.
Be goa ale m dɔkliewa ate m nya dɔkdem a nyini wa jigi.>> Abram yaa siak wa powa Sarai ale weeni diila.
Abram le bo Keenan tɛŋka bena pi la ŋaaŋnyiŋ, wa powa Sarai yaa pai wa dɔkliewa Ejipiti denɔwa Aga a te wa chorɔwa ayen wa chim wa pok.
Wa yaa goa le Aga ate wa yik lɔgi.
Wa le miŋ ayen wa yik lɔgi la, wa kan ŋman nye wa mawa Sarai a magsi.
Sarai yaa weeni Abram ayen, <<Fi ale soa kaasuŋ kuui ate mi a namu nna.
M pai m dɔkliewa a nyo fi nisima po, ate yɔgyɔgla de wa yaa le nya le wa ta lɔgi la wa kan nye mi a magsi.
Naawen a bo mi ale fi buusa.
Abram yaa weeni ayen, <<Fi dɔkliewa a bo fi nisima po.
Dii ate fi a poli ayen ku nala magsi fi nye wa la, be nye.>> Sarai yaa jam kan nye Aga a magsi, ate wa chali ale ge wa.
Naawen maarɔ yaa nya Aga ale wa kali moata bulik gɔnni po.
Ka ka bulik kaai ale jam bo suik kuui ale a cheŋ Sur la nakpiak.
Ate maarɔwa yaa bek wa ayen, <<Aga, Sarai dɔkliewa fi nyini ka bɛ a jam, fi be a cheŋ ka bɛ?>> Wa yaa tulisi ayen, <<M chali ale a ge ka m mawa Sarai.>> Naawen maarɔwa yaa weeni ayen, <<Ŋman cheŋ fi mawa jigi a siak te wa.>> Maarɔwa ŋman weeni a gum du ayen, <<M le basi ate fi ŋaaŋbisaŋa a piisi a gaam taam ale chiinika.>> Naawen maarɔwa ŋman weeni mɛ ayen, <<Yɔgyɔgla de fi ta ka lɔgi fi be le biak nidoabili a te wa yuei ayen Ismael, diila Naawen a wom fi le a tɔk fi niniŋŋa la kama.
Fi biika a za wa a nye ase ka boniŋ kaai ale waara, wa le zak nisa ta chaab le waai meena, abe waai meena zak nisa ta chaab le wa, ate wa ta dachaani ale wa suataŋa meena.>> Ate wa yaa pai yuenni de a te Naawen dii ale biisi le wa la ayen, <<Fi ka Wen dii ale a nya mu.>> Wa weeni kama ayen, <<Yɔgyɔgla de mi nya Waai ale a nya mi la.>> Dila ale soa ate ba a wi vinni ayen, Beer Layai Aroi.
Di diem bo ka Kades ale Bered suŋsuŋ po.
Aga yaa biak nidoabili a te Abram, ate Abram te wa yuei ayen Ismael.
Abram jam ka bena pinaanuŋ ale ŋayuebi ale ge ate Aga a biak Ismael la.
Abram ale jam nya bena pineok ale neok la, Naawen yaa pai wadek a sak wa a weeni ayen, <<Mi ka Wen Dii Ale A Niak La, a cheŋ ale mu abe fi kan ta nye kaasuŋŋoa.
M le basi ate fi ŋaaŋbisaŋa a piisi ate nɔiyeŋ kaai ate mi ale fi nye la a chim wensie.>> Abram yaa koori a pai diri a kpi tɛŋ, ate Wen weeni wa ayen, <<Dan ka mi tɔga, mi ale fi nɔiyeŋka ale nna.
Fi le chim tɛŋsa yega ko.
Ba kan ŋmaa wi fu ayen Abram.
Fi yuenni yaa le chim ka Abrayam.
Diila m basi kama ate fi chim tɛŋsa yega ko.
M le basi ate biam jam fi jigi.
Tɛŋsa ale nyini fi jigi ate nalima mɛ a nyini fi jigi.
M le basi ate m nɔiyeŋka a chim nɔiyeŋ kaai ale kaa kpeglim mi ale fi ale fi ŋaaŋbisaŋa suŋsuŋ la.
Ka le kasim boro kama ale fi ŋaaŋ sii ale cheen la.
M le chim fi Wen ale fi ŋaaŋsaŋa Wen.
Keenan tɛŋka meena ate fi boro yɔgyɔgla de a chim nichaanɔ nna, m le basi ate ka chim fi ale fi ŋaaŋbisaŋa tɛŋ kasim a cheŋ.
M le chim ba Wen.>> Wen yaa weeni Abrayam ayen, <<Ku a fɛ kama ayen fi ale fi ŋaaŋsaŋa a ta m nɔiyeŋka a magsi baai meena ale bo ŋaaŋ a cheen la.
Mi nɔiyeŋka ale fi ale fi ŋaaŋbisaŋa ale bo ŋaaŋ la ale nna.
Nɔiyeŋ kaai ale magsi ni ta la.
Nidoa meena ale bo ni po la a gebi wa yoari.
Ni gebi ni yoaŋa ate ku a sak nɔiyeŋka ale bo mi ale fi suŋsuŋ la.
Fi buuni po meena ale bo ŋaaŋ cheena la, nidoa meena a dan nya daa naaniŋ ba gebi wa yɔnni, ale baai ate ba biak fi dɔkku po yaase ba da nichaanɔ ale ligra.
Baai ale poom kan daa fidek bisa la.
Ba da ba ale ligra yaase ba biak ba fi dɔkku po, ku a fɛ kama ayen ba gebi ba yoaŋa.
Mi nɔiyeŋka ale bo ni nyiŋ lammu nyiŋla ka nɔiyeŋ kaai ale kan ta kpeglimka.
Nidoa waai ale kan gebi wa yoari, ate nyiŋ gbaŋka an gebi la a kan maara bo wa nuruma po, diila wa kaasi nɔiyeŋka kama.>> Wen ŋman weeni Abrayam ayen, <<Fi powa Sarai, kan ŋman wi wa ayen Sarai, wa yuei yaa le Saara.
M le niak wa, abe m basi ate wa biak nidoabili a te fu.
M le niak wa ate wa chim tɛŋsa ma, wa le biak nuruba nalima.>> Abrayam yaa koori a pai diri a kpi tɛŋ, a yaa la ale weeni wadek ayen, <<Bena kook nuru ale baga a biak nidoabili a te wa dega?
Saara ale ta bena pineok la ale biak biiga?>> Ate Abrayam yaa weeni Wen ayen, <<Be basi ate Ismael a nya fi niaka.>> Wen yaa weeni Abrayam ayen, m siak ya, alege fi powa Saara ale biak nidoabili ate fi te wa yuei ayen Aizik.
M le basi ate mi ale wa nɔiyeŋka a zaani ate ka chim nɔiyeŋ kaai ale kaa kpeglim a te wa ŋaaŋbisaŋa ale bo wa ŋaaŋ cheen la.
Alege Ismael jigi, m wom fu kama.
M le sum niak wa.
M le basi ate wa ta kiri abe m basi ate wa ŋaaŋbisaŋa piisi.
Wa le chim kpaga pi ale ŋaye ko abe m basi ate wa chim tɛŋ kpieŋ.
Alege m nɔiyeŋka m le basi ate ka zaani ale Aizik, waai ate Saara a za wa biak a te fu bali benni nna po de la.>> Wen ale biisi ale Abrayam nueri la, wa yaa jueli wen ale ge wa.
Dai dila danni dek Abrayam yaa yik Ismael ale baai ate ba biak wa dɔkku po a le baai ate wa da ale ligra la, nidoa meena wa dɔkku po a gebi ba yoaŋa ase Wen ale weeni diila.
Abrayam jam ka bena pineok ale neok ale gebi wa yoanni.
Wa nidoabinni Ismael jam ka bena pi ale ŋata.
Abrayam ale wa nidoabinni Ismael a jam gebi ba yoaŋa ka da dila dek.
Nidoa meena Abrayam dɔkku po, ale baai meena ate ba biak wa dɔkku po la ale baai ate wa da nichaanɔ ba jigi la jam gebi kama ale wa.
Naawen yaa pai wadek a sak Abrayam a moata Mamre ti kpieŋsaŋa.
Wenbinni ale jam moata wenzuk suŋsuŋ la ale wa jam kali wa viuku nɔi.
Abrayam yaa zak zuk a nya ale nuruba bata a za moata.
Wa le nya ba la, wa yaa yiti nwuli wa viuku nɔi a ga tu ba yaa koori tɛŋ a puusi ba.
Abrayam yaa weeni ayen, <<M nyɔnɔ ni dan nya ku magsi ayen ni jam m yenni, ni kan gaam ni yɔmawa taamu.
Ni basi ate ba ta nyiam jam ate ni sugri ni naŋsaŋa abe ni vuusi tiimu de tɛŋ.
Ni basi ate m yaa jaab ate ni dɛ ate ni nya pagrim a cheŋ ni chelimu, yɔgyɔgla de ate ni jam ni yɔmawa jigi la.>> Ba yaa yen, <<Di ka naliŋnaliŋŋa, be nye dii ate fi weeni la.>> Abrayam yaa nye nwuli a jo viuku po Saara jigi a weeni wa ayen nye nwuli a yaali taasi kpien ale zom a nye boroborok.
Abrayam yaa chali a ga wa niiŋa jigi a lueri naa paalib a te wa yɔmawa, ate wa nye nwuli a ko bu a dik.
Wa yaa ta naabiisim goam ale naabiisim nyiam ale naamu ate ba dik la a jam zaani ba niŋ.
Ba le a dɛ la Abrayam za ka ba tɛŋ tiimu kiri.
Ba bek ayen, <<Fi powa Saara bo ka bɛ?>> Abrayam yaa tulisi ayen, <<Wa bo ka viuku po.>> Wa yaa weeni ayen, bali nna po de m le ŋman jam fi jigi.
Dila po fi powa Saara ale biak nidoabili.
Yɔgyɔgla de Saara bo ka viuku po a wom.
Viuku jam bo ka wa ŋaaŋ.
Abrayam ale Saara a poom jam kpaŋ kama a ta bena a piisi.
Saara abe jam gaam biam kama taam.
Saara ale poli ku wari la, wa yaa la wa poi po, ayen mi yaa le jiak dii ale ge ate m dɔk nidoawa mɛ a kpaŋ la, m le nya masimu de a dɛ?
Naawen yaa bek Abrayam ayen, <<Ka boa ale soa ate Saara la a weeni ayen, <<M le sum biak biiga, mi le kpaŋ dii nna?> Wari a boro a tua a te Naawen yaa?
M le pilim jam diipo ate m dak la bali benni.
Saara ale ta nidoabili.>> Saara jaa chali ka yɔgsum wa yaa velim ayen, <<Mi an la ya.>> Alege Naawen ayen, <<Fi sum la kama.>> Nuruma ale yiti ayen ba basi dula la, ba yaa nya Sodom geŋsa.
Abrayam yaa a cheŋ ale ba ayen wa basi ba suik.
Naawen yaa weeni ayen, <<M le suk dii ate mi a yaali ayen m nye la ale Abrayam?
Abrayam le chim ka tɛŋ kpieŋ ale tɛŋ pagrik, ate tɛŋsa meena tɛŋka zuk a va wa nyiŋ a nya niaka.
Diila mi lueri wa kama ayen wa a sak abe wa a dak wa bisaŋa ale wa ŋaaŋbisaŋa ale bo wa ŋaaŋ la ate ba ta Naawen suiku.
Abe ba a nye dii ale magsi ale chim wensie la.
Ate Naawen ale puulim ayen wa nye dii a te Abrayam la wa nye.>> Naawen yaa weeni ayen, <<Kum sii ale a kum Sodom ale Gomora biemu nyiŋla a zuak kama.
Ba biemu a zuak kama.
Mi ale siŋ a nya ase ba le nye diila a bie ase ka kumsaŋa ale paari mu diila ya.
Be dan kan daa di m le seba.>> Nuruma yaa cheem cheŋ a duŋ Sodom nyiŋ, alege Abrayam wari za Naawen niŋ.
Abrayam yaa cheŋ paari wa ayen, <<Fi le kaasi nyeka tuem nyama ale nuru maŋsaŋa kama?
Alege nuru maŋsa pisinu a nin bo tɛŋka po?
Fi le kaasi ka ale kan pai ka a basi nuru maŋsa pisinuwa ale boro la nyiŋŋa?
Fi kan siak a nye wa dila choa.
A ko nuru maŋsaŋa ale nyeka tuem nyama a gum chaaba.
A nye nuru maŋsaŋa ale nyeka tuem nyama wa yeŋŋa.
Fi kan siak a nye di.
Waai ale a bo tɛŋka meena buusa la a kan nye magsi?>> Naawen yaa weeni ayen, <<M dan nya nuru maŋsa pisinu Sodom tɛŋka po, m le pai ka meena basi ba nyiŋ.>> Abrayam yaa ŋman biisi ayen, <<Yɔgyɔgla de m ta suinum pagrik kama a biisi ale Nyɔnɔwa alege m be poom daa jaaboa alege ka tanta ale buntuem, alege nuru maŋsaŋa a nin ka pisinaansi ale banu?
Fi le kaasi tɛŋka meena nuruba banu nyiŋŋa?>> Wa yaa weeni ayen, <<M dan nya nuruba pisinaansi ale banu m kan kaasi ka.>> Abrayam yaa ŋman biisi ayen, <<Alege nuruba pisinaansi a nin boro?>> Wa yaa tulisi ayen, <<Nuruba pisinaansi nyiŋ, m kan kaasi ka.>> Abrayam yaa weeni ayen, <<Nyɔnɔwa kan te wa sui a puuri ale mu, alege basi ate m biisi.
Alege nuruba pisita a nin boro?
Wa yaa tulisi ayen, <<Nuruba pisita nyiŋ, m kan nye dila.>> Abrayam yaa weeni ayen, <<Yɔgyɔgla de ate m ta suinum pagrik a biisi ale Nyɔnɔwa la, alege nuruba pisiye nyiini a nin boro?>> Wa yaa tulisi ayen, <<Nuruba pisiye nyiŋ m kan kaasi ka.>> Abrayam yaa ŋman weeni ayen, <<Nyɔnɔwa a kan te wa sui a puuri, alege basi ate m biisi bunyi a kpeglim.
Alege nuruba pi dekki a nin boro?>> Wa yaa tulisi ayen, <<Nuruba pi nyiŋ m kan kaasi ka.>> Naawen ale biisi ale Abrayam nueri la, wa yaa basi dula alege ate Abrayam ŋman kuli.
