Ewiase bɔlɛ nwo dwirɛ Ahyɛaseɛ ne, Nyameɛ bɔle anwuro ne aseɛ.
Né aseɛ te sesakaa bɔ olle bɔbea biala ɔ. Né awosii akata buma ne anye; na né Nyameɛ Sunzum natenate nzue ne anyeso faa.
Na Nyameɛ hane kyɛ, “Ɔ́ta hyireinn!” Na ɔtale hyireinn.
Nyameɛ nwuni kyɛ hyireinn ne te paa, na ɔtele hyireinn ne fili awosii ne anwo.
Nyameɛ tole hyireinn ne dumaa Alehyeleɛ, yeɛ ɔtole awosii ne dumaa Alesaleɛ.
Aleɛ sane, na aleɛ hyene: kyẽa bɔ oli moa ɛne.
Na Nyameɛ hane kyɛ, “Ewienu bra, na ɔɔtete nzue nemɔ anu!” Na ɔwale nu sɔ.
Nyameɛ yɔle ewienu, na ɔtele nzue bɔ ɔwɔ ewienu bo fili bɔ ɔwɔ ewienu anwuro nwo.
Nyameɛ tole ewienu ne dumaa Anwuro.
Aleɛ sane, na aleɛ hyene: kyẽa bɔ ɔtɔ so nyɔ ɛne.
Na Nyameɛ hane kyɛ, “Nzue bɔ ɔwɔ ewienu bo ne, ɔ́boa ye noa neka horɛ, na aseɛ wosee bra!” Na ɔwale nu sɔ.
Nyameɛ tole nekaa wosee ne dumaa Aseɛ, yeɛ nzue bɔ ye noa aboa ne koso, ɔtole ye dumaa Ɛpo.
Na Nyameɛ nwuni kyɛ ɔte paa.
Na Nyameɛ hane kyɛ, “Aseɛ ófifi ndire, mmakaa bɔ osu mmaa, ɔne mmakaa bɔ ye mma wɔ ye aleɛ nu, ebiala kyɛbɔ ye sue si te ɔ wɔ aseɛ so!” Na ɔwale nu sɔ.
Aseɛ fifili ndire, mmakaa bɔ osu mmaa, ɔne mmakaa bɔ mmaa wɔ ye aleɛ nu, ebiala kyɛbɔ ye sue si te ɔ. Na Nyameɛ nwuni kyɛ ɔte paa.
Aleɛ sane, na aleɛ hyene: kyẽa bɔ ɔtɔ so nza ɛne.
Na Nyameɛ hane kyɛ, “Nganea bra ewienu, na bɛɛtete alehyeleɛ ne alesaleɛ bɛ nu, na bɛ́yɛ mmerɛ, ngyẽa ne afoɛ mɔ nwo nzɛngyerɛnneɛ; bɛɛyɛ nganea wɔ ewienu, ná bɛta aseɛ so!” Na ɔwale nu sɔ.
Yiti Nyameɛ yɔle nganea mbiri nyɔ ne, kyɛ pirikua ne oli alehyeleɛ so, na kaaba ne oli alesaleɛ so; ɔyɔle nzramaa mɔ koso.
Na Nyameɛ fale bɛ tuatuale ewienu kyɛ bɛta aseɛ so, kyɛ beli alehyeleɛ ne alesaleɛ so, na bɛtete hyireinn ne awosii ne anu.
Na Nyameɛ nwuni kyɛ ɔte paa.
Aleɛ sane, na aleɛ hyene: kyẽa bɔ ɔtɔ so nna ɛne.
Na Nyameɛ hane kyɛ, “Nzue ɔlɔ abɔdeɛ ahoroɔ pee bɔ bele ngoa ɔ, ná nnomaa koso bétu bɛ́fa aseɛ so wɔ ewienu!” Yiti Nyameɛ bɔle ɛpo nu ngaka mbiri mbiri ne mmaa mmaa mukoraa kyɛbɔ bɛ nu biala sue si te ɔ, ɔne nnomaa mukoraa kyɛbɔ bɛ nu biala sue si te ɔ. Na Nyameɛ nwuni kyɛ ɔte paa.
Nyameɛ yirale bɛ, na ɔhane kyɛ, “Ɛ́mɔwo ná ɛmɔlɔ pee, ná ɛ́mɔyi ɛpo nu tɛkyɛ; nnomaa koso ɛ́mɔta pee wɔ aseɛ so!” Aleɛ sane, na aleɛ hyene: kyẽa bɔ ɔtɔ so nnu ɛne.
Na Nyameɛ hane kyɛ, “Aseɛ ɔ́ma ngaka bɔ ngoa wɔ bɛ nu béfi ye nu bɛbra, kyɛbɔ bɛ sue te ɔ: awuro ne eburo ngaka, ngaka mmaa ne ngaka bɔ bɛtwe bɛ nwo ase, yeɛ eburo ngaka mbiri, kyɛbɔ bɛ nu biala sue si te ɔ!” Na ɔwale nu sɔ.
Na Nyameɛ yɔle aseɛ so ngaka mbiri, awuro ngaka, yeɛ ngaka mmaa ne ngaka bɔ bɛtwe bɛ nwo ase, kyɛbɔ bɛ sue si te ɔ. Na Nyameɛ nwuni kyɛ ɔte paa.
Afei Nyameɛ sele kyɛ, “Ɛ́mɔma yɛyɔ sona kyɛ yɛ sɛso, ma osoma yɛ; ná yɛ́ma benya tumi wɔ ɛpo nu ngaka so, ewienu nnomaa so, awuro ngaka so, aseɛ amukoraa so, ɔne kaka biala bɔ ɔtwe ye nwo ase wɔ aseɛ so ɔ so.” Yiti Nyameɛ bɔle sona kyɛ ye bɔbɔ ye sɛso, Nyameɛ sɛso yeɛ ɔbɔle ye ɔ; ɔbɔle bienzua ne brasua.
Nyameɛ yirale bɛ, na osele bɛ kyɛ, “Ɛ́mɔwo ná ɛmɔta, ɛ́mɔyi aseɛ so tɛkyɛ ná ɛmɔli so; ná ɛ́mɔnya tumi wɔ ɛpo nu naen so, ɔne ewienu nnomaa ne kaka biala bɔ ɔwɔ aseɛ so ɔ so.” Na Nyameɛ sele kyɛ, “Ɛ́mɔtie, mafa bakaa biala bɔ osu mmaa wɔ aseɛ so, ɔne bakaa biala bɔ mmaa wɔ ye aleɛ nu mama ɛmɔ, kyɛ ɛmɔ aleɛ ɛne.
Na kaka biala bɔ ngoa wɔ ye nu: aseɛ so ngaka mukoraa, ewienu nnomaa mukoraa, yeɛ kaka biala bɔ ɔtwe ye nwo ase wɔ aseɛ so ne, mafa nyaanyaa mukoraa mama bɛ kyɛ beli.” Na ɔwale nu sɔ.
Nyameɛ nwuni kyɛ nningyein bɔ wayɔ ne amukoraa te paa paa.
Aleɛ sane, na aleɛ hyene: kyẽa bɔ ɔtɔ so nzia ɛne.
Yiti sɔ yeɛ Nyameɛ bɔle anwuro ne aseɛ ne bɛ nu nningyein mukoraa yiele ɔ. Kyẽa bɔ ɔtɔ so nzoo nen, né Nyameɛ ayie ye adwuma bɔ ɔyɔle ne yɔ; na kyẽa bɔ ɔtɔ so nzoo ne, olili afofi wɔ ye adwuma bɔ ɔyɔle amukoraa nwo.
Yiti Nyameɛ yirale kyẽa bɔ ɔtɔ so nzoo ne, na ɔyɛle ye krongron, ofikyɛ ye adwuma bɔ ɔyɔle ye wɔ nningyein bɔlɛ nu ne, sɔ kyẽa ne yeɛ olele ye nwome ɔ. Eden turo ne Kyɛbɔ Ɛdangama si bɔle anwuro ne aseɛ ne, ye nwo dwirɛ ɛhe.
Mmerɛ bɔ AWURADE Nyameɛ bɔle aseɛ ne anwuro ne, né bakaa biala nne aseɛ so, yeɛ né ndire biala onnya offifili, ofikyɛ né AWURADE Nyameɛ onnya ɔttɔle nzue ogguale aseɛ so, yeɛ né sona biala nne berɛ bɔ ɔkɔyɔ so boo koso ɔ. Nakoso nzue fili aseɛnwo loaloale aseɛ so amukoraa.
Na AWURADE Nyameɛ fale aseɛnwo nnɛterɛ nwone kuro sona, na olele ngoa nwomeɛ guale ye bonyi anu, na kuro sona ɔɔyɛle teasefoɛ.
Afei AWURADE Nyameɛ yɔle turo bie wɔ Eden, bɔ ɔwɔ eyia afiteleɛ, na ɔmane biaa bɔ ɔnwone ye ne tenane berɛ.
Na AWURADE Nyameɛ mane mmakaa mukoraa bɔ bɛyɛ nyemene ná ɔte paa kyɛ bedi ɔ fifili aseɛnwo wɔ turo ne anu; ɔmane ngoa bakaa fifili turo n’afia, yeɛ paa ne bɔne nwo nimdeɛ bakaa koso fifili nu.
Né asue bie tengyɛ fi Eden ba doadoa turo ne anu berɛ, na asue ne fi berɛ a, nu pakyepakye yɛ asue sa nna.
Bɔ oli moa ne li Pisɔn; na ɔtengyɛ pɛ Hawila aseɛ mukoraa, bɔ sikaa kɔkorɛ wɔ so ne nwo bra yia.
Sɔ aseɛ ne aso sikaa kɔkorɛ te paa paa; na berɛ yeɛ ayirefona bɔ bɛfrɛ ye bedelɔm ne onike wɔ ɔ. Asue bɔ ɔtɔ so nyɔ ne li Gihon; na ɔtengyɛ pɛ Kuse aseɛ nwo amu bra yia.
Asue bɔ ɔtɔ so nza ne li Tigrise, na ɔtengyɛ wɔ Asiria eyia afiteleɛ.
Asue bɔ ɔtɔ so nna ne li Yufreti.
Na AWURADE Nyameɛ fale biaa ne ɔɔtenane Eden turo ne anu, kyɛ ɔyɔ nu adwuma ná ɔnea so.
Na AWURADE Nyameɛ kanzole biaa ne kyɛ, “Ɛkora di turo ne anu bakaa mmaa biala; nakoso paa ne bɔne nwo nimdeɛ bakaa ne de, nnɛdi bie, ofikyɛ kyẽa bɔ ekoli bie ne, ewue yeɛ ekowu ɔ.” Na AWURADE Nyameɛ sele kyɛ, “Ɔtte mayee kyɛ sona ne ngome kɔtena ɔ; ngɔyɛ bokafoɛ bɔ ɔfata ye ɔ ngɔma ye.” Yiti AWURADE Nyameɛ fale aseɛnwo nnɛterɛ nwone eburo ngaka mukoraa ne ewienu nnomaa mukoraa, na ɔfale bɛ wale sona ne berɛ neane dumaa bɔ ɔkɔfa kɔtoto bɛ ɔ. Na dumaa biala bɔ sona ne ɔfa tole abɔdeɛ biala bɔ ole ngoa ne, sɔ ala yeɛ ɔyɛle ye dumaa ɔ. Sona ne totole nyɛmmoa mukoraa ne ewienu nnomaa mukoraa ne eburo ngaka mukoraa dumaa.
Nakoso sona ne de, né onnyane ye sɛso bokafoɛ biala.
Yiti AWURADE Nyameɛ mane sona ne lafele hatee.
Na ɔlale nen, ɔyele ye mvenu mbaleɛ ko, na ɔfale anwoɔnaen tuale ye boso.
Na mbaleɛ bɔ AWURADE Nyameɛ ye fili sona ne anu ne, ɔfa yɛle brasua, na ɔfale ye brɛle sona ne.
Na sona ne sele kyɛ, “Afei de, me mmowue nu bowue ne me nwonaen nu anwoɔnaen ɛhe; bɛkɔfrɛ ye Brasua, ofikyɛ Bienzua nu yeɛ bɛyele ye befili ɔ.” Yiti bienzua kofi ɔse ne oni anwo, ná waafa ye nwo wabata ɔye, na bayɛ anwoɔnaen ko.
Né biaa ne ne ɔye ne bɛ nwo la so, nakoso né ɔnyɛ bɛ nya.
Kuro sona asefinɛ Né ewoo te kanda tra eburo kaka biala bɔ AWURADE Nyameɛ ayɔ ɔ. Na obisale braa ne kyɛ, “Yiti Nyameɛ aha kyɛ, ‘Nnɛma ɛmɔdi turo ye anu bakaammaa biala bie’?” Na braa ne buale ewoo ne kyɛ, “Atee wɔ berɛ kyɛ yɛdi turo ne anu mmakaammaa ne bie; nakoso Nyameɛ nwa: ‘Bakaa bɔ ogyi turo n’afia ne mma de, nnɛma ɛmɔdi bie, yeɛ nnɛma ɛmɔfa bɛ sa bɛka ye.
Sɛ ɛmɔdi a, ewue yeɛ ɛmɔkowu ɔ.’ ” Nakoso ewoo ne sele braa ne kyɛ, “Ɛmɔngowu biala.
Ofikyɛ Nyameɛ se kyɛ kyẽa bɔ ɛmɔkoli bie ne, ɛmɔ nye kobukye, na ɛmɔkɔyɛ kyɛ Nyameɛ ala, na ɛmɔanwu paa ne bɔne.” Na braa ne nwuni kyɛ saa bedi bakaa ne mma a ɔyɛ yee, ɔyɛ nyemene, na ɔkora ma sona nwu nworɛ.
Yiti ɔtele ye mma ne bie lili, ɔmane ohu ne koso bie, na ye koso olili.
Afei bɛ munyɔ bɛ nye wale bɛ nwo so, na benwuni kyɛ bɛ nwo lela so; yiti bɛpale borɔdoma nyaa bɛfa bɛkatale bɛ nwo.
Na aleɛ dwole ne, bɛtele AWURADE Nyameɛ gya boso kyɛ ɔnatenate turo ne anu, yiti biaa ne ne ɔye ne bɛɛfeale AWURADE Nyameɛ wɔ turo nu berɛ mmakaa ne anu.
Nakoso AWURADE Nyameɛ frɛle biaa ne bisale ye kyɛ, “Ɛwɔ nisua?” Na biaa ne buale kyɛ, “Ndele wɔ gya boso wɔ turo ne anu, na ɛserɛ hane me, ofikyɛ né me nwo la so, yiti ngɔmveale.” Na Nyameɛ bisale ye kyɛ, “Nwa yeɛ osele wɔ kyɛ wɔ nwo la so ɔ?
Bakaa bɔ nganzole wɔ kyɛ nnɛdi ye mma ne bie ne, ali bie hɔ ɔ?” Na biaa ne buale kyɛ, “Braa ne bɔ ɛfale ye ɛɛbokale me so ne, ye yeɛ ɔfale bakaa ne mma ne mane me ɔ, yeɛ me koso nnili ɔ.” Na AWURADE Nyameɛ bisale braa ne kyɛ, “Nzikyɛ nikye yeɛ ayɔ ye?” Na braa ne buale kyɛ, “Ewoo ne yeɛ ɔlakalakale me maa nnili ɔ.” Na AWURADE Nyameɛ sele ewoo ne kyɛ, “Ɔnate ɛhe bɔ ayɔ ne ati, musue to wɔ wɔ kuro ngaka mukoraa, ɔne eburo ngaka mukoraa nu.
Ɛkɔhwe wɔ nwo ase wɔ ko so, na ekoli nnɛterɛ w’asetena nu amukoraa.
Ngɔfa ɛpɔen ngɔto wɔ ne braa n’afia, yeɛ wɔ boso ama ne ye boso ama b’afia; ɔkɔgyerɛgyerɛ wɔ ti, na wɔ wora aha ye gya si.” Na braa ne wora, Nyameɛ sele ye kyɛ, “Ngɔmaa ɛkɔte aworɛ nu yealɛ paa, na yealɛ nu yeɛ ɛkɔwo mmaa ɔ. Nakoso wɔ wora kɔlɔ ehu, na okoli wɔ so.” Na Nyameɛ sele Adam koso kyɛ, “Kyɛbɔ atie bɔ ɛye hane, na ali bakaa bɔ nganzole wɔ kyɛ ‘nnɛdi ye mma ne bie’ ne ati, ɔnate wɔ ti, musue aha aseɛ.
Na ɛfɛɛ paa yeɛ ɛkɔfɛ koraa né adidi so w’asetena mukoraa nu ɔ. Okofifi mmowue ne ɛfone kɔma wɔ, na eburo mmakaa so aleɛ yeɛ ekoli ɔ. Mvifire kosongyi wɔ ti anwo koraka né anya aleɛ ali, kɔpem kyɛ ekosa kɔhɔ nnɛterɛ nu ɔ; ofikyɛ nnɛterɛ nu yeɛ nyele wɔ mvili ɔ, ɛte nnɛterɛ, na nnɛterɛ nu ala yeɛ ekosa kɔhɔ ɔ.” Na biaa ne tole ɔye ne dumaa Hawa, ofikyɛ ɔte teasefoɛ mukoraati bɛ ni.
Na AWURADE Nyameɛ fale nwomaa pombale ɛtena mane Adam ne ɔye maa bɛherale.
Nyameɛ foa Adam ne Hawa fi Eden Afei AWURADE Nyameɛ sele kyɛ, “Nea, kuro sona ne ayɛ kyɛ yɛ nu ko ala, wanwu paa ne bɔne.
Annea a, né watengyɛ ye sa wate ngoa bakaa ne koso bie wali, ná watena ase daa.” Yiti AWURADE Nyameɛ foane ye fili Eden turo ne anu, kyɛ ɔɔyɔ kua wɔ aseɛ bɔ ɔyele ye fili nu ne aso.
Ɔfoane kuro sona ne fili berɛ, na ɔfale kɛrubim, ɔne ngrandɛ bɔ ogye wuronyiwuronyi, na osa pɛ ye nwo osiele Eden turo ne nyunu wɔ eyia afiteleɛ, kyɛ ɔbɔ atee bɔ ɔkɔ ngoa bakaa ne nwo waen.
Kein ne Abel Adam ne ɔye Hawa bɛlale, ɔnwonzɛle, na ɔwole Kein.
Na Hawa hane kyɛ, “AWURADE adaworoma, mawo bienzua.” Nziɛ ye, ɔwole oliɛma bienzua Abel.
Né Abel te mmoaenneafoɛ, yeɛ Kein koso te kuaniɛ.
Nziɛ ye ne, Kein fale fieso nningyein ne bie ɔɔbɔle afɔleɛ mane AWURADE.
Na Abel koso fale ye mmoaen ne anu nyii bɔ belili moa bɛwole bɛ ne, na ɔfale bɛ loe ne ɔɔbɔle afɔleɛ.
Na AWURADE nye sɔle Abel ne ye afɔleɛ ne, nakoso ye nye anzɔ Kein ne ye afɔleɛ ne.
Yiti Kein fɛle yaa hahii, na ye wora bɔle.
Na AWURADE bisale Kein kyɛ, “Nzu ati yeɛ afɛ yaa ye?
Nzu ati yeɛ wɔ wora abɔ ye?
Aso ɛyɔ bɔ ɔte paa a, engonya animnyam?
Nakoso anyɔ bɔ ɔte paa ne ati, bɔne tetɛ wɔ w’anoa nu berɛ.
Ɔpena kyɛ onya wɔ nwo ate, nakoso odi kyɛ edi ye so” Na Kein sele oliɛma Abel kyɛ, “Maa yɛhɔ fieso.” Na bɛwɔ fie ne aso nen, Kein hɔle oliɛma Abel so, na ohuni ye.
Na AWURADE bisale Kein kyɛ, “Eliɛma Abel wɔ nisua?” Na obuale kyɛ, “Menze.
Nniɛma ne, me yeɛ menea ye so hɔ ɔ?” Na AWURADE sele kyɛ, “Nzikyɛ nikye yeɛ ayɔ ye?
Eliɛma ne, ye mogya ɔteatea nu sũ frɛ me fi aseɛnwo.
Na aseɛ bɔ wabukye ye noa nu wano eliɛma ne mogya bɔ ɛha guale nen, musue ato wɔ wɔ so.
Sɛ ɛyɔ aseɛ ne aso boo a, ɔngɔhye aleɛ ngɔma wɔ ko.
Ɛkɔyɛ kobɔniɛ, na engonya amandena wɔ aseɛ so.” Na Kein sele AWURADE kyɛ, “M’asohwenɛ ne ɔbo me so.
Ɛnɛ afoa me afi aseɛ ye aso, ngɔfa me nwo ngɔfea wɔ.
Ngɔyɛ kobɔniɛ bɔ nnne amandena wɔ aseɛ ye aso ɔ, na ebiala bɔ okonwu me ne, okohu me.” Na AWURADE sele ye kyɛ, “Nna sɔ ɔ!
Sɛ ebie ku Kein a, bɛkɔtɔ sɔ sona ne so wereɛ pɛen nzoo.” Na AWURADE hyɛle Kein nzorɛ, kyɛbɔ ɔkɔyɛ na ebie nwu ye a ongohu ye ɔ. Afei Kein fili AWURADE nyunu berɛ hɔle, na ɔɔtenane Nɔɔdo aseɛ so wɔ Eden eyia afiteleɛ.
Kein ne ɔye bɛlale, ɔnwonzɛle, na ɔwole Henɔke.
Kein kyekyele kuro bie, na ɔfale ɔwa Henɔke dumaa tole kuro ne.
Henɔke wole Yirade, Yirade wole Mehuyael, Mehuyael wole Metusael, yeɛ Metusael wole Lamɛke.
Lamɛke gyale mmraa nyɔ: ko dumaa li Ada, yeɛ ko wora oli Sila.
Ada wole Yabal, bɔ ye bosofoɛ te mmenia bɔ né bɛtete ɛtena sua nu na besa besie ngaka ɔ. Né oliɛma bienzua ole Yubal, bɔ ye bosofoɛ te mmenia bɔ bɛbɔ sangoo na behu awɛen ɔ. Sila wole Tubal Kein, bɔ né ɔte kɔɔbere ne mmuralɛ mukoraa dwumvoɛ ne.
Né Tubal Kein aliɛma brasua ole Naama.
Na Lamɛke sele ɔye mɔ kyɛ, “Ada ne Sila, ɛ́mɔtie bɔ meka ye, Lamɛke aye mɔ, ɛmɔma bɛ so bra wa, mahu biaa bie bɔ opurale me ɔ, na mahu aberandeɛ bie bɔ ɔbɔle me ɔ. Sɛ bɛkɔtɔ Kein so wereɛ pɛen nzoo de a, nzaade bɛkɔtɔ Lamɛke so wereɛ aburasoo ne nzoo.” Adam ne ɔye lale bieku; braa ne wole bienzua, na ɔtole ye dumaa Sɛte, ofikyɛ braa ne hane kyɛ, “Nyameɛ amaa manya baa foforɛ masi Abel bɔ Kein huni ye ne gya nu.” Sɛte koso wole baa bienzua, na ɔtole ye dumaa Enose.
Na sɔ mmerɛ ne yeɛ mmenia hyɛle ye bo kyɛ bɛ́bɔ AWURADE dumaa bɛsɔne ye ɔ.
Adam Boso ama Adam boso ama mɔ ɛhe: Mmerɛ bɔ Nyameɛ bɔle sona nen, ɔyɔle ye kyɛ Nyameɛ sɛso.
Ɔbɔle bɛ bienzua ne brasua, na oyirale bɛ.
Na ɔtole bɛ dumaa ‘Sona’ wɔ mmerɛ bɔ ɔbɔle bɛ ne.
Adam lili afoɛ ɛyaa ko ne aburasa nen, ɔwole ye sɛso baa bienzua bɔ osoma ye, na ɔtole ye dumaa Sɛte.
Adam wole Sɛte nen, ye si ye olili afoɛ ɛyaa mmɔtwɛ; na ɔwole mmaa mmienzua ne mmrasua mɔ koso.
Yiti Adam afoɛ bɔ olili amukoraa te ɛyaa ngona ne aburasa, na owuli.
Na Sɛte lili afoɛ ɛyaa ko ne nnu nen, ɔwole Enose.
Sɛte wole Enose nen, ye si ye ɔtenane ase afoɛ ɛyaa mmɔtwɛ ne nzoo; na osa wole mmaa mmienzua ne mmrasua mɔ koso.
Yiti Sɛte afoɛ bɔ olili amukoraa te ɛyaa ngona ne buru ne nyɔ, na owuli.
Enose lili afoɛ aburahona yeɛ ɔwole Kenan ɔ, na Enose wole Kenan nen, ye si ye ɔtenane ase afoɛ ɛyaa mmɔtwɛ ne buru ne nnu; na osa wole mmaa mmienzua ne mmrasua mɔ koso.
Yiti Enose afoɛ bɔ olili amukoraa te ɛyaa ngona ne nnu, na owuli.
Kenan lili afoɛ aburasoo yeɛ ɔwole Mahalaleel ɔ, na Kenan wole Mahalaleel nen, ye si ye olili afoɛ ɛyaa mmɔtwɛ ne aburanna, na osa wole mmaa mmienzua ne mmrasua mɔ koso.
Yiti Kenan afoɛ bɔ olili amukoraa te ɛyaa ngona ne buru, na owuli.
Mahalaleel lili afoɛ aburasia ne nnu yeɛ ɔwole Yarede ɔ, na Mahalaleel wole Yarede nen, ye si ye olili afoɛ ɛyaa mmɔtwɛ ne aburasa, na osa wole mmaa mmienzua ne mmrasua mɔ koso.
Yiti Mahalaleel afoɛ bɔ olili amukoraa te ɛyaa mmɔtwɛ ne aburahona ne nnu, na owuli.
Yarede lili afoɛ ɛyaa ko ne aburasia ne nyɔ yeɛ ɔwole Henɔke ɔ, na Yarede wole Henɔke nen, ye si ye olili afoɛ ɛyaa mmɔtwɛ, na osa wole mmaa mmienzua ne mmrasua mɔ koso.
Yiti Yarede afoɛ bɔ olili amukoraa te ɛyaa ngona ne aburasia ne nyɔ, na owuli.
Henɔke lili afoɛ aburasia ne nnu nen, ɔwole Metusela.
Henɔke wole Metusela yiele nen, ɔne Nyameɛ natele afoɛ ɛyaa nza, na osa wole mmaa mmienzua ne mmrasua mɔ.
Yiti Henɔke afoɛ bɔ olili amukoraa te ɛyaa nza ne aburasia ne nnu.
Henɔke ne Nyameɛ natele, na otu minini, ofikyɛ Nyameɛ fale ye hɔle.
Metusela lili afoɛ ɛyaa ko ne aburawɔtwɛ ne nzoo yeɛ ɔwole Lamɛke ɔ, na Metusela wole Lamɛke nen, ye si ye olili afoɛ ɛyaa nzoo ne aburawɔtwɛ ne nyɔ, na osa wole mmaa mmienzua ne mmrasua mɔ koso.
Yiti Metusela afoɛ bɔ olili amukoraa te ɛyaa ngona ne aburasia ne ngona, na owuli.
Lamɛke lili afoɛ ɛyaa ko ne aburawɔtwɛ ne nyɔ nen, ɔwole baa bienzua.
Ɔtole ye dumaa Nowa, na ɔhane kyɛ, “Ye yeɛ okofi aseɛ bɔ AWURADE anoma ye ne anu ɔkɔkyekye yɛ wora wɔ yɛ adwuma, ɔne ɛfɛɛ wora bɔ yɛfɛ yɛ sa nu ɔ.” Na Lamɛke wole Nowa nen, ye si ye olili afoɛ ɛyaa nnu ne aburahona ne nnu, na osa wole mmaa mmienzua ne mmrasua mɔ koso.
Yiti Lamɛke afoɛ bɔ olili amukoraa te ɛyaa nzoo ne aburasoo ne nzoo, na owuli.
Nowa lili afoɛ ɛyaa nnu ne, ɔwole Sem, Ham ne Yafɛte.
Kuro sona amumuyɛɛ Mmerɛ bɔ mmenia hyɛle ye bo kyɛ bɛsone pee wɔ aseɛ so, ná afei bɛwowole mmaa mmrasua nen, Nyameɛ mma nemɔ benwuni kyɛ mmenia mma mmrasua nemɔ bɛ nwo yɛ nyemene, yiti begyigyale bɛ nu biala bɔ bekuro ɔ. Na AWURADE hane kyɛ, “Me sunzum ngɔtena kuro sona nu afebɔɔ, ofikyɛ ɔte anwoɔnaen, ye afoɛ mukoraa bɔ okoli ɔ kɔyɛ ɛyaa ko ne aburanyɔ.” Na sɔ mmerɛ ne anu, yeɛ ye si ye po, né Nefilifoɛ wɔ aseɛ so.
Na ɔwale kyɛ Nyameɛ mma nemɔ bɛɛfale mmenia mma mmrasua nemɔ, na bɛ ne bɛ wowole mmaa.
Na sɔ mmaa nemɔ ole daa tete anwoserɛfoɛ, mmenia bɔ belele dumaa ne.
Afei AWURADE nwuni kyɛ kuro sona amumuyɛɛ asone pee wɔ aseɛ ye aso, na nzusuleɛ tɛɛ ngome ayi ye ti anu tɛkyɛ daa.
Na AWURADE nuni ye nwo kyɛ wayɔ sona wato aseɛ ye aso ɔ, na ɔyɛle ye yea soma.
Yiti AWURADE hane kyɛ, “Ngonua kuro sona bɔ mabɔ ye ne boso ngofi aseɛ ye aso: mmenia ne ngaka mbiri ne ngaka bɔ bɛtwe bɛ nwo ase ne ewienu nnomaa, ofikyɛ manu me nwo kyɛ nyɔle bɛ ɔ.” Nakoso Nowa de, ye yɔleɛ sɔle AWURADE nye.
Nowa apam alaka ne Nowa boso ama ɛhe: Né Nowa te sona bɔ ɔtengyɛ, bɔ ngekalewa biala nne ye bra nu wɔ ye aberɛ so mmenia nu ɔ. Nowa fale ye nwo bɔle Nyameɛ.
Nowa wole mmienzua nza: Sem, Ham yeɛ Yafɛte.
Nyameɛ nyunu de, né bɔne asɛkye aseɛ ye, na né basabasayɔlɛ ayi aseɛ ye aso tɛkyɛ.
Nyameɛ neane aseɛ, na onwuni kyɛ wasɛkye, ofikyɛ né mmenia mukoraa ama bɔne ali bɛ ti wɔ aseɛ so.
Na Nyameɛ sele Nowa kyɛ, “Mayɛ m’adwene kyɛ ngonua kuro sona boso, ofikyɛ ɔnate bɛ ti basabasa ayi aseɛ so tɛkyɛ; na ngɔsɛkye bɛ ne aseɛ.
Yiti fa ɛframmire bobɔ ɛlɛen alaka ma wɔ nwo.
Kyekyɛ nu ma pumbu mɔ bra nu, na fa ehwaa fa ye kunu ne ye si amu.
Na sɔaa yeɛ yɔ ye ɔ: Ma ye tendenn nu ɔyɛ agyirɛ ɛyaa nza, ye tɛtrɛtɛɛ nu ɔyɛ agyirɛ aburannu, yeɛ ye anwuro ne koso ɔyɛ agyirɛ aburasa.
Bɔ ɛlɛen alaka ne aso.
Ma so bɔlɛ ne ɔhɔ anwuro ɔyɛ agyirɛ ko.
Ɛlɛen alaka ne, fa ye anoa ne tua ye ngyɛnu, ná yɔ nzamsoɛ nza: ye bo deɛ, bɔ ɔtɔ so nyɔ, ɔne bɔ ɔtɔ so nza.
Tie, ngɔma nzueyilɛ kɔwa aseɛ so kɔɔsɛkye anwoɔnaen biala bɔ owura ewienu bo bɔ ngoa nwomeɛ wɔ ye nu; na nikyee biala bɔ ɔwɔ aseɛ so kowu.
Nakoso wɔ de, me ne wɔ yɛkɔyɛ apam.
Ɛkɔɔfo ɛlɛen alaka ne anu, wɔ, wɔ mma mmienzua ne, ɛye, yeɛ wɔ mma nemɔ bɛ ye mɔ kɔboka wɔ so.
Na kaka biala bɔ ngoa wɔ ye nu ne, fa bɛ nu biala nyɔ kɔ ɛlɛen alaka ne anu ma benya ngoa bɛboka wɔ so; na maa bɛyɛ nyii ne beleɛ.
Nnomaa ahoroɔ, ngaka ahoroɔ, ne ngaka ahoroɔ bɔ bɛkongo ɔ, ebiala kyɛbɔ ye sue si te ɔ, bɛ nu biala nyɔ nyɔ kɔɔboka wɔ so, amaa ɔnate so banya ngoa.
Asa koso, fa aleɛ biala bɔ bedi ɔ kɔ nu, na fa sie, na ɛhe yeɛ ɔkɔyɛ wɔ ne b’aleɛ ɔ.” Na Nowa yɔle bɔ Nyameɛ hyɛle ye kyɛ ɔyɔ ne amukoraa.
Nzueyilɛ ne Na AWURADE sele Nowa kyɛ, “Kɔfo ɛlɛen alaka ne anu, ɛne w’awuro ama mukoraa, ofikyɛ, manwu kyɛ wɔ de ɛtengyɛ wɔ me nyunu wɔ sɔ aworɛ ndoatoasoɛ he anu.
Ngaka mukoraa bɔ bɛ nwo te ne, fa nyii ne beleɛ nzoo nzoo; ngaka bɔ bɛ nwo nde ne, fa nyii ne beleɛ nyɔ nyɔ; ewienu nnomaa mɔ koso, fa nyii ne beleɛ nzoo nzoo, amaa bɛ boso annua wɔ aseɛ ye aso amukoraa.
Ofikyɛ waha ɛlɛsoo né metɔ nzue megua aseɛ so eyia ne kɔngɔen sɔ alaa eleburanna.
Na nikyee biala bɔ mayɔ bɔ ngoa wɔ nu ne, ngokyikyi ngofi aseɛ so.
Na Nowa yɔle bɔ AWURADE hyɛle ye kyɛ ɔyɔ ne amukoraa.
Nzueyilɛ wale aseɛ so ne, né Nowa ali afoɛ ɛyaa nzia.
Yiti Nowa, ye mma, ɔye, yeɛ ye mma nemɔ koso bɛ ye mɔ bɛɛfole ɛlɛen alaka ne anu bɛfa bɛperele bɛ ti ngoa befili nzueyilɛ ne anu.
Ngaka bɔ bɛ nwo te, bɛ bɔ bɛ nwo nde, nnomaa, yeɛ ngaka bɔ bɛtwe bɛ nwo ase mukoraa, bɛ nu biala nyii ne beleɛ, bɛ ne Nowa hɔle ɛlɛen alaka ne anu, kyɛbɔ Nyameɛ hyɛle Nowa nen.
Na ɛlɛsoo pɛle nu ne, nzue yili fale aseɛ ye.
Na Nowa lili afoɛ ɛyaa nzia ne, ye bosome nyɔ ne anu kyẽa bɔ ɔtɔ so buru ne nzoo ne, sɔ kyẽa ne, aseɛ bo dɔ nzue mukoraa pu wale, na anwuro nzue mboma mɔ koso bukyebukyele.
Na esue tɔle aseɛ so toonn eleburanna, alehyeleɛ ne alesaleɛ.
Sɔ kyẽa ne ala, Nowa ne ɔye ne ye mma Sem, Ham, ne Yafɛte, yeɛ ye mma nemɔ aye nza bɔ bɛboka so ne bɛfole ɛlɛen alaka ne.
Bɛ ne kaka biala kyɛbɔ ye sue si te ɔ, ayɛmmoa biala kyɛbɔ ye sue si te ɔ, kaka biala bɔ ɔtwe ye nwo ase kyɛbɔ ye sue si te ɔ, anomaa biala kyɛbɔ ye sue si te ɔ, yeɛ kaka biala bɔ ole ndaa yeɛ bɛfole nu ɔ. Kaka biala bɔ nwomeɛ wɔ ye nu ne, nyɔ nyɔ yeɛ bɛ ne Nowa fole ɛlɛen alaka ne ɔ. Kaka biala nyii ne beleɛ fole nu, kyɛbɔ Nyameɛ hyɛle Nowa ne, na afei AWURADE tole Nowa anoa nu.
Nzueyilɛ ne hɔle so toonn eleburanna wɔ aseɛ so.
Ɔhɔle so yili, na ɔmane ɛlɛen alaka ne aso fili aseɛ so maa oturuli nzue ne anyeso anwuro anwuro.
Nzue ne hɔle so yili paa wɔ aseɛ so, na ɛlɛen alaka ne turuli so wɔ nzue ne anyeso.
Nzue ne hɔle so yili wɔ aseɛ so alaa maa oodwuli kyɛ ɔkatale mmokaa ndendenn amukoraa bɔ ɔwɔ ewiase so ɔ. Nzue ne yili maa mmokaa nemɔ monone, na ɔtrale bɛ hɔle anwuro agyirɛ buru ne nnu.
Na abɔdeɛ biala bɔ ɔnate aseɛ ye aso wuli: nnomaa, nyɛmmoa, eburo ngaka, ngaka bɔ bɛtwe bɛ nwo ase amu, kuro sona biala, yeɛ nikyee biala bɔ ɔwɔ etii so bɔ ngoa nwomeɛ wɔ ye nu ɔ wuli.
Na nikyee biala bɔ ɔwɔ aseɛ ye aso bɔ ngoa wɔ ye nu ne, Nyameɛ nuane ye boso: kuro sona, ngaka, ngaka bɔ bɛtwe bɛ nwo ase, ewienu nnomaa, onuane bɛ boso fili aseɛ ye aso.
Na ɔhale Nowa ngome ne bɛ bɔ bɛboka ye so ne ala. Na nzue ne yili wɔ aseɛ so ngyẽa ɛyaa ko ne aburannu.
Nzue ne hyɛ ye bo twe Nakoso Nyameɛ lole Nowa ne ngaka ne nyɛmmoa mukoraa bɔ bɛ ne ye wɔ ɛlɛen alaka ne anu.
Nyameɛ mane mvrama tu fale aseɛ so, na nzue ne hwene.
Nyameɛ mane aseɛ bo dɔ nzue ne pɛle, ɔtotole anwuro nzue mboma nemɔ anu, na ɔmane esue ne koso yakyili tɔlɛ.
Afei nzue ne hwene ngaka ngaka fili aseɛ so, na odwuli ngyẽa ɛyaa ko ne aburannu ne, né nzue ne ahwe paa.
Na ye bosome nzoo ne anu, ngyẽa bɔ ɔtɔ so buru ne nzoo ne aso, ɛlɛen alaka ne oogyinane Ararate mmokaa ne aso.
Nzue ne hɔle so hwene alaa maa oodwuli bosome buru ne anu.
Na kyẽa bɔ oli moa wɔ bosome buru ne anu nen, mmokaa nemɔ ti tetɛle berɛ.
Ye eleburanna ne aso, Nowa bukyele mboma bɔ ɔpɛ tole ɛlɛen alaka ne anu ne, na ɔsomane adene; na adene ne oohyinihyini toonn maa oodwuli kyɛ nzue ne wewele wɔ aseɛ so ɔ. Afei ɔsomane abubure kyɛ ɔɔnea sɛ nzue bɔ ɔwɔ aseɛ so ne ahwe a; nakoso abubure ne annya neka fee wandena, yiti osa wale Nowa berɛ wɔ ɛlɛen alaka ne anu, ofikyɛ né nzue ne afa aseɛ so amukoraa.
Yiti Nowa tengyɛle ye sa sɔle ye nu, na ɔfale ye wale ye nwo berɛ wɔ ɛlɛen alaka ne anu.
Nowa nwondɛle ɛlɛsoo bieku, na ɔsomane abubure ne fili ɛlɛen alaka ne anu.
Abubure ne sá wale ye berɛ nɔsoa, na edwirɛ nwanwa, né olive nyaa monɛ tua ye noa, na ɛhe mane Nowa nwuni kyɛ nzue ne awewe wɔ aseɛ so.
Nowa nwondɛle ngyẽa ɛlɛsoo bieku, na osa somane abubure ne, nakoso abubure ne anza amma ye nwo berɛ ko.
Nowa afoɛ ɛyaa nzia ne ko ne anu, kyẽa bɔ oli moa wɔ bosome bɔ oli moa ne anu ne, né nzue ne awewe afi aseɛ so.
Nowa tofili ɛlɛen alaka mmɔsoɛ ne anu, ɔtotole ye nye, na onwuni kyɛ aseɛnwo awo.
Kyẽa bɔ ɔtɔ so buru ne nzoo wɔ bosome bɔ ɔtɔ so nyɔ ne anu, né aseɛnwo awo wosee.
Na afei Nyameɛ sele Nowa kyɛ, “Fi ɛlɛen alaka ne anu dwu ase, wɔ, ɛye, wɔ mma mɔ ne bɛ ye mɔ.
Nikyee biala bɔ nwomeɛ wɔ ye nu na ɔboka wɔ so ne, fa ye fite: nnomaa, ngaka ne kaka biala bɔ ɔtwe ye nwo ase, amaa bawo pee wɔ aseɛ ye aso, ná bata wɔ so.” Yiti Nowa ne ɔye, ye mma mɔ ne bɛ ye mɔ befili ɛlɛen ne anu bedwuli ase.
Na ngaka mukoraa, bɛ bɔ bɛtwe bɛ nwo ase, nnomaa mukoraa ne nikyee biala bɔ ɔnate aseɛ ye aso, befili ɛlɛen alaka ne anu befitele kure kure, kyɛbɔ ebiala sue si te ɔ. Nowa bɔ afɔleɛ Nowa sili afɔleɛ bokyea mane AWURADE; na kaka biala bɔ ye nwo te, ɔne anomaa biala bɔ ye nwo te ne, ɔfale nu bie bɔle naen yeralɛ afɔleɛ wɔ bokyea ne aso.
Na AWURADE tele afɔleɛ ne fona nen, ɔhane ye ye ti anu kyɛ, “Ɔnate kuro sona ti mengɔnoma aseɛ ko, ofikyɛ sona ti anu nzusuleɛ te bɔne fite ye ngwadaa nu; na sɔ ala yeɛ mengɔsɛkye abɔdeɛ biala ko kyɛbɔ mayɔ ye ɔ.” Na mmerɛ biala bɔ aseɛ tɛ wɔ berɛ ye de, mmakaammaa lualɛ ne ye bulɛ, ɛyerɛ ne ahuhuro, asuso ne wawa, alehyeleɛ ne alesaleɛ ngɔyakyi le.”
Nyameɛ ne Nowa yɛ apam Afei Nyameɛ yirale Nowa ne ye mma mɔ, na osele bɛ kyɛ, “Ɛ́mɔwo ná ɛ́mɔta pee, ná ɛ́mɔyi aseɛ so tɛkyɛ.
Ɛmɔ nwo suronyi ne ɛmɔ nwo surolɛ piri kɔtɔ aseɛ so ngaka mukoraati so, ewienu nnomaa mukoraa so, abɔdeɛ mukoraa bɔ bɛtwe bɛ nwo ase so, ɔne ɛpo nu naen amukoraa so.
Mafa bɛ mawura ɛmɔ sa.
Nikyee biala bɔ nwomeɛ wɔ ye nu ne, ɔkɔyɛ ɛmɔ aleɛ.
Na kyɛbɔ mvale nyaanyaa monɛ mane ɛmɔ ne, sɔ ala yeɛ méfa nikyee biala méma ɛmɔ ɔ. Nakoso naen bɔ ye ngoa, bɔ ɔte ye mogya tɛ wɔ ye nu de, nnɛma ɛmɔdi.
Wɔ bɔbɔ deinn wɔ mogya bɔ ɔte wɔ ngoa ne, ekobu ye nwo ngondaa.
Kaka biala ne sona biala kobu ye mogya nwo ngondaa.
Na sona biala bɔ ɔkɔha obiɛngo mogya kogua ne, ngobisa mogya ne ngofi ye berɛ.
Sona biala bɔ ɔkɔha obiɛngo mogya kogua ne, ye wora sona yeɛ ɔkɔha ye mogya kogua ɔ, ofikyɛ Nyameɛ sɛso yeɛ ɔyɔle sona ɔ. Nakoso ɛmɔ de, ɛ́mɔwo ná ɛ́mɔta, ná ɛ́mɔsone pee wɔ aseɛ so.” Afei Nyameɛ sele Nowa ne ye mma bɔ bɛboka ye so ne kyɛ, “Nea, me ne ɛmɔ ne kyẽa bie ɛmɔ boso ama yɛ́yɛ m’apam; na me ne abɔdeɛ biala bɔ ngoa wɔ ye nu bɔ ɔboka ɛmɔ so: nnomaa, nyɛmmoa, aseɛ so ngaka mukoraa bɔ bɛboka ɛmɔ so, ɔne ngaka mukoraa bɔ bɛ ne ɛmɔ fili ɛlɛen alaka ne anu befitele yeɛ yɛ́yɛ ɔ, mekyire aseɛ so ngaka mukoraa.
M’apam he yeɛ me ne ɛmɔ yɛ́yɛ ɔ, kyɛ ofi ɛnɛ bɔ ɔkɔ ɔ, mengɔfa nzueyilɛ ngɔsɛkye abɔdeɛ mukoraa ko, na mengɔfa nzueyilɛ ngɔsɛkye aseɛ ko.” Na Nyameɛ sele kyɛ, “Apam bɔ méyɛ méto berɛ méma me ne ɛmɔ, ɔne abɔdeɛ teasefoɛ biala bɔ ɔboka ɛmɔ so ne, ɔte aworɛ ndoatoasoɛ apam afebɔɔ, na ye nwo sɛngyerɛnneɛ ɛhe: Mafa me nyangondoen mabea munungum nu, na ɔkɔyɛ apam bɔ me ne aseɛ yayɛ ne nwo sɛngyerɛnneɛ.
Na sɛ esue muna wɔ aseɛ so na nyangondoen to wɔ munungum ne anu a, ngɔkaye m’apam bɔ me ne ɛmɔ ne abɔdeɛ teasefoɛ mukoraa yayɛ ne.
Na nzue ne ngɔkakyi nzueyilɛ ngɔsɛkye abɔdeɛ mukoraa ko.
Na sɛ nyangondoen ne to wɔ munungum ne anu a, ngɔnea na makaye apam afebɔɔ bɔ ɔwɔ Nyameɛ ne abɔdeɛ teasefoɛ mukoraa b’afia ne.” Na Nyameɛ sele Nowa kyɛ, “Apam bɔ mayɛ mato berɛ mama me ne abɔdeɛ mukoraa bɔ bɛwɔ aseɛ so ne, ye nwo sɛngyerɛnneɛ ɛne.” Nowa boso ama Nowa mma mmienzua bɔ befili ɛlɛen alaka ne anu bedwuli ase ne, bɛ ole Sem, Ham ne Yafɛte.
Né Ham te Kanaan baba.
Né sɔ mmenia nza hemɔ te Nowa mma, na bɛ yeɛ besuli aseɛ so mmenia mukoraati ɔ. Nowa yeɛ ɔbɔle kuayɔlɛ bo ɔ, na ɔyɛle bobe boo.
Ɔnone bobe nzaa ne bie, ɔbole, na ɔlale ye ɛtena sua nu bɔ né ye nwo la so ɔ. Kanaan baba Ham nwuni kyɛ ɔse Nowa nwo la so, na ofitele ɔɔbɔle oliɛma nyɔ nemɔ amaneɛ.
Na Sem ne Yafɛte fale ɛtena beguale bɛ bati so, na bele bɛ si bɛhɔle toonn bɛɛfa bɛkatale bɛ se anwo.
Bɛyele bɛ nye bɛtole eburo, na bannwu bɛ se nwo bɔ né ɔla so ne.
Nzaa ne tetele Nowa nye so, ná ɔtele bɔ ɔwa kãa paa ne afa ayɛ ye nen, ɔhane kyɛ, “Musue to Kanaan!
Ɔkɔyɛ kanga nu kanga kɔma oliɛma mɔ.” Na osa hane kyɛ, “AWURADE me Nyameɛ óyira Sem.
Kanaan kɔyɛ Sem kanganiɛ!
Nyameɛ ɔ́ma Yafɛte boso ɔ́trɛ, ɔ́ma ɔtena Sem ɛtena sua nu, ná ɔma Kanaan ɔyɛ Yafɛte kanganiɛ.” Nzueyilɛ ne asi ne, Nowa tenane ase afoɛ ɛyaa nza ne aburannu.
Nowa afoɛ mukoraa bɔ olili te ɛyaa ngona ne aburannu, na owuli.
Nowa mma mmienzua nemɔ boso ama Nowa mma mmienzua Sem, Ham ne Yafɛte bɛ boso ama ɛhe: Nzueyilɛ ne asi ne, bɛwole mmaa.
Yafɛte mma mɔ ole Gomɛre, Magɔgo, Madai, Yawan, Tubal, Meseke ne Tirase.
Gomɛre mma mɔ ole Asekenase, Rifate ne Togama.
Yawan mma mɔ ole Elisa, Tasise, Kitim ne Dodanim.
Bɛ boso ama ole mmenia bɔ bato bapete mboanoa aseɛ so ne.
Yafɛte mma mɔ bɔ bɛwɔ b’aseɛ so ɛhe: asora fekue biala ne ye dwudwolɛ, ye abusua ne ye maen.
Ham mma mɔ ole Kuse, Misraim, Pute ne Kanaan.
Kuse mma mɔ ole Seba, Hawila, Sabota, Raama ne Saboteka.
Raama mma mɔ ole Hyeba ne Dedan.
Kuse wole Nimrode.
Na Nimrode yeɛ olili moa yɛle koɛhonɛniɛ ahoneserɛniɛ wɔ aseɛ ye aso ɔ. Ɔyɛle bɔfoɛ piri paa wɔ AWURADE nyunu.
Na ɛhe ati yeɛ ɔmaa bɛka kyɛ, ‘Ɔte bɔfoɛ piri paa kyɛ Nimrode ala wɔ AWURADE nyunu.’ Ye ahennie ne bɔle ye bo wɔ Babɛl, Ɛreke ne Akade, na bɛ mukoraa bɛwɔ Sinari aseɛ so.
Ofili sɔ aseɛ ne aso ɔhɔle Asiria ɔɔkyekyele Ninewe, Rehobote Yiri, Kala, yeɛ kuro piri Resen bɔ owura Ninewe ne Kala b’afia ne.
Misraim suli Ludimfoɛ, Namimfoɛ, Lehabimfoɛ, Nafetuhimfoɛ, Patrusimfoɛ, Kasluhimfoɛ, yeɛ Kafitorimfoɛ bɔ besuli Filistifoɛ mɔ ne.
Kanaan wole ye bamuɛbaa bienzua Sidon, yeɛ afei Hɛte, Yebusifoɛ, Amorifoɛ, Gɛgasifoɛ, Hiwifoɛ, Akifoɛ, Sinifoɛ, Awadifoɛ, Semarifoɛ ne Hamatefoɛ.
Na ɛhe asi ne, Kanaan abusua ne trɛle hɔle dedeede.
Na Kanaan maen ɛwɛen ne trɛle fili Sidon toonn hɔle Gera bue nu dɔ, na oodwuli Gasa, Sodom, Gomora, Adema ne Seboyim ne Lasa.
Ham mma mɔ ɛne, na asora ebiala ne ye abusua, ye dwudwolɛ, ye aseɛ ne ye maen.
Sem bɔ ɔte Yafɛte aliɛma panyi ne, ye nu yeɛ Ebere boso ama mukoraa befi ɔ. Sem mma mɔ ole Elam, Asure, Afakesade, Lude ne Aram.
Aram mma mɔ ole Yuse, Hule, Gɛta ne Mase.
Afakesade wole Hyela, yeɛ Hyela koso wole Ebere.
Ebere wole mmaa mmienzua nyɔ.
Ko dumaa li Pɛlɛge, ofikyɛ ye aberɛ so yeɛ mbakyembakyemuɛ wale aseɛ so ɔ; na oliɛma ne koso li Yoketan.
Yoketan wole Almodade, Selefe, Hasamawɛte, Yera, Hadoram, Yusal, Dikla, Obal, Abimael, Hyeba, Ofire, Hawila ne Yobabo.
Ɛhemɔ amukoraa bɛte Yoketan mma.
Aseɛ bɔ né bɛte so ne trɛle fili Mesa hɔle Sefa maa oodwuli eyia afiteleɛ mmokaa aseɛ ne aso dɔ.
Sem mma mɔ ɛne, na asora ebiala ne ye abusua, ye dwudwolɛ, ye aseɛ ne ye maen.
Nowa mma nemɔ b’abusua, kyɛbɔ b’aworɛ ndoatoasoɛ te wɔ bɛ maen nu ɛhe.
Na ofi bɛ nu yeɛ nzueyilɛ ne asi ne maen maen fifili na bɛto bɛpetene aseɛ so ɔ.
Babɛl abandenden Né ewiase ama mukoraa bɛka edwudwolɛ komapɛ twe ɔne edwofua kãa bie.
Mmerɛ bɔ mmenia tu fili eyia afiteleɛ nen, benwuni aseɛ frɛtɛɛ bie wɔ Sinari aseɛ so, na bɛtenane berɛ.
Na besisele bɛ nwo kyɛ, “Biamɔ, ɛ́mɔma yɛ́pɛ mmerekese, na yɛto ma ɔbe.” Bɛfale mmerekese bɛyɛle bɛ nyɔboɛ, yeɛ bɛfale ehwaa bɛyɛle bɛ nnɛterɛ.
Afei besele kyɛ, “Biamɔ, ɛ́mɔma yɛkyekye yɛ kuro, ná yɛsi abandenden bɔ odwu nyameɛso yɛsie so, ná yɛfa yɛle dumaa, amaa yammɔ aya wɔ aseɛ ye aso amukoraa.” AWURADE dwu wale ase ɔɔneane kuro ne abandenden bɔ né mmenia mmaa bési ne.
Na AWURADE sele kyɛ, “Bɛte mmenia komapɛ, na bɛ mukoraa bɛka edwudwolɛ ko.
Ɔ́hyɛ ye bo ye po yeɛ bɛ́yɔ sɔaa ye.
Nzaade bɔ bekosusu kyɛ bɛkɔyɔ biala ne, nikye fee ngosi bɛ ate.
Ɛmɔbra, ɛ́mɔma yɛdwu yɛhɔ ase, ná yɛkakyi bɛ dwudwolɛ ne ma ɔyɛ nwunyaenn, amaa bɛ nu biala ande obiɛngo dwudwolɛ bo ko.” Yiti ofi sɔ mmerɛ ne, AWURADE maa bɛbɔle aya wɔ aseɛ ye aso amukoraa, na bɛyakyili kuro ne kyekyelɛ.
Ɛhe ati yeɛ ɔmaa bɛfrɛ berɛ Babɛl, ofikyɛ AWURADE mane aseɛ so amukoraa dwudwolɛ yɛle nwunyaenn.
Na ofi sɔ mmerɛ ne, AWURADE maa bɛbɔle aya wɔ aseɛ ye aso amukoraa.
Sem boso ama Sem boso ama mɔ ɛhe: Nzueyilɛ ne asi afoɛ nyɔ, bɔ Sem lili afoɛ ɛyaa ne yeɛ ɔwole Afakesade ɔ. Na Sem wole Afakesade nen, ye si ye olili afoɛ ɛyaa nnu, na ɔwole mmaa mmienzua ne mmrasua mɔ koso.
Afakesade lili afoɛ aburasa ne nnu nen, ɔwole Hyela.
Na Afakesade wole Hyela nen, ye si ye olili afoɛ ɛyaa nna ne nza, na ɔwole mmaa mmienzua ne mmrasua mɔ koso.
Hyela lili afoɛ aburasa nen, ɔwole Ebere.
Na Hyela wole Ebere nen, ye si ye olili afoɛ ɛyaa nna ne nza, na ɔwole mmaa mmienzua ne mmrasua mɔ koso.
Ebere lili afoɛ aburasa ne nna nen, ɔwole Pɛlɛge.
Na Ebere wole Pɛlɛge nen, ye si ye olili afoɛ ɛyaa nna ne aburasa, na ɔwole mmaa mmienzua ne mmrasua mɔ koso.
Pɛlɛge lili afoɛ aburasa nen, ɔwole Reo.
Na Pɛlɛge wole Reo nen, ye si ye olili afoɛ ɛyaa nyɔ ne ngona, na ɔwole mmaa mmienzua ne mmrasua mɔ koso.
Reo lili afoɛ aburasa ne nyɔ nen, ɔwole Seruge.
Na Reo wole Seruge nen, ye si ye olili afoɛ ɛyaa nyɔ ne nzoo, na ɔwole mmaa mmienzua ne mmrasua mɔ koso.
Seruge lili afoɛ aburasa nen, ɔwole Nahɔ.
Na Seruge wole Nahɔ nen, ye si ye olili afoɛ ɛyaa nyɔ, na ɔwole mmaa mmienzua ne mmrasua mɔ koso.
Nahɔ lili afoɛ aburanyɔ ne ngona nen, ɔwole Tera.
Na Nahɔ wole Tera nen, ye si ye olili afoɛ ɛyaa ko ne buru ne ngona, na ɔwole mmaa mmienzua ne mmrasua mɔ koso.
Tera lili afoɛ aburasoo nen, ɔwole Abram, Nahɔ ne Haran.
Tera boso ama Tera boso ama ole ɛhemɔ: Tera wole Abram, Nahɔ ne Haran; yeɛ Haran koso wole Lɔto.
Haran wu yakyili ye baba Tera wɔ ye bɔbɔ ye maen nu wɔ Yure bɔ ɔwɔ Kaldea.
Abram ne Nahɔ begyigyale mmraa.
Abram aye ne li Sarae, yeɛ Nahɔ aye ne koso li Milka, bɔ ɔne Yisika bɛ se ole Haran ne.
Né Sarae te mmotaen; né olle ba.
Tera fale ɔwa Abram, ye anomaa Lɔto bɔ ɔte Haran awa ne, ye sia Sarae bɔ ɔte ɔwa Abram aye ne, na ɔne bɛ betu befili Yure bɔ ɔwɔ Kaldea kyɛ bɛ́kɔ Kanaan aseɛ so.
Nakoso bedwuli Haran nen, bɛtenane berɛ.
Tera lili afoɛ ɛyaa nyɔ ne nnu, na owuli wɔ Haran.
Nyameɛ frɛ Abram Na AWURADE sele Abram kyɛ, “Tu fi wɔ maen nu, w’abusuafoɛ nu, ɔne ɛse awuro, ná kɔ aseɛ bɔ mebaahyire wɔ ne aso.
Ngɔmaa ɛkɔyɛ maen pirikua, ngoyira wɔ, ná mama wɔ dumaa ahɔ anwuro, amaa ɔnate so ayɛ saleɛ.
Ngoyira bɛ bɔ beyira wɔ, na ebiala bɔ ɔnoma wɔ ne, me koso ngɔnoma ye; na ɔnate wɔ so yeɛ aseɛ so mmusua amukoraa bekonya saleɛ ɔ.” Yiti Abram hɔle, kyɛbɔ AWURADE ha hyirele ye ne, na Lɔto ne ye bɛhɔle.
Mmerɛ bɔ Abram tu fili Haran nen, né wali afoɛ aburasoo ne nnu.
Na Abram fale ɔye Sarae, oliɛma bienzua awa Lɔto, bɛ nwo nningyein bɔ banya amukoraa, ɔne mmenia bɔ benyane bɛ wɔ Haran, na besili nu kyɛ bɛ́kɔ Kanaan aseɛ so.
Beedwuli Kanaan aseɛ so.
Abram pɛle nu wɔ aseɛ ne aso, na oodwuli More eluii bakaa bɔ ɔwɔ Sɛkem ne anwo.
Sɔ mmerɛ ne, né Kanaanfoɛ wɔ aseɛ ne aso.
Na AWURADE yele ye nwo ali hyirele Abram, na osele kyɛ, “Wɔ bosofoɛ yeɛ ngɔfa sɔ aseɛ he ngɔma bɛ ɔ.” Yiti Abram sili afɔleɛ bokyea berɛ mane AWURADE bɔ ɔyele ye nwo ali hyirele ye ne.
Afei otu fili berɛ hɔle mmokaa aseɛ bɔ ɔwɔ Betel eyia afiteleɛ ne aso dɔ, na osili ye ɛtena sua wɔ berɛ; bɔ né Betel wɔ ye eyia atɔleɛ, yeɛ Aye koso wɔ ye eyia afiteleɛ.
Osili afɔleɛ bokyea berɛ mane AWURADE, na ɔsɔnene AWURADE.
Abram toale ye ateetulɛ ne aso fale ye nye hyirele ngwaen dɔ aseɛ ne.
Abram wɔ Misraim Afei ɛhɔen piri bie wale aseɛ ne aso.
Na ɔnate kyɛ ɛhɔen ne te piri ne ati, Abram hɔle Misraim ɔɔtenane berɛ yɛle wɔfoɛ.
Na ɔka kãa maa odwu Misraim nen, osele ɔye Sarae kyɛ, “Mese kyɛ ɛte brasua bɔ wɔ nwo yɛ nyemene ɔ; na sɛ Misraimfoɛ nwu wɔ a, bɛkɔhã kyɛ, ‘Ɔye ɔ’; ná bahu me, nakoso wɔ de bɛkɔyakyi wɔ.
Yiti ka kyɛ nniɛma ole wɔ, amaa ɔnate wɔ ti bale me nyemene so, na ɔnate wɔ ti manya me ti madidi nu.” Abram dwuli Misraim nen, Misraimfoɛ nemɔ nwuni kyɛ braa ne nwo yɛ nyemene paa.
Faro mbanyi nemɔ nwuni ye, na bɛkamvole ye behyirele Faro.
Na bɛfale braa ne bɛhɔle Faro awuro.
Na ɔnate ye ti Faro lele Abram nyemene so; na Abram nyane mmoaen, nandwie, afunum nyii mɔ, ngoaa ne afaneɛ mɔ, afunum beleɛ mɔ ne afupɔngɔ mɔ.
Na ɔnate Abram aye Sarae ti, AWURADE fale amaneɛ pirikua tole Faro ne ye awuro ama so.
Yiti Faro frɛle Abram bisale ye kyɛ, “Nzikyɛ dwirɛ paa yeɛ afa ali me e?
Nzu ati yeɛ anga angyire me kyɛ ɛye ahɔ ɔ?
Nzu ati yeɛ ɛhane kyɛ ‘Nniɛma ɔ,’ bɔ ahaa ɛmaa mefa ye meyɛ me ye ɔ?
Nea, ɛye ne ɛhe.
Fa ye na ɛne ye befi wa bɛhɔ!” Na Faro hyɛle mmenia kyɛ bɛma Abram ɔhɔ, na bɛhane Abram ne ɔye, ɔne bɔ banya ye amukoraa beguale atee so maa bɛhɔle.
Abram ne Lɔto afia tete Yiti Abram fili Misraim hɔle ngwaen dɔ aseɛ ne aso dɔ, ɔne ɔye ne bɔ wanya ye amukoraa, na Lɔto ne ye bɛhɔle.
Né Abram anya ye nwo tam wɔ nyɛmmoa, ɛdwetɛ ne sikaa kɔkorɛ nu.
Olili tutena toonn fili ngwaen dɔ aseɛ ne aso oodwuli Betel, na odwuli nekaa bɔ olili moa sili ye ɛtena sua ne, wɔ Betel ne Aye b’afia.
Oodwuli nekaa bɔ olili moa sili afɔleɛ bokyea ne.
Na Abram sɔnene AWURADE berɛ.
Né Lɔto bɔ ɔne Abram bɛnate ne koso ole mmoaen ne nandwie ne ɛtena sua mɔ.
Ye sɔ ne ati, né bɛnzo aseɛ bɔ bɛ munyɔ bɛte so ne aso; ofikyɛ né b’anwonya somaa ne mma bɛngora bɛndena mmɔ nu.
Na edwudwolɛ wale Abram ngaka neafoɛ nemɔ ne Lɔto ngaka neafoɛ nemɔ afia.
Na sɔ mmerɛ ne, né Kanaanfoɛ ne Perisifoɛ wɔ sɔ aseɛ ne aso.
Na Abram sele Lɔto kyɛ, “Mesrɛ wɔ, nnɛma aporowaa biala ba me ne wɔ afia, ɔne wɔ ngaka neafoɛ ne me ngaka neafoɛ afia, ofikyɛ yɛbɔ abusua.
Aso nna aseɛ yeɛ ɔla wɔ nyunu tɛtrɛtɛɛ ye?
Mesrɛ wɔ, te wɔ nwo fi me nwo.
Na sɛ ɛfa bɛen so a, me wora ngɔfa famaa so; yeɛ sɛ ɛfa famaa so koso a, me wora ngɔfa bɛen so.” Lɔto totole ye nye neane Yɔɔdan noa aseɛ frɛtɛɛ ne amukoraa, bɔ ɔkɔ Soa bue nu dɔ ne, na onwuni kyɛ nzue doadoa ye nekaa biala te kyɛ AWURADE turo ne, kyɛ Misraim aseɛ.
Ɛhe sili koraka yeɛ AWURADE baasɛkye Sodom ne Gomora ɔ. Yiti Lɔto yele Yɔɔdan noa aseɛ frɛtɛɛ ne amukoraa, na ɔfale ye ti bɔle eyia afiteleɛ bue nu dɔ.
Na bɛpakyepakyele nu.
Abram tenane Kanaan aseɛ so, nakoso Lɔto de, ɔtenane Yɔɔdan noa aseɛ frɛtɛɛ nguro nemɔ aso, na oosili ye ɛtena sua pingyele Sodom.
Né Sodomfoɛ te amumuyɛɛfoɛ, bɔ bɛyɔ bɔne mbirikua mbirikua betia AWURADE ɔ. Abram tu kɔ Hebron Lɔto tele ye nwo fili Abram nwo ne, ye si ye AWURADE sele Abram kyɛ, “Gyina nekaa bɔ ɛwɔ ne, ná ma wɔ nye so nea sorɔ ne ngwaen, eyia afiteleɛ ne atɔleɛ.
Na ngɔfa aseɛ bɔ enwu ye ne amukoraa ngɔma wɔ ne wɔ boso ama afebɔɔ.
Ngɔma wɔ boso ama kɔta kyɛ aseɛ so mvuture.
Na sɛ ebie kora ka aseɛ so mvuture a, ye de ɔkɔhora kɔha wɔ boso ama koso.
Ma wɔ nwo yɛ nyera, na nate fa aseɛ ne tendenn ne ye tɛtrɛtɛɛ nu, ofikyɛ mebaafa mema wɔ.” Yiti Abram tutuli ye ɛtena sua ne, na ɔɔtenane pingyele Mamre eluii mmakaa bɔ bɛwɔ Hebron ne, na osili afɔleɛ bokyea berɛ mane AWURADE.
Abram ko de Lɔto Sɔ mmerɛ ne, Sinari hene Amrafɛl, Elasare hene Arioke, Elam hene Kedolaoma ne Goyim hene Tidal, bɛɛfale koɛ bɛtetale Sodom hene Bera, Gomora hene Biresa, Adema hene Sinabo, Seboyim hene Semebere, ɔne Bɛla hene (bɔ besa bɛfrɛ ye Soa) ne.
Sɔ ahemvo nnu hemɔ boaboale b’ɛlɔen noa bɛbɔle nu wɔ Sidim bɔnza (bɔ besa bɛfrɛ ye Ngyee Po) ne anu.
Né baso Kedolaoma afoɛ buru ne nyɔ mumua, nakoso bɛyɛle ye nwo lɔen afoɛ bɔ ɔtɔ so buru ne nza ne anu.
Na afoɛ bɔ ɔtɔ so buru ne nna ne anu, Kedolaoma ne ahemvo mɔ bɔ bɛwɔ ye bue nu ne, bɛɛbole Refaimfoɛ wɔ Asterote Kanaim, Susimfoɛ wɔ Ham, Emimfoɛ wɔ Sawe Kiriatim, na bɛɛbole Horifoɛ wɔ bɛ bokaa Sɛre so toonn beedwuli Ɛl Paran bɔ opingye ɛserɛ so ne.
Afei besale bɛ si bɛwale Ɛn Misepate (bɔ besa bɛfrɛ ye Kadese ne), na belili Amalɛkefoɛ maen ne amukoraa ne Amorifoɛ bɔ bɛte Hasason Tamar so ngonim.
Afei Sodom, Gomora, Adema, Seboyim ne Bela (bɔ besa bɛfrɛ ye Soa) hene mɔ dwɔsole, na bɛ ne Elam hene Kedolaoma, Goyim hene Tidal, Sinari hene Amrafɛl, yeɛ Elasare hene Arioke bɛhone koɛ wɔ Sidim bɔnza nu; ahemvo nna yeɛ bɛ ne ahemvo nnu bɛhone ɔ. Né ngono pee bɔ nu ayɛ pikaa wɔ Sidim bɔnza ne anu, yiti mmerɛ bɔ Sodom ne Gomora ahemvo mɔ bɛ́nwati bɛ́kɔ nen, ebiemɔ totɔle ngumaa ne anu, na bɛ ngaa ne koso bɛnwatili bɛhɔle mmokaa aseɛ ne aso dɔ.
Yiti bɛ pɔfoɛ nemɔ sesale Sodom ne Gomora nningyein mukoraa, ɔne b’aleɛ mukoraa, na besili nu bɛhɔle.
Besa bɛhyele Abram aliɛma bienzua awa Lɔto bɔ né ɔte Sodom ne; na bɛsesale ye nningyein bɛbokale so bɛ ne ye hɔle.
Ebie nwatili fili koɛ ne anoa, na ɔɔbɔle Hebriniɛ Abram amaneɛ.
Né Abram te pingye Amoriniɛ Mamre eluii mmakaa ne.
Né Mamre aliɛma mɔ Ɛseko ne Anere bɛte Abram koɛ nu bokafoɛ.
Na Abram tele kyɛ bahye oliɛma bienzua awa nnure nen, ɔboaboale koɛhonɛfoɛ ɛyaa nza ne buru ne mmɔtwɛ bɔ banya koɛ nu ndeteyɛɛ, bɔ bɛwole bɛ wɔ ye awuro noa, na ɔpole so alaa oodwuli Dan.
Abram hyɛle ye mmenia ne anu kure kure kɔngɔen maa bɛhɔle ye pɔfoɛ nemɔ so.
Ɔbole bɛ, na ɔfoane bɛ toonn oodwuli Hoba bɔ ɔwɔ Damasko sorɔ ne.
Afei ɔfale nningyein ne amukoraa, oliɛma bienzua awa Lɔto ne ye nwo nningyein, mmrasua mɔ ne mmenia (bɔ bahye bɛ nnure) ne, na osa wale.
Mɛlkisɛdɛke yira Abram Mmerɛ bɔ Abram lili Kedolaoma ne ye mmango hene mɔ so ngonim na osa ba ne, Sodom hene ooyiale ye wɔ Sawe bɔnza (bɔ bɛfrɛ ye Ɛhene bɔnza) ne anu.
Na Salem hene Mɛlkisɛdɛke bɔ né ɔte Anwuro Anwuro Nyameɛ sɔfo nen, ɔfale paanoo ne bobe nzaa brɛle Abram.
Oyirale ye kyɛ, “Anwuro Anwuro Nyameɛ, bɔ ɔbɔle anwuro ne aseɛ ne, óyira Abram; na animnyam hã Anwuro Anwuro Nyameɛ, bɔ wafa wɔ pɔfoɛ mɔ wawura wɔ sa ne!” Na Abram mane Mɛlkisɛdɛke nningyein ne amukoraa nu buru nu ngyɛmuɛ ko.
Afei Sodom hene sele Abram kyɛ, “Fa mmenia nemɔ ma me, na wɔ wora fa nningyein ne.” Nakoso Abram sele Sodom hene ne kyɛ, “Mata ndaen mahyire AWURADE, Anwuro Anwuro Nyameɛ bɔ ɔbɔle anwuro ne aseɛ ne, kyɛ, mengɔfa wɔ gyese, anaa mbaboa nyamaa, anaa wɔ nikyee biala, ná anga kyɛ, ‘Me yeɛ mama Abram anya ye nwo ɔ.’ Mengɔfa nikyee fee, sana bɔ mmerandeɛ nemɔ ali ne ngome; yeɛ afei ma Anere, Ɛseko ne Mamre bɛfa me mmenia bɔ bɛ ne me hɔle ne bɛ koɛ nu nzesadeɛ deɛ.”
Nyameɛ ne Abram yɛ apam Ɛhemɔ asi ne, AWURADE lale ye dwirɛ ali hyirele Abram wɔ nyekyire nu kyɛ, “Nnɛsuro, Abram.
Me yeɛ mebɔ wɔ nwo waen ɔ, na w’akatuaa kɔsone pee.” Nakoso Abram bisale kyɛ, “O, AWURADE Nyameɛ, nzikyɛ yeɛ ɛkɔfa kɔma me ɔ?
Nea kyɛ nnne ba, na Eliesa bɔ ofi Damasko yeɛ okoli me bia ɔ.” Na Abram hane kyɛ, “Nea kyɛ ɛmmane me ba, na kanganiɛ bɔ bawo ye m’awuro yeɛ ɔbaali me bia ɔ.” Nakoso AWURADE lale ye dwirɛ ali hyirele ye kyɛ, “Nna sɔ akoaa he yeɛ okoli wɔ bia ɔ, na mmom wɔ bɔbɔ ɛwa yeɛ okoli wɔ bia ɔ.” Afei Nyameɛ fale ye fitele, na osele kyɛ, “To wɔ nye anwuro na ka nzramaa nemɔ, na nea sɛ ɛkɔhora kɔha bɛ a.” Na osele ye kyɛ, “Sɔ ala yeɛ wɔ boso ama kɔyɛ ɔ.” Abram lele AWURADE lili, yiti AWURADE buli sɔ nikyee ne kyɛ ɔtengyɛ wɔ ye nyunu.
Na osele ye kyɛ, “Me ole AWURADE bɔ mvale wɔ mvili Yure bɔ ɔwɔ Kaldea mmale ɔ, kyɛ méfa aseɛ he mema wɔ maa ɔyɛ wɔ deɛ.” Nakoso obisale kyɛ, “O, AWURADE Nyameɛ, ɔkɔyɛ sɛɛ né manwu ye kyɛ ɔkɔyɛ m’agyapadeɛ?” Na Nyameɛ buale ye kyɛ, “Fa nandwie beleɛ akrɔngrɔma bɔ wali afoɛ nza, abɔngye beleɛ bɔ wali afoɛ nza, boaen nyii bɔ wali afoɛ nza, aborɔma, ɔne mmorɔnoma buruwa brɛ me.” Ɔfale ye mukoraa brɛle ye, ɔpakyepakyele bɛ nu nyɔ nyɔ, na ɔfale ko biala bue tole ye bue ne anwo; nakoso nnomaa nemɔ de, wambakyepakye bɛ nu.
Na sɛ nnomaa bɔ bedi naen batena naen fuin nemɔ aso a, né Abram afoa bɛ.
Na eyia yɛle kyɛ ɔkwaatɔ nen, nnafelɛ hatee wuale Abram, na awosii tunn suronyisuronyi tole ye.
Na AWURADE sele Abram kyɛ, “Memaa ɛte ye bo kyɛ, wɔ boso ama kɔyɛ ɛwɔfoɛ wɔ aseɛ bɔ nna bɛ deɛ ahɔ so.
Bɛkɔyɛ ngoaa wɔ berɛ, na bɛkɔhyɛ bɛ so toonn afoɛ ɛyaa nna.
Nakoso ngobua maen bɔ bɛkɔso ye ne ndɛen, na ɛhe asi ye, bɛkɔfa anwonya pee paa bekofi maen ne anu bɛkɔhɔ.
Nakoso wɔ de, ɛkɔtoa wɔ mbanyi mɔ asomdwee nu, na ɛkɔyɛ aworowaa posoposo koraka né basie wɔ.
Na sɛ odwu wɔ boso ama mɔ aworɛ ndoatoasoɛ bɔ ɔtɔ so nna ne aso a, bekosa bɛkɔwa wa; ofikyɛ Amorifoɛ amumuyɛɛ kwangoa ne onnya oyyili [bɔ ɔkɔmaa ngɔfoa bɛ ngofi aseɛ ne aso ɔ].
Mmerɛ bɔ eyia tɔle ná awosii wale nen, mvum nu, foonoo bɔ otu nwosina, ɔne see bɔ ogye wuronyiwuronyi wale bɛɛfale naen bue bue nemɔ afia.
Na sɔ kyẽa ne ala, AWURADE ne Abram yɛle apam, na ɔhane kyɛ, “Wɔ boso ama yeɛ méfa sɔ aseɛ he méma bɛ ɔ: ofi Misraim asue noa bɔ ɔkwaadwu asue piri Yufreti noa, Kenifoɛ, Kenisifoɛ, Kademonifoɛ, Hitifoɛ, Perisifoɛ, Refaimfoɛ, Amorifoɛ, Kanaanfoɛ, Gɛgasifoɛ ne Yebusifoɛ aseɛ ne.”
Hagar ne Yismael Né Abram ne ɔye Sarae bɛwwole baa biala.
Né Sarae le Misraimniɛ afaneɛ bie bɔ oli Hagar.
Na Sarae sele Abram kyɛ, “Anwu ye kyɛ AWURADE mma menwo, yiti mesrɛ wɔ, ɛne m’afaneɛ ne bɛla; na ebiaa né ɔnate ye so manya mmaa.” Na Abram tiele bɔ Sarae hane ne.
Yiti Abram lili afoɛ buru wɔ Kanaan aseɛ so nen, Abram aye Sarae fale ye afaneɛ Hagar bɔ ɔte Misraimniɛ ne mane ohu maa ɔyɛle ɔye.
Ɔne Hagar bɛlale, na ɔnwonzɛle.
Na mmerɛ bɔ Hagar nwuni kyɛ ɔnwonzɛ nen, afei né ommu ye mene aye ne.
Na Sarae sele Abram kyɛ, “Edwirɛ tɛɛ bɔ ɔfa di me ne, ɔkɔbɔ wɔ ti so.
Me yeɛ mvale m’afaneɛ mane wɔ kyɛ ɛne ye bɛla ɔ, nakoso onwuni kyɛ ɔnwonzɛ nen, afei de ommu me.
Mesrɛ kyɛ AWURADE obua wɔ ne me y’afia ndɛen!” Yeɛ Abram buale Sarae kyɛ, “Tie, w’afaneɛ ɔ, na owura wɔ sa; ɛne ye beli ye kyɛbɔ ɛnea a ɔte paa ɔ.” Yiti Sarae tanene Hagar nye maa ɔnwatili fili ye nwo hɔle.
AWURADE abɔfo nwuni Hagar wɔ ɛserɛ so nekaa bie bɔ nzue pu fi aseɛnwo ɔ. Sɔ nzue ne wɔ Sure atee so.
Na obisale ye kyɛ, “Sarae afaneɛ Hagar, nisua yeɛ efi wale ɔ, na nisua yeɛ ɛkɔ ɔ?” Na obuale kyɛ, “Me mene aye Sarae sa nu yeɛ ménwati méfi ɔ.” Na AWURADE abɔfo ne sele ye kyɛ, “Sá kɔ wɔ mene aye ne berɛ, na kɔbrɛ wɔ nwo ase ma ye.” Na AWURADE abɔfo ne sá sele ye kyɛ, “Ngɔma wɔ boso ama kɔta pee bɔ ebiala ngɔhora bɛ ka ɔ.” Na AWURADE abɔfo ne sele ye bieku kyɛ, “Nea, ɛnwonzɛ, ɛkɔwo baa bienzua, na ɛkɔto ye dumaa Yismael, ofikyɛ w’aworabɔlɛ ne adwu AWURADE nyunu.
Ye suban kɔyɛ kyɛ eburo afunum; ɔkɔho kotia sona biala, ná sona biala koso aho atia ye, na ɛpɔen kɔla ye ne ye abusuafoɛ amukoraa b’afia.” Yiti Hagar frɛle AWURADE bɔ odwudwo hyirele ye ne kyɛ, “Ɛte Nyameɛ bɔ enwu nikye ɔ”, na Hagar hane kyɛ, “Aso manwu AWURADE yeɛ ndɛ te ase ye?” Ye sɔ ne ati, bɛfrɛ sɔ abura ne Beɛ Lahai Roi, na ɔwɔ Kadese ne Berede b’afia.
Hagar wole baa bienzua mane Abram; na Abram tole ɔwa bɔ Hagar wole ye ne dumaa Yismael.
Abram lili afoɛ aburawɔtwɛ ne nzia yeɛ Hagar wole Yismael mane ye ɔ.
Bienzuapɛlɛ te apam ne nwo nzɛngyerɛnneɛ Mmerɛ bɔ Abram lili afoɛ aburahona ne ngona ne, AWURADE yele ye nwo ali hyirele ye, na osele ye kyɛ, “Me ole Tuminiɛ Nyameɛ, di me dwirɛ so, ná ma wɔ bra yɛ sannwuu.
Ngɔma m’apam kɔla me ne wɔ y’afia, na mama wɔ boso ata pee.” Afei Abram fale ye nyunu butuli berɛ, na Nyameɛ sele ye kyɛ, “Tie, me de, m’apam bɔ me ne wɔ yayɛ hɔ ɛhe: ɛkɔyɛ maen maen pee bɛ baba.
Bɛngɔfrɛ wɔ Abram ko, na mmom bɛkɔfrɛ wɔ Abraham, ofikyɛ mayɛ wɔ maen maen pee bɛ baba.
Ngɔma wɔ boso kɔta pee; ngɔmaa ekosu maen maen pee, na mama ahemvo mɔ afi wɔ nu awa.
Ngɔyɛ m’apam maa ɔkɔyɛ apam afebɔɔ, bɔ ɔwɔ berɛ ma me ne wɔ ne kyẽa bie wɔ boso ama wɔ b’aworɛ ndoatoasoɛ mukoraa nu.
Na ngɔyɛ wɔ ne kyẽa bie wɔ boso ama Nyameɛ.
Ngɔfa aseɛ bɔ aayɛ so wɔfoɛ ne, yeɛ Kanaan aseɛ mukoraa ngɔma wɔ ne kyẽa bie wɔ boso ama maa ɔkɔyɛ ɛmɔ deɛ afebɔɔ; na ngɔyɛ bɛ Nyameɛ” Na Nyameɛ sele Abraham kyɛ, “Odi kyɛ edi m’apam ne aso, ɛne kyẽa bie wɔ boso ama ne b’aworɛ ndoatoasoɛ mukoraa nu.
Na m’apam he yeɛ odi kyɛ ɛmɔdi so ɔ, mekyire bɔ ɔla me ne wɔ ne wɔ boso ama y’afia ne: Odi kyɛ bɛpɛ ɛmɔ nu biala ye bienzua.
Odi kyɛ ɛmɔpɛ ɛmɔ bienzua, na ɛhe yeɛ ɔkɔyɛ apam bɔ ɔwɔ me ne ɛmɔ afia ne nwo sɛngyerɛnneɛ ɔ. Na ɛmɔ aworɛ ndoatoasoɛ mukoraa nu, sɛ bienzua biala di ɛlɛbɔtwɛ a, odi kyɛ bɛpɛ ye bienzua.
Yeɛ sɛ bɛwo kanganiɛ wɔ w’awuro, anaa ɛfale sikaa tɔle ye fili amanvraniɛ biala, bɔ nna wɔ nwoniɛ ahɔ berɛ a, odi kyɛ ɛpɛ ye bienzua.
Sɛ bɛwole ye w’awuro oo, sɛ sikaa yeɛ ɛfa tɔle ye hɔ oo, odi kyɛ ɛpɛ ye bienzua.
Na ɛhe kɔma m’apam ne kɔtena ɛmɔ nwonaen nu afebɔɔ.
Na bienzua biala bɔ bambɛ ye bienzua nen, bɛkɔpɛ ye asue bekofi ye maen nu, ofikyɛ wabu m’apam ne aso.” Na Nyameɛ sele Abraham kyɛ, “Ɛye Sarae de, nnɛfrɛ ye Sarae ko, ye dumaa ole Sara.
Ngoyira ye, ná afei mamaa ɛne ye bawo bienzua.
Ngoyira ye, na ɔkɔyɛ maen maen bɛ maame; na ye boso ama kɔyɛ ahemvo mɔ.” Afei Abraham fale ye nyunu butuli berɛ, na ɔserele, na ɔhane ye ye ti anu kyɛ, “Aso bienzua bɔ wali afoɛ ɛyaa kɔhora kɔwo baa?
Sara bɔ wali afoɛ aburahona ye, aso ɔkɔhora kɔwo?” Na Abraham sele Nyameɛ kyɛ, “Sɛ ahaa ɛma Yismael sɔ wɔ nye a!” Nakoso Nyameɛ sele kyɛ, “Daabi, ɛye Sara kɔwo baa bienzua kɔma wɔ, na ɛkɔto ye dumaa Yisake.
Me ne ye yɛkɔyɛ m’apam maa ɔkɔyɛ apam afebɔɔ kɔma ye boso ama.
Yeɛ Yismael deɛ ne wora, mate bɔ aha ne; ngoyira ye, na mama ye boso ata, na basone pee.
Ɔkɔwo atitirefoɛ buru ne nyɔ, na ngɔmaa ɔkɔyɛ maen piri.
Nakoso m’apam ne de, Yisake bɔ afoɛ bieku bekye sɔa ala né ɛne Sara bawo ye ne, yeɛ me ne ye yɛkɔyɛ ɔ.” Na Nyameɛ ne Abraham dwudwole yiele nen, Nyameɛ yakyili ye berɛ hɔle anwuro.
Na Abraham fale ɔwa Yismael, nganga mukoraa bɔ bɛwole bɛ wɔ ye awuro, ɔne bɛ bɔ ɔfale ye sikaa tɔle bɛ, ɔne bienzua biala bɔ ɔwɔ ye awuro, na ɔpɛle bɛ bienzua sɔ kyẽa ne kyɛbɔ Nyameɛ ha hyirele ye ne.
Bɛpɛle Abraham bienzua ɔ, né wali afoɛ aburahona ne ngona, na ɔwa Yismael koso olili afoɛ buru ne nza nen yeɛ bɛpɛle ye bienzua ɔ. Sɔ kyẽa ne, bɛpɛle Abraham ne ɔwa Yismael bɛ bienzua; ye awuro mmienzua mukoraa, bɛ bɔ bɛwole bɛ wɔ ye awuro, ɔne bɛ bɔ ɔtɔle bɛ fili amanvrafoɛ berɛ koso bɛpepɛle bɛ bienzua bɛbokale ye so.
Nyameɛ fa baa bienzua hyɛ Abraham bɔ Ɛlɛho bie eyia ketee, né Abraham te ye ɛtena sua ne anoa nu, na AWURADE yele ye nwo ali hyirele ye wɔ nekaa bie bɔ opingye Mamre eluii mmakaa ne.
Ɔmane ye nye so, na onwuni kyɛ mmienzua nza bie gyigyi ye nyunu moa dɔ.
Onwuni bɛ nen, ofili ɛtena sua ne anoa nu berɛ otuli amirika ooyiale bɛ, na ɔkotole bɛ, na ɔhane kyɛ, “Me Mene, sɛ alo me anwu me anwumvoin de a, nzaade mesrɛ wɔ, nnesã w’akoaa nwo kɔ.
Maa mmrɛ ɛmɔ nzue kãa, ná ɛmɔnwunzi ɛmɔ gya bo, ná afei ɛmɔale bɛ nwome wɔ bakaa ne abo.
Ɛmɔawa ɛmɔ akoaa berɛ, yiti ɛ́mɔma ngɔmbena nikyee kãa ma ɛmɔhã bɛ noa, ma ɔma ɛmɔ anwoserɛ koraka né ɛmɔahɔ.” Na bebuale kyɛ, “Yɔ kyɛbɔ aha ne.” Na Abraham hane ye nwo hɔle Sara berɛ wɔ ɛtena sua ne anu oosele ye kyɛ, “Ma wɔ nwo yɛ nyera ná fa esam paa kongo nza, fete ná fa yɛ taterɛ.” Afei Abraham tuli amirika hɔle nandwie nemɔ anu ɔɔhyele nandwie ba ko bɔ ɔyɛ nyemene, bɔ ye naen kɔyɛ mmerɛ, ɔfa mane ye somvoɛ, na ye koso ɔhane ye nwo oohuni ye, na obiale ye fa yɛle aleɛ.
Afei Abraham fale nandwie nyɔfonesue nye loe, nyɔfonesue ne nandwie akrɔngrɔma bɔ bafa bayɛ aleɛ ne, ɔfa siele ɛwɔfoɛ nemɔ anyunu berɛ, na ogyinane bɛ nwo wɔ bakaa ne abo maa bedidili.
Bebisale ye kyɛ, “Ɛye Sara wɔ ni?” Na obuale kyɛ, “Ɔwɔ ɛtena sua ne anu dɔ.” Na ɔhane kyɛ, “Nahorɛ nu, kyɛ nza mmra wɔ wa afoɛ bieku bekye sɔa ala ne, né ɛye Sara anya baa bienzua.” Na né Sara gyi ye si dɔ wɔ ɛtena sua ne anoa nu ótie.
Né Abraham ne Sara banyi bayɛ nworowaa; na né Sara mmu ye sa ko.
Yiti Sara serele ye ti anu hane kyɛ, “Mayɛ aworowaa bɔ me hu wora wayɛ aworowaa ye, aso bekye yeɛ mebaagye me nye ɔ?” Na AWURADE bisale Abraham kyɛ, “Nzu ati yeɛ Sara serele na ɔhane kyɛ, ‘Aso bekye bɔ mayɛ aworowaa ye yeɛ mebaawo ɔ?’ Aso nikyee bie wɔ berɛ bɔ ɔyɛ se ma AWURADE hɔ ɔ?
Na mmerɛ bɔ mahyɛ ne, afoɛ bieku bekye sɔa ala, ngosa ngɔwa wɔ wa, na Sara konya baa bienzua.” Né Sara suro, yiti ɔsale kyɛ, “Nnzerele.” Nakoso ɔhane kyɛ, “Daabi, ɛserele.” Abraham pa kyerɛ ma Sodomfoɛ Afei mmenia nemɔ dwɔsole kyɛ bɛ́kɔ, na bɛfale bɛ nye behyirele Sodom; na Abraham ne bɛ sili nu kyɛ ɔkwaagua bɛ ate.
Na AWURADE sele kyɛ, “Aso mva bɔ mebaayɔ ye mvea Abraham anaa?
Susu amba kyɛ, Abraham boso ama kɔyɛ maen pirikua bɔ ole tumi, na ɔnate ye so yeɛ ewiase maen mukoraa bekonya saleɛ ɔ. Mapa nu maye ye, kyɛ ɔ́hyɛ ye mma ne ye boso ama bɔ bɛkɔwa nziɛ ye ma bɛnate AWURADE atee so, ma bɛyɔ bɔ ɔtengyɛ, ɔne bɔ ɔte pɛpɛɛpɛ ɔ; amaa ɔnate so AWURADE ama ɛbɔ bɔ wahyɛ Abraham ne awa nu.” Na AWURADE hane kyɛ, “Ɔnate kyɛ abubue bɔ bɛbɔ begua Sodom ne Gomora so ne sone soma, na bɛ bɔne te piri paa ne ati, ngodwu ngɔɔnea sɛ bɔ bayɔ ne, ye nwo abubue yeɛ waadwu me nyunu ne anaa.
Na sɛ nna sɔ yeɛ ɔte hɔ a, ngonwu ye.” Yiti sɔ mmenia ne kakyili bɛ nwo, betu bɛtengyɛle kyɛ bɛkɔ Sodom, nakoso Abraham de, né ɔtɛ gyi AWURADE nyunu berɛ.
Afei Abraham pingyele ye, na obisale ye kyɛ, “Aso ɛkɔfa bɛ bɔ bɛtengyɛ ne ɛkɔfra amumuyɛɛfoɛ so ɛkɔsɛkye bɛ anaa?
Yɛfa ye kyɛ mmenia aburannu bɔ bɛtengyɛ wɔ kuro ne anu.
Yiti ahaa ɛngɔfa wɔ nye ngɔto mmenia aburannu bɔ bɛtengyɛ wɔ kuro ne anu ne, na ɛngɔyakyi ye sɛkyelɛ anaa?
Wɔ de, ɛngɔyɔ sɔ nikyee ne le, kyɛ ɛkɔfa mmenia bɔ bɛtengyɛ ɛkɔfra amumuyɛɛfoɛ kɔsɛkye bɛ ɔ; bɔ ɔkɔmaa mmenia bɔ bɛtengyɛ ne b’ayieleɛ koyie bɛ kyɛ amumuyɛɛfoɛ ɔ. Ah!
Ɛngɔhora sɔ yɔ!
Yiti aseɛ ye aso amukoraa Ndɛenbualɛniɛ ne, ongobua ndɛen bɔ ɔtengyɛ hɔ ɔ?” Na AWURADE buale kyɛ, “Sɛ menya mmenia aburannu bɔ bɛtengyɛ wɔ Sodom kuro ne anu a, ɔnate bɛ ti mengɔsɛkye kuro ne.” Na Abraham buale kyɛ, “Amba, ɔwɔ nu kyɛ nde mvuture ne nzoen de, nakoso ndɛ gyi me gya nu kyɛ me ne AWURADE yɛkodwudwo.
Mmenia aburannu bɔ bɛtengyɛ ne, sɛ so nnu fi so ɛ?
Yiti ɔnate nnu bɔ bafi so ne ati ɛkɔsɛkye kuro ne amukoraati anaa?” Na obuale kyɛ, “Sɛ menya aburanna ne nnu wɔ berɛ a, mengɔsɛkye ye.” Na Abraham sá bisale AWURADE kyɛ, “Na sɛ enya mmenia aburanna berɛ ɛ?
Na ye koso obuale kyɛ, “Ɔnate aburanna ne ati mengɔyɔ sɔ.” Na Abraham hane kyɛ, “Ɛhe de mesrɛ wɔ, AWURADE, nnɛfɛ yaa, na maa ndwudwo kãa.
Sɛ enya mmenia aburasa berɛ ɛ?” Na obuale kyɛ, “Sɛ menya mmenia aburasa berɛ a, mengɔyɔ sɔ.” Na ɔhane kyɛ, “Ndɛ gyi me gya nu kyɛ me ne AWURADE yɛkodwudwo.
Sɛ enya mmenia aburanyɔ berɛ ɛ?” Na obuale kyɛ, “Ɔnate aburanyɔ ne ati mengɔsɛkye ye.” Afei ɔhane kyɛ, “Mesrɛ wɔ, AWURADE, nnɛfɛ yaa.
Maa nga edwirɛ komapɛ twe he ala: Na sɛ enya mmenia buru berɛ ɛ?” Na obuale kyɛ, “Ɔnate buru ne ati mengɔsɛkye ye.” Na AWURADE ne Abraham bedwudwole beyiele nen, ofili berɛ hɔle; na Abraham koso osa hɔle ye awuro.
Sodom sɛkyelɛ Abɔfo nyɔ ne beedwuli Sodom nɔsoa; na né Lɔto te Sodom kuro ne tiwaa.
Mmerɛ bɔ Lɔto nwuni bɛ nen, odwɔsole ooyiale bɛ, na ɔfale ye nyunu butuli berɛ.
Na ɔhane kyɛ, “Me mene mɔ, mesrɛ ɛmɔ ala, ɛmɔbra beesikye ɛmɔ akoaa awuro ɛnɛ kɔngɔen ye, ná ɛmɔnwunzi ɛmɔ gya bo; ná ngyerɛmɔ tutuutu ɛmɔadwɔso bahɔ b’atee.” Na bebuale kyɛ, “Daabi, yɛkɔla dwaaso.” Nakoso ɔhɔle so srɛle bɛ alaa maa afei bɛ ne ye hɔle ye awuro.
Ɔtole ɛpoen mane bɛ; ɔtole paanoo kabrɛdi mane bɛ, na belili.
Né bennya bɛllale po, yeɛ Sodom kurotue ne amukoraa, fite mmɛɛmaa so kodwu mbanyi so, bɛɛpɛle sua ne anwo beyiale ɔ. Na bɛteateane nu bebisale Lɔto kyɛ, “Mmienzua bɔ beesikyele w’awuro ɛnɛ kɔngɔen ne, bɛwɔ nisua?
Ye bɛ fite brɛ yɛ ma yɛne bɛ yɛla!” Lɔto fitele kyɛ ɔkɔ ɛlɔen ne anu dɔ, na ɔtole anoa ne anu, na osele kyɛ, “Aliɛmaa mɔ, mesrɛ ɛmɔ ala, nnɛma ɛmɔbɔ sɔ musue ne.
Ɛ́mɔtie.
Nne mmaa mmrasua nyɔ bɔ bennwuni biaa le ɔ. Ɛmɔma nye bɛ mvite mmrɛ ɛmɔ, na ɛmɔ ne bɛ yɔ nikyee biala bɔ ɛmɔkuro ɔ. Na sɔ mmienzua hemɔ de, nnɛma ɛmɔyɔ bɛ hwee, ofikyɛ baasikye m’awuro.” Nakoso besele ye kyɛ, “Dwɔso berɛ kɔ dɔ!” Na besa bɛhane kyɛ, “Sɔ akoaa he te amanvraniɛ yeɛ waatena wa ɔ, nakoso wayɛ ye nwo ndɛenbualɛniɛ!
Bɔ yɛkɔfa yɛkɔyɔ wɔ ne, ɔkɔtra bɛ deɛ ne!” Afei bɛhɔle Lɔto so, na bɛhɔle anoa ne anwo kyɛ bɛkwaatu ye bo.
Nakoso mmienzua (nyɔ) ne tengyɛle bɛ sa bɛsɔle Lɔto nu; bɛhwene ye bɛwale bɛ nwo berɛ wɔ awuro berɛ, na bɛtole anoa ne anu.
Afei bɛmane mmenia bɔ begyigyi anoa nu berɛ ne nye sini, fite ngwadaa so kodwu mbanyi so, na bɛfale bɛ sa befuafuale bɛpenane anoa ne.
Lɔto nwati fi Sodom Na mmienzua (nyɔ) ne bisale Lɔto kyɛ, “Ebiala nne wa bɔ ɔboka wɔ so ɔ: sia mmienzua, mmaa mmienzua anaa mmrasua, anaa wɔ nwoniɛ biala wɔ kuro ye anu?
Ye bɛ fi wa, na yɛbaasɛkye kuro ye, ofikyɛ abubue bɔ babɔ bagua nu mmenia ti so ne asone wɔ AWURADE nyunu, na AWURADE asoma yɛ kyɛ yɛɛsɛkye ye.” Yiti Lɔto fitele oosele ye sia mmienzua bɔ bɛbaagyigya ye mma mmrasua nemɔ kyɛ, “Ɛ́mɔhã bɛ nwo befi wa, ofikyɛ AWURADE baasɛkye kuro ne.” Nakoso ye sia nemɔ dwenene kyɛ ɛhoaa bie yeɛ ɔ́to ɔ. Na odwuli alebahyene ne, abɔfo nemɔ hane Lɔto bo kyɛ, “Ka wɔ nwo na fa ɛye ne wɔ mma mmrasua nyɔ bɔ bɛwɔ wa ne nwati, amaa bandɔ nzoen wɔ kuro ye asohwenɛ ne anu.” Nakoso né ɔtwetwe ye bo ase, yiti sɔ mmienzua nyɔ ne sosɔle ye ne ɔye ne ye mma mmrasua nyɔ nemɔ sa, na bɛfale ye befili kuro ne anu, ofikyɛ AWURADE nwuni ye anwumvoin.
Na bɛfale bɛ befili kuro ne aso nen, besele kyɛ, “Nwati pena wɔ ti ngoa!
Nnɛnea wɔ si, yeɛ nnɛgyina aseɛ frɛtɛɛ ye aso nekaa biala!
Nwati kɔ mmokaa ne anu dɔ, kyɛbɔ ɔkɔyɛ na anyera ɔ!” Na Lɔto sele bɛ kyɛ, “Me mene mɔ, mesrɛ ɛmɔ, nnɛmaa ɔba ye sɔ.
O, anwu w’akoaa anwumvoin, na alo me paa amaa manya me ti madidi nu.
Nakoso mengɔhora nwati kɔ mmokaa ne anu dɔ; annea a né sɔ amaneɛ ne ato me atunu amaa mawu.
Mesrɛ wɔ, kuro bɔ ɔwɔ dɔ ye pingye bɔ ngɔhora ngɔnwati ngɔhɔ so ɔ, na ɔte kuro ba.
Ennwu kyɛ ɔte kãa ɔ?
Maa nwati ngɔ berɛ, na ngonya me ti ngodidi nu.” Na obuale ye kyɛ, “Nea, ɛhe anwo koso manwu wɔ anwumvoin, kyɛ mengɔsɛkye kuro bɔ aha ye nwo dwirɛ ne.
Ma wɔ nwo yɛ nyera na nwati kɔ berɛ, ofikyɛ mengɔhora ngɔyɔ nikye fee, sana adwu berɛ koraka.” Ye sɔ ne ati, kuro ne li Soa [bɔ ye bo kyire: Kaaba].
Lɔto dwuli Soa nen, né eyia apukye aseɛ so.
Na afei AWURADE tɔle sɔfe ne see fili anwuro guale Sodom ne Gomora so.
Ɔsɛkyele sɔ nguro nemɔ ne aseɛ frɛtɛɛ ne amukoraa, nguro ne anu mmenia mukoraa, yeɛ nikyee biala bɔ wafifi aseɛ ne aso ɔ. Nakoso Lɔto aye ne neane nziɛ, na ɔkakyili ngyee sire.
Abraham pɛle aleɛ hɔle nekaa bɔ né ogyi AWURADE nyunu ne.
Ɔtole ye nye neane Sodom ne Gomora, ɔne aseɛ frɛtɛɛ ne amukoraa, na onwuni kyɛ aseɛ ne aso nwosina ótu kɔ anwuro kyɛ foonoo nu nwosina.
Yiti mmerɛ bɔ Nyameɛ sɛkyele nguro bɔ bɛwɔ aseɛ frɛtɛɛ ne aso nen, ɔkayele Abraham, na amaneɛ bɔ ɔtole nguro bɔ Lɔto tenane so nemɔ maa bɛbɔle ne, ɔyele Lɔto fili nu.
Moabofoɛ ne Amonfoɛ Lɔto tu fili Soa, na ɔne ye mma mmrasua nyɔ ne bɛɛtenane mmokaa nemɔ anu dɔ, ofikyɛ né osuro kyɛ ɔkɔtena Soa.
Na ɔne ye mma mmrasua nyɔ ne bɛɛtenane nyɔboɛ bɔ wasi sua nu.
Na ye bamuɛbaa ne sele kãa ne kyɛ, “Yɛ baba anyi, yeɛ bienzua biala koso nne aseɛ ye aso bɔ ɔne yɛ kɔla, kyɛbɔ bɛyɔ ye ewiase amukoraa ne.
Yiti maa yɛma yɛ baba nzaa ma ɔno, na yɛne ye yɛla, amaa ɔnate yɛ baba so yanya yɛ boso ama.” Yiti bɛmane bɛ se nzaa maa ɔnone sɔ kɔngɔen ne; na bamuɛbaa ne hɔle ɔne ɔse bɛɛlale.
Nakoso wannwu ɔwa ne nnaa nu ne ye dwɔsolɛ nu.
Na aleɛ hyene ne, bamuɛbaa ne sele kãa ne kyɛ, “Nea, me ne me baba yɛlale anoma kɔngɔen.
Maa yɛma ye nzaa ma ɔno ɛnɛ kɔngɔen ye koso, na ɛne ye bɛɛla, amaa ɔnate yɛ baba so yanya yɛ boso ama.” Yiti sɔ kɔngɔen ne koso bɛmane bɛ se nzaa ma ɔnone; na kaaba ne dwɔsole ɔne ye bɛɛlale.
Nakoso wannwu ɔwa ne nnaa nu ne ye dwɔsolɛ nu.
Yiti sɔ yeɛ Lɔto mma mmrasua nyɔ ne bɛ ne bɛ se nwonzɛle ɔ. Bamuɛbaa ne wole baa bienzua, na ɔtole ye dumaa Moabo; na ɛnɛ ne ɛnɛ ye, ye boso ama ole Moabofoɛ.
Kãa ne koso wole baa bienzua, na ɔtole ye dumaa Ben Ami; na ɛnɛ ne ɛnɛ ye, ye boso ama ole Amonfoɛ.
Abraham ne Abimɛlɛke Abraham tu fili berɛ hɔle ngwaen dɔ aseɛ ne aso dɔ, na ɔɔtenane Kadese ne Sure b’afia.
Na nziɛ ye ɔɔtenane Gera.
Na Abraham ha fale ɔye Sara nwo kyɛ, “Nniɛma brasua ɔ.” Yiti Gera hene Abimɛlɛke somane maa bɛɛfale Sara bɛbrɛle ye.
Nyameɛ ɔɔhyene Abimɛlɛke laleɛ kɔngɔen ne, na osele ye kyɛ, “Nea, awu ayie, ɔnate braa ne bɔ aafa ye awa ne ati, ofikyɛ ɔte biaa bie aye!” Né Abimɛlɛke onnya ɔffale ye nwo ɔhhane ye, na ɔhane kyɛ, “AWURADE, aso mmenia bɔ bedi be wora ekohu bɛ?
Nna ye bɔbɔ yeɛ osele me kyɛ, ‘Nniɛma brasua ɔ’?
Nna braa ne bɔbɔ yeɛ ɔhane kyɛ, ‘Nniɛma bienzua ɔ’?
Me ti anu te fufue wɔ edwirɛ he anwo, na me tiboa mmua me foɛ.” Na Nyameɛ buale ye wɔ laleɛ ne anu kyɛ, “Yoo, mese kyɛ wɔ ti anu te fufue wɔ edwirɛ he anwo.
Me yeɛ ndwene wɔ nzale bɔ mamma anyɔ bɔne andia me ɔ; na ɛhe ati yeɛ mamma amva wɔ nwo anga ye ɔ. Yiti sá fa biaa n’aye kɔma ye: ɔte ngɔmhyɛlɛniɛ, na okoli wɔ ti dwirɛ kɔma wɔ maa ekonya ngoa.
Nakoso sɛ amva ye angɔ amma ye a, ye de kaye kyɛ ewue yeɛ ekowu ɔ, ɛne wɔ nwo ama ne wɔ nyɛmmoa mukoraati.” Yiti Abimɛlɛke dwɔsole ngyerɛmɔ tutuutu, ɔfrɛle ye somvoɛ mɔ, na ɔfale bɔ wasi ne amukoraa nwo amaneɛ bɔle bɛ, na ɛserɛ piri paa hane bɛ.
Na Abimɛlɛke frɛle Abraham bisale ye kyɛ, “Nzikyɛ dwirɛ yeɛ afa ali yɛ sɔa ye?
Nzikyɛ bɔne yeɛ mafa mayɔ wɔ, bɔ yiti yeɛ ama musue piri he ato me ne m’ahennie ye?
Edwirɛ bɔ ɔtte mayee yeɛ afa ali me ɔ.” Na Abimɛlɛke bisale Abraham kyɛ, “Ɛhe bɔ ɛyɔle ye, nzikyɛ adwene paa yeɛ né ɛdwene ɔ?” Na Abraham buale kyɛ, “Né menwa nzɛ ɛwa ama nzuro Nyameɛ koraa, na me ye ne ati bekohu me.
Nakoso ɛnea paa a, nniɛma brasua ɔ.
Me baba awa ɛne, nakoso nna me ni awa ɔ; na ɔɔyɛle me ye.
Na mmerɛ bɔ Nyameɛ maa ndu mvili me se awuro ngyinikyinini nen, nga ngyirele ye kyɛ, ‘Mepena kyɛ ɛyɔ me sɔ paa he: nekaa biala bɔ yɛkɔhɔ ne, ka kyɛ, ‘Nniɛma ɔ’ ” Afei Abimɛlɛke mane Abraham mmoaen, nandwie, nganga mmienzua ne mmrasua, na osa fale ɔye Sara mane ye.
Na Abimɛlɛke sele kyɛ, “Nea, m’aseɛ yeɛ ɔla berɛ ye; tena nekaa biala bɔ ekuro ɔ.” Na osele Sara koso kyɛ, “Nea, mama eliɛma ɛdwetɛ apee ko, na ɛhe yeɛ ɔkɔma mmenia bɔ bɛboka wɔ so ne amukoraa bekonwu wɔ ti anu, na ebiala anwu kyɛ edi be ɔ.” Afei Abraham srɛle Nyameɛ, na Nyameɛ sale Abimɛlɛke ne ɔye ne ye afaneɛ mɔ anwonyerɛ, na afei bɛhora bɛwowole.
Ofikyɛ, ɔnate Abraham aye Sara ti, né AWURADE ama Abimɛlɛke awuro mmrasua mukoraa bapɛ aworɛ.
Yisake aworɛ ne AWURADE ɔɔpasale Sara nwo kyɛbɔ ɔhane ne ala, na kyɛbɔ ɔhyɛle Sara bɔ ne, sɔ ala yeɛ ɔyɔle ɔ. Sara nwonzɛle, na ɔne Abraham bɛwole bienzua wɔ mmerɛ bɔ né Abraham ayɛ aworowaa ɔ, wɔ mmerɛ deinn bɔ Nyameɛ fa hyɛle ye bɔ ne.
Na Abraham tole ɔwa bɔ Sara ne ye wole ne dumaa Yisake.
Abraham awa Yisake lili ɛlɛbɔtwɛ nen, ɔpɛle ye bienzua, kyɛbɔ Nyameɛ hyɛle ye ne.
Abraham wole ɔwa Yisake nen, né wali afoɛ ɛyaa.
Na Sara sele kyɛ, “Nyameɛ amaa masere; na ebiala bɔ ɔkɔte ne ɔne me kɔsere.” Na osa sele kyɛ, “Nwa yeɛ ahaa ɔkɔha kohyire Abraham kyɛ Sara kɔma baa nyɔfone ɔ?
Nakoso mawo baa mama ye wɔ mmerɛ bɔ wayɛ aworowaa ɔ.” Akwadaa ne nyini, na bɛpɛle ye nyɔfone; na kyẽa bɔ bɛpɛle Yisake nyɔfone nen, Abraham tole ɛpoen piri.
Bɛfoa Hagar ne Yismael Sara nwuni kyɛ Misraimniɛ Hagar awa bɔ ɔwole ye mane Abraham ne ɔka Yisake anyinga.
Yiti osele Abraham kyɛ, “Foa afaneɛ he ne ɔwa ne ma bɛhɔ, ofikyɛ sɔ afaneɛ he awa ɔne mma Yisake bɛngɔbɔ nu bengoli bia ko.” Na edwirɛ ne anyɛ Abraham fɛ koraa, ɔnate ɔwa ne ati.
Nakoso Nyameɛ sele Abraham kyɛ, “Nnɛma akwadaa ne ne w’afaneɛ ne dwirɛ ne ɔha wɔ.
Na yɔ bɔ Sara ka kyire wɔ biala, ofikyɛ ɔnate Yisake so yeɛ ekonya wɔ bosofoɛ kaenn ɔ. Na afaneɛ n’awa ne koso, ngɔmaa ɔkɔkakyi maen, ofikyɛ ɔte wɔ bosoniɛ.” Yiti Abraham dwɔsole ngyerɛmɔ tutuutu, na ɔfale aleɛ ne kɔndoa bɔ nzue wɔ nu mane Hagar fa tole ye kɔme anwo, na oguale ye ne ɔwa ne ate.
Hagar sili nu hɔle, na oohyinihyini Beɛ Hyeba ɛserɛ so.
Kɔndoa ne anu nzue yiele nen, ɔyakyili akwadaa ne tole ndire bie abo.
Afei ɔɔtenane nekaa bie dedeede wɔ ye nyunu ndendeneɛ so, bɔ ye tendenn kɔyɛ abasanu ɛyaa.
Na ɔha hyirele ye nwo kyɛ, “Mengɔhora mma ye anyunu nea wɔ ye wue nu.” Na ɔte ye nyunu ndendeneɛ so berɛ nen, akwadaa ne tikyele esuɛ nu.
Nyameɛ tele akwadaa ne suɛ, na Nyameɛ abɔfo frɛle Hagar fili nyameɛso bisale ye kyɛ, “Hagar, nzikyɛ yeɛ ɔha wɔ ɔ?
Nnɛsuro, ofikyɛ esuɛ bɔ akwadaa ne ɔla berɛ bɔ osũ ne, Nyameɛ ate.
Dwɔso kɔma akwadaa ne aso, na tira ye nu yé, ofikyɛ ngɔma ye boso ama kɔyɛ maen pirikua.” Afei Nyameɛ bukyele Hagar nye, na onwuni abura bie; ɔɔsale nzue ne bie guale kɔndoa ne anu, na ɔmane akwadaa ne bie maa ɔnone.
Nyameɛ gyinane akwadaa ne asi, na onyini.
Ɔtenane ɛserɛ so, na ɔyɛle agyaentolɛ bɔfoɛ.
Ɔtenane Paran ɛserɛ so, na oni oogyale braa fili Misraim aseɛ so mane ye.
Abraham ne Abimɛlɛke yɛ apam Sɔ mmerɛ ne, Abimɛlɛke ne ye safohene Fikol beesele Abraham kyɛ, “Nyameɛ li wɔ si wɔ nikyee biala bɔ ɛyɔ nu; yiti fa Nyameɛ ta ndaen kyire me kyɛ ɛngɔlakalaka me, anaa me mma, anaa me boso ama.
Na kyɛbɔ mali nahorɛ mama wɔ ne, sɔ ala yeɛ di nahorɛ ma me ne aseɛ bɔ aayɛ so ɛwɔfoɛ ne ɔ.” Na Abraham buale kyɛ, “Meta ndaen.” Abraham fale nzue abura bie bɔ Abimɛlɛke ngoaa mɔ bafa patapaa so bale bafi ye sa nu nwo dwirɛ tole Abimɛlɛke nyunu.
Na Abimɛlɛke yele ye noa kyɛ, “Menze sona bɔ wayɔ sɔ nikyee ne; na wɔ koso anga angyire me.
Nndele ye le, sana ɛnɛ ala.” Afei Abraham mane Abimɛlɛke mmoaen ne nandwie, na bɛ munyɔ bɛyɛle apam.
Abraham yele mmoaen mmeleɛ nzoo fili mmoaen kure ne anu siele ahameɛ.
Na Abimɛlɛke bisale ye kyɛ, “Mmoaen mmeleɛ nzoo bɔ aye bɛ asie ahameɛ ye, ye bo kyire sɛɛ?” Na obuale kyɛ, “Ndira me sa nu mmoaen mmeleɛ nzoo hemɔ mefa mema wɔ, na ɔmaa edi me adanzeɛ kyɛ me yeɛ nduli abura he ɔ.” Yiti bɛfrɛle berɛ Beɛ Hyeba, ofikyɛ berɛ yeɛ bɛ munyɔ bɛtale ndaen ɔ. Bɛyɛle apam wɔ Beɛ Hyeba beyiele nen, Abimɛlɛke ne ye safohene Fikol bedwɔsole besa bɛhɔle Filistifoɛ aseɛ so.
Abraham luale akyea wɔ Beɛ Hyeba, na ɔsɔnene AWURADE bɔ ɔte Ɛdangama Nyameɛ ne berɛ.
Na Abraham yɛle ɛwɔfoɛ wɔ Filistifoɛ aseɛ so hyɛle.
Nyameɛ so Abraham nea Ɛhemɔ asi ne, Nyameɛ sole Abraham neane.
Ɔfrɛle ye kyɛ, “Abraham!” Na Abraham surole kyɛ, “Me ɛhe.” Na Nyameɛ sele kyɛ, “Fa ɛwa ne, ɛwa komapɛ twe Yisake, bɔ ɔla w’ahone nwo ne, kɔ Moria aseɛ so, ná fa ye bɔ naen yeralɛ afɔleɛ wɔ berɛ, wɔ mmokaa nemɔ nu ko bɔ ngohyire wɔ ne aso.” Yiti Abraham dwɔsole ngyerɛmɔ tutuutu, osiesiele ye afunum ne, na ɔfale ye somvoɛ nemɔ nu nyɔ, ɔne ɔwa Yisake bokale ye nwo so.
Ɔpakyele eyein bɔ ɔkwaafa bɔ naen yeralɛ afɔleɛ ne, na osili nu hɔle nekaa bɔ Nyameɛ hyirele ye kyɛ ɔhɔ ne.
Ye ɛlɛsa ne aso, Abraham tole ye nye anwuro, na onwuni sɔ nekaa ne kyɛ ɔwɔ dedeede.
Na Abraham sele ye somvoɛ nemɔ kyɛ, “Ɛmɔ ne afunum ne bɛtena wa; na me ne akwadaa ye yɛkwaasɔne Nyameɛ wɔ moa dɔ, na yɛkosa yɛkɔwa ɛmɔ nwo wa.” Abraham fale eyein bɔ ɔkwaafa bɔ naen yeralɛ afɔleɛ ne soale ɔwa Yisake, na ye koso ɔfale see ne dadeɛ ba ne tirale.
Na bɛ munyɔ besili nu bɔ bɛ́kɔ nen, Yisake frɛle ɔse Abraham kyɛ, “Baba!” Na osurole kyɛ, “Mma, me ɛhe!” Na Yisake bisale kyɛ, “See ne eyein ne ɛhe, na boaen bɔ yɛkwaafa yɛbɔ naen yeralɛ afɔleɛ ne wɔ nisua?” Na Abraham buale kyɛ, “Mma, Nyameɛ bɔbɔ yeɛ okohyire boaen bɔ yɛfa yɛbɔ naen yeralɛ afɔleɛ ne ɔ.” Na bɛ munyɔ besili nu bɛhɔle.
Na bedwuli nekaa bɔ Nyameɛ hyirele Abraham nen, Abraham sili afɔleɛ bokyea berɛ, na ɔfale eyein ne guaguale so yé.
Afei ɔkyekyele ɔwa Yisake, na ɔfale ye tole eyein ne aso wɔ afɔleɛ bokyea ne aso.
Afei Abraham tole ye sa fale dadeɛ ba ne kyɛ oku ɔwa ne.
Nakoso AWURADE abɔfo ne frɛle ye fili nyameɛso kyɛ, “Abraham!
Abraham!” Na osurole kyɛ, “Me ɛhe.” Na ɔhane kyɛ, “Nnɛfa wɔ sa ka akwadaa ne, yeɛ nnɛyɔ ye hwee, ofikyɛ afei de manwu kyɛ esuro Nyameɛ, na amva ɛwa komapɛ twe ne ammɔ me aheɛ.” Abraham mane ye nye so, na yieee, onwuni boaen nyii bie [wɔ ye si dɔ], bɔ ndire asosɔ ye mmɛen nu akyekye ye abɔ berɛ ɔ. Abraham hɔle ɔɔfale boaen nyii ne, na ɔfale boaen ne mmom sili ɔwa ne gya nu ɔbɔle naen yeralɛ afɔleɛ ne.
Yiti Abraham tole berɛ dumaa “Adonai Yire, [anaa AWURADE kohyire].” Na ɛnɛ ne ɛnɛ ye po, mmenia ka kyɛ, “AWURADE bokaa ne aso yeɛ okohyire ɔ.” Na AWURADE abɔfo ne frɛle Abraham pɛen nyɔ so fili nyameɛso kyɛ, “AWURADE nwa nyoo, ɔnate bɔ ayɔ ne, bɔ amva ɛwa komapɛ twe ne ammɔ me aheɛ ne ati, mata me nwo ndaen kyɛ ngoyira wɔ, na ngɔma wɔ boso ama kɔsone kyɛ ewienu nzramaa ne mboanoa anweaa.
Na wɔ boso ama kɔfa bɛ pɔfoɛ mɔ aseɛ bekoli so.
Ɔnate wɔ boso ama so yeɛ aseɛ ye aso maen maen amukoraa bekonya saleɛ ɔ, ofikyɛ atie me dwirɛ.” Yiti Abraham sá hɔle ye somvoɛ nemɔ nwo berɛ, na besili nu bɛhɔle Beɛ Hyeba; na Abraham tenane Beɛ Hyeba.
Na ɛhemɔ asi ne, bɛha behyirele Abraham kyɛ, “Tie, Milka koso ɔne eliɛma Nahɔ bawo mmaa.
Ye bamuɛbaa Yuse ne oliɛma Buse, Kemuel bɔ ɔte Aram baba ne, Kɛsɛde, Haso, Pildase, Yidrafe, yeɛ Betuel.” Betuel wole Rebɛka.
Na sɔ mmenia mmɔtwɛ hemɔ yeɛ Milka ne Abraham aliɛma Nahɔ bɛwole bɛ ɔ. Na ye sómaa ko bie bɔ oli Rehuma koso wole Teba, Gaham, Tahase ne Maaka.
Sara wue ne ye sielɛ Sara afoɛ bɔ olili amukoraa te ɛyaa ko ne aburanyɔ ne nzoo.
Sara wuli wɔ Kiriate Aba, (bɔ osa li Hebron), bɔ ɔwɔ Kanaan aseɛ so.
Na Abraham oosuni Sara lili ye nwo yealɛ.
Abraham dwɔsole yakyili ɔye fuin ne berɛ, na osele Hitifoɛ nemɔ kyɛ, “Nde ɛwɔfoɛ ne amanvraniɛ wɔ ɛmɔ nu wa.
Ɛ́mɔma me ɛmɔ aseɛ ne bie ma mva nyɛ asieleɛ, na nzie me fuin ne ma ofi berɛ.” Na Hitifoɛ ne buale Abraham kyɛ, “Yɛ mene, tie bɔ yɛkã ye.
Ɛte sona titire wɔ yɛ nu wa.
Sie wɔ fuin ne wɔ yɛ asieleɛ biala bɔ ekuro ɔ so.
Yɛ nu biala ngɔfa ye asieleɛ ngɔbɔ wɔ atianuserɛ, anaa ongosi wɔ ate wɔ wɔ fuin ne sielɛ nu.” Abraham dwɔsole, na ɔbɔle ye ti ase mane Hitifoɛ nemɔ, bɔ bɛte aseɛ ne asofoɛ ne.
Na osele bɛ kyɛ, “Sɛ ɛmɔkuro kyɛ mesie me fuin ne maa ofi berɛ a, nzaade mesrɛ ɛmɔ, ɛ́mɔsrɛ Soha awa Efron bɛma ɔfa nyɔboɛ bɔ wasi sua wɔ Makepɛla ne ɔma me.
Ye deɛ ɔ, na ɔwɔ ye aseɛ ne noa.
Kyɛbɔ ɔkɔfa kole ne, ɛ́mɔma ole ye ɛmɔ nyunu wa, na mva nyɛ asieleɛ wɔ ɛmɔ wa.” Né Hitiniɛ Efron boka Hitifoɛ nemɔ so wɔ berɛ bie, na Efron buale Abraham mane Hitifoɛ amukoraa bɔ bawa kuro ne anoa nu berɛ ne tele kyɛ, “Me mene, daabi, tie me kãa.
Mefa aseɛ ne mema wɔ, na nyɔboɛ bɔ wasi sua wɔ nu ne koso mefa mema wɔ.
Mefa mema wɔ wɔ me mmenia ye anyunu wa.
Fa sie wɔ fuin ne.” Na Abraham bɔle ye ti ase wɔ aseɛ ne asofoɛ nyunu, na osele Efron mane Hitifoɛ ne tele kyɛ, “Wɔ koso tie bɔ meka ye.
Ngotua aseɛ ne kerɛ, maa ndua wɔ kerɛ, na mahora masie me fuin ne berɛ.” Na Efron buale Abraham kyɛ, “Me mene, tie, aseɛ ye nyɔboɛ te ɛdwetɛ sekel ɛyaa nna, ɔte nzu koraa wɔ yɛ munyɔ y’afia?
Sie wɔ fuin ne wɔ so.” Abraham ne Efron yɛle adwene, na ɛdwetɛ bɔ Efron bɔle ye dumaa mane Hitifoɛ tele ne, Abraham karili fa mane Efron: ɛdwetɛ kilo nna ne bue, kyɛbɔ né dwadifoɛ bɛ sikaa bɔ bedi ne ɔte ɔ. Yiti Efron aseɛ bɔ ɔla Makepɛla, bɔ ɔwɔ Mamre ndendeneɛ so ne, aseɛ ne nyɔboɛ bɔ wasi sua wɔ nu ne, ɔne so mmakaa mukoraa, bɔ ɔkwaadwu ye ɛwɛen so ne, ɔɔyɛle Abraham deɛ wɔ Hitifoɛ nyunu, wɔ bɛ bɔ né bayia kuro ne tiwaa berɛ ne amukoraa nyunu.
Na ɛhe asi ne, Abraham siele ɔye Sara wɔ nyɔboɛ bɔ wasi sua nu, wɔ Makepɛla, wɔ Mamre ndendeneɛ so (mekyire Hebron), wɔ Kanaan aseɛ so.
Yiti Hitifoɛ nemɔ fale aseɛ ne, ɔne nyɔboɛ bɔ wasi sua wɔ nu ne bɛmane Abraham kyɛ ɔfa yɛ asieleɛ.
Begya braa bɛma Yisake Né Abraham anyi, yeɛ né wayɛ aworowaa; na né AWURADE ayira Abraham wɔ nningyein amukoraati nu.
Na Abraham sele ye somvoɛ panyi paa bɔ ɔwɔ ye awuro berɛ, na osa nea ye nningyein mukoraa so ne kyɛ, “Fa wɔ sa fua me sɔ nu, na memaa ɛfa AWURADE, nyameɛso Nyameɛ ne aseɛ Nyameɛ ne ɛta ndaen kyɛ, Kanaanfoɛ bɔ nde bɛ nu wa ye, engogya bɛ nu brasua biala ngɔma mma ye.
Na mmom kɔ me maen nu ne m’abusuafoɛ berɛ kogya braa brɛ mma Yisake.
Na somvoɛ ne bisale ye kyɛ, “Ebiaa né braa ne anguro kyɛ okoli me si ɔne me kɔwa sɔ maen he anu.
Sɛ ɔba ye sɔ a, né mva ɛwa ne nza ngɔ maen bɔ efili so wale ne anu anaa?” Na Abraham buale ye kyɛ, “Nea yé né amva mma ne anza angɔ dɔ!
Ofikyɛ AWURADE, nyameɛso Nyameɛ bɔ ɔfale me fili me baba awuro, ɔne aseɛ bɔ bɛwole me wɔ so ne, odwudwo hyirele me, na ɔtale ndaen hyirele me kyɛ, ‘Wɔ bosofoɛ yeɛ ngɔfa sɔ aseɛ he ngɔma bɛ ɔ.’ Na ye ala yeɛ ɔkɔsoma ye abɔfo maa okoli wɔ nyunu ɔ, ná aagya braa dɔ abrɛ mma ne ɔ. Na sɛ braa ne nguro kyɛ ɔne wɔ ba a, ye de ɛngɔto ndaen bɔ mamaa ata ne; nakoso mma ne de, nnɛfa ye sá kɔ dɔ.” Yiti somvoɛ ne fale ye sa fuale ye mene Abraham sɔ nu, na ɔtale edwirɛ ne nwo ndaen hyirele Abraham.
Afei somvoɛ ne fale ye mene afupɔngɔ nemɔ nu buru, na osili nu hɔle.
Olele akyɛdeɛ bɔ ɔsɔ anyeɛ biala bie fili ye mene berɛ hɔle.
Ɔhɔle Nahɔ kuro, wɔ Mesopotamia.
Na ɔmane afupɔngɔ nemɔ kotokotole kuro ne tiwaa wɔ abura bie anwo.
Né ɔte nɔsoa, mmerɛ bɔ mmrasua kɔsa nzue ɔ. Na ɔbɔle mbaeɛ kyɛ, “O AWURADE, me mene Abraham Nyameɛ, mesrɛ wɔ ala, maa ɔyɛ yee ma me ɛnɛ, ná kyire kyɛ ekuro me mene Abraham dwirɛ paa.
Nea oo, ngyi abura ye aso wa, na kuro wa ama bɛ ndaluwa nemɔ bɛbaasa nzue.
Taluwa bɔ ngɔhã ngohyire ye kyɛ, ‘Mesrɛ wɔ, ka wɔ bua ne ase ma nno nzue ne bie,’ ná ye wora ɔkɔha kyɛ, ‘No bie, na ngɔma w’afupɔngɔ nemɔ koso bie’ nen, maa ɔyɛ sona bɔ aneanea nu aye ye ama w’akoaa Yisake ɔ. Na ɛhe kɔmaa ngonwu ye kyɛ ekuro me mene dwirɛ paa.” Ye noa ambe, yeɛ Rebɛka bɔ ye bua gyi ye bati so oofitele berɛ ɔ. Ɔte Abraham aliɛma Nahɔ ne ɔye Milka bɛ wa bienzua bɔ oli Betuel ne ɔwa.
Né taluwa ne nwo yɛ nyemene paa; ɔte ababunu bɔ onnwuni biaa le ɔ. Ɔhɔle abura ne anu ɔɔfale ye bua ne sale nzue, na ofili nu fitele.
Somvoɛ ne tuli amirika ooyiale ye, na osele ye kyɛ, “Mesrɛ wɔ, maa nno wɔ bua ye anu nzue ye kãa.” Obuale kyɛ, “Me mene, no bie.” Na osikyele ye bua ne siele ye sa nu ndɛndɛ maa ɔnone bie.
Ɔmaa ɔnone bie yiele nen, osele kyɛ, “Mekwaasa bie mebrɛ w’afupɔngɔ nemɔ koso kɔpem kyɛ bɛkɔno maa ɔkɔte bɛ ɔ.” Ɔyɛle ndɛndɛ ohwiele ye bua ne anu nzue guale nikyee bɔ ngaka no nu nzue ne anu, na otuli amirika ɔhɔle abura ne anu ɔɔsale nzue bieku mane ye afupɔngɔ ne amukoraa none.
Biaa ne yɛle dinn neane ye haa, kyɛ ɔnea sɛ AWURADE agyina ye si wɔ ye ateetulɛ ne anu, anaa wangyina.
Afupɔngɔ nemɔ none nzue ne yiele nen, biaa ne fale sikaa kɔkorɛ kaa bɔ nu nonɛ te kilo ko nu ngyɛmuɛ ɛyaa nyɔ wurale ye.
Osa fale bɛ sa kɔm sikaa kɔkorɛ ngaa nyɔ bɔ nu nonɛ te kilo ko nu ngyɛmuɛ buru wurale ye.
Na osele ye kyɛ, “Nwa awa ole wɔ?
Mesrɛ wɔ, ka kyire me.
Aso yɛkonya nekaa yɛkosikye wɔ wɔ baba awuro?” Na obuale ye kyɛ, “Nahɔ ne Milka awa bienzua Betuel awa ole me.” Na ɔfa sɔle so kyɛ, “Yɛle ɛserɛ ne nzenzaen pee, ɔne sua bɔ ɛmɔkɔla nu ɔ.” Na biaa ne bɔle ye ti ase sɔnene AWURADE kyɛ, “Animnyam hã AWURADE, me mene Abraham Nyameɛ bɔ wamma ye wora amvi ye paayɛlɛ ne ye nahorɛ bɔ odi ma me mene ɔ. Na me koso, AWURADE ayɛ me taataa wafa me wawa me mene abusuafoɛ awuro.” Afei taluwa ne tuli amirika hɔle oni awuro ɔɔhane edwirɛ he amukoraa.
Né Rebɛka le oliɛma bienzua bie bɔ oli Laban, na Laban tuli amirika hɔle biaa ne berɛ wɔ abura ne aso.
Na onwuni ye bonyi anu kaa, ɔne bɛ sa kɔm ngaa bɔ ogua oliɛma brasua ne sa ne, ná ɔtele bɔ Rebɛka nwa biaa ne aha ahyire ye nen, ɔhɔle biaa ne nwo berɛ ɔɔtole ye kyɛ ogyi afupɔngɔ nemɔ nwo wɔ abura ne aso.
Na ɔhane kyɛ, “Wɔ bɔ AWURADE ayira wɔ ɔ, bra awuro.
Nzu ati yeɛ egyi tiwaa ɔ?
Masiesie nekaa mama wɔ, ɔne nekaa bɔ afupɔngɔ nemɔ kɔla ɔ.” Yiti biaa ne hɔle awuro.
Laban nyangyele afupɔngɔ nemɔ nningyein ne, na ɔmane bɛ ɛserɛ ne nzenzaen.
Na ɔmane biaa ne ne ye mmenia bɔ ɔne bɛ nate ne nzue maa benwunzini bɛ gya bo.
Bɛbrɛle biaa ne aleɛ, nakoso osele kyɛ, “Mengodidi, sana mabɔ m’amaneɛ koraka.” Na Laban sele kyɛ, “Nzaade bɔ e.” Osele kyɛ, “Nde Abraham somvoɛ.
AWURADE ayira me mene paa, na wayɛ sona titire.
Wama ye mmoaen ne nandwie, ɛdwetɛ, sikaa kɔkorɛ, ngoaa ne afaneɛ mɔ, afupɔngɔ ne afunum mɔ.
Me mene aye Sara yɛle aworowaa ne, ɔwole baa bienzua mane me mene, na ye yeɛ me mene afa ye nningyein mukoraa ama ye ɔ.
Me mene maa ndale ndaen.
Ɔnwa: ‘Kanaanfoɛ bɔ nde b’aseɛ so ye, ɔnzɛ kyɛ egya bɛ nu brasua biala ɛma mma ne.
Na mmom kɔ me se awuro ne m’abusuafoɛ berɛ kogya braa brɛ mma ne.’ Na mmisale me mene kyɛ, ‘Na sɛ braa ne ɔne me ngɔwa ɛ?’ Na obuale me kyɛ, ‘AWURADE bɔ me ne ye yɛnate ne, ɔkɔsoma ye abɔfo maa ɔne wɔ kɔhɔ, ná wama wɔ sa aha w’ateetulɛ botaeɛ ne; ná aagya braa afi m’abusua nu ne me se awuro abrɛ mma ne.
Na sɛ ɛkɔ m’abusuafoɛ berɛ na bamva braa ne bamma wɔ de a, ye de ɛndo me ndaen ne.’ Ɛnɛ mmale abura ne aso ne, ngane kyɛ, ‘O AWURADE, me mene Abraham Nyameɛ, sɛ ɛma me sa ka m’ateetulɛ ye anu botaeɛ a … Mesrɛ wɔ, ngyi abura ye aso wa.
Taluwa bɔ ɔkɔwa kyɛ ɔbaasa nzue, bɔ ngose ye kyɛ, “Mesrɛ wɔ, ma me wɔ bua ye anu nzue kãa ma nno,” na ye wora okobua me kyɛ, “No bie, na ngɔɔsa bie ngɔma w’afupɔngɔ nemɔ koso” nen, maa ɔyɛ braa bɔ AWURADE asiesie ama me mene awa ne ɔ.’ Manyie me dwirɛ bɔ né méka ye me ti anu ne, yeɛ Rebɛka oofitele berɛ bɔ né bua gyi ye bati so ɔ. Ɔhɔle abura ne anu ɔɔsale nzue, na nga ngyirele ye kyɛ, ‘Mesrɛ wɔ, ma me bie ma nno.’ Berɛ ne ala, osikyele ye bua ne fili ye bati so, na osele kyɛ, ‘No bie, na ngɔma w’afupɔngɔ nemɔ koso bie.’ Nnone, na ɔmane afupɔngɔ nemɔ koso bie.
Na mmisale ye kyɛ, ‘Nwa awa ole wɔ?’ Obuale kyɛ, ‘Nahɔ ne ɔye Milka awa bienzua Betuel ɔwa ole me.’ Na mvale bonyi kaa ne nwurale ye, yeɛ bɛ sa kɔm ngaa ne koso mva nwurale ye.
Afei mmɔle me ti ase nzɔnene AWURADE, na nyele AWURADE, me mene Abraham Nyameɛ ayɛ, ye bɔ wayɛ me taataa kyɛ mmra mmangya me mene aliɛma awa mma ɔwa ne.
Yiti sɛ ɛmɔkɔpene so na ɛmɔkoli nahorɛ bɛkɔma me mene a, ɛmɔhã behyire me.
Na sɛ ɛmɔngɔpene koso a, ɛmɔhã, na nwu kyɛbɔ mesi meyɛ me nwo ɔ.” Na Laban ne Betuel bebuale kyɛ, “Edwirɛ he fi AWURADE berɛ, yiti yɛngɔhora yɛngosi ye nwo ate.
Nea, Rebɛka yeɛ ogyi wɔ nyunu berɛ ne.
Ɛne ye bɛhɔ ma ɔɔyɛ wɔ mene awa n’aye, kyɛbɔ AWURADE aha ne.” Na Abraham somvoɛ ne tele sɔ dwirɛ nen, obutuli berɛ yele AWURADE ayɛ.
Afei somvoɛ ne yele ɛdwetɛ ne sikaa kɔkorɛ mbembenanneɛ ne ɛtena, na ɔfa mane Rebɛka.
Osa mane oliɛma bienzua ne oni nningyein bɔ ye nyɔboɛ yɛ se ɔ. Afei ɔne mmenia bɔ bɛboka ye so ne bedidili bɛnone, na bɛlale berɛ kɔngɔen ne.
Na bedwɔsole ngyerɛmɔ nen, somvoɛ ne sele kyɛ, “Mésrɛ atee mesa mekɔ me mene berɛ.” Nakoso Rebɛka aliɛma ne oni besele kyɛ, “Ma taluwa ne ɔtena yɛ wa kãa, kɔyɛ eleburu, na ye si ye wahɔ.” Na somvoɛ ne buale bɛ kyɛ, “Nnɛmɔma mekyɛ, ofikyɛ AWURADE ama mvasoɛ awa m’ateetulɛ ne aso.
Ɛmɔma me ate ma nza ngɔ me mene dɔ.” Na besele kyɛ, “Nzaade maa yɛfrɛ taluwa ne yɛbisa ye.” Yiti bɛfrɛle Rebɛka, na bebisale ye kyɛ, “Ɛne biaa he kɔhɔ anaa?” Na obuale kyɛ, “Yoo, ngɔhɔ.” Yiti bɛmane b’eliɛma Rebɛka ne ye abaawa ne, yeɛ Abraham somvoɛ ne ne ye mmenia ne ate maa bɛhɔle.
Beyirayirale Rebɛka, na besele ye kyɛ, “Aliɛmaa, ɛ́kɔ ye, su mmenia apee apee; ná wɔ bosofoɛ mɔ koso beli bɛ pɔfoɛ kuro mɔ so ngonim!” Afei Rebɛka ne ye abaawa nemɔ bedwɔsole; bɛtenatenane afupɔngɔ mɔ so belili Abraham somvoɛ ne si, na ɔfale Rebɛka hɔle.
Sɔ mmerɛ ne, né Yisake afi Beɛ Lahai Roi wawa, ofikyɛ né ɔte ngwaen dɔ aseɛ ne aso dɔ.
Ye nɔsoa ne, Yisake hɔle eburo kyɛ ɔkwaadwenedwene edwirɛ bie anwo.
Ɔmane ye nye so, na onwuni kyɛ afupɔngɔ biemɔ bɛ́ba.
Rebɛka mane ye nye so, na onwuni Yisake nen, ofili afupɔngɔ ne aso dwuli.
Na obisale somvoɛ ne kyɛ, “Aberandeɛ bɔ ɔnate ndire ye anu dɔ ɔbaayia yɛ ye, nwa ɛne?
Na somvoɛ ne buale kyɛ, “Me mene ɛne.” Yiti Rebɛka yele ye duku ne fa katale ye nyunu.
Somvoɛ ne fale bɔ wayɔ amukoraa nwo amaneɛ bɔle Yisake.
Afei Yisake fale Rebɛka hɔle oni Sara ɛtena sua nu.
Ogyale Rebɛka, na ɔyɛle ɔye, na ohurole ye.
Yiti Yisake nyane aworakyekyerɛ wɔ oni wue ne asi.
Abraham bosofoɛ biemɔ Abraham gyale braa bieku.
Oli Ketura.
Ɔne ye bɛwole Simram, Yokesan, Medan, Midian, Yisbake ne Suwa.
Yokesan wole Hyeba ne Dedan.
Dedan wole Asurifoɛ, Letusifoɛ ne Leomufoɛ.
Midian wole Efa, Efɛre, Hanoke, Abida ne Eldaa.
Ɛhemɔ amukoraa ole Ketura mma.
Abraham fale nikyee biala bɔ ole ye ɔ mane Yisake.
Nakoso Abraham sómaa nemɔ bɛ mma de, ɔhyɛle bɛ nningyein, na mmerɛ bɔ né ɔte ase ne, ɔmaa bɛhwene bɛ nwo befili ɔwa Yisake nwo bɛhɔle eyia afiteleɛ aseɛ ne aso dɔ.
Abraham wue ne ye sielɛ Abraham afoɛ amukoraa bɔ olili te ɛyaa ko ne aburasoo ne nnu.
Abraham yɛle aworowaa posoposo, ɔyɛle panyi paa, na owuli ye mbanyi nu asomdwee nu.
Na ɔtoale ye mbanyi mɔ.
Na ye mma Yisake ne Yismael besiele ye Makepɛla wɔ nyɔboɛ bɔ wasi sua nu, wɔ Hitiniɛ Sofa ɔwa Efron aseɛ so, wɔ Mamre ndendeneɛ so.
Abraham tɔle sɔ aseɛ ne fili Hitifoɛ berɛ.
Na berɛ yeɛ besiele Abraham ne ɔye Sara ɔ. Abraham wue asi ne, Nyameɛ yirale ɔwa Yisake.
Na Yisake tenane pingyele Lahai Roi abura ne.
Yismael boso ama Abraham awa Yismael, bɔ Misraimniɛ Hagar, Sara afaneɛ bɔ ɔne Abraham bɛwole ne, ye boso ama mɔ ɛhe: Yismael mma nemɔ dumaa, kyɛbɔ belili so wɔ aworɛ nu ɛhe: Ye bamuɛbaa ole Nebayote, yeɛ afei Kedare, Adebel ne Mibesam, Misma, Duma, Masa, Hadade, Tema, Yeture, Nafise ne Kedema.
Ɛhemɔ ole Yismael mma nemɔ, na bɛ dumaa ɛne: kyɛbɔ sɔ atitirefoɛ buru ne nyɔ nemɔ bɛ dumaa ɔɔlale bɛ nguraa ne asikyeleɛ mɔ so ɛne.
Yismael afoɛ bɔ olili amukoraa te ɛyaa ko ne aburasa ne nzoo.
Owuli, na ɔtoale ye mbanyi mɔ.
Ye boso ama tenane fili Hawila maa oodwuli Sure, bɔ sɛ ɛ́kɔ Asiria a ɔwɔ Misraim ndendeneɛ so ne.
Na ɔne oliɛma nemɔ amukoraa banyakyi ngondii honɛ.
Yakob ne Yisɔ aworɛ Abraham awa Yisake, ye boso ama mɔ ɛhe: Abraham wole Yisake.
Yisake lili afoɛ aburanna yeɛ ogyale ɔye Rebɛka ɔ. Rebɛka te Aramniɛ Betuel bɔ ofi Padan Aram n’awa.
Osa te Aramniɛ Laban aliɛma brasua.
Yisake fale ye mbaeɛ tole AWURADE nyunu mane ɔye, ofikyɛ né ɔye ne te mmotaen.
AWURADE tiele ye mbaeɛ, na ɔye Rebɛka nwonzɛle.
Ngwadaa nemɔ lili apereapereɛ wɔ ye kunu, na ɔhane kyɛ, “Sɛ ɔte sɔ de a, nzaade nzikyɛ dwirɛ yeɛ wato me ye?” Yiti ɔhɔle AWURADE sona berɛ oobisale so.
Na AWURADE sele ye kyɛ, “Maen nyɔ wɔ wɔ kunu, na mmenia fekue nyɔ bɔ ɛkɔwo bɛ ne, b’afia ngɔwo fite b’aworɛ nu.
Ko koli obiɛngo so, na panyi ne kɔso kãa ne.” Odwuli ye aworɛ so nen, né bɛte ndaa wɔ ye kunu.
Bɔ olili moa wale ne te kɔkorɛ, na né enwiaa wɔ ye nwo paa; yiti bɛtole ye dumaa Yisɔ.
Ye si ye, oliɛma ne koso wale, na né watira Yisɔ gya ndii nu; yiti bɛtole ye dumaa Yakob Bɛwole bɛ ne, né Yisake ali afoɛ aburasia.
Yisɔ yɛ ye bamuɛbaa dibea atɔen Ngwadaa nemɔ nyini.
Yisɔ yɛle bɔfoɛ paa, na né okuro eburo wurawuralɛ.
Nakoso Yakob de, né onguro ye nwo dwudwolɛ, na daa né owurawura ɛtena sua nu.
Né Yisake kuro Yisɔ dwirɛ, ofikyɛ né Yisɔ ku eburo naen maa odi; nakoso Rebɛka de, né okuro Yakob dwirɛ.
Ɛlɛho bie, né Yakob ɔyɔ ye abomu yeɛ Yisɔ fili eburo wale ɔ. Né ɛhɔen apɛ ye.
Na Yisɔ sele Yakob kyɛ, “Mesrɛ wɔ, ɛhɔen apɛ me, yiti ma me abomu bɔ ye nye kɔkorɛ ne bie ma nni.” Ɛhe ati yeɛ ɔmaa bɛfrɛ ye Edom, bɔ ye bo kyire Kɔkorɛ ɔ. Na Yakob buale ye kyɛ, “Di moa tɔne wɔ bamuɛbaa dibea ne ma me koraka.” Na Yisɔ sele kyɛ, “Mepena mewu, na bamuɛbaa dibea koso meyɛ ye sɛ?” Na Yakob sele kyɛ, “Nzaade ta ndaen kyire me koraka.
“Yiti ɔtale ndaen hyirele ye, na ɔyɛle ye bamuɛbaa dibea ne atɔen mane Yakob.
Afei Yakob mane Yisɔ paanoo ne ngongo abomu ne bie.
Odidili, ɔnone, na odwɔsole hɔle.
Yiti Yisɔ ammu ye bamuɛbaa dibea ne huu.
Yisake tu kɔtena Gyeraa Ɛhɔen piri bie wale aseɛ ne aso; asora ɛhɔen piri bɔ olili moa wale Abraham aberɛ so ne.
Na Yisake hɔle Filisti hene Abimɛlɛke berɛ wɔ Gyeraa.
Yeɛ AWURADE yele ye nwo ali hyirele Yisake sele ye kyɛ, “Nnɛkɔ Misraim, na mmom tena aseɛ bɔ mebaahyire wɔ ye aso.
Tena aseɛ ye aso kyɛ ɛwɔfoɛ, na ngogyina wɔ si na mayira wɔ; ofikyɛ ngɔfa sɔ aseɛ ye mɔ amukoraa ngɔma wɔ ne wɔ bosofoɛ na mamaa bɔhyɛ bɔ nhyɛle ɛse Abraham ne awa nu.
Ngɔmaa wɔ bosofoɛ kɔsone kyɛ nyameɛso nzramaa, na ngɔfa aseɛ ye amukoraa ngɔma bɛ, na ɔnate bɛ so yeɛ amaen maen mukoraa bekonya saleɛ ɔ, ofikyɛ Abraham tiele me dwirɛ, olili me dwirɛ so, me mmeraa dwirɛ so, m’ahyɛdeɛ ne me mmeraa so.” Yiti Yisake tenane Gyeraa.
Na sɛ né berɛ mmienzua bisa ye dwirɛ fa ɔye nwo a, ose bɛ kyɛ, “Nniɛma brasua ɔ”.
Né osuro kyɛ ɔkɔha kyɛ, “Me ye ɔ,” ofikyɛ né ɔdwene kyɛ ɔnate Rebɛka anwonyemene somaa ne ati, annea a, berɛ ama kohũ ye.
Na Yisake tenane berɛ hyɛle ne, ɛlɛho bie, Filisti hene Abimɛlɛke neane mboma nu, na onwuni kyɛ Yisake ne ɔye Rebɛka bedi aweweɛ ɔ. Yiti Abimɛlɛke frɛle Yisake, na osele ye kyɛ, “Nea, ɛye ɔ, nzu ati yeɛ ɛnwa ‘nniɛma brasua’ ahɔ ɔ?” Na Yisake buale ye kyɛ, “Ofikyɛ né medwene kyɛ annea a ɔnate ye ti bekohu me.” Abimɛlɛke sele ye kyɛ, “Nzikyɛ dwirɛ yeɛ afa ali yɛ ye?
Ahaa mmienzua ye anu bie kɔhora ne ɛye bɛkɔla na wama musue awa yɛ so.” Yiti Abimɛlɛke kanzole mmenia ne amu kyɛ, “Ebiala bɔ ɔkɔha biaa he anaa ɔye ne, ehunɛ yeɛ ngɔmaa bekohu ye ɔ. Na Yisake yɔle eboo wɔ aseɛ ne aso, na sɔ afoɛ ne ala onyane aleɛ mmɔhoɛ ɛyaa.
AWURADE yirale ye maa onyane ye nwo, na ɔhɔle so nyane ye nwo maa oodwuli kyɛ onyane ye nwo tam.
Onyane mmoaen ne nandwie mɔ ɔne ngoaa pee.
Yiti Filistifoɛ nemɔ nye borole ye.
(Mmerɛ bɔ né ɔse Abraham te ase ne, Abraham ngoaa mɔ tutuli abura mɔ.
Nakoso Filistifoɛ ne fale nnɛterɛ betuatuale sɔ abura nemɔ amu.)
Yiti Abimɛlɛke sele Yisake kyɛ, “Fi yɛ wa kɔ, ofikyɛ wɔ nwo suronyi atɔ yɛ so.” Yiti Yisake tu fili berɛ oosili ye ɛtena sua wɔ Gyeraa bɔnza ne anu, na ɔtenane berɛ.
Na Yisake sá tuli abura bɔ betutuli ye Abraham aberɛ so ne bieku, ofikyɛ Abraham ye wue asi ne Filistifoɛ tuatuale bɛ.
Osa fale dumaa bɔ ɔse fa totole bɛ ne tole bɛ.
Nakoso Yisake ngoaa nemɔ tuli bɔnza ne anu abura na benwuni asue ti bɔ opu ba wɔ berɛ nen, Gyeraa mmoaenneafoɛ ne Yisake mmoaenneafoɛ nyane dwudwolɛ.
Gyeraa mmoaenneafoɛ ne hane kyɛ, “Nzue ye te yɛ deɛ”.
Yiti Yisake frɛle sɔ abura ne Eseke, ofikyɛ bɛ ne ye perele.
Yisake ngoaa nemɔ tuli abura foforɛ, na besa bɛ ne bɛ bedwudwole ye nwo, yiti ɔfrɛle ye Sitina.
Na ofili berɛ hɔle ootuli abura foforɛ, na ɛhene de edwudwolɛ amma ye nwo.
Yiti ɔfrɛle ye Rehobote, na ɔhane kyɛ, “Afei de AWURADE ama yɛ atenaleɛ, yiti yɛ boso kɔtrɛ aseɛ ye aso.” Na Yisake fili berɛ ne, ɔhɔle Beɛ Hyeba.
Na AWURADE yele ye nwo ali hyirele Yisake sɔ kɔngɔen ne ala, na osele ye kyɛ, “Me ole wɔ baba Abraham ye Nyameɛ.
Nnɛsuro, ofikyɛ ngyi wɔ si.
Ɔnate m’akoaa Abraham ti ngoyira wɔ na mamaa wɔ bosofoɛ asone.” Yiti Yisake sili afɔleɛ bokyea wɔ berɛ na ɔsɔnene AWURADE.
Osili ɛtena sua wɔ berɛ, na ye ngoaa tuli abura wɔ berɛ.
Yisake ne Abimɛlɛke yɛ apam Na Abimɛlɛke ne ye foɛtulɛniɛ Ahusate ne ye safohene Fikole, befili Gyeraa bɛhɔle Yisake berɛ.
Na Yisake bisale bɛ kyɛ, “Nzu ati yeɛ ɛmɔawa me wa ye.
Ɛmɔpɔ me yeɛ ɛmɔafoa me bafi ɛmɔ maen nu ɔ?” Na bebuale ye kyɛ, “Yanwu ye pefee kyɛ AWURADE gyi wɔ si.
Yiti yadwene ye nwo kyɛ yɛne wɔ baata ndaen na yɛne wɔ ayɛ apam, kyɛ ɛngɔyɔ yɛ tɛɛ biala, kyɛbɔ yanyɔ wɔ tɛɛ biala na mmom yɛyɔle wɔ paa ngome na yɛguale wɔ ate asomdwee nu ne.
Kekesaala ye, wɔ ole bɔ Nyameɛ ayira ye ne.” Yiti Yisake tole poen mane bɛ na bedidili bɛnone.
Aleɛ hyene ngyerɛmɔ ne, bedwɔsole ndɛ bɛtetale ndaen bɛfa bɛkyekyele bɛ nwo.
Yisake guale bɛ ate, na bele asomdwee befili berɛ bɛhɔle.
Sɔ kyẽa ne ala, Yisake ngoaa mɔ wale bɛɛbɔle ye amaneɛ fa abura bɔ betuli ne nwo kyɛ, “Yaato nzue.” Na ɔfrɛle ye Hyiba.
Yiti kuro ne dumaa li Beɛ Hyeba bapem ɛnɛ.
Yisɔ aye amanvrafoɛ mɔ Yisɔ lili afoɛ aburanna ne, ogyale Hitiniɛ Beeri ɔwa brasua Yudite ɔne Hitiniɛ Elon ɔwa brasua Basemate, na sɔ mmrasua nyɔ ne mane Yisake ne Rebɛka wora bɔle paa.
Yisake yira Yakob Yisake nyini, na ye nye so yɛle ye wusiwusi bɔ né onnwu nikyee ne, ɛlɛho ɔfrɛle ɔwa panyi Yisɔ sele ye kyɛ, “Mma,” na osurole kyɛ, “Baba me ɛhe.” Na osele kyɛ, “Mma, me nye afi paa, menze me wue kyẽa.
Yiti fa wɔ nningyein bɔ ɛfa kɔ buro ne, mekyire w’agyaen ndokue ne w’agyaen, na kɔ eburo kohũ naen brɛ me, na to aleɛ bɔ yeɛ ɔyɛ fɛ paa bɔ mekuro ɔ, na fa brɛ me maa nni, na nyira wɔ koraka né mawu.
Mmerɛ bɔ Yisake ne ɔwa Yisɔ bedwudwo nen, saa né Rebɛka ótie.
Yiti Yisɔ hɔle eburo kyɛ ɔkwaapena naen ba ne, Rebɛka sele ɔwa Yakob kyɛ, “Ndele kyɛ wɔ baba ka kyire eliɛma Yisɔ kyɛ, ‘Kɔ buro kohũ naen, na baafa to aleɛ bɔ yeɛ ɔyɛ fɛ paa maa nni, na mva AWURADE saleɛ nyira wɔ koraka né mawu.’ Yiti mma tie na yɔ bɔ yeɛ meka ye: Kɔnea ngaka ne anu na kye mbɔngye akrɔngrɔma nyemene nyɔ brɛ me maa mva ndo akɔnnɔ aleɛ kyɛbɔ ɛse kuro ɔ; kɔfa ma ɛse maa oli na oyira wɔ koraka né wawu.” Nakoso Yakob sele oni Rebɛka kyɛ, “Ɛse ye kyɛ nniɛma Yisɔ nwo le enwiaa paa, na me de me nwo te torometorome.
Annea a, né me baba afa ye sa wafofa me nwo wanea.
Na ɔkɔyɛ ye nye so kyɛ mebaalakalaka ye.
Sɛ ɔba ye sɔ a, ɛnomalɛ mmom yeɛ ngɔtwetwe ngɔwa me so ɔ, nna saleɛ ɔ.” Na oni sele ye kyɛ, “Mma, ma wɔ ɛnomalɛ ne ɔ́bra me so.
Wɔ de tie bɔ meka ne, na kɔhye ngaka nemɔ brɛ me”.
Yiti Yakob hɔle ɔɔhyele bɛ brɛle oni, na oni fa tone akɔnnɔ aleɛ bɔ ɔse kuro ɔ. Né Yisɔ bɔ ɔte baa panyi ne ye ndaadeɛ bɔ ɔyɛ nyemene paa wɔ Rebɛka berɛ wɔ sua nu.
Yiti Rebɛka fale sɔ ndaadeɛ ne wurale ɔwa kãa Yakob, na ɔfale kaka nwomaa ne dwirale Yakob sa nwo ne ye kɔme anwo nekaa bɔ ɔte torometorome ne.
Na ɔfale akɔnnɔ aleɛ bɔ wato ne ɔne paanoo ne wurale ɔwa Yakob sa nu.
Yiti Yakob hɔle ɔse berɛ oosele ye kyɛ, “Baba.” Na Yisake koso surole kyɛ, “Me ɛhe; mma, wɔ nwa ɔ?” Yakob buale ɔse kyɛ, “Me ɔ, wɔ bamuɛbaa Yisɔ ɔ, mayɔ kyɛbɔ ɛhane ne pɛpɛɛpɛ, mepa wɔ kyerɛ, dwɔso na di me eburo naen bɔ mato ye, na yira me.” Nakoso Yisake bisale ɔwa ne kyɛ, “Mma, na ɔyɛle sɛɛ bɔ enyane naen ne bie ndɛndɛ sɔa ye?” Na obuale kyɛ, “Ofikyɛ AWURADE wɔ Nyameɛ mane me ti yɛle paa.” Na Yisake sele Yakob kyɛ, “Mma, twe pingye me, na maa mvuafua wɔ nwo nnea sɛ mma Yisɔ ahɔ ɔ amba a.” Yiti Yakob hwene pingyele ɔse Yisake.
Ɔfale ye sa fuafuale Yakob nwo na ɔhane kyɛ, “Komviɛ ne te Yakob komvi, nakoso asaa ne de ɔte Yisɔ sa.” Yisake annwu kyɛ Yakob ɔ, ofikyɛ né ye sa nwo te nwiaa kyɛ oliɛma Yisɔ deɛ ne.
Yiti oyirale ye.
Na obisale ye kyɛ, “Aso mma Yisɔ ole wɔ amba?” Na obuale kyɛ, “Yoo, me ɔ.” Yisake sele ye kyɛ, “Mma, fa brɛ me maa nni wɔ eburo naen bɔ ahu ye ye na nyira wɔ.” Yiti ɔfa brɛle ye maa olili, na ɔfale bobe nzaa koso bokale so, na ɔnone.
Na ɔse Yisake sele ye kyɛ, “Mma, pingye me na baafe me noa.” Yiti opingyele ye na ɔfele ye noa, na Yisake fofane Yakob ataadeɛ ne anu tiele, na oyirale ye kyɛ, “Nea mma ne anwo fona ne, ɔte kyɛ aseɛ bɔ Nyameɛ ayira so nwo fona!
Nyameɛ ɔ́tɔ nyameɛso bosue ne bie ógua wɔ so, na ɔ́ma wɔ aseɛ so nningyein paa, ɔne aburoo ne bobe nzaa pee.
Ɔ́ma mmenia so wɔ, na maen maen bɛkoto wɔ.
Ɔ́ma ɛyɛ eliɛma mɔ so meneɛ, Na eni amma mɔ bɛkoto wɔ.
Bɛkɔnoma ebiala bɔ ɔkɔnoma wɔ ɔ, Na saleɛ yɛ ebiala bɔ okoyira wɔ ɔ deɛ!” Yisɔ srɛ Yisake saleɛ Yisake yirale Yakob yiele, ná Yakob ofi ɔse Yisake nyunu berɛ ɔkɔ pɛ yeɛ oliɛma Yisɔ koso fili eburo wale ɔ. Ye koso ɔtone aleɛ bɔ ɔyɛ akɔnnɔ, na ɔfa brɛle ɔse.
Na osele ɔse kyɛ, “Baba, mepa wɔ kyerɛ, dwɔso na di ɛwa ye naen bɔ maahũ ye ne bie, na yira me.” Ɔse Yisake bisale ye kyɛ, “Wɔ nwa ɔ?” Na obuale ye kyɛ, “Wɔ bamuɛbaa Yisɔ ɔ.” Yisake nwo wosole ye paa na obisale kyɛ, “Na ye de nwa yeɛ oohuni naen fa tone aleɛ brɛle me maa nnili nduli ye bo koraka yeɛ ɛba ye?
Mayira ye, na okonya saleɛ amba.” Na Yisɔ tele ɔse dwirɛ nen, ole aworabɔlɛ kandinga teateane nu suni, na ɔsrɛle ɔse kyɛ, “O baba, yira me koso bie!” Nakoso obuale ye kyɛ, “Eliɛma ne le nnakannaka wawa waale wɔ saleɛ ne wahɔ.” Na Yisɔ hane kyɛ, “Aso ye dumaa Yakob ne ɔnzɛ ye anaa?
Ye pɛen nyɔ so ɛhe yeɛ wapepɛ me gya ndii nu ɔ. Olili moa olele me panyi, na kekesaala ye de, wale me saleɛ.” Na obisale kyɛ, “Anyakyi me saleɛ ne bie?” Na Yisake buale Yisɔ kyɛ “Mafa ye mayɛ wɔ mene, na mafa oliɛma mɔ amu mayɛ ye ngoaa.
Mayira ye kyɛ onya aburoo ne nzaa pee.
Na mma, wɔ de nzu yeɛ ngɔhora ngɔyɔ ngɔma wɔ ɔ?” Na Yisɔ sele ɔse kyɛ, “Baba, aso wɔ saleɛ te komapɛ twe.
Baba, yira me koso bie e.” Na Yisɔ tikyele esuɛ nu.
Na ɔse Yisake buale ye kyɛ, “W’atenaleɛ kɔyɛ aseɛ bɔ ɛloe ɔnne so ɔ, bɔ bosue bɔ ofi anwuro ngua so ɔ. Wɔ ngrandɛ noa yeɛ ɛkɔtena ase ɔ, na ɛkɔso eliɛma ne.
Nakoso sɛ ɛbɔ mmɔden tete nu a, ekobubu ye kɔnnua kofi wɔ kɔme anu.” Na ɔnate saleɛ bɔ ye baba fa yirale Yakob ne ati, Yisɔ pɔle Yakob.
Na Yisɔ susuli ye nwo kyɛ, “Me baba ye wue ne ye sɛen ngyẽa apingye; na ɛhe asi ne, ngohũ nniɛma Yakob.” Nakoso Rebɛka tele porɛ bɔ ɔwa panyi Yisɔ abɔ ne.
Yiti ɔsomane maa bɛɛfrɛle ɔwa kãa Yakob, na osele ye kyɛ, “Nea, eliɛma Yisɔ asua kyɛ okohu wɔ kotua kerɛ.
Yiti mma, tie bɔ meka ye, dwɔso na nwati kɔbɔ wɔ nwo adwaa wɔ nniɛma Laban berɛ wɔ Haran, na tena berɛ maa oodwu kyɛ eliɛma ne ahone kɔtɔ ye kunu ɔ; maa oodwu kyɛ ye yaa ne noa kodwo ɔ, na ye wora kofi bɔ afa ayɔ ye ne ɔ. Na ngɔsoma ebie maa ɔkɔɔfa wɔ kosa kɔwa me wa.
Nzu ati yeɛ odi kyɛ ɛmɔ amunyɔ befi me sa ɛlɛho ɔ?
Yisake ma Yakob nwati kɔ Laban dɔ Na Rebɛka sele Yisake kyɛ, “Hiti mmrasua nemɔ amaa wiase afono me.
Sɛ ɔkɔba kyɛ Yakob gya Hiti mmrasua nemɔ bie kyɛ Yisɔ deɛ nemɔ a, ye de né nwuli po a ahaa ɔte paa.”
Yiti Yisake frɛle Yakob na oyirale ye, na ɔkanzole ye kyɛ, “Nnɛgya Kanaanniɛ brasua biala.
Dwɔso kɔ wɔ maame ase Betuel awuro wɔ Padan Aram na kogya wɔ wɔfa Laban ye mma mmrasua nemɔ nu ko.
Ɛdangama Nyameɛ óyira wɔ ná ɔma ɛwo, ná wɔ boso ɔtrɛ, amaa ɔnate so ayɛ maen maen pee bɛ nana.
Ɔ́ma wɔ ne wɔ bosofoɛ bɛ sa ha Abraham saleɛ ne, amaa ɔnate so ɛmɔ sa aha aseɛ bɔ yeɛ Nyameɛ fa mane Abraham, bɔ yeɛ aayɛ so ɛwɔfoɛ ye.” Yiti Yisake guale Yakob ate maa ɔhɔle.
Yakob hɔle Aramniɛ Betuel awa Laban berɛ wɔ Padan Aram.
Laban te Yisɔ ne Yakob ani Rebɛka aliɛma bienzua.
Yisɔ gya braa bieku Na Yisɔ tele kyɛ Yisake ayira Yakob na wamaa wahɔ Padan Aram kyɛ oogya braa dɔ.
Ɔtele kyɛ óyira ye ne, ɔkanzole ye kyɛ, “Nnɛgya Kanaanfoɛ mmrasua nemɔ nu bie,” na ɔnate sɔ ati Yakob ayɛ sotie ama ɔse ne oni na wahɔ Padan Aram.
Yiti Yisɔ nwuni kyɛ Yisake nye ngye Kanaan mmrasua nemɔ nwo ne, ɔhɔle Abraham awa Yismael dɔ, na oogyale Yismael awa brasua Mahalate bokale ɔye mɔ aso.
Né Mahalate te Nebayote aliɛma brasua.
Yakob kye laleɛ wɔ Betel Yakob fili Beɛ Hyeba na ɔfale ye nye hyirele Haran.
Odwuli nekaa bie, na ɔtenane berɛ kɔngɔen ne, ofikyɛ né aleɛ adwo.
Ɔfale berɛ nyɔboɛ ne ko suane, na ɔlale berɛ.
Ɔhyene laleɛ, onwuni atweleɛ bie bɔ ofi aseɛ so kɔka nyameɛso ɔ, na né Nyameɛ abɔfo mɔ bɛfo bedwu wɔ so!
Ɛlaleɛ ne anu, né AWURADE gyi ye ti sorɔ, na osele kyɛ, “Me ole AWURADE, wɔ nana Abraham ye Nyameɛ bɔ ɔte Yisake koso ye Nyameɛ ne.
Ngɔfa aseɛ he bɔ yeɛ ɛla so kekesaala ye ngɔma wɔ ne wɔ bosofoɛ.
Wɔ bosofoɛ kɔsone kyɛ aseɛ so mvuture.
Na wɔ boso kɔtrɛ kofi eyia afiteleɛ koodwu eyia atɔleɛ; fi sorɔ kodwu ngwaen, na ɔnate wɔ ne wɔ bosofoɛ so yeɛ ewiase mmenia amu konya saleɛ ɔ. Nea, ngyi wɔ si na ngɔbɔ wɔ nwo waen nekaa biala bɔ ɛkɔhɔ ɔ, na ngosa ngɔfa wɔ ngɔwa aseɛ ye aso.
Ofikyɛ mengɔyakyi wɔ nu kɔpem kyɛ ngɔyɔ bɔ mafa mahyɛ wɔ bɔ ne amu ɔ.” Yakob fili nnaa nu tingyele na osele kyɛ, “Amba, AWURADE wɔ wa, yeɛ saa né menze ye!” Ɛserɛ hane ye, na osele kyɛ, “Kyɛ ɛwa yɛ suro paa hɔ ɛhe!
Nna hwee kyɛ Nyameɛ awuro ɔ, nyameɛso anoa ɔ.” Yiti Yakob dwɔsole ngyerɛmɔ tutututu, na ɔfale nyɔboɛ bɔ ɔfa suane ne, na ɔfa penane berɛ kyɛ ngayeɛ nyɔboɛ, na ohwiele ngoo guale so.
Na ɔfrɛle berɛ Betel, nakoso daa ne de, né bɛfrɛ kuro ne Luse.
Yeɛ Yakob hyɛle Nyameɛ bɔ kyɛ, “Sɛ Nyameɛ kogyina me si, na ɔkɔnea me so wɔ m’ateetulɛ ye anu, na ɔkɔma me aleɛ maa ngoli ɔne ɛtena maa ngɔhera, na ɔmaa mesa meba me se awuro asomdwee nu a, ye de AWURADE kɔyɛ me Nyameɛ.
Na nyɔboɛ he bɔ mafa mapena berɛ mayɛ ngayeɛ nyɔboɛ ye kɔyɛ Nyameɛ awuro, na nikyee biala bɔ ɛkɔma me ne, ngɔma wɔ so buru nu ngyɛmuɛ ko.”
Yakob kodwu Laban awuro Yakob toale ye ateetulɛ ne aso, na oodwuli eyia afiteleɛfoɛ nemɔ maen nu.
Na ɔtole ye nye ne, onwuni abura bie wɔ eburo berɛ, na edwirɛ nwanwa ne mmoaen kure nza lela ye nwo ɔ, ofikyɛ sɔ abura ne anu yeɛ né bɛsa nzue bɛma ngaka nemɔ ɔ. Né nyɔboɛ bɔ ɔkata abura ne aso ne te piri.
Yiti sɛ mmoaen ne amukoraa bɛ noa baboa berɛ a, mmoaenneafoɛ nemɔ muni nyɔboɛ ne befi abura ne anoa koraka né bama ngaka nemɔ nzue maa bano.
Na sɛ beyie a, né basa bamunu nyɔboɛ ne bakata abura ne noa.
Yakob bisale bɛ kyɛ, “Aliɛmaa mɔ, ɛmɔfi ni?” Na bebuale ye kyɛ, “Yɛfi Haran.” Yakob sá bisale bɛ kyɛ, “Aso ɛmɔse Nahɔ anomaa Laban.
Na bebuale ye kyɛ, “Yoo, yɛse ye.” Yakob sá bisale bɛ kyɛ, “Ye nwo te paa?” Na besele ye kyɛ, “Yoo, ye nwo te paa.
Nea ɔwa brasua Rahɛl po yeɛ ɔne mmoaen nemɔ ba ne.” Na Yakob sele kyɛ, “Ɔtɛte eyiagyina; mmerɛ bɔ bɛfa bɛboaboa ngaka nemɔ noa ne onnya oddwuli.
Ɛ́mɔma bɛ nzue ma bɛ no na ɛ́mɔfa bɛ bɛhɔ adidie.” Nakoso besele ye kyɛ, “Daabi, yɛngɔhora ngɔyɔ ye sɔ.
Sana bɛboaboa ngaka ne amukoraa noa ná yɛmunu nyɔboɛ ne yɛfi abura ne anoa koraka né yama ngaka nemɔ nzue.” Na Yakob noa wɔ so bɔ ɔne bɛ dwudwo ne, Rahɛl ne ɔse mmoaen ne wale, ofikyɛ ye yeɛ né ɔnea bɛ so ɔ. Yakob nwuni ye wɔfa Laban awa Rahɛl ɔne Laban mmoaen nen, ɔhɔle oomununi nyɔboɛ ne fili abura ne anoa, na ɔmane ye wɔfa Laban mmoaen nemɔ nzue.
Yakob fele Rahɛl noa, na ɔteateane nu osuni.
Yakob sele Rahɛl kyɛ ɔte ɔse busuaniɛ, na Rebɛka awa ole ye.
Na Rahɛl tuli amirika ɔbɔle ɔse amaneɛ.
Laban tele ye awosea Yakob nga nen, ole amirika ooyiale ye, ɔtɔle ye nu, na ɔfele ye noa, na ɔfale ye wale ye awuro.
Yakob fale edwirɛ ne amukoraa bɔle Laban amaneɛ, na Laban sele ye kyɛ, “Amba ɛte me dehyeɛ kaenn.” Na Yakob tenane Laban nwo berɛ ɛsraen ko.
Rahɛl ne Lea ti Yakob so Laban Yeɛ Laban sele Yakob kyɛ, “Ɛte me dehyeɛ ne ati, aso odi kyɛ ɛso me mbaen anaa?
Ka kyire me, akatuaa sɛɛ yeɛ ekole ɔ?” Né Laban le mmaa mmrasua nyɔ; panyi ne li Lea, yeɛ kãa ne li Rahɛl.
Lea nye mmaa te mmosonoo, nakoso Rahɛl de, né ye nwo yɛ nyemene, yeɛ ye nwo yɛ ahomeka.
Né Yakob kuro Rahɛl, yiti ɔhane kyɛ, “Ɛwa kãa Rahɛl ti ngɔso wɔ afoɛ nzoo.” Laban sele kyɛ, “Ɔte paa kyɛ ngɔfa ye ngɔma wɔ tra kyɛ ngɔfa ye ngɔma biaa foforɛ ɔ; yiti ɛne me tena.” Rahɛl ti, Yakob sole afoɛ nzoo, na ɔnate ehurolɛ bɔ né okuro ye ne ati, ɔyɛle ye nye so kyɛ ngyẽa kãa bie.
Nziɛ ye Yakob sele Laban kyɛ, “Fa me ye ne ma me maa me ne ye yɛɛla, ofikyɛ mmerɛ bɔ mefa me so wɔ ne awa ayieleɛ.” Yiti Laban tole ye sa frɛle kuro berɛ ama mukoraa, na ɔtole poen.
Nakoso aleɛ dwole ne, ɔfale ɔwa brasua Lea brɛle Yakob, na ɔne ye lale.
(Laban fale ye afaneɛ Silpa mane ɔwa Lea kyɛ ɔyɛ ye abaawa.)
Aleɛ hyene ne, Yakob kwaanea a, saa Lea mmom ɔ!
Yiti obisale Laban kyɛ, “Nzikyɛ dwirɛ yeɛ afa ali me ye?
Nna Rahɛl ti yeɛ nzole wɔ ɔ?
Nzu ati yeɛ alakalaka me ye?” Laban buale ye kyɛ, “Yɛ maen ye anu de yɛnyɔ ye sɔ; yɛmva baa kãa yɛmma agyaa koraka né yafa bamuɛbaa yama.
Ɛne ye beli atɔmvorɛ poentolɛ ɛlɛbɔtwɛ ne beyie.
Ye si ye, yɛkɔfa ko ne koso yɛkɔma wɔ, na sana ɛso me afoɛ nzoo boka so.” Yiti Yakob penene so, na ngyẽa ɛlɛbɔtwɛ ne sone ne, Laban fale ɔwa Rahɛl mane Yakob maa ogyale.
(Laban fale ye afaneɛ Bilha mane ɔwa Rahɛl kyɛ ɔyɛ ye abaawa).
Yiti Yakob ne Rahɛl koso lale; né okuro Rahɛl tra Lea, na osa sole Laban afoɛ nzoo bieku.
Yakob wo mmaa AWURADE nwuni kyɛ Yakob nguro Lea, yiti ɔmane Lea wole mmaa, nakoso Rahɛl de ɔyɛle mmotaen.
Lea nwonzɛle, na ɔwole baa bienzua, na ɔtole ye dumaa Ruben.
Na ɔhane kyɛ, “AWURADE anwu m’amaneɛ bɔ méfa nu ne ati, kekesaala ye de me hu kohuro me.” Ɔnwonzɛle bieku na ɔwole bienzua, na ɔhane kyɛ, “Ɔnate kyɛ AWURADE anwu kyɛ benguro me ne ati yeɛ watie me na wafa baa bienzua he koso wahyɛ me ɔ.” Na ɔtole ye dumaa Simeon.
Osa nwonzɛle na ɔwole bienzua, na ɔhane kyɛ, “Afei de me hu kɔha kɔwa me nwo, ofikyɛ mawo mmaa mmienzua nza mama ye.
Yiti ɔfrɛle ye Lewi.
Osa nwonzɛle bieku na ɔwole bienzua, na ɔhane kyɛ, “Afei de ngɔye AWURADE ayɛ,” yiti ɔtole ye dumaa Yuda.
Na ye aworɛ te hɔle.
Rahɛl nwuni kyɛ ɔne Yakob bɛnwo ne, ye nye borole oliɛma ne, na osele Yakob kyɛ, “Ɛne me wo mmaa, anyɔ sɔ a ngowu!” Na Yakob fɛle Rahɛl so yaa paa.
Yiti obisale ye kyɛ, “Aso Nyameɛ bɔ wasi wɔ aworɛ nwo ate ne, me yeɛ ngyi ye gya nu anaa?” Na Rahɛl sele ye kyɛ, “M’afaneɛ Bilha ɛhe.
Ɛne ye bɛla maa ɔwo to me gya so, amaa ɔnate ye so manya mmaa.” Yiti ɔfale ye afaneɛ Bilha mane Yakob maa ɔyɛle ɔye, na Yakob ne ye bɛlale.
Bilha nwonzɛle, na ɔwole baa bienzua mane Yakob.
Na Rahɛl hane kyɛ, “Nyameɛ ali me dwirɛ ama me.
Watie me dwirɛ na wama me baa bienzua,” yiti ɔtole ye dumaa Dan.
Rahɛl afaneɛ Bilha nwonzɛle bieku, na ɔwole baa bienzua bɔ ɔtɔ so nyɔ ɔ mane Yakob.
Na Rahɛl hane kyɛ, “Apereapereɛ yeɛ me ne nniɛma brasua ye yapere ɔ, na mali ye so ngonim.” Yiti ɔtole ye dumaa Nafetali.
Lea nwuni kyɛ ye aworɛ ate ahɔ nen, ɔfale ye afaneɛ Silpa mane Yakob maa ɔyɛle ɔye.
Lea afaneɛ Silpa wole baa bienzua mane Yakob.
Na Lea sele kyɛ, “Me ti ayɛ paa.” Yiti ɔtole ye dumaa Gade.
Lea afaneɛ Silpa wole ɔwa bienzua bɔ ɔtɔ so nyɔ ɔ mane Yakob, na Lea hane kyɛ, “Me nye agye paa!
Mmrasua kɔfrɛ me ‘bɔ ye nye agye ɔ’ ”.
Yiti ɔtole ye dumaa Asɛ.
Mmerɛ bɔ atokoɔ telɛ dwuli ne, Ruben hɔle eburo, na ɔɔtetele nwonzɛenyire mmakaammaa, na ɔfa brɛle oni Lea.
Yeɛ Rahɛl srɛle Lea kyɛ, “Mesrɛ wɔ, ma me ɛwa ne nwonzɛenyire bakaammaa ne bie.” Nakoso Lea bisale ye kyɛ, “Aso me hu bɔ ale ye ne, ɛhene angome anzo wɔ?
Ɛpena kyɛ ede mma nwonzɛenyire mmakaammaa ne koso boka so?” Na Rahɛl sele kyɛ, “Nzaade maa ɔne wɔ bɛla ɛnɛ kɔngɔen ye na fa tua ɛwa ne nwonzɛenyire mmakaammaa ne kerɛ.” Yiti Yakob fili fieso wale nɔsoa nen, Lea ooyiale ye, na osele ye kyɛ, “Bra baala me berɛ, ofikyɛ mafa mma nwonzɛenyire mmakaammaa ne matua wɔ nnaa ne kerɛ.
Na Yakob ne Lea bɛɛlale sɔ kɔngɔen ne.
Nyameɛ tiele Lea, ɔnwonzɛle, na ɔne Yakob bɛwole ɔwa bienzua bɔ ɔtɔ so nnu ɔ. Lea sele kyɛ, “Nyameɛ afa m’akatuaa wama me, ofikyɛ mvale m’afaneɛ mane me hu.” Yiti ɔtole ye dumaa Yisaka.
Lea nwonzɛle bieku na ɔne Yakob bɛwole baa bienzua bɔ ɔtɔ so nzia ɔ. Yeɛ Lea sele kyɛ, “Nyameɛ ahyɛ me akyɛdeɛ paa, afei de me hu kobu me bie, ofikyɛ mawo mmaa mmienzua nzia mama ye.” Yiti ɔtole ye dumaa Sebulɔn.
Ɛhe asi ne, ɔwole brasua, na ɔtole ye dumaa Dina.
Na Nyameɛ nwuni Rahɛl anwumvoin, otiele ye, na ɔmaa ɔhyɛle aworɛ bo.
Ɔnwonzɛle, ɔwole baa bienzua, na ɔhane kyɛ, “Nyameɛ akyikyi m’animguaseɛ”; ɔtole ye dumaa Yosef, na ɔhane kyɛ, “AWURADE, ma me baa bienzua bieku boka ɛhe aso!” Yakob ne Laban nnakannaka Rahɛl wole Yosef ne, ye si ye, Yakob sele Laban kyɛ, “Ma me ate maa ngɔ me kuro ne me maen nu.
Me ye mɔ bɔ bɛ ti yeɛ maso wɔ ne, fa bɛ ne me mma mɔ maa ngɔ; ofikyɛ wɔ bɔbɔ ɛse ɛsolɛ bɔ yeɛ maso wɔ ɔ.” Nakoso Laban sele ye kyɛ, “Sɛ bɔ meka ye ekotie a, mafa abisa so manwu ye kyɛ wɔ ti AWURADE ayira me paa.
Ka akatuaa bɔ ekole ɔ, na ngotua.” Yakob sele ye kyɛ, “Wɔ bɔbɔ deinn ɛse kyɛbɔ masi maso wɔ ɔ, ɔne kyɛbɔ wɔ nyɛmmoa asi ata wɔ me sa nu ɔ. Mmmale ɛwa ne, né wɔ ngaka nemɔ anzo.
Ɛnɛ nea bɛ somaa.
AWURADE ayira wɔ nikyee biala bɔ mvale me sa nzɔle nu anwo.
Na afei kyinzu yeɛ ngoli me bɔbɔ m’awuro so ɔ?” Laban bisale ye kyɛ, “Nzikyɛ yeɛ ede ɔ?” Na Yakob buale kyɛ, “Nnɛma me nikye fee; na mmom sɛ ɛkɔyɔ sɔ nikyee ye kɔma me a de a, ngɔhɔ so ngɔyɛne wɔ ngaka nemɔ na manea bɛ: ɛnɛ kyẽa ye, maa mva wɔ mmoaen ne amu nu, na nyeye mmoaen bɔ bɛ nwo te kyerekyerɛɛ ne ndetaa ndetaa ɔne mmoaen mmaa bɔ bɛ nwo te bire, ɔne mbɔngye bɔ bɛ nwo te kyerekyerɛɛ ne ndetaa ndetaa; na sɔ ngaka nemɔ yeɛ bɛkɔyɛ m’akatuaa ɔ. Yiti kyẽa bie sɛ ɛbaneanea m’akatuaa nu a, me nahorɛlilɛ kobua me be.
Sɛ enwu abɔngye bɔ ye nwo ɔtte kyerekyerɛɛ anaa ndetaa ndetaa, anaakyɛ boaen ba bɔ ɔtte bire wɔ me deɛ nu a, bu sɔ kaka ne kyɛ mawua.” Na Laban sele kyɛ, “Yoo, mede meto nu.” Nakoso sɔ kyẽa ne ala, Laban yeyele mbɔngye nyii bɔ bɛ nwo te kyerekyerɛɛ ne ndetaa ndetaa ne, ɔne mbɔngye mmeleɛ bɔ bɛ nwo te kyerekyerɛɛ ne ndetaa ndetaa mukoraa, ɔne kaka biala bɔ fufue wɔ ye nwo, ɔne boaen ba biala bɔ ɔte bire, na ɔfale bɛ wurale ye mma mmienzua mɔ sa; na ɔmane atee bɔ bɛfa ɛlɛsa yeɛ bɛpɛ ɔ lale ye ne Yakob b’afia, na Yakob hɔle so neane mmoaen ngaa nemɔ aso.
Yakob pepɛle tanure ne atonwaa ne ekue, na ɔwɔngyewɔngyele bɛ nwo boen maa ɔsesane nu, maa bɛ nwo fufue ne lale berɛ.
Ɔfale mmakaa bɔ wawɔngyewɔngye bɛ nwo ne guale nningyein bɔ ngaka nemɔ no nu nzue ne anwo.
Né sɛ ngaka nemɔ ba kyɛ bɛbaano nzue a, berɛ yeɛ bɛfo bɛ nwo ɔ. Ngaka nemɔ fole bɛ nwo wɔ nekaa bɔ mmakaa nemɔ gua ne, yiti bɛwole mmaa bɔ bɛ nwo te kyerekyerɛɛ, krukyerɛɛ ne ndetaa ndetaa ɔ. Yakob yeyele mmoaen mmaa nemɔ siele ahameɛ, ɔmane bɛ ngaa ne fale bɛ nye hyirele Laban mmoaen bɔ bɛ nwo te krukyerɛɛ ɔne bɛ bɔ bɛ nwo te bire ne amukoraa.
Yakob fale atee he aso siele ye ngaka deɛ mɔ wɔ nekaa foforɛ bɔ wamva bɛ wamvora Laban deɛ nu ɔ. Na sɛ ɔba ye kyɛ mmoaen bɔ bɛ nwo yɛ se ne bɛfo bɛ nwo a, né Yakob afa mmakaa ne agua nikyee bɔ bɛno nu nzue ne anu, kyɛbɔ ngaka nemɔ konwu mmakaa nemɔ ɔ, amaa ngaka nemɔ afo bɛ nwo wɔ nekaa bɔ mmakaa nemɔ gua ne.
Nakoso ngaka nemɔ bɔ bɛ nwo nyɛ se ne de, ɔmva mmakaa ne ngua berɛ.
Ye sɔ ne ati, bɛ bɔ bɛ nwo nyɛ se ne yɛle Laban deɛ maa bɛ bɔ bɛ nwo yɛ se ne yɛle Yakob deɛ.
Ɔmaa Yakob nyane ye nwo tam; onyane mmoaen pee, ngoaa ne afaneɛ mɔ, afupɔngɔ ne afunum pee.
Yakob nwati fi Laban berɛ Yakob tele kyɛ Laban mma mmienzua nemɔ kekã kyɛ, “Yakob afa yɛ baba nningyein mukoraa; yɛ baba nwo yeɛ wafa wanya sɔ agyapadeɛ ye amu ɔ.” Onwuni kyɛ Laban olle ye nwo adwene paa kyɛ daa ne ko.
Na AWURADE sele Yakob kyɛ, “Sá kɔ wɔ nana mɔ maen nu ne w’abusua nu, na ngogyina wɔ si.” Yiti Yakob somane maa bɛɛfrɛle Rahɛl ne Lea bɛbrɛle ye wɔ eburo dɔ nekaa bɔ né ye nyɛmmoa nemɔ wɔ ne, na osele bɛ kyɛ, “Manwu ye kyɛ ɛmɔ ase ɔne me y’asetena ne anu ɔnyɛ nyemene kyɛ daa ne ko, nakoso me nana mɔ Nyameɛ ne agyina me si.
Ɛmɔse ye kyɛ mafia me kunu mafa m’anwoserɛ amu maso ɛmɔ ase.
Nakoso ɛmɔ ase asisi me.
Wasesã m’akatuaa sɔ alaa buru mumua, nakoso Nyameɛ amma ye ate maa wambura me.
Sɛ ɔka kyɛ, ‘W’akatuaa kɔyɛ ngaka bɔ bɛ nwo te ndetaa ndetaa ne’ a, né ngaka ne amu bawo anwo ndetaa ndetaa.
Yeɛ sɛ ɔka kyɛ w’akatuaa kɔyɛ ngaka bɛ nwo te kyerekyerɛɛ ne a, né ngaka ne amu bawo anwo kyerekyerɛɛ.
Sɔ atee he aso yeɛ Nyameɛ nate wale ɛmɔ baba ngaka kure ne wafi ye sa nu na wafa wama me ye.
Mmerɛ bɔ ngaka nemɔ sɔle ne, ngyene laleɛ.
Laleɛ ne anu, mbagyale me ti, na nwuni kyɛ mbɔngye nyii bɔ bɛ́fo mmeleɛ nemɔ ne, bɛ nwo te kyerekyerɛɛ ne ndetaa ndetaa ne nworonworaen.
Laleɛ ne anu, Nyameɛ abɔfo frɛle me kyɛ, ‘Yakob.’ Na nzurole kyɛ, ‘Me ɛhe!’ Osele me kyɛ, ‘Pagya wɔ ti na nea: ngaka nyii bɔ bɛ́fo mmeleɛ ne amukoraa bɛ nwo te kyerekyerɛɛ, ndetaa ndetaa ne nworonworaen; ofikyɛ me nye tua bɔ Laban ɔ́fa di wɔ ne amu.
Me ole Betel Nyameɛ, nekaa bɔ yeɛ ehwiele ngoo guale ngayeɛ nyɔboɛ so na ɛhyɛle me bɔ ne.
Afei dwɔso na fi sɔ maen ye anu na sá kɔ aseɛ bɔ yeɛ bɛpɛle wɔ kotoa wɔ so ne aso.’ ” Yeɛ Rahɛl ne Lea buale ye kyɛ, “Aso nikyee anaa agyapadeɛ bie tɛ wɔ berɛ ma yɛ wɔ yɛ se awuro?
Aso ommu yɛ amanvrafoɛ?
Wayɛ yɛ atɔen, na ódi yɛ ti sikaa ne.
Agyapadeɛ bɔ Nyameɛ ale afi yɛ baba sa nu ne amukoraa te yɛ ne yɛ mma deɛ.
Yiti afei de, yɔ bɔ Nyameɛ aha ahyire wɔ biala.” Na Yakob dwɔsole fale ye mma mɔ ne ɔye mɔ tenatenane afupɔngɔ so.
Ɔhane ye nyɛmmoa amukoraa lili ye nyunu, ɔsesale ye agyapadeɛ ne ye ngaka bɔ onyane ye wɔ Padan Aram amukoraati, na ɔfale ye nye hyirele Kanaan aseɛ so kyɛ ɔ́kɔ ɔse Yisake dɔ.
Né Laban ahɔ kyɛ ɔkwaapepɛ ye mmoaen nwo nwiaa, na Rahɛl wuale ɔse awuro mmosoen.
Na Yakob feale ye nwo nwatili fili Aramniɛ Laban berɛ, ofikyɛ wammɔ ye amaneɛ kyɛ ofi berɛ kɔ ye kuro.
Ɔsesale ye bɔbɔ ye nwo nningyein amukoraa nwatili, ɔpɛle asue Yufreti, na ɔfale ye nye hyirele Gileade mmokaa aseɛ ne aso.
Laban po Yakob so Ye ɛlɛsa ne aso, bɛbɔle Laban amaneɛ kyɛ Yakob anwati, yiti ɔfale ye awuro ama bokale ye nwo so, na ɔpole Yakob so alaa ɛlɛsoo, maa oodwuli kyɛ opingyele Yakob wɔ Gileade mmokaa aseɛ ne aso ɔ. Nakoso Nyameɛ yele ye nwo ali hyirele Aramniɛ Laban kɔngɔen ne wɔ laleɛ nu, na ɔkanzole ye kyɛ, “Nea yé né anga edwirɛ biala, paa anaakyɛ tɛɛ angyire Yakob.” Laban ɔɔtole Yakob.
Né Yakob asi ye ɛtena sua wɔ mmokaa aseɛ ne aso.
Na Laban ne ye mmenia koso sili bɛ deɛ wɔ Gileade mmokaa aseɛ ne aso.
Na Laban bisale Yakob kyɛ, “Nzikyɛ nikye yeɛ ayɔ ye, bɔ alakalaka me na asesa me mma mmrasua mɔ anwati kyɛ mmenia bɔ bele ngrandɛ bahye bɛ nnure ye?
Nzu ati yeɛ ɛyɛle kudɛɛ nwatili na ɛlakalakale me ɔ?
Nzu ati yeɛ ammɔ me amaneɛ maa mamva anigye ne edwein ne akasaa ne sangoo mangua wɔ ate ɔ?
Na nzu ati yeɛ amma mamve me nnomaa ne me mma mɔ noa, na me ne bɛ yanni ngraa ɔ?
Ali ngwaseasɛm!
Ahaa nne ye nwo ate kyɛ me ne ɛmɔ di ye weewee, nakoso wɔ baba ye Nyameɛ ɔne me dwudwole ɛnɛ kɔngɔen kyɛ, ‘Nea yé né anga edwirɛ biala, paa anaakyɛ tɛɛ angyire Yakob.’ Kekesaala ye de, wɔ wora adɔ ɛse awuro ti yeɛ ɛkɔ ɔ, na nzu ati yeɛ ewuale me mmosoen ɔ?” Na Yakob buale Laban kyɛ, “Né mesuro, ofikyɛ né medwene kyɛ ɛkɔhyɛ me kole wɔ mma mmrasua nemɔ kofi me sa nu.
Wɔ mmosoen nemɔ de, ebiala bɔ ekonwu bɛ wɔ ye dɔ ne, odi kyɛ beku ye ɔ. Y’eliɛma ye mɔ anyunu wa ala, neanea me nningyein nu nea sɛ wɔ nikyee bie wɔ nu a, ye.” Né Yakob nze kyɛ Rahɛl awua mmosoen ne ɔ. Yiti Laban hɔle Yakob ɛtena sua nu, Lea ɛtena sua nu, ɔne afaneɛ nyɔ nemɔ deɛ nu (ɔɔpenane mmosoen nemɔ) nakoso wannwu bɛ.
Na ofili Lea ɛtena sua ne anu oowurale Rahɛl deɛ nu.
Né Rahɛl asesa awuro mmosoen ne wafea afupɔngɔ so atɛ ne anu watena so.
Laban tuli ɛtena sua ne anu nningyein amu, nakoso wannwu bɛ.
Na Rahɛl sele ɔse kyɛ, “Nnɛma me mene fɛ ɛyaa kyɛ mengɔhora dwɔso wɔ wɔ nyunu ɔ, ofikyɛ mabu me sa.” Yiti Laban hɔle so penane, nakoso wannwu ye awuro mmosoen nemɔ.
Yiti Yakob fɛle ɛyaa, na ɔbɔle Laban kwaadu kyɛ, “Me mvomsoɛ ole sɛɛ?
Ɛtɛɛ beni yeɛ mayɔ bɔ yeɛ egu me so anyeborolɛ so sɔa ye?
Aso etuli me nningyein amukoraati ne, enwuni w’awuro nikyee bie wɔ nu?
Sɛ anwu bie a, fa baato nniɛma mɔ ne eliɛma ye mɔ anyunu wa maa bebua yɛ munyɔ y’afia ndɛen.
Afoɛ aburanyɔ ye bɔ me ne wɔ yɛtenane ye, wɔ mmoaen ne wɔ mbɔngye annwonzɛ maa wanye wandɔ le, na mangu wɔ mmoaen kure ne anu boaen nyii biala manni.
Bɛ bɔ ngaka aboyaa huni bɛ ne po, mamva mammrɛ wɔ, na mmom mmaa ɔyɛle me kerɛ.
Na bɛ bɔ bewuale bɛ eyia anaa kɔngɔen ne wora, ɛmaa nduale ye kerɛ.
Tebea he yeɛ mvale nu ɔ: eyia yerale me, na ɛyerɛ koso huni me, na mannya nnaa kaala manna.
Sɔ afoɛ aburanyɔ bɔ nnili wɔ w’awuro berɛ ye, wɔ mma mmrasua ne ati nzole wɔ afoɛ buru ne nna, yeɛ wɔ mmoaen ne ati nzole wɔ afoɛ nzia.
Ɛsesane m’akatuaa sɔ alaa buru mumua.
Me baba ye Nyameɛ bɔ yeɛ ɔte Abraham ye Nyameɛ, na osa te Nyameɛ bɔ Yisake suro ye ne, sɛ wangyina me si a, ahaa ɛmaa mvale nzanza ngɔle.
Na Nyameɛ nwuni m’ateetee ne me fɛɛ, yiti yeɛ ɔmaa ɔhane wɔ nyunu anoma kɔngɔen ne.” Yakob ne Laban yɛ apam Na Laban buale Yakob kyɛ, “Ndaluwa ye mɔ, me bɔbɔ me mma ɔ, ngwadaa ye mɔ koso, me bɔbɔ me nnomaa ɔ, na ngaka kure ne ɔne bɔ wɔ nye tua ye amu, me deɛ ɔ. Nakoso me mma mmrasua anaakyɛ bɛ mma bɔ bawo bɛ ye, nzikyɛ yeɛ ngɔhora ngɔyɔ ngɔfa bɛ nwo ɛnɛ ɔ?
Afei bra maa yɛyɛ apam, na ɔyɛ adanzeɛ la me ne wɔ y’afia.” Yiti Yakob fale nyɔboɛ penane berɛ yɛle ngayeɛ nyɔboɛ wɔ berɛ.
Yakob sele ye mmenia ne kyɛ, “Ɛ́mɔboaboa nyɔboɛ noa.” Yiti bɛboale nyɔboɛ noa maa ɔyɛle kure, ne bɛtenane nyɔboɛ kure ne anwo berɛ bedidili.
Laban frɛle nyɔboɛ kure ne Yega Sahaduta, yeɛ Yakob wora ɔfrɛle ye Galeede.
Na Laban hane kyɛ, “Sɔ nyɔboɛ kure ye te me ne wɔ afia adanzeɛ ɛnɛ.” Yiti yeɛ ɔmaa bɛfrɛle berɛ Galeede ɔ. Na osa frɛle berɛ Misepa, ofikyɛ ɔhane kyɛ, “Sɛ yɛpakyepakye nu a, AWURADE osisa yɛ munyɔ.
Sɛ ɛteetee me mma mmrasua nemɔ, anaa sɛ egya braa foforɛ boka me mma nemɔ aso a, ɔwɔ nu kyɛ sona biala ɔbboka yɛ so wɔ ɛwa de, nakoso kaye kyɛ Nyameɛ yeɛ ɔte yɛ munyɔ y’afia danzeniɛ ɔ.” Na Laban sá sele Yakob kyɛ, “Nea nyɔboɛ kure he ne ngayeɛ nyɔboɛ he bɔ mafa magyina me ne wɔ y’afia ye.
Nyɔboɛ kure he te adanzeɛ, yeɛ ngayeɛ nyɔboɛ ye koso te adanzeɛ kyɛ mengɔtra sɔ nyɔboɛ kure he mengɔwa wɔ so mengɔyɔ wɔ hwee, na wɔ koso ɛngɔtra sɔ nyɔboɛ kure ye ne ngayeɛ nyɔboɛ ye ɛngɔwa me so na ɛngɔyɔ me hwee.
Abraham Nyameɛ bɔ ɔte Nahɔ Nyameɛ na osa te bɛ baba Nyameɛ ne, óbua me ne wɔ y’afia ndɛen.” Yiti Yakob fale Nyameɛ bɔ ɔse Yisake suro ye ne tale ndaen.
Na Yakob bɔle afɔleɛ wɔ bokaa ne aso, na ɔfrɛle ye mmenia kyɛ beedidi; bedidili na bɛbɔle asiripɛ wɔ mmokaa aseɛ ne aso.
Laban dwɔsole ngyerɛmɔ tutututu, ɔfele ye nnomaa mɔ ne ye mma mmrasua nemɔ noa, na oyirale bɛ.
Na osili nu hɔle ye kuro.
Yakob boaboa ye nwo koyia Yisɔ Yakob sili nu toale ye ateetulɛ ne aso, na Nyameɛ abɔfo mɔ yiale ye.
Na Yakob nwuni bɛ ne, osele kyɛ, “Nyameɛ asraafoɛ mɔ ɛhe!” Yiti ɔtole berɛ dumaa Mahanaim.
Yakob tuli ɛbɔfoɛ maa belili ye nyunu bɛhɔle oliɛma Yisɔ berɛ wɔ Sɛre aseɛ so, Edom maen nu, na ɔhyɛle bɛ kyɛ, “Ɛmɔɔse me mene Yisɔ kyɛ, “W’akoaa Yakob nwa: ‘Ngɔndenane Laban berɛ, na matena berɛ maa waadwu sɔ mmerɛ ye.
Kekesaala ye manya nandwie mɔ, afunum mɔ, mmoaen, ngoaa ne afaneɛ mɔ; na masoma kyɛ bɛɛbɔ me mene amaneɛ maa ole me ɔto nu.’ ” Ɛbɔfoɛ nemɔ sá wale Yakob berɛ, na beesele ye kyɛ, “Yɛhɔle yɛɛtole eliɛma Yisɔ, na ɔbaayia wɔ; mmienzua ɛyaa nna boka ye so.” Edwirɛ ne mane ɛserɛ piri hane Yakob; ɔhyɛle mmenia bɔ né bɛboka ye so ne anu nyɔ, ɔne mmoaen ne nandwie ne mbɔngɔ mɔ koso nu kure nyɔ.
Né ɔdwene kyɛ, “Sɛ Yisɔ ba kuku kure ko ná ɔdwerɛm bɛ a, kure ko bɔ waha ne, bekonya atee bɛkɔnwati.” Na Yakob bɔle mbaeɛ kyɛ, “O me nana Abraham Nyameɛ bɔ ɛte me baba Yisake Nyameɛ, O AWURADE bɔ esele me kyɛ, ‘Sá kɔ wɔ maen nu ne wɔ mmenia berɛ, na ngogyina wɔ si’ ɔ, memvata ɔdɔ kandinga ne nahorɛlilɛ pee bɔ afa alo w’akoaa ne anu kaala po, ofikyɛ mmerɛ bɔ né mépɛ asue Yɔɔdan ne, né nnne hwee kyɛ me pɔmaa ye angome; nakoso kekesaala ye de, me boso atrɛ maa manya mmeni kure nyɔ.
Mesrɛ wɔ, de me fi nniɛma Yisɔ sa nu, ofikyɛ me suro ye; anyɔ a, né waahũhũ yɛ mukoraa: niɛ mɔ ne mmaa mɔ.
Nakoso aha kyɛ, ‘Ngogyina wɔ si, na ngɔma wɔ bosofoɛ kɔsone kyɛ mboanoa anweaa bɔ bɛngora ye ka ɔ.’ ” Yiti ɔlale berɛ sɔ kɔngɔen ne, na ɔneaneane ye agyapadeɛ nu penane akyɛdeɛ mane oliɛma Yisɔ: ɔyeyele mbɔngye mmeleɛ ɛyaa nyɔ ne mbɔngye nyii aburanyɔ, mmoaen mmeleɛ ɛyaa nyɔ ne mmoaen nyii aburanyɔ, afupɔngɔ bɔ bɛma mmaa nyɔfone ɔ aburasa, ɔne bɛ mma, nandwie mmeleɛ aburanna ne nandwie nyii buru, yeɛ afunum mmeleɛ aburanyɔ ne afunum nyii aburanyɔ.
Na ɔfa wurale ye ngoaa mɔ sa.
Né kure biala akoaa ko yeɛ ɔla ye noa ɔ, na osele ngoaa nemɔ kyɛ, “Ɛ́mɔse beli me nyunu na ɛ́mɔma atee lela kure ne kure afia.” Ɔhyɛle bɔ oli anyunu paa ne kyɛ, “Sɛ nniɛma Yisɔ yia wɔ na obisa wɔ kyɛ, ‘Nwa akoaa yeɛ ole wɔ?
Ɛkɔ ni?
Na ɛhemɔ bɔ beli wɔ nyunu ye nwa deɛ ɔ?’ a, se ye kyɛ, “W’akoaa Yakob deɛ ɔ; ɔte akyɛdeɛ bɔ wasoma kyɛ yɛfa yɛbrɛ me mene Yisɔ ɔ. Ye bɔbɔ po oli yɛ si.” Sɔ ala yeɛ ɔha hyirele kure bɔ ɔtɔ so nyɔ ne bɔ ɔtɔ so nza ne bɛ bɔ beli ngaka kure ne asi amukoraa kyɛ, “Sɛ ɛmɔyia Yisɔ a, ɛmɔ koso ɛ́mɔhã sɔ ala, na ɛmɔhã behyire ye kyɛ, ‘Asa koso, w’akoaa Yakob li yɛ si.’ ” Osusuli kyɛ, “Ngɔfa akyɛdeɛ bɔ wali me nyunu moa ye ngɔpata ye, na sɛ nziɛ ye me ne ye yɛyia a, mede medi kyɛ okole me kɔto nu.” Yiti akyɛdeɛ ne lili Yakob nyunu moa hɔle, na ye bɔbɔ de ɔlale asikyeleɛ ne anu berɛ maa aleɛ hyene.
Yakob ne abɔfo pere so Sɔ kɔngɔen ne ala, Yakob dwɔsole, na ɔfale ɔye nemɔ amunyɔ, ye afaneɛ nyɔ nemɔ ɔne ye mma buru ne ko ne, na ɔfale bɛ pɛle asue Yabɔko wɔ ye apɛleɛ so.
Ɔfale bɛ ne ye nningyein amukoraa pɛle asue ne.
Ɔhale Yakob ngome né, biaa bie ne ye besuale ngɔtɔfaen maa aleɛ hyene.
Na biaa ne nwuni ye kyɛ ɔngora nni Yakob so ngonim ne, ɔbɔle Yakob taku so, na Yakob dwongu fandili wɔ ngɔtɔfaen ne anu.
Na osele kyɛ, “Yakyi me maa ngɔ na aleɛ ɔ́kye.” Nakoso Yakob buale kyɛ, “Mengɔma ɛngɔhɔ, sana eyira me koraka.” Na obisale ye kyɛ, “Bɛfrɛ wɔ sɛ?” Na obuale kyɛ, “Yakob.” Na osele Yakob kyɛ, “Bɛngɔfrɛ wɔ Yakob ko, na mmom Yisrael, ofikyɛ ɛne Nyameɛ ne mmenia apereapereɛ so, na ali ngonim.” Yeɛ Yakob sele ye kyɛ, “Mesrɛ wɔ, bɔ wɔ dumaa kyire me.” Na Biaa ne buale kyɛ, “Nzu ati yeɛ ebisa me dumaa ɔ?” Na oyirale Yakob wɔ berɛ.
Yiti Yakob frɛle berɛ Peniɛl, ofikyɛ ɔnwa, “Me nye abɔ Nyameɛ nyunu, nakoso me ngoa tɛ tira me.” Mmerɛ bɔ ɔ́pɛ nu wɔ Penuel ne, né eyia afite, na ɔnate ye dwongu bɔ né wafandi ne ati, né ɔtɔ gua so.
Yiti ɔbaadwu ɛnɛ ye, Yisraelfoɛ nni ndii bɔ ɔsɔ adwonguɛ so ne, ofikyɛ abɔfo ne bɔle Yakob taku so ndii so.
Yakob ne Yisɔ beyia Yakob mane ye ti so, na onwuni kyɛ Yisɔ ɔ́ba ɔ. Né mmienzua ɛyaa nna boka Yisɔ so.
Yiti Yakob hyɛle ngwadaa nemɔ anu mane Lea ne Rahɛl ne afaneɛ nyɔ nemɔ.
Ɔmane afaneɛ nemɔ ne bɛ mma mɔ lili anyunu, Lea ne ye mma bɛtoale so, yeɛ Rahɛl ne Yosef belili nziɛ paa ɔ. Ye bɔbɔ de olili bɛ mukoraa bɛ nyunu moa, na ɔbɔle ye nu ase hɔle ase fɛmm pɛen nzoo kɔpem kyɛ opingyele oliɛma ne ɔ. Nakoso Yisɔ le amirika ooyiale ye, ɔtɔle ye nu, na ɔfale ye ti tole ye kɔme anwo fele ye noa.
Na bɛ munyɔ besuni.
Yisɔ mane ye ti so, na onwuni mmrasua ne ngwadaa nemɔ nen, obisale kyɛ, “Na ɛhemɔ bɔ bɛboka wɔ so ye, nwa mɔ ɛne?” Yakob buale ye kyɛ, “Ngwadaa bɔ Nyameɛ afa bɛ alo w’akoaa hɔ ɛne.” Mmerɛ bɔ afaneɛ nemɔ ne bɛ mma mɔ pingyele berɛ ne, bɛbɔle bɛ nu ase.
Sɔ ala yeɛ Lea ne ye mma mɔ koso bepingyele berɛ ne, bɛbɔle bɛ nu ase ɔ. Na afei bɔ ɔpɛ ye bo ɔ, Yosef ne Rahɛl koso bepingyele berɛ, na bɛbɔle bɛ nu ase.
Yisɔ bisale kyɛ, “Na ngaka kure pee bɔ nyiale bɛ ne koso, ye bo ole sɛɛ?” Yakob buale kyɛ, “Kyɛbɔ ɔkɔyɛ na ale me ato nu ɔ.” Nakoso Yisɔ sele kyɛ, “Maa ɔwɔ berɛ nniɛma, na bɔ nne ye ne ala ɔsone.” Yakob sele kyɛ, “Daabi, mesrɛ wɔ, sɛ anya ale me ato nu a, nzaade, de me sa nu akyɛdeɛ ye; nahorɛ nu, wɔ nyunu bɔ manwu ye po ɔte kyɛ manwu Nyameɛ nyunu ɔ, ɔnate kyɛ ale me ato nu.
Mesrɛ wɔ, sɔ m’akyɛdeɛ bɔ mafa mabrɛ wɔ ye anu, ofikyɛ Nyameɛ alo me paa, na hwee nhia me.
Yiti ɔsrɛle ye maa olele.
Yeɛ Yisɔ hane kyɛ, “Maa yɛpe atee so, na ngoli wɔ nyunu.” Nakoso Yakob sele ye kyɛ, “Me mene se kyɛ ngwadaa nemɔ bɛ mve ottini, yeɛ mmoaen ne nandwie bɔ bɛ mma tua nyɔfone noa koso boka me so; na sɛ yɛmaa bɛnate pee ɛlɛho a, ngaka ne amu kowuwu.
Yiti me mene, se di w’akoaa nyunu.
Me de meto me bo ase me ne nyɛmmoa ne ngwadaa bɔ bɛboka me so ne yɛdi wɔ si ngaka ngaka, kɔpem kyɛ ngoodwu wɔ berɛ wɔ Sɛre ɔ.” Na Yisɔ sele kyɛ, “Maa me mmenia ne bie bɛboka wɔ so.” Nakoso Yakob hane kyɛ, “Aso ye nwo hia?
Me mene, wɔ de kɔ so do me ala.” Yiti Yisɔ sale ye si sɔ kyẽa ne ala kyɛ ɔkɔ Sɛre.
Nakoso Yakob de ɔtoale so hɔle Sukote, na osili ye awuro wɔ berɛ, na osisili tuin mane ye nandwie mɔ; yiti bɛfrɛ berɛ Sukote.
Yakob fili Padan Aram oodwuli Sɛkem bɔ ɔwɔ Kanaan aseɛ so asomdwee nu, na ɔkyekyele ɛtena sua wɔ kuro ne nyunu.
Na ɔtɔle aseɛ bɔ osili ye ɛtena sua wɔ so ne fili Sɛkem baba Hamɔ mma nemɔ berɛ.
Ɔtɔle ye esikaa ɛdwetɛ ɛyaa ko.
Osili afɔleɛ bokyea berɛ, na ɔfrɛle ye Ɛl Elohe Yisrael.
Sɛkem to Dina mmɔnaa Ɛlɛho bie, Lea ne Yakob bɛ wa brasua bɔ bɛfrɛ ye Dina ne, ofitele kyɛ ɔkwaapasa aseɛ ne aso mmrasua nemɔ anwo.
Hiwiniɛ Hamɔ bɔ ɔte aseɛ ne aso hene ne, ɔwa Sɛkem nwuni Dina, na ɔhyɛle ye ɔne ye bɛlale.
Na Sɛkem nye gyele Yakob awa brasua Dina nwo, ohurole taluwa ne, na ɔkorɔkorɔle ye.
Yiti Sɛkem sele ɔse Hamɔ kyɛ, “Kogya taluwa ye ma me.” Yakob tele kyɛ Sɛkem ato ɔwa brasua Dina mmɔnaa, nakoso ɔnate kyɛ né ye mma mmienzua nemɔ bafa nandwie bahɔ adidie wɔ eburo ne ati, ɔyɛle konn kɔpem kyɛ besa bɛwale awuro ɔ. Na Sɛkem baba Hamɔ hɔle Yakob berɛ kyɛ ɔne ye bɛkwaali ngɔmɔ.
Yakob mma mmienzua nemɔ tele bɔ wasi ne, befili eburo dɔ bɛwale.
Ɔyɛle bɛ yea, na bɛfɛle yaa paa ofikyɛ Sɛkem ali ngwaseasɛm wɔ Yisrael; wayɔ bɔ bɛnyɔ ɔ, kyɛ ɔne Yakob awa brasua ala ɔ. Nakoso Hamɔ sele bɛ kyɛ, “Mma Sɛkem kuro ɛmɔ awa brasua ne.
Mesrɛ ɛmɔ, ɛ́mɔfa ye bɛma ogya.
Ɛ́mɔma yɛ́gyigya yɛ nwo; ɛ́mɔfa ɛmɔ mma mmrasua bɛ́ma yɛ́gya, na ɛmɔ koso ɛ́mɔgyigya yɛ deɛ mɔ.
Ɛmɔ ne yɛ bɛ́tena, na aseɛ yeɛ ɔla berɛ ye, ɛ́mɔtena so na ɛ́mɔyɔ so adwuma, na ɛ́mɔnya so agyapadeɛ.” Sɛkem toale so sele Dina baba ne Dina aliɛma mmienzua nemɔ kyɛ, “Ɛ́mɔpene so bɛ́ma me, na bɔ ɛmɔpena biala ngɔfa ngɔma ɛmɔ.
Ɛ́mɔma nwu agyaa ne nwo nningyein ne akyɛdeɛ biala bɔ ɛmɔpena ɔ, na ngɔma kyɛbɔ ɛmɔkɔha kohyire me biala; bɔ mepena ala ole kyɛ ɛ́mɔfa taluwa ne bɛma ngya ye.” Ɔnate kyɛ Sɛkem ato Dina mmɔnaa ne ati, Yakob mma mmienzua nemɔ buale Sɛkem ne ɔse Hamɔ wɔ nnakannaka atee so.
Bebuale bɛ kyɛ, “Yɛyɔ ye sɔ a ɔngɔyɛ yee!
Ɔte animguaseɛ ma yɛ kyɛ yɛkɔfa y’eliɛma brasua yɛkɔma sona bɔ ɔppɛle ye bienzua ɔ. Nikyee komapɛ yeɛ ɔkɔmaa yɛkɔpene ɔ: kyɛ ɛmɔ anu biala kɔpɛ ye bienzua na ɛmɔayɛ kyɛ yɛ ala ɔ. Sɛ ɛmɔyɔ sɔ de a, yɛkɔfa yɛ mma mmrasua yɛkɔma ɛmɔ agyaa, na yɛ koso yagyigya ɛmɔ mma mmrasua, na yɛ ne ɛmɔ atena, na yayɛ mmenia ko.
Na sɛ ɛmɔngɔpene maa bɛngɔpɛ ɛmɔ bienzua de a, ye de yɛfa yɛ wa brasua ne, na yɛkɔ.” Bɛ dwirɛ ne yɛle Hamɔ ne ɔwa Sɛkem fɛ.
Na ɔnate kyɛ né aberandeɛ Sɛkem nye gye Yakob awa brasua ne nwo ne ati, wanyɛ bɛ nzusuleɛ ne nwo ngyɛkyerɛ koraa.
Né Sɛkem yeɛ ɔte titire paa wɔ ye abusua nu ɔ. Yiti Hamɔ ne ɔwa Sɛkem bɛhɔle bɛ kuro n’anoa nu dɔ, na besele kuro berɛ mmienzua ne kyɛ, “Sɔ mmenia ye mɔ, bɛ ne yɛ te asomdwee nu, yiti ɛ́mɔma bɛ́tena aseɛ ye aso na beli bɛ dwaa.
Aseɛ ne la berɛ pralalala ma bɛ, yiti ɛ́mɔma yɛ́gyigya bɛ mma mmrasua, na yɛ koso yɛfa yɛ deɛ mɔ yɛma begya.
Nakoso nikyee komapɛ yeɛ sɛ yɛyɔ a mmenia nemɔ kɔpene so na bɛ ne yɛ atena maa yayɛ mmenia ko ɔ: kyɛ yɛ nu biala kɔmaa bɛkɔpɛ ye bienzua kyɛbɔ bapɛ bɛ deɛ ne ɔ. Aso bɛ nandwie, b’agyapadeɛ ne bɛ nyɛmmoa mukoraa ngɔyɛ yɛ deɛ?
Ɛmɔ de ɛ́mɔma yɛne bɛ yɛyɛ adwene, na bɛ ne yɛ kɔtena.” Na bɛ bɔ beeyiale kuro n’anoa nu amukoraa tiele bɔ Hamɔ ne ɔwa Sɛkem hane ne.
Yiti mmienzua ne amukoraa, bɔ beeyiale kuro n’anoa nu berɛ ne, bɛpepɛle bɛ bienzua.
Ye ɛlɛsa ne aso bɔ bɛ kena ne tutu bɛ nen, Yakob mma nemɔ anu nyɔ bɔ beli Simeon ne Lewi, bɔ bɛte Dina aliɛma mmienzua ne, bɛhwehwene bɛ ngrandɛ.
Bɛhɔle kuro ne aso mvum nu, na behuhuni mmienzua ne amukoraati.
Bele ngrandɛ behuni Hamɔ ne ɔwa Sɛkem, na bɛɛyele Dina befili Sɛkem awuro bɛhɔle.
Yakob mma mmienzua nemɔ fitele awufoɛ nemɔ aso ne, bɛfene kuro ne anu nningyein, ofikyɛ Sɛkem agua b’eliɛma brasua ne anwo fiɛ.
Bɛsesale bɛ mmoaen ne bɛ nandwie ne b’afunum mɔ, ɔne nikyee biala bɔ ɔwɔ kuro ne fieso ɔ. Bɛsesale b’awuro nningyein amukoraa, bɛhyele bɛ mma ne bɛ ye mɔ amukoraa nnure, na bɛsesale b’anwonyadeɛ amukoraati.
Na Yakob sele Simeon ne Lewi kyɛ, “Ɛmɔahwe edwirɛ piri babrɛ me.
Ɛmɔamaa manya ɛpɔen wɔ bɛ bɔ bɛte aseɛ ye asofoɛ ne Kanaanfoɛ ne Perisifoɛ bɛ sa nu.
Me nwo mmenia anzo.
Na sɛ bɛyɛ ko na bɛboaboa bɛ noa bedwɔso betia me a, bekonua me ne m’awuro ama mukoraa bo.” Nakoso bebuale kyɛ, “Né yiti yɛtena berɛ ma ɔyɛ y’eliɛma brasua ne kyɛ gyanderaniɛ anaa?”
Nyameɛ yira Yakob wɔ Betel Nyameɛ sele Yakob kyɛ, “Dwɔso kɔ Betel kɔtena dɔ; na si afɔleɛ bokyea ma Nyameɛ bɔ ɔyele ye nwo ali hyirele wɔ wɔ mmerɛ bɔ ɔnate eliɛma Yisɔ ti ɛnwatili ne.” Yiti Yakob sele ye awuro ama ne bɛ bɔ bɛboka ye so amu kyɛ, “Ɛ́mɔgyi Amaenmaensofoɛ nyameɛ mɔ bɔ bɛwɔ ɛmɔ nwo ne begua, ɛ́mɔpete ɛmɔ nwo, na ɛ́mɔsesã ɛmɔ ndaadeɛ.
Ɛ́mɔma yɛdwɔso yɛhɔ Betel, maa ngonzi afɔleɛ bokyea berɛ ma Nyameɛ bɔ otiele me wɔ mmerɛ bɔ me nwo hyerele me ne, na wagyina me si nekaa biala bɔ mahɔ ne.” Yiti bɛsesale Amaenmaensofoɛ nyameɛ mukoraa bɔ ɔwɔ bɛ nwo ne, ɔne b’asomade bɔ owura bɛ ne bɛmane Yakob; na Yakob fu wurale eluii bɔ né opingye Sɛkem ne abo.
Na besili nu bɔ bɛ́kɔ ne, Nyameɛ mane esuronyi kandinga tɔle nguro bɔ né bapɛ bɛ nwo bayia ne aso, yiti bangora bamvoa Yakob mma mmienzua nemɔ.
Yakob ne mmenia bɔ bɛboka ye so ne amukoraa beedwuli Luse (bɔ besa bɛfrɛ ye Betel) bɔ ɔwɔ Kanaan aseɛ so ne.
Osili afɔleɛ bokyea wɔ berɛ, na ɔfrɛle berɛ Ɛl Betel ofikyɛ mmerɛ bɔ né ɔnwati oliɛma ne nen, berɛ yeɛ Nyameɛ yele ye nwo ali hyirele ye ɔ. Debora bɔ né ɔte Rebɛka afaneɛ ne wuli, na besiele ye wɔ eluii bie abo wɔ Betel ngwaen; yiti bɛfrɛle berɛ Alɔnbakute.
Yakob fili Padan Aram wale ne, Nyameɛ yele ye nwo ali hyirele ye bieku, na oyirale ye.
Na Nyameɛ sele ye kyɛ, “Bɛfrɛ wɔ Yakob; nakoso bɛngɔfrɛ wɔ Yakob ko.
Bɛkɔfrɛ wɔ Yisrael.” Yiti bɛfrɛle ye Yisrael.
Na Nyameɛ sele ye kyɛ, “Me ole Ɛdangama Nyameɛ, wo mmaa na wɔ boso ɔ́trɛ.
Maen ne maen pee kofi wɔ nu kɔwa, na ɛhene mɔ kofi wɔ nu kɔwa.
Na aseɛ bɔ mva mane Abraham ne Yisake ne, ngɔfa ngɔma wɔ ne kyẽa bie wɔ boso ama.” Afei Nyameɛ fili nekaa bɔ ɔne ye bedwudwole ne berɛ ɔhɔle anwuro.
Na Yakob fale ngayeɛ nyɔboɛ penane nekaa bɔ ɔne Nyameɛ bedwudwole ne, ohwiele anonneɛ afɔleɛ guale so na ohwiele ngoo koso guale so.
Na Yakob frɛle nekaa bɔ Nyameɛ ne ye bedwudwole ne Betel.
Rahɛl wue Afei befili Betel.
Na ɔka kãa maa bedwu Efrate ne, aworɛ hane Rahɛl, na ye aworɛ ne anu yɛle se.
Rahɛl aworɛ ne anu yɛle se ne, braa bɔ ode ye aworɛ ne sele ye kyɛ, “Nnɛsuro, na ɛhe koso ɛkɔwo bienzua.” Na mmerɛ bɔ ɔ́fa ne, (ofikyɛ owuli) ɔtole ye dumaa Benoni, nakoso ɔse Yakob de ɔfrɛle ye Benyamin.
Yiti Rahɛl wuli, na besiele ye wɔ Efrate (bɔ besa bɛfrɛ ye Betlehem) atee ne aso dɔ.
Na Yakob fale ngayeɛ nyɔboɛ penane ye asieleɛ ne aso; ɛhe te Rahɛl asieleɛ so ngayeɛ nyɔboɛ bɔ ɔwɔ berɛ ɔbaadwu ɛnɛ ye.
Yisrael toale ye ateetulɛ ne aso, na oosili ye ɛtena sua wɔ Edere abandenden ne asi dɔ.
Yakob mma mmienzua nemɔ Mmerɛ bɔ né Yisrael te sɔ aseɛ ne aso nen, Ruben ne ye baba sómaa Bilha bɛlale, na Yisrael tele sɔ dwirɛ ne.
Né Yakob mma mmienzua nemɔ bɛte buru ne nyɔ: Lea mma mmienzua mɔ ɛhe: Ruben (Yakob bamuɛbaa), Simeon, Lewi, Yuda, Yisaka ne Sebulɔn.
Rahɛl mma mmienzua mɔ ɛhe: Yosef ne Benyamin.
Bilha bɔ ɔte Rahɛl afaneɛ ne, ye mma mmienzua mɔ ɛhe: Dan ne Nafetali.
Silpa bɔ ɔte Lea afaneɛ ne, ye mma mmienzua mɔ ɛhe: Gade ne Asɛ.
Ɛhemɔ ole Yakob mma mmienzua bɔ bɛwole bɛ wɔ Padan Aram ne.
Yisake wue Yakob oodwuli ɔse Yisake berɛ wɔ Mamre, bɔ opingye Kiriate Aba (bɔ besa bɛfrɛ ye Hebron ne,) nekaa bɔ Abraham ne Yisake bɛɛtenane bɛyɛle ɛwɔfoɛ ne.
Yisake lili afoɛ ɛyaa ko ne aburawɔtwɛ, ɔhale nu, owuli, na ɔpole ye mbanyi mɔ, mmerɛ bɔ né wanyi wayɛ aworowaa paa ɔ. Na ye mma mmienzua Yisɔ ne Yakob besiele ye.
Yisɔ bosofoɛ Yisɔ, bɔ yeɛ bɛfrɛ ye Edom ne, ye boso ama ɛhe: Yisɔ gyale ɔye mɔ fili Kanaanfoɛ nu; bɛ ɛhe: Hitiniɛ Elon ɔwa brasua Ada, Ana bɔ ye baba ole Hiwiniɛ Sibeon ne, ɔwa brasua Oholibama; yeɛ Yismael awa brasua Basemate bɔ oliɛma brasua ole Nebayote ne.
Ada ne Yisɔ bɛwole Elifase, Basemate wole Rewel; yeɛ Oholibama wole Yeyuse, Yalam ne Kora.
Yisɔ mma bɔ bɛwole bɛ wɔ Kanaan aseɛ so nemɔ ɛne.
Na Yisɔ sesale ɔye mɔ, ye mma mmienzua, ye mma mmrasua, ɔne ye awuro ama mukoraa ɔne ye nandwie ne ye nyɛmmoa mukoraa, ɔne ye agyapadeɛ bɔ onyane ye wɔ Kanaan aseɛ so amu, na ɔtele ye nwo fili oliɛma Yakob nwo ɔɔtenane aseɛ foforɛ aso; ofikyɛ né b’agyapadeɛ sone paa maa bɛ munyɔ bɛnzo neka horɛ.
Aseɛ bɔ né bɛte so ɛwɔfoɛ ne, ɔnate bɛ nyɛmmoa pee ne ati, né ɔte kãa ma bɛ.
Yiti Yisɔ (bɔ besa bɛfrɛ ye Edom ne) ɔɔtenane Sɛre mmokaa aseɛ ne aso dɔ.
Yisɔ bɔ ɔte Edomfoɛ bɔ bɛtete Sɛre mmokaa aseɛ ne aso dɔ bɛ nana ne, ye bosofoɛ ɛhe: Yisɔ mma mmienzua mɔ dumaa ɛhe: Elifase bɔ ɔte ɔye Ada awa bienzua ne, ɔne Rewel bɔ ɔte ɔye Basemate ɔwa bienzua ne.
Elifase mma mmienzua mɔ ole Teman, Omare, Sefo, Gatam ne Kenase.
(Né Timina te Yisɔ awa bienzua Elifase sómaa; na ɔne Elifase bɛwole Amalɛke.)
Yisɔ aye Ada ye mma mmienzua mɔ ɛne.
Rewel mma mmienzua mɔ ɛhe: Nahate, Sera, Sama ɔne Misa.
Ɛhemɔ te Yisɔ aye Basemate nnomaa mmienzua mɔ.
Yisɔ aye Oholibama bɔ ɔte Sibeon awa bienzua Ana ɔwa brasua ne, ye mma mmienzua bɔ ɔne Yisɔ bɛwole bɛ ɛhe: Yeyuse, Yalam ne Kora.
Yisɔ boso ama nemɔ, bɛ nu atitire mɔ ɛhe: Yisɔ bamuɛbaa Elifase mma mɔ ɛhe: atitirefoɛ Teman, Omare, Sefo ne Kenase, Kora, Gatam ne Amalɛke; bɛ yeɛ bɛte Elifase bosofoɛ atitire bɔ bɛwɔ Edom aseɛ so ne.
Bɛte Ada mma.
Yisɔ awa bienzua Rewel ye mma mmienzua mɔ ɛhe: atitirefoɛ Nahate, Sera, Sama ne Misa; bɛ yeɛ bɛte Rewel bosofoɛ atitire wɔ Edom aseɛ so ɔ. Bɛte Yisɔ aye Basemate nnomaa.
Yisɔ aye Oholibama ye mma mmienzua mɔ ɛhe: atitirefoɛ Yeyuse, Yalam ɔne Kora; atitirefoɛ bɔ yeɛ Ana awa brasua Oholibama ɔne Yisɔ bɛwole bɛ hɔ ɛne.
Yisɔ (bɔ besa bɛfrɛ ye Edom ne) ye mma mmienzua mɔ ɛne, na ɛhemɔ yeɛ bɛte bɛ nu atitirefoɛ ɔ. Sɛre bosofoɛ Horiniɛ Sɛre mma bɔ né bɛte aseɛ ne asofoɛ nemɔ ɛhe: Lotan, Sobal, Sibeon ne Ana, Dison, Esere ne Disan; Sɛre mma bɔ bɛte Horifoɛ atitirefoɛ bɔ bɛwɔ Edom aseɛ so nemɔ ɛne.
Né Lotan mma mɔ ole Hori ne Heman, yeɛ oliɛma brasua koso ole Timina.
Sobal mma mmienzua mɔ ɛhe: Alwan, Manahate, Ebal, Sefo ne Onam.
Sibeon mma mmienzua mɔ ɛhe: Aya ne Ana.
Sɔ Ana he yeɛ mmerɛ bɔ ɔfale ye baba Sibeon afunum mɔ hɔle adidie ne, oofitele nzuehyerɛ asue ti so wɔ ɛserɛ so ne.
Ana mma mɔ ɛhe: Dison, yeɛ Ana awa brasua Oholibama.
Dison mma mmienzua mɔ ɛhe: Hemdan, Eseban, Yitran ne Kyeran.
Esere mma mmienzua mɔ ɛhe: Bilhan, Saawan na Akan.
Disan mma mmienzua mɔ ɛhe: Yuse ne Aran.
Horifoɛ b’atitirefoɛ mɔ ɛhe: atitirefoɛ Lotan, Sobal, Sibeon, Ana, Dison, Esere ne Disan.
Ɛhemɔ ole Horifoɛ b’atitire kyɛbɔ bɛ mmusua te wɔ Sɛre aseɛ so ne.
Edom ɛhene mɔ Ɛhene mɔ bɔ belili bia Edom aseɛ so koraka yeɛ Yisraelfoɛ baanya ɛhene nemɔ ɛhe: Bela bɔ ɔte Beɔ awa ne lili hene wɔ Edom; né bɛfrɛ ye kuro Dinhaba.
Bela wuli, na Yobabo bɔ ɔse ole Sera bɔ ofi Bosra ne, olili ye bia.
Yobabo wuli, na Husam bɔ ofi Teman aseɛ so ne lili ye bia.
Husam wuli, na Bedade awa Hadade bɔ olili Midian so ngonim wɔ Moabo aseɛ so ne, olili ye bia; na né ye kuro dumaa li Awite.
Hadade wuli, na Samla bɔ ofi Masereka lili ye bia.
Samla wuli, na Sɔɔlo bɔ ofi Rehobote bɔ ɔwɔ asue Yufreti nwo ne, olili ye bia.
Sɔɔlo wuli, na Akibɔ awa Baalhanan lili ye bia.
Akibɔ awa Baalhanan wuli, na Hada lili ye bia.
Né ye kuro li Pau; na ɔye li Mehetabel.
Mehetabel oni ole Mesahabo awa brasua Matrede.
Yisɔ bosofoɛ atitire nemɔ dumaa, kyɛbɔ bɛ mmusua kure, b’atenaleɛ ɔne bɛ dumaa te ɛhe: Atitirefoɛ Timina, Alwa, Yetete, Oholibama, Ela, Pinon, Kenase, Teman, Mibesa, Magediɛl ne Yiram; ɛhemɔ yeɛ bɛte Edom (bɔ besa bɛfrɛ ye Yisɔ ne) ye bosofoɛ atitirefoɛ, kyɛbɔ b’atenaleɛ te wɔ aseɛ bɔ benyane ye ne aso ɔ. Edom ye ala ole Yisɔ bɔ ɔte Edomfoɛ bɛ nana ne.
Yosef ne oliɛma mɔ Yakob tenane Kanaan, aseɛ bɔ né ɔse te so ɛwɔfoɛ ne aso.
Yakob abusua nwo dwirɛ ɛhe: Yosef lili afoɛ buru ne nzoo ne, né ɔne oliɛma mmienzua mɔ bɛ́fa mmoaen bɛkɔ adidie.
Né ɔte abɛɛmaa bɔ ɔne ɔse aye mɔ Bilha ne Silpa mma mɔ yeɛ bɛyɔ sɔ adwuma ne ɔ. Na Yosef fale edwirɛ tɛɛ bɔ oliɛma nemɔ ali ne nwo amaneɛ ɔɔbɔle ye baba.
Né Yisrael kuro Yosef dwirɛ tra ye mma mɔ ngaa ne amu, ofikyɛ ɔte ye nworowaa nu ba.
Yiti ɔpale ataadeɛ tendenn bie mane ye.
Na oliɛma mmienzua nemɔ nwuni kyɛ bɛ baba kuro Yosef dwirɛ tra bɛ mu nen, bɛpɔle ye, yiti né bɛ ne ye dwudwo ɛyaa so.
Ɛlɛho bie, Yosef hyene laleɛ, na ɔhane laleɛ ne hyirele oliɛma nemɔ nen, bɛpɔle ye bɛtrale daa ne po.
Osele bɛ kyɛ, “Ɛ́mɔtie laleɛ bɔ mahye ɔ: “Né yɛkyekye ɛmo tire tire wɔ fieso, na mvum nu, me mo tire bɔ makyekye ne dwɔsole gyinane kyirebeinn, na ɛmɔ mo tire deɛ nemɔ pɛle me deɛ ne anwo beyiale, na bɛkotole ye.” Na oliɛma nemɔ bisale ye kyɛ, “Ɛpena kyire kyɛ ɛbaayɛ yɛ so hene anaa?
Anaakyɛ ɛbaali yɛ so tumi anaa?” Na ye laleɛ ɔne ye noa dwirɛ ne mane oliɛma nemɔ hɔle so bɛpɔle ye kɔkɔkɔkɔ.
Yosef hyene laleɛ bieku, na ɔbɔle oliɛma nemɔ amaneɛ kyɛ, “Ɛ́mɔtie, mahye laleɛ bieku, na nwuni kyɛ eyia, ɛsraen ne nzramaa buru ne ko bɛkoto me.” Nakoso Yosef hane ɛhe hyirele ye baba ne oliɛma mmienzua nemɔ nen, ye baba teateane ye, na osele ye kyɛ, “Nzikyɛ laleɛ yeɛ ahye ye?
Ekyire kyɛ me ne eni ne eliɛma mmienzua mɔ kɔɔkoto wɔ nyunu anaa?” Yosef aliɛma nemɔ nye borole ye, nakoso ɔse de ɔfale edwirɛ nemɔ siele ye ti anu.
Bɛtɔne Yosef maa okofite Misraim Ɛlɛho bie, oliɛma mmienzua nemɔ fale bɛ se mmoaen ne bɛhɔle adidie wɔ Sɛkem.
Yeɛ Yisrael sele Yosef kyɛ, “Eliɛma nemɔ afa mmoaen bahɔ adidie wɔ Sɛkem, yiti bra maa nzoma wɔ bɛ berɛ.” Yosef sele ye kyɛ, “Me ɛhe.” Na Yakob sele ye kyɛ, “Kɔnea sɛ eliɛma nemɔ ne mmoaen ne bɛ nwo te paa a, na sá bra baabɔ me amaneɛ.” Yiti ɔsomane ye fili Hebron bɔnza ne anu maa ɔhɔle Sɛkem.
Biaa bie nwuni kyɛ Yosef amini na ɔpɛ ye nwo wɔ porɛ ne anu nen, obisale ye kyɛ, “Nzikyɛ yeɛ ɛpena ɔ?” Na Yosef buale kyɛ, “Mepena nniɛma mmienzua mɔ.
Mesrɛ wɔ, kyire me nekaa bɔ bafa mmoaen bahɔ adidie ne.” Biaa ne buale kyɛ, “Bafi wa bahɔ moa paa, ofikyɛ ndele kyɛ né bɛkeka kyɛ, ‘Ɛ́mɔma yɛhɔ Dotan.’ ” Yiti Yosef pole oliɛma nemɔ aso, na oonwuni bɛ wɔ Dotan.
Oliɛma nemɔ nwuni ye wɔ nziɛ nziɛ kyɛ ɔba ɔ, na anzana ɔbaadwu bɛ nwo berɛ ne, bɛbɔle ye nwo porɛ kyɛ bekohu ye.
Besisele bɛ nwo kyɛ, “Laleɛhyenɛniɛ ne yeɛ ɔ́ba ne!
Ɛmɔma yɛhu ye ná yɛgyi ye yɛto ngono ne ko anu; yɛkɔɔha kyɛ kaka aboyaa bie ahye ye ali, ná yanea sɛ ye laleɛ nemɔ kɔwa nu a. Nakoso Ruben tele ne, ɔpepɛ lele ye, na ɔhane kyɛ, “Nnɛmɔmaa yɛku ye.” Ruben sele bɛ kyɛ, “Nnɛma ɛmɔkã mogya begua, ɛ́mɔgyi ye bɛ́to kumaa ye anu ɛserɛ ye aso wa, na mmom nnɛma ebiala fa ye sa ka ye.” Né wayɛ ye adwene kyɛ ode ye fi bɛ sa nu na ɔfa ye sa kɔma ye baba.
Yiti Yosef oodwuli oliɛma nemɔ anwo berɛ ne, bepurole ye ataadeɛ tendenn bɔ owura ye ne, na bɛsɔle ye nu begyili ye bɛtole abura bie anu.
Né sɔ abura ne anu te wosee.
Ye si ye, bɛtenane ase kyɛ bedidi.
Na bɛmane bɛ ti so ne, benwuni Yismaelfoɛ dwadifoɛ bɔ bɛtete afupɔngɔ so, bɔ befi Gileade bɛ́kɔ Misraim ɔ. Né b’afupɔngɔ mɔ bɛsoso pɔweɛ, sakyeɛ ne asãa.
Yeɛ Yuda sele oliɛma nemɔ kyɛ, “Mvasoɛ beni yeɛ ɔwɔ so kyɛ yɛkohu y’eliɛma bienzua na yɛkɔkata ye mogya so ɔ?” Ɛ́mɔma yɛ́yɛ ye atɔen yɛ́ma Yismaelfoɛ ne.
Nnɛmɔmaa yɛfa yɛ sa yɛkã ye, ofikyɛ ɔte y’eliɛma ne yɛ bɔbɔ yɛ deɛ.” Na oliɛma nemɔ penene so.
Né Midianfoɛ dwadifoɛ biemɔ bɛbaase.
Yosef aliɛma nemɔ yele ye befili abura ne anu, na bɛtɔnene ye ɛdwetɛ kilo ko bɔ bahyɛ nu nnu bɛmane Yismaelfoɛ nemɔ maa bɛfale ye bɛhɔle Misraim.
Ruben sa wale abura ne anwo, na onwuni kyɛ Yosef nne nu ne, osunzuale ye ndaadeɛ nu; osa wale oliɛma nemɔ berɛ, na oosele kyɛ, “Abɛɛmaa ne nne berɛ, na nyɔ me nwo sɛ?” Na bɛfale Yosef ataadeɛ ne, behuni abɔngye, na bɛfale ataadeɛ ne bɛfɔlefɔlele ye mogya ne.
Bɛfale ataadeɛ tendenn ne bɛbrɛle bɛ baba, na besele kyɛ, “Nea ataadeɛ bie bɔ yanwu ye ɔ, sɛ ɛwa ne deɛ ne ahɔ a.” Ɔneane, na ɔhane kyɛ, “Mma ne deɛ ne ɔ. Kaka aboyaa bie ahye ye ali.
Aporowaa biala nne ye nwo kyɛ watete Yosef nu pasaa.” Yiti Yakob sunzuale ye ndaadeɛ nu, ɔfale ɛsɛen tena pɛle ye bo, na olili ɔwa ne wue nwo aworabɔlɛ ngyẽa pee.
Na ye mma mmienzua mukoraa ne ye mma mmrasua mukoraa bɔle mmɔden kyɛ bɛkɔkyekye ye wora, nakoso wambene.
Yakob sele kyɛ, “Méfa aworabɔlɛ mépo mma ne wɔ ɛborɔ.” Na ye baba suni ye paa.
Midianfoɛ nemɔ tɔnene ye wɔ Misraim bɛmane Faro ye panyi ko bɔ bɛfrɛ ye Pɔtifa.
Né ɔte ye angɔbeahene.
Yuda ne Tamar Na sɔ mmerɛ ne, Yuda fili oliɛma mɔ anwo, na ɔhɔle ɔne Adulamniɛ bie bɔ bɛfrɛ ye Hira bɛɛtenane.
Berɛ yeɛ Yuda nwuni Kanaanniɛ bie bɔ bɛfrɛ ye Suwa ɔwa brasua ɔ. Ogyale ye, na ɔne ye bɛlale.
Braa ne nwonzɛle, ɔwole bienzua, na ɔtole ye dumaa Ɛre.
Osa nwonzɛle, ɔwole bienzua, na ɔtole ye dumaa Onan.
Braa ne sá wole bienzua bieku, na ɔtole ye dumaa Hyela.
Ɔwole ye ne, né ɔwɔ kuro bie bɔ bɛfrɛ ye Kesibo so.
Yuda gyale braa bie bɔ bɛfrɛ ye Tamar mane ye bamuɛbaa Ɛre.
Nakoso Ɛre, bɔ ɔte Yuda bamuɛbaa ne yɔle AWURADE nyunu amumuyɛɛ, na AWURADE huni ye.
Yeɛ Yuda sele Onan kyɛ, “Kɔ eliɛma n’aye ne nekaa, yɔ w’asɛdeɛ ma ye kyɛ ohu aliɛma, na wo mmaa ma eliɛma ne.
Nakoso né Onan se kyɛ mmaa nemɔ ngɔyɛ ye deɛ.
Yiti ɔne oliɛma n’aye ne lale ne, ɔmane ye nwo nzue guale ase, kyɛbɔ ɔkɔyɛ na ɔngɔwo ngɔma oliɛma ne ɔ. Na AWURADE anguro bɔ Onan yɔle ne, yiti ohuni ye koso.
Yiti Yuda sele ye sia brasua Tamar kyɛ, “Kɔtena wɔ kuna nu wɔ ɛse awuro kɔpem kyɛ mma Hyela konyi ɔ.” Ofikyɛ né osuro kyɛ annea a, ye koso okowu kyɛbɔ oliɛma nemɔ wuli ne.
Yiti Tamar hɔle ɔɔtenane ɔse awuro.
Ngyẽa kãa pɛle nu ne, Suwa awa brasua bɔ ɔte Yuda aye ne wuli.
Na Yuda lili ye kuna yiele ne, ɔhɔle ye mmenia bɔ bɛpepɛ ye mmoaen nwo nwiaa ne berɛ wɔ Timina.
Ɔne obiɛngo Adulamniɛ Hira yeɛ bɛhɔle ɔ. Na bɛbɔle Tamar amaneɛ kyɛ, “Wɔ sia ɔ́kɔ Timina ɔkɔpepɛ ye mmoaen nwo nwiaa” nen, ɔyele ye kuna ɛtena ne guale berɛ, na ɔfale ngatanyunu katale ye nyunu, na ɔfale ɛtena kuruli ye nwo ɔɔtenane Enaim tiwaa wɔ Timina atee so.
Né wanwu kyɛ Hyela anyi, nakoso bamva Hyela bamma wangya ye.
Ɔnate kyɛ né Tamar afa ɛtena akuru ye ti ne ati, Yuda nwuni ye ne, obuli ye kyɛ ɔte gyanderaniɛ.
Yiti ɔhɔle ye nwo berɛ wɔ atee ne anoa, na osele ye kyɛ, “Maa me ne wɔ yɛɛla,” ofikyɛ né ɔnze kyɛ ye sia ne ahɔ ɔ. Tamar bisale ye kyɛ “Sɛ ɛne me da a, nzikyɛ yeɛ ɛkɔfa kɔma me ɔ?” Yuda buale kyɛ, “Ngɔbrɛ wɔ nyɛmmoa ne anu abɔngye akrɔngrɔma ko.” Na obisale Yuda kyɛ, “Ɛkɔfa nikyee bie kosi awowaa koraka né afa abrɛ me anaa?” Na Yuda koso bisale ye kyɛ, “Nzikyɛ yeɛ mva nzi wɔ berɛ awowaa ɔ?” Na obuale kyɛ, “Wɔ nzɔanoɛ pɛteaa, ɔne nyamaa bɔ osinze so ne, yeɛ pɔmaa bɔ otira wɔ ne.” Yiti Yuda fa mane ye.
Ɔne ye lale, na ɔne ye nwonzɛle.
Tamar dwɔsole hɔle.
Ɔyele ye ngatanyunu ne, na osa fale ye kuna ɛtena ne herale.
Yuda fale abɔngye akrɔngrɔma ne somane ye damvo Adulamniɛ ne kyɛ ɔfa ɔɔpɔ awowaa nningyein ne ofi braa ne berɛ ɔbrɛ ye.
Nakoso ɔhɔle ne, wannwu ye.
Na obisale kuro berɛ ama ne kyɛ, “Gyanderaniɛ bie bɔ né ɔte Enaim atee noa ne, ɔwɔ ni?” Na bebuale kyɛ, “Gyanderaniɛ biala ɔwwale wa.” Yiti osa wale Yuda berɛ oosele ye kyɛ, “Mannwu ye, na berɛ ama nemɔ po nwa: ‘Gyanderaniɛ biala ɔwwale wa.’ ” Yeɛ Yuda sele obiɛngo ne kyɛ, “Maa ɔ́fa nningyein ne na banzere yɛ.
Anwu ye oo, mmaa ɛfale abɔngye ne hɔle, nakoso annwu ye.” Kɔyɛ ɛsraen nza asi ne, bɛbɔle Yuda amaneɛ kyɛ, “Wɔ sia Tamar wabɔ adwaman, na ɔnate so po ɔnwonzɛ.” Na Yuda hyɛle kyɛ, “Ɛmɔhwe ye befite ma bɛyera ye.” Na bɛ́fa Tamar befite bɛ́ba ne, ɔsomane maa beesele ye sia ne kyɛ, “Biaa bɔ ole sɔ nningyein hemɔ nen, ye yeɛ me ne ye yɛnwonzɛ ɔ.” Na ɔtoale so sele ye kyɛ, “Mesrɛ wɔ, nea nningyein hemɔ: pɛteaa ye, nyamaa ye, ɔne pɔmaa ye, nwa deɛ ɔ?” Yuda lele tole nu kyɛ ye deɛ ɔ, na osele kyɛ, “Ɔtengyɛ tra ne, ofikyɛ mamva ye mamma mma bienzua Hyela maa wangya ye.” Na Yuda ne ye anna ko.
Na odwuli ye aworɛ so ne, né ndaa yeɛ bɛwɔ ye kunu ɔ. Na ɔ́wo ne, bɛ nu ko yele ye sa fitele.
Braa bɔ ode ye aworɛ ne sɔle nu, ɔfale adaabene kyekyele ye sa kɔm, na ɔhane kyɛ, “Ɛhe yeɛ olili moa wale ɔ.” Na osa twe ye sa ne kɔ nu nen, oliɛma ne koso wale.
Braa bɔ ode aworɛ ne sele kyɛ, “Nea kyɛbɔ asi afɛ nu na afite awa ɔ.” Yiti ɔfrɛle ye Pɛrɛse.
Ye si ye, oliɛma ne koso wale, né adaabene ne kyekye ye sa, na bɛfrɛle ye Sera.
Yosef ne Pɔtifa aye ne Yismaelfoɛ nemɔ fale Yosef bɛhɔle Misraim.
Na Faro ye panyi ko bɔ bɛfrɛ ye Pɔtifa, bɔ ɔte Misraimniɛ na osa te ye angɔbeahene ne, ɔtɔle ye fili Yismaelfoɛ nemɔ berɛ.
Na AWURADE gyinane Yosef si, maa ɔɔyɛle sona bɔ ye nwo ba mvorɛ ɔ, na ɔtenane ye mene Misraimniɛ n’awuro.
Na ye mene nwuni kyɛ AWURADE gyi ye si, na AWURADE sá ma nikyee biala bɔ ɔyɔ yɛ yee.
Yosef sɔle ye mene nye.
Ɔsole ye, na biaa ne fale ye tuale ye awuro ne anoa, na ɔfale bɔ ole ye amukoraa wurale ye sa.
Ofi mmerɛ bɔ ɔfale ye tuale ye awuro noa, na ɔfale bɔ ole ye amu wurale ye sa ne, Yosef ti, AWURADE yirale Misraimniɛ n’awuro ama, na AWURADE saleɛ wale bɔ ole ye amukoraa so, wɔ awuro ne fieso.
Yiti ɔfale ye nningyein amukoraati wurale Yosef sa.
Na ɔnate kyɛ Yosef wɔ berɛ ne ati, né ɔnha ye nwo wɔ nikye fee nwo, sana aleɛ bɔ okoli angome.
Né Yosef nwo yɛ nyemene na ɔbɔ pe.
Mmerɛ bie asi ne, Yosef ye mene aye tuli ye nye siele ye so, na ɔhane kyɛ, “Ɛne me la.” Nakoso Yosef ambene, na osele ye mene aye ne kyɛ, “Eh, ɔnate me bɔ nwɔ wa ne ati, me mene ɔnha ye nwo wɔ awuro wa nikyee biala nwo; wafa ye nningyein amukoraati wawura me sa.
Awuro wa de, ebiala nni mu ndra me, yeɛ ɔmva hwee mmɔ me aheɛ, sana wɔ ngome, ofikyɛ ɔye ole wɔ.
Nzu ati yeɛ nyɔ sɔ amumuyɛɛ piri ye na nyɔ bɔne ndia Nyameɛ ɔ?” Ɔwɔ nu kyɛ daa biala né ɔka sɔ dwirɛ ne kyire Yosef de, nakoso Yosef ambene so ɔne ye banna anaakyɛ wanga wangɔ ye nwo.
Ɛlɛho bie, Yosef hɔle awuro berɛ kyɛ ɔkwaayɔ ye adwuma, na né sona fee nne awuro berɛ.
Braa ne sɔle Yosef ataadeɛ nu hyɛle ye kyɛ, “Ɛne me la!” Nakoso ofotili, na ɔyakyili ye ataadeɛ ne wɔ braa ne sa nu nwatili fili awuro berɛ.
Braa ne nwuni kyɛ Yosef ayakyi ye ataadeɛ ne wɔ ye sa nu na wanwati wafi awuro berɛ nen, ɔteane nu frɛfrɛle awuro berɛ ama sele bɛ kyɛ, “Ɛ́mɔnea oo, me hu waafa Hebriniɛ wawa yɛ wa kyɛ ɔɔgoro yɛ nwo; ɔwale kyɛ ahaa ɔne me baala, nakoso ndeateane nu serɛ paa!
Na onwuni kyɛ meteatea nu ne, ɔyakyili ye ataadeɛ ne wɔ me sa nu, na ɔnwatili fili awuro wa.” Ɔfale Yosef ataadeɛ ne guale ye nwo berɛ maa oodwuli kyɛ ye mene wale awuro ɔ. Na braa ne fale sɔ edwirɛ ne bɔle ye amaneɛ kyɛ, “Hebriniɛ akoaa bɔ aafa ye awa yɛ wa ne, ɔwale kyɛ ɔbaagoro me nwo.
Nakoso nhyɛle ye bo kyɛ meteatea nu ne, ɔyakyili ye ataadeɛ me sa nu, na ɔnwatili fili awuro wa.” Na mmerɛ bɔ Yosef mene ne tele amaneɛ bɔ ɔye fa bɔle ye kyɛ, “Atee bɔ w’akoaa ne afa me afa so ɛhe” nen, ɔfɛle yaa.
Yiti Yosef ye mene fale Yosef ɔɔtole kuku nu, nekaa bɔ bɛfa Faro kukunufoɛ begua ne, na ɔlale kuku nu.
Nakoso AWURADE gyinane Yosef si, na ɔlole ye; onwuni ye anwumvoin maa kuku nu neafoɛ ne hurole ye dwirɛ.
Kuku nu neafoɛ ne fale bɛ bɔ begua kuku nu berɛ amukoraa wurale Yosef sa, na bɔ ɔhɔle so berɛ biala Yosef yeɛ né ɔnea so ɔ. Nikyee biala bɔ né owura Yosef sa ne, kuku nu neafoɛ ne anha ye nwo wɔ ye nwo, ofikyɛ né AWURADE gyi Yosef si, na bɔ ɔyɔle biala AWURADE maa ɔyɛle yee.
Yosef kyire kukunufoɛ bɛ laleɛ bo Na mmerɛ kãa asi ne, biaa bɔ osu Misraim hene nzaa ɔne biaa bɔ ɔto ye paanoo ne, bɛyɔle tɛɛ betiale bɛ mene Misraim hene.
Na Faro fɛle mbanyi nyɔ hemɔ so yaa: bɛ ole nzaasulɛfoɛ so panyi ɔne paanootonɛfoɛ so panyi.
Yiti ɔhyele bɛ guale kuku nu wɔ angɔbeahene n’awuro.
Né Yosef koso la sɔ kuku ne anu bie.
Angɔbeahene ne fale bɛ wurale Yosef sa, na Yosef sole bɛ; bɛlale kuku nu berɛ bɛhyɛle kãa.
Ɛlɛho bie kɔngɔen, Misraim hene ye nzaasulɛfoɛ so panyi ne paanootonɛfoɛ so panyi bɔ bɛla kuku nu berɛ ne, bɛ munyɔ bɛhyene laleɛ.
Asora ebiala ne ye laleɛ ɔne kyɛbɔ laleɛ ne bo kyire ɔ. Yosef wale bɛ nwo berɛ ngyerɛmɔ nen, onwuni kyɛ nikyee ha bɛ.
Yiti obisale Faro mbanyi bɔ bɛ ne ye gua kuku nu wɔ ye mene awuro berɛ ne kyɛ, “Nzu ati yeɛ ɛmɔ nyunu ayɛ aworabɔlɛ aworabɔlɛ ɛnɛ ye?” Na bebuale ye kyɛ, “Yahyehye laleɛ, nakoso yɛnnya sona maa ongyire yɛ bɛ bo.” Yeɛ Yosef sele bɛ kyɛ, “Aso nna Nyameɛ ala yeɛ ɔkora kyire laleɛ bo ɔ?
Mesrɛ ɛmɔ, ɛ́mɔhã laleɛ ne behyire me.” Yiti nzaasulɛfoɛ so panyi ne hane ye laleɛ ne hyirele Yosef kyɛ, “Laleɛ ne anu, né bobe bakaa gyi me nyunu.
Né bobe ne le asa mmaa nza.
Ɔfefɛle pɛ, yeɛ ɔbɔle nyerɛen ɔ, na nyerɛen kure kure ne borole yɛle bobe mmaa.
Né ndira Faro kulie ne.
Mvale bobe mmaa ne, ndwini nguale Faro kulie ne anu, na mvale kulie ne mane ye.” Na Yosef sele ye kyɛ, “Laleɛ ne bo ɛhe: bakaa sa mmaa nza ne kyire ɛlɛsa; kyɛ ódwu ɛlɛsa nen, Faro kɔɔye wɔ kofi kuku nu wa maa ekosa kooli wɔ dibea, na ekosa kosu Faro nzaa kyɛbɔ daa né ɛyɔ ne ala. Na sɛ nningyein kɔ yee ma wɔ a, mesrɛ wɔ, kaye me na boka me: di me nwo ngɔmɔ kyire Faro, maa bɛ́ye me béfi kuku ye anu.
Ofikyɛ nahorɛ nu, bɛhyele me nnure befili Hebrifoɛ aseɛ so; na ɛwa po, nnyɔle hwee bɔ ɔsɛ kyɛ bɛfa me bɛto kumaa nu kuku nu ɔ.” Na paanootonɛfoɛ so panyi ne tele kyɛ Yosef aha edwirɛ fɛɛ wafa laleɛ ne anwo nen, osele Yosef kyɛ, “Me koso ngyene laleɛ ɔ, né paanoo kɛndɛen nza gyigyi so wɔ me ti so.
Na kɛndɛen bɔ ogyi anwuro paa ne anu, né aleɛ ahoroɔ bɔ bato ye foonoo nu bɔ bɛfa bɛma Faro ɔ wɔ nu.
Nakoso né nnomaa suso aleɛ ne fi kɛndɛen ne anu wɔ me ti so.” Na Yosef buale kyɛ, “Laleɛ ne bo ɛhe: kɛndɛen nza ne kyire ɛlɛsa.
Kyɛ odwu ɛlɛsa ne, Faro kɔpɛ wɔ ti kofi so, na ɔkɔmaa bɛkɔfa wɔ kundunzii ne bekosinze bakaa so maa nnomaa kosuso wɔ naen bekoli.” Ye ɛlɛsa ne aso, né ɔte Faro krakyẽa.
Ɔtole poen mane ye mbanyi amukoraa.
Na ɔyele nzaasulɛfoɛ so panyi ne paanootonɛfoɛ so panyi ne fili kuku nu maa beegyinane ye mbanyi nemɔ anyunu.
Faro sá fale nzaasulɛfoɛ so panyi n’adwuma wurale ye sa maa ɔhɔle so suli ye nzaa.
Nakoso paanootonɛfoɛ so panyi ne de, ɔmaa behuni ye, kyɛbɔ Yosef hyirele bɛ laleɛ nemɔ abo nen.
Nakoso nzaasulɛfoɛ so panyi ne angaye Yosef, na mmom ye wora fili ye.
Yosef kyire Faro laleɛ bo Afoɛ nyɔ mumua si, Faro hyene laleɛ kyɛ ogyi asue Naele noa.
Mvum nu, onwuni kyɛ nandwie mmeleɛ branoa nzoo bɔ bɛ nwonaen tua bɛ ɔ fili asue Naele nu beedidili ngyɛngyɛma ne anu.
Na nandwie nzoo foforɛ bɔ bɛ nwo yɛ tɛ na bafofɔ nyangenaen, bɛ koso belili bɛ si befili asue Naele nu bɛwale beegyinane nandwie hene mɔ nwo wɔ Naele noa.
Na nandwie bɔ bɛ nwo yɛ tɛ na bafofɔ ne, bɛmemene nandwie branoa anwonyemene nemɔ.
Afei Faro fili nnaa nu tingyele.
Osa fale nu lale.
Ɔhyene laleɛ bieku, na onwuni kyɛ aburoo nzoo bɔ bahyẽ na bati paa wɔ bakaa ko aso.
Mvum nu, onwuni kyɛ aburoo nzoo bɔ bangye na eyia afiteleɛ mvrama akese bɛ ɔ afifi.
Na aburoo kesenewaa nemɔ memene aburoo nzoo bɔ bahyẽ nemɔ.
Afei Faro nye tele, na onwuni kyɛ laleɛ yeɛ wahye ɔ. Yiti aleɛ hyene ngyerɛmɔ ne, Faro yɛle basaa.
Na ɔsomane maa bɛɛfrɛle Misraim ngonyaayelɛfoɛ amukoraa ne mmenia bɔ bɛse ase amukoraa bɛmane ye.
Ɔhane ye laleɛ ne anu dwirɛ hyirele bɛ, nakoso bɛ nu biala angora ye bo kyire.
Yeɛ nzaasulɛfoɛ so panyi ne sele Faro kyɛ, “Makaye me mvomsoɛ ɛnɛ.
Nana, mmerɛ bɔ ɛfɛle wɔ ngoaa so yaa, na ɛhyele me ne paanootonɛfoɛ so panyi ne guale kuku nu wɔ angɔbeahene awuro ne, ɛlɛho bie kɔngɔen, yɛ munyɔ yɛhyene laleɛ.
Asora ebiala laleɛ ɔne kyɛbɔ laleɛ ne bo kyire ɔ. Né Hebriniɛ aberandeɛ bie bɔ ɔte angɔbeahene akoaa boka yɛ so wɔ berɛ; na yɛhane yɛ laleɛ ne yɛhyirele ye ne, ohyirele yɛ laleɛ ne abo.
Ohyirele yɛ bo kyɛbɔ ebiala laleɛ si te ɔ. Na nikyee biala wale nu kyɛbɔ ohyirele ne ala: esa fale me dibea wurale me sa, na paanootonɛniɛ ne de, bɛbɔle ye kɔme.” Yiti Faro somane maa bɛɛfrɛle Yosef bɛmane ye.
Bɛyele ye befili kumaa nu kuku nu berɛ ndɛndɛ.
Na Yosef poane ye kanza na ɔsesane ye ndaadeɛ yiele ne, ɔwale oogyinane Faro nyunu.
Na Faro sele Yosef kyɛ, “Mahye laleɛ bie, nakoso ebiala ngora ye bo kyire.
Mate kyɛ wɔ de sɛ ebie ka ye laleɛ kyire wɔ a, ɛkora kyire ye bo.” Yosef buale Faro kyɛ, “Nana, me de mengora ye bo kyire, na mmom Nyameɛ yeɛ ɔkɔma Faro nyeanoɛ paa ɔ.” Yeɛ Faro ha hyirele Yosef kyɛ, “Tie, laleɛ ne anu, né ngyi asue Naele noa.
Na nwuni kyɛ nandwie mmeleɛ branoa nzoo bɔ bɛ nwo yɛ nyemene fili asue Naele nu beedidili ngyɛngyɛma ne anu.
Ye si ye, nandwie nzoo foforɛ bɔ bɛ nwo yɛ tɛ na bafɔ nyangenaen lili bɛ si wale.
Nnwuni bɛ sɛso le wɔ Misraim aseɛ so nekaa biala.
Na nandwie tɛɛtɛɛ nyangenaen nemɔ memene branoa nzoo bɔ belili moa bɛwale ne.
Nakoso bɛmemene bɛ beyiele ne, né hwee ngyire kyɛ bameme bɛ, ofikyɛ né bɛtɛte nyangenaen kyɛbɔ daa né bɛte ne ala. Na ndingyele.
Nza ngyene laleɛ nwuni aburoo nzoo bɔ bahyẽ paa, na bɛwɔ bakaa ko aso ɔ. Na ɛhe asi ne, nwuni kyɛ aburoo nzoo bɔ bangye, na eyia afiteleɛ mvrama amaa bakese ɔ afifi.
Aburoo kesenewaa nemɔ memene aburoo nzoo bɔ bahyẽ paa nemɔ.
Ngane laleɛ ye anu dwirɛ ngyirele ngonyaayelɛfoɛ nemɔ, nakoso bɛ nu biala wangora wangyire me ye bo.” Yeɛ Yosef sele Faro kyɛ, “Nana, laleɛ ne amunyɔ kyire nikyee ko.
Nyameɛ aye bɔ ɔbaayɔ ɔ wahyire Faro.
Nandwie branoa nzoo ne kyire afoɛ nzoo, yeɛ aburoo nzoo bɔ wahyẽ ne kyire afoɛ nzoo; laleɛ ne te ko.
Nandwie tɛɛtɛɛ nyangenaen nzoo bɔ ye si ye bɛwale ne kyire afoɛ nzoo, aburoo tohwire tohwire bɔ eyia afiteleɛ mvrama amaa bakese ne koso kyire afoɛ nzoo bɔ ɛhɔen pohonandafe bie kɔwa ɔ. Na kyɛbɔ mahã mahyire Faro nen, Nyameɛ aye bɔ ɔbaayɔ wahyire Faro.
Afoɛ nzoo kɔwa bɔ yeɛ aleɛ kobu wɔ Misraim aseɛ ye aso mukoraa ɔ. Nakoso ye si ye, ɛhɔen piri kɔwa afoɛ nzoo, bɔ yeɛ Misraim maen ye anu ama mukoraa bɛ wora kofi mmerɛ bɔ aleɛ buli ne ɔ; ɛhɔen kohũ maen ne anu ama amu.
Na ɔnate ɛhɔen piri bɔ ɔkɔwa ne ati, bɛngɔkaye aleɛ bɔ né wabu so wɔ maen ne anu po; ɛhɔen piri ne anu kɔyɛ se paa.
Faro hyene laleɛ mmɔhoɛ nyɔ.
Ɛhe kyire kyɛ Nyameɛ ahyehyɛ ye sɔ amba, na ɔngɔhyɛ biala ɔkɔwa nu.
Yiti Nana, neanea nu ye sona ko bɔ ye nye la ase na ɔse nworɛ ɔ, na maa oli Misraim maen ne aso.
Nana, sisi mbanyi hwɛsofoɛ mɔ wɔ maen ye anu, na afoɛ nzoo bɔ aleɛ kobu ne, maa bɛhyɛ Misraim fieso nningyein nu nnu, ná betu ko.
Maa bɛboaboa sɔ afoɛ bɔ aleɛ kobu ne anu aleɛ mukoraa noa.
Nana, ma bɛ tumi maa bɛ́fa aburoo ne bégua pata so besie wɔ nguro nemɔ anu, na bɛ́bɔ ye nwo waen.
Sɔ aburoo ne kɔyɛ aleɛ bɔ bɛ́fa bésie bɛnwondɛ ɛhɔen piri bɔ ɔkɔwa Misraim maen ne anu afoɛ nzoo ne, amaa ɔnate ɛhɔen piri ne ati maen ne ammɔ.” Bɛbɔ Yosef amrado wɔ Misraim Faro ne ye mbanyi amu nwuni kyɛ sɔ nzusuleɛ ne te paa.
Yeɛ Faro bisale ye mbanyi nemɔ kyɛ, “Aso yɛkonya sona bɔ ɔte sɔa bɔ Nyameɛ Sunzum te ye nu ɔ?” Yiti Faro sele Yosef kyɛ, “Ɔnate kyɛ Nyameɛ aye ɛhe amu wahyire wɔ ne ati, ebiala nne berɛ bɔ ole nimdeɛ na ɔse nworɛ kyɛ wɔ ɔ; Wɔ yeɛ ɛkɔnea nikyee biala so wɔ m’ahemvie wa ɔ, na wɔ noa dwirɛ yeɛ me mmenia amukoraa koli so ɔ, sana bia bɔ nde so ye ala yeɛ ngɔfa ngɔtra wɔ ɔ.” Na Faro sele Yosef kyɛ, “Nea, mafa Misraim maen ye amukoraa mawura wɔ sa.” Yeɛ Faro yele ye nzɔanoɛ pɛteaa fili ye sa, ɔfa wurale Yosef, ɔfale kende herale ye, na ɔfale sikaa kɔkorɛ atweaban yale ye.
Ɔfale ye tenane ye teaseɛnam bɔ ɔtɔ so nyɔ ne anu, na bɛteane nu belili ye nyunu kyɛ, “Ebiala koto ye oo!” Na ɔnate so fale Misraim maen ne amukoraa bewurale ye sa.
Afei Faro sele Yosef kyɛ, “Me yeɛ nde Faro ɔ; ebiala ngɔhora ngɔyɔ hwee wɔ Misraim aseɛ so, sana ama ye ate.” Faro tole Yosef dumaa Safenate Panea, na ɔfale On sɔfo Pɔtifɛra awa brasua Asenate maa ogyale.
Na Yosef neane aseɛ ne aso amukoraa.
Yosef hyɛle ye adwuma abo wɔ Misraim hene Faro ahemvie ne, né wali afoɛ aburasa.
Na Yosef fili Faro awuro berɛ ɔɔpasale Misraim maen ne anu mukoraa.
Aseɛ ne hyene aleɛ paa wɔ sɔ afoɛ nzoo bɔ aleɛ buli ne anu.
Sɔ afoɛ nzoo bɔ aleɛ buli ne, Yosef boaboale aleɛ bɔ benyane ye wɔ Misraim aseɛ so amukoraa noa, na ɔfa siele nguro mbiri nemɔ anu.
Eboo mɔ bɔ bapɛ kuro piri biala nwo bayia ne, ɔfale nu aleɛ siele sɔ kuro piri ne anu.
Na Yosef boaboale aburoo pee bɔ ye somaa te kyɛ mboanoa anweaa noa, kɔpem kyɛ bɛyakyili ye halɛ ɔ, ofikyɛ né ɔsone soma.
Yosef ne On sɔfo Pɔtifɛra awa Asenate bɛwole mmaa mmienzua nyɔ koraka yeɛ ɛhɔen piri ne ɔ́hyɛ ye bo ɔ. Yosef tole bamuɛbaa ne dumaa Manase, ofikyɛ ɔnwa, “Nyameɛ ama me wora afi me yealɛ amukoraa, ɔne me se awuro ama mu.” Ɔtole bɔ ɔtɔ so nyɔ ne dumaa Efraim, ofikyɛ ɔnwa, “Nyameɛ amaa manya mmaa wɔ aseɛ bɔ amaneɛnwunɛ wɔ so ye aso.” Afoɛ nzoo bɔ aleɛ buli wɔ Misraim aseɛ so ne wale ayieleɛ, na afoɛ nzoo bɔ ɛhɔen piri wɔ nu paa ne hyɛle ye bo, kyɛbɔ Yosef hane ne.
Ɛhɔen piri wale aseɛ mukoraa so, nakoso Misraim aseɛ so amukoraa de, né bele aleɛ.
Ɛhɔen ne dwuli Misraim nekaa biala, na mmenia beesuni ɛhɔen behyirele Faro.
Na Faro sele Misraimfoɛ ne amu kyɛ, “Ɛmɔhɔ Yosef berɛ, na bɔ okose ɛmɔ ne biala, ɛ́mɔyɔ.” Ɛhɔen piri ne trɛle hɔle maen ne nekaa biala, yiti Yosef bukyebukyele pata mbiri nemɔ, na ɔtɔnene aburoo ne bie mane Misraimfoɛ nemɔ, ofikyɛ né ɛhɔen piri ne noa yɛ se paa wɔ Misraim aseɛ so.
Na ewiase mmenia mukoraa wale Yosef berɛ wɔ Misraim bɛɛtɔle aburoo, ofikyɛ né ɛhɔen piri ne noa yɛ se paa wɔ aseɛ ne aso nekaa biala.
Yakob soma ye mma Misraim Yakob tele kyɛ aleɛ wɔ Misraim ne, obisale ye mma nemɔ kyɛ, “Nzu ati yeɛ ɛmɔtete berɛ ná ɛmɔnyɔ ɛhɔen ye anwo hwee ye?” Na ɔtoale so sele bɛ kyɛ, “Mate kyɛ aburoo wɔ Misraim; ɛmɔhɔ dɔ bɛɛtɔ bie bɛbrɛ yɛ maa yɛli yɛnya ngoa na yanwuwu.” Yiti Yosef aliɛma mmienzua buru sili nu bɛhɔle Misraim kyɛ bɛkwaatɔ aburoo.
Nakoso Yakob amma Yosef aliɛma Benyamin wammoka oliɛma nemɔ aso ɔne bɛ angɔ, ofikyɛ né osuro kyɛ anyɔ a, nikyee bie ayɔ ye.
Yiti mmenia bɔ bɛhɔle aburoo atɔ wɔ Misraim ne, né Yisrael mma nemɔ boka so, ofikyɛ né ɛhɔen piri ne awa Kanaan aseɛ so.
Né Yosef yeɛ ɔte amrado wɔ maen ne anu ɔ. Né ye yeɛ ɔtɔne aleɛ ma maen ne anu ama mukoraa ɔ. Yosef aliɛma mɔ wale, na bɛfale bɛ nyunu bebutubutuli ase bɛkotole ye.
Yosef nye bɔle oliɛma nemɔ aso ne, onwuni bɛ ngome.
Nakoso ɔyɛle kyɛ ɔnze bɛ, na opoopoole ye nye bisale bɛ kyɛ, “Ɛmɔfi ni?” Na bebuale ye kyɛ, “Yɛfi Kanaan aseɛ so, na yawa aleɛtɔlɛ.” Yosef nwuni oliɛma nemɔ angome, nakoso bɛ de, bannwu ye.
Yosef kayele laleɛ mɔ bɔ ɔhyehyene fale bɛ nwo ne, na osele bɛ kyɛ, “Ɛmɔte maentetɛlɛfoɛ!
Ɛmɔawa kyɛ ɛmɔbaaneanea maen ye anu na bɛpena nekaa bɔ yɛtɔ si ɔ.” Na bebuale kyɛ, “Daabi, yɛ mene.
Wɔ ngoaa awa atɔ.
Yɛ mukoraa yɛte seɛ ko mma, yɛdi nahorɛ, wɔ ngoaa mɔ yɛtte maentetɛlɛfoɛ.” Osa sele bɛ kyɛ “Ɛmɔlaka, maen ye siitɔlɛ yeɛ ɛmɔbaatetɛ bɛnea ɔ.” Na besili so kyɛ, “Wɔ ngoaa, yɛte aliɛmaa buru ne nyɔ, biaa bie bɔ ɔwɔ Kanaan aseɛ so mma.
Kasiɛ ne ɔne yɛ baba wɔ awuro kyɛbɔ yɛdwudwo ye, na ko de, ɔbboka yɛ so ko.” Nakoso Yosef sá sele bɛ kyɛ, “Ye ala yeɛ mahã ne, ɛmɔte maentetɛlɛfoɛ.
Méfa ɛhe méso ɛmɔ menea: Meta Faro ndaen kyɛ, mengɔma ɛmɔngofi wa bɛngɔhɔ, sana ɛmɔ aliɛma kãa paa ne awa wa koraka.
Yiti ɛ́mɔsoma ɛmɔ nu ko maa ɔɔfa ɛmɔ aliɛma ne ɔbra; ɛmɔ ngaa ne de ɛmɔkogua kuku nu na yaneanea ɛmɔ dwirɛ ne anu yanea sɛ ɔte nahorɛ a. Wanyɔ sɔ de a, meta Faro ndaen kyɛ ɛmɔte maentetɛlɛfoɛ!” Na ɔfale bɛ mukoraati guale kuku nu ɛlɛsa.
Ɛlɛsa ne aso, Yosef sele bɛ kyɛ, “Ɛ́mɔyɔ ɛhe na ɛmɔanya bɛ ti badidi nu, ofikyɛ mesuro Nyameɛ: sɛ ɛmɔdi nahorɛ amba a, ɛ́mɔma ɛmɔ nu ko ɔha kuku nu wa, na ɛmɔ ngaa ne de, ɔnate ɛhɔen piri ne ati, memaa ɛmɔfa aburoo bɛkɔma ɛmɔ awuro ama.
Na ɛmɔɔfa ɛmɔ aliɛma kasiɛ ne bɛbrɛ me wa, amaa manwu kyɛ ɛmɔ dwirɛ ne te nahorɛ, ná ɛmɔanya bɛ ti badidi nu.” Na bɛyɔle ye sɔ ala. Yeɛ besisele bɛ nwo kyɛ, “Nahorɛ nu, yɛdi y’eliɛma ne anwo fɔ, ofikyɛ yɛnwuni kyɛbɔ né ye wora asi abɔ ɔ; ɔsrɛle yɛ, nakoso yandie; ɛhe ati yeɛ edwirɛ he ato yɛ ye.” Na Ruben sele bɛ kyɛ, “Manga mangyerɛ ɛmɔ kyɛ nnɛma ɛmɔyɔ abɛɛmaa ne tɛɛ biala?
Nakoso ɛmɔandɛ me so.
Yiti kekesaala ye, ye mogya nwo akatuaa yeɛ yɛnya ye ye.” Né bɛnze kyɛ Yosef te edwirɛ bɔ bɛka ne abo ɔ, ofikyɛ né sona bie wɔ berɛ bɔ okyire bɛ dwudwolɛ ne abo ɔ. Na Yosef hwene ye nwo hɔle ahameɛ oosuni, na osa wale bɛ nwo berɛ ɔne bɛ beedwudwole.
Ɔyele Simeon fili bɛ nu, na ɔmaa bɛkyekyele ye bɛ nyunu berɛ ala. Na Yosef hyɛle ye mmenia kyɛ bewura oliɛma nemɔ bɔtɔ aburoo tɛkyɛtɛkyɛɛ, ná besa bɛ́fa ebiala sikaa béwura ye bɔtɔ ne anu, ná bɛma bɛ aleɛ bɔ bekoli ye atunu ɔ. Na bɛyɔle ye sɔ bɛmane bɛ.
Bɛfale b’aburoo ne bɛsoale b’afunum nemɔ, na bɛpene atee so.
Beedwuli asikyeleɛ, na bɛ nu ko sangyele ye bɔtɔ anoa kyɛ ɔma ye afunum aleɛ nen, onwuni kyɛ ye sikaa ne wura aburoo ne anu wɔ ye bɔtɔ ne anoa ɔ. Yiti ɔbɔle oliɛma nemɔ amaneɛ kyɛ, “Basa bafa me sikaa ne bama me.
Ɛ́mɔnea, owura me bɔtɔ ne anu.” Ɛhe mane bɛ kunu tele bɛ, na bele anwopopolɛ besisele bɛ nwo kyɛ, “Nzikyɛ dwirɛ yeɛ Nyameɛ amaa wato yɛ ye?” Na beedwuli bɛ baba Yakob berɛ wɔ Kanaan maen nu nen, bɛhane bɔ wato bɛ amu behyirele ye kyɛ, “Maen ne anu amrado le anwunanwuna yeɛ odwudwole hyirele yɛ ɔ; ɔnwa yɛte maentetɛlɛfoɛ po.
Nakoso yɛsele ye kyɛ, ‘Yɛdi nahorɛ, na yɛtte maentetɛlɛfoɛ.
Yɛte aliɛmaa mmienzua buru ne nyɔ, seɛ ko ama; ko de ɔbboka yɛ so ko, na kekesaala ye bɔ yɛdwudwo ye, kasiɛ ne ne yɛ baba wɔ Kanaan aseɛ so.
Na biaa ne bɔ ɔte maen ne aso amrado ne sele yɛ kyɛ, Bɔ ɔkɔmaa ngonwu kyɛ ɛmɔdi nahorɛ ɛhe: ɛ́mɔma ɛmɔ aliɛmaa ne ko ha wa; na ɛmɔ ngaa ne de, ɛhɔen piri ne ati ɛ́mɔfa aburoo bɛɛma ɛmɔ awuro ama.
Ɛmɔɔfa ɛmɔ aliɛma kasiɛ ne bɛbrɛ me, amaa manwu kyɛ ɛmɔdi nahorɛ, na mmom ɛmɔtte maentetɛlɛfoɛ.
Sɛ ɛmɔyɔ sɔ a, ngɔye ɛmɔ aliɛma ne ngɔma ɛmɔ, na ɛmɔatena maen ye anu bayɔ b’adwuma.” Bɛwɔ so behwiehwie bɛ mmɔtɔ ne anu nningyein nen, benwuni kyɛ ebiala sikaa borɛ wɔ ye bɔtɔ ne anu.
Na bɛ ne bɛ baba nwuni bɛ sikaa borɛ nemɔ nen, ɔyɛle bɛ suro.
Na bɛ baba Yakob sele bɛ kyɛ, “Ɛmɔamaa me mma mɔ afi me sa: Yosef afi me sa, Simeon afi me sa, yeɛ ɛmɔbaafa Benyamin koso bɛkɔ.
Me yeɛ ménwu sɔ amaneɛ ye amukoraa.” Yeɛ Ruben sele ye baba kyɛ, “Fa ye wura me sa, na ngosa ngɔfa ye ngɔbrɛ wɔ.
Sɛ mamva ye manza mammrɛ wɔ a, ku me mma mmienzua nyɔ ne.” Na Yakob sele kyɛ, “Mengɔmaa ɛne mma ne ngɔhɔ, ofikyɛ oliɛma awu maa waha ye ngome.
Sɛ edwirɛ tɛɛ bie to ye atee bɔ ɛmɔbaatu ye anu a, ye de ɛmɔkɔmaa nne aworabɔlɛ ngɔfa me gyein ye ngɔhɔ ɛborɔ.”
Bɛfa Benyamin bɛkɔ Misraim Ɛhɔen ne anu yɛle se maen ne anu.
Na belili aleɛ bɔ bɛ ne ye fili Misraim bɛwale beyiele ne, bɛ baba sele bɛ kyɛ, “Ɛ́mɔsa bɛɛtɔ aleɛ kãa bɛbra.” Nakoso Yuda sele ye kyɛ, “Biaa ne bɔle yɛ kɔkɔ kitii kyɛ, ‘Sɛ ɛmɔ aliɛma ne ɔbboka ɛmɔ so a, nnɛma ɛmɔpe me nyunu wa.’ Yiti sɛ ɛkɔmaa yɛ ne y’eliɛma ne kɔhɔ dɔ de a, ye de yɛkɔɔtɔ aleɛ ne yɛkɔbrɛ wɔ; nakoso sɛ amma wangɔ bie de a, yɛngɔhɔ, ofikyɛ biaa ne sele yɛ kyɛ, ‘Sɛ ɛmɔ aliɛma ne ɔbboka ɛmɔ so a, nnɛma ɛmɔpe me nyunu wa.’ ” Na Yisrael sele kyɛ, “Nzu ati yeɛ ɛmɔyɔle me tɛɛ sɔa ɔ, kyɛ ɛmɔhã behyirele biaa ne kyɛ ɛmɔle aliɛmaa bieku ɔ?” Bebuale ye kyɛ, “Biaa ne tole ye bo ase bisale yɛ ne y’abusua nwo dwirɛ.
Obisale kyɛ, ‘Ɛmɔ ase te ase?
Ɛmɔle aliɛmaa bieku anaa?’ Edwirɛ bɔ yɛhã yɛhyirele ye ne, ɔte ye adwobisa ne nwo nyeanoɛ.
Yɛyɛ sɛɛ né yanwu kyɛ saa okose yɛ kyɛ, ‘Ɛ́mɔfa ɛmɔ aliɛma ne bɛbra’?” Na Yuda sele ye baba kyɛ, “Ma ate maa me ne abɛɛmaa ne yɛhɔ, na yɛkɔhɔ kekesaala ye, amaa yɛ ne wɔ ne yɛ mma mɔ, yanya ngoa na yanwu.
Ngoli ye nwo agyinamuɛ; sɛ ɛpena ye a, bisa ye ti me berɛ.
Sɛ mamva ye manza mammrɛ wɔ asomdwee nu a, ye de maa nni fɔ wɔ wɔ nyunu daa.
Ofikyɛ sɛ yanyɛ ngyɛkyerɛ a, ahaa yahɔ dɔ pɛen nyɔ yawa.” Na bɛ baba Yisrael sele bɛ kyɛ, “Sɛ sɔ ala yeɛ odi kyɛ yɛyɔ de a, nzaade ɛ́mɔfa yɛ wa mmakaammaa paa ne bie begua ɛmɔ bɔtɔ nu, na ɛ́mɔfa sakyeɛ kãa, woɛ kãa, pɔweɛ, asãa, ngateɛ ɔne atonwaa bɛɛhyɛ biaa ne.
Ɛ́mɔfa sikaa ne mmɔhoɛ nyɔ, na ɛ́mɔsa bɛfa sikaa bɔ bɛfa bewurale ɛmɔ bɔtɔ ne anu bɛhɔ; ebiaa ɔte anyefasoɛ.
Ɛ́mɔfa ɛmɔ aliɛma ne bɛboka so, na ɛ́mɔdwɔso besa bɛhɔ biaa ne dɔ.
Ɛdangama Nyameɛ ɔ́ma biaa ne ónwu ɛmɔ anwumvoin, na ɔ́ma ɛmɔ aliɛma ko ne, ɔne Benyamin besa bɛbra.
Sɛ ɔba kyɛ odi kyɛ mma mɔ befi me sa a, ɔyɛ sɔ.” Yiti ye mma nemɔ fale akyɛdeɛ ne, besa bɛfale sikaa ne mmɔhoɛ nyɔ, ɔne Benyamin bɛbokale so, na besili nu bɛhɔle Yosef berɛ wɔ Misraim.
Na Yosef nwuni kyɛ Benyamin ɔboka bɛ so ne, osele ye awuro neafoɛ ne kyɛ, “Fa biaa nemɔ kɔ m’awuro, na ku kaka yɛ aleɛ, na me ne bɛ kodidi eyia ye.” Yiti Yosef awuro neafoɛ ne yɔle kyɛbɔ Yosef hyɛle ye ne, na ɔfale biaa nemɔ hɔle Yosef awuro.
Né Yakob mma nemɔ suro, ɔnate Yosef awuro bɔ bɛfale bɛ bɛhɔle ne ati, na besele kyɛ, “Sikaa bɔ bɛfa bewurale yɛ mmɔtɔ nemɔ anu mmerɛ bɔ yɛlili moa yɛwale wa ne, yiti yeɛ bafa yɛ bawa wa ye, amaa wanya atee wahye yɛ nnure wafa yɛ wayɛ ngoaa, na wafa y’afunum nemɔ.” Yiti bɛhɔle Yosef awuro so neafoɛ ne berɛ wɔ awuro ne anoa nu, na behyirele edwirɛ ne anu kyɛ, “Me mene, yali moa yawa ko yaatɔ aleɛ.
Na yɛɛdwuli asikyeleɛ na yɛsangyele yɛ mmɔtɔ nemɔ anu ne, yɛnwuni kyɛ ebiala sikaa ne noa pɛpɛɛpɛ wura ye bɔtɔ ne anu.
Yiti yasa yafa yawa.
Na yasa yafa sikaa foforɛ bɔ yɛbaafa yɛtɔ aleɛ ne bie ɔ. Yɛnze sona horɛ bɔ ɔfale yɛ sikaa ne wuralɛ yɛ mmɔtɔ nemɔ anu ɔ.” Awuro berɛ neafoɛ ne buale bɛ kyɛ, “Ɛ́mɔhã ɛmɔ ahone bɛto ɛmɔ kunu, nnɛma ɛmɔsuro, ebiaa ɛmɔ Nyameɛ, ɛmɔ baba ye Nyameɛ ne, ye yeɛ wafa agyapadeɛ wawura ɛmɔ mmɔtɔ nemɔ anu ɔ. Ɛmɔ sikaa ne de, me sa hane ye.” Na ɔyele Simeon brɛle bɛ.
Biaa ne fale Yakob mma nemɔ wale Yosef awuro nen, ɔmane bɛ nzue maa benwunzini bɛ gya bo, na ɔmane b’afunum nemɔ aleɛ.
Besiesiele b’akyɛdeɛ ne bɛfa bɛnwondɛle Yosef.
Né ɔba awuro berɛ eyia ne, ofikyɛ né bate kyɛ bekodidi wɔ berɛ.
Yosef wale awuro nen, bɛfale akyɛdeɛ bɔ bɛ ne ye wale ne bɛmane ye wɔ awuro berɛ, na bɛbɔle bɛ nu ase bɛkotole ye.
Obisale b’aporɛ nu, yeɛ osa bisale bɛ kyɛ, “Ɛmɔ ase, biaa aworowaa bɔ ɛmɔhane ye nwo dwirɛ ne, ye nwo te paa?
Ɔtɛ te ase?” Bebuale ye kyɛ, “Yoo, w’akoaa bɔ ɔte yɛ baba ne, ye nwo te paa, na ɔtɛ te ase.” Na bɛbɔle bɛ ti ase bɛkotole ye.
Ɔmane ye ti so, na onwuni oni awa bienzua Benyamin, na obisale kyɛ, “Ɛmɔ kasiɛ bɔ ɛmɔhane ye nwo dwirɛ behyirele me ne, ye ɛhe?” Osele ye kyɛ, “Mma, Nyameɛ yira wɔ!” Na Yosef yɛle ndɛ fitele, ofikyɛ né ye wora adɔ oliɛma ne, na ɔɔpenane nekaa bɔ ɔkwaasu ɔ. Oowurale ye pumbu nu suni.
Onwunzini ye nyunu, na ofili berɛ fitele; ɔhyɛle ye nwo so, na ɔhane kyɛ, “Ɛ́mɔfa aleɛ ne bɛbra.” Bɛtole ye poen deɛ ngome, yeɛ bɛtole oliɛma nemɔ poen deɛ, na bɛtole Misraimfoɛ bɔ bɛ ne ye didi nemɔ koso bɛ poen deɛ ngome; ofikyɛ né Misraimfoɛ ne Hebrifoɛ bɛndo asaa nnidi, ɔte akyiwadeɛ ma Misraimfoɛ.
Na bɛtenatenane ye nyunu, bamuɛbaa ne kyɛbɔ ye panyi diberɛ te ɔ, yeɛ kasiɛ ne kyɛbɔ ye ngwadaa diberɛ te ɔ; na ɔyɛle Yakob mma nemɔ nwanwa maa bɛtotole bɛ nye bɛneaneane bɛ nyunu.
Bɛfale aleɛ ne bie befili Yosef poen ne aso bɛbrɛle bɛ, nakoso Benyamin de, né ye deɛ te bɛ ngaa ne deɛ mmɔhoɛ nnu.
Yiti bɛnone nzaa, na bɛ ne Yosef bɛ mukoraa bɛ nye gyele.
Yosef kulie ne Na Yosef hyɛle ye awuro neafoɛ ne kyɛ, “Fa aleɛ somaa bɔ biaa nemɔ kɔhora ye soa ɔ wura bɛ mmɔtɔ nemɔ maa oyi, na fa ebiala sikaa wura ye bɔtɔ ne anu.
Fa me kulie ne, ɛdwetɛ kulie ne wura bɛ kasiɛ ne bɔtɔ ne anu, na fa ye sikaa bɔ ɔbaafa tɔ aburoo ne boka so.” Na ɔyɔle kyɛbɔ Yosef ha hyirele ye ne.
Aleɛ hyene pɛ, beguale Yakob mma nemɔ ne b’afunum nemɔ ate.
Bɛtrale kuro ne bɛhɔle moa kãa nen, Yosef sele ye awuro neafoɛ ne kyɛ, “Ka wɔ nwo foa mmenia nemɔ, na sɛ ɛkɔto bɛ a, bisa bɛ kyɛ, ‘Nzu ati yeɛ ɛmɔafa tɛɛ batua paa so ɔ?
Nzu ati yeɛ ɛmɔawua me mene ɛdwetɛ kulie ne ɔ?
Aso ná sɔ kulie ne yeɛ me mene no nu, na afei ɔnea nu ɔfa onwu bɔ ɔbaasi ɔ. Nikyee bɔ ɛmɔayɔ ye de, ɔtte mayee koraa.’ ” Ɔɔtole bɛ ne, ɔfale sɔ dwirɛ ne tole bɛ nyunu.
Na besele ye kyɛ, “Nzikyɛ dwirɛ yeɛ me mene ɔne yɛ ka ye?
Wɔ ngoaa ngɔhora sɔ nikyee ne yɔ le!
Esikaa bɔ yɛnwuni ye wɔ yɛ bɔtɔ ne anu ne, yɛsa yɛfa yɛfili Kanaan aseɛ so yɛbrɛle wɔ.
Nzu ati yeɛ yɛ́wua ɛdwetɛ anaa sikaa kɔkorɛ yɛ́fi wɔ mene awuro ɔ?
Sɛ enwu kulie ne wɔ yɛ nu biala berɛ a, maa behũ ye, na yɛ ngaa ne koso yɛkɔyɛ yɛ mene ngoaa.” Awuro neafoɛ ne sele kyɛ, “Yoo, mepene so, sona bɔ ngonwu kulie ne wɔ ye berɛ ne, ɔkɔyɛ m’akoaa, nakoso ɛmɔ ngaa ne de, ɛmɔkɔfa bɛ nwo bekoli.” Yiti ebiala tole ye bɔtɔ ne ase ndɛndɛ, na ebiala sangyele ye bɔtɔ deɛ noa.
Na awuro neafoɛ ne neaneane nu; ɔhyɛle ye bo fili bamuɛbaa ne deɛ so oodwuli kasiɛ ne aso.
Na onwuni kulie ne Benyamin bɔtɔ deɛ ne anu.
Ɔwale ye sɔ nen, besunzuale bɛ ndaadeɛ nu, na ebiala sá sesale ye nningyein guale ye afunum so, na besale bɛ si bɛhɔle kuro ne aso.
Yuda ne oliɛma mɔ beedwuli Yosef awuro nen, né ɔtɛwɔ berɛ, na bɛlelale aseɛnwo wɔ ye nyunu.
Yosef bisale bɛ kyɛ, “Nzikyɛ nikyee yeɛ ɛmɔayɔ ye?
Anaa ɛmɔnze kyɛ sona bɔ ɔte kyɛ me de, ɔse ase ɔ?” Na Yuda buale kyɛ, “Nzikyɛ yeɛ yɛkã yɛkyire me mene ɔ?
Nzikyɛ dwirɛ yeɛ yɛkã ɔ?
Yɛyɛ sɛɛ né yasa yɛ nwo?
Nyameɛ ama wɔ ngoaa nwo ala so; yayɛ me mene ngoaa, yɛ ne sona bɔ benwuni kulie ne wɔ ye dɔ ne yeɛ yayɛ ngoaa ɔ.” Nakoso Yosef sele bɛ kyɛ, “Daabi, mengɔyɔ ye sɔ le!
Sona bɔ benwuni kulie ne wɔ ye dɔ ne angome yeɛ ɔkɔyɛ m’akoaa ɔ; ɛmɔ ngaa ne de, ɛ́mɔsa bɛhɔ ɛmɔ ase dɔ asomdwee nu.” Yuda serɛ ma Benyamin Na Yuda hɔle Yosef nwo berɛ oosele ye kyɛ, “Me mene, mesrɛ wɔ, ma w’akoaa osusu edwirɛ kãa nwo ohyire ye mene; nnɛfɛ w’akoaa so yaa, ofikyɛ wɔ de wɔ diberɛ te kyɛ Faro bɔbɔ deinn.
Me mene bisale ye ngoaa kyɛ, ‘Aso ɛmɔ ase tɛ te ase, na ɛmɔle aliɛmaa bieku’?
Na yɛbuale yɛ mene kyɛ, ‘Yoo, yɛ baba tɛ wɔ berɛ, wayɛ aworowaa.
Yɛle aliɛmaa kãa ko wɔ berɛ, yɛ baba ye aworowaa nu baa ɛne; oni awa deɛ awu maa waha ye ngome, na ye baba kuro ye dwirɛ paa.
Yeɛ esele wɔ ngoaa kyɛ, ‘Ɛ́mɔfa ye bɛ́brɛ me maa nwu ye.’ Na yɛsele me mene kyɛ, ‘Abɛɛmaa ne ngɔhora ye baba anwo fi, ofikyɛ sɛ ofi ɔse anwo a, ɔse kowu.’ Yeɛ ɛha hyirele wɔ ngoaa kyɛ, ‘Sɛ ɛmɔamva ɛmɔ aliɛma kasiɛ ne bamma a, mengɔnea ɛmɔ nyunu ko.’ Yɛsa yɛhɔle w’akoaa me baba dɔ nen, yɛfale yɛ mene noa dwirɛ yɛɛbɔle ye amaneɛ.
Na yɛ baba sele yɛ kyɛ, ‘Ɛ́mɔsa bɛhɔ bɛɛtɔ aleɛ kãa bɛbrɛ yɛ’ nen, yɛbuale kyɛ, ‘Yɛngɔhora kɔ.
Sɛ y’eliɛma kãa ne ɔne yɛ kɔ de a, ye de yɛkɔhɔ; ofikyɛ sɛ y’eliɛma kãa ne ɔbboka yɛ so a, biaa ne ngɔnea yɛ nyunu po.’ Yeɛ w’akoaa, bɔ ɔte me baba ne, osele yɛ kyɛ, ‘Ɛ́mɔse kyɛ me ne me ye ne yɛwole mma mmienzua nyɔ; bɛ nu ko afi me sa, na ngane kyɛ, amba kaka bie atete ye pasapasa, na ofi berɛ ne, mannwu ye ko.
Sɛ ɛmɔfa ɛhe koso bɛkɔ ná nikyee bie yɛ ye a, ɛmɔkɔmaa nne aworabɔlɛ ngɔfa me gyein ngɔhɔ ɛborɔ.’ Yiti kekesaala ye, sɛ mesa mekɔ w’akoaa me baba dɔ, na sɛ abɛɛmaa ne ɔbboka yɛ so a, ye de kyɛbɔ ɔne abɛɛmaa ne besi bɛte ko nen, sɛ onwu kyɛ abɛɛmaa ne ɔbboka yɛ so a, okowu; na wɔ ngoaa kɔwɔ w’akoaa bɔ ɔte yɛ baba ne kɔme asi maa ole aworabɔlɛ ɔkɔfa ye gyein kɔhɔ ɛborɔ.
Na me, w’akoaa, nnili abɛɛmaa ne anwo agyinamuɛ wɔ me baba nyunu kyɛ, ‘Sɛ manza mamva ye mammrɛ wɔ a, ye de ngoli fɔ wɔ me baba nyunu me ngyẽa bɔ ngoli ye aseɛ ye aso amukoraa.’ Yiti afei, mesrɛ wɔ, maa w’akoaa, nzi abɛɛmaa ne gya nu na nyɛ me mene akoaa; na mmom abɛɛmaa ne de, maa ɔne oliɛma mɔ besa bɛhɔ.
Méyɛ sɛɛ né masa mahɔ me baba berɛ wɔ aberɛ bɔ abɛɛmaa ne ɔbboka me so ɔ?
Membena kyɛ menwu kyɛ edwirɛ tɛɛ bie kɔto me baba ɔ.”
Yosef ye ye nwo ali kyire oliɛma mɔ Afei Yosef angora anhyɛ ye nwo so wɔ ye somvoɛ amukoraa bɔ bɛwɔ berɛ ne anyunu, yiti ɔteane nu sele bɛ kyɛ, “Ebiala ófi wa fite!” Na Yosef yele ye nwo ali hyirele oliɛma nemɔ nen, né sona foforɛ biala ɔnne berɛ.
Na Yosef teateane nu suni maa Misraimfoɛ nemɔ ne Faro awuro ama tele.
Yeɛ Yosef sele oliɛma nemɔ kyɛ, “Me ole Yosef; aso me baba tɛ te ase?” Nakoso oliɛma nemɔ angora ye noa ye, ofikyɛ bɛ nwo dwirili bɛ kyɛ banwu ye ɔ. Na Yosef sele oliɛma nemɔ kyɛ, “Mesrɛ ɛmɔ, ɛ́mɔpingye me nwo wa.” Yiti bepingyele ye.
Na osele bɛ kyɛ, “Ɛmɔ aliɛma Yosef bɔ ɛmɔtɔnene ye maa oofitele Misraim ne, ye ole me.
Na afei nnɛmɔma ɛmɔ wora bɔ, yeɛ nnɛma ɛmɔfu bɛ nwo kyɛ ɛmɔtɔnene me maa mmamvitele ɛwa ɔ; ofikyɛ Nyameɛ somane me kyɛ nni ɛmɔ nyunu na nne mmenia ngoa.
Ɛhɔen piri ne wale maen ye anu ɔ, afoɛ nyɔ ɛhe; nakoso waha afoɛ nnu bɔ yeɛ bɛngɔyɔ eboo na banya aleɛ ɔ. Na Nyameɛ somane me maa nnili ɛmɔ nyunu kyɛbɔ ɛmɔ boso ngonua wɔ aseɛ ye aso ɔ, amaa ɛmɔ bosofoɛ pee anya ngoa.
Yiti nna ɛmɔ yeɛ ɛmɔfale me bɛwale wa ɔ, na mmom Nyameɛ ɔ; na wamaa maayɛ Faro foɛtulɛfoɛ panyi, ɔne ye awuro amukoraa so meneɛ, na nza nde Misraim maen mukoraa so hene.
Yiti ɛ́mɔhã bɛ nwo bɛhɔ me baba berɛ beese ye kyɛ, Ɛwa Yosef nwa: Nyameɛ ayɛ me Misraim amukoraa so meneɛ; yiti ma wɔ nwo yɛ nyera na bra me nwo wa.
Ɛkɔɔtena Gosen mbɔtam, ɛkɔtena kopingye me, ɛne wɔ mma ne wɔ nnomaa mɔ, ɔne wɔ mmoaen ne wɔ nandwie mɔ, ɔne wɔ nningyein amukoraa.
Mengɔma hwee ngohia wɔ wɔ berɛ, ofikyɛ ɛhɔen piri ne, waha afoɛ nnu.
Anyɔ a, ɛne w’awuro ama, ɔne bɔ ele ye amukoraa nwo kɔhyere bɛ.” Ɔtoale so sele oliɛma nemɔ kyɛ, “Ɛmɔ nye tua, yeɛ nniɛma Benyamin koso nye tua kyɛ me bɔbɔ deinn yeɛ me ne ɛmɔ yɛdwudwo ye.
Ɛ́mɔhã me diberɛ bɔ nne ye wɔ Misraim ɔne bɔ ɛmɔanwu ye amu behyire me baba.
Ɛ́mɔhã bɛ nwo bɛɛfa me baba bɛbra wa.” Afei ɔto brale oliɛma Benyamin osuni, na Benyamin koso to brale ye suni.
Na ɔfele oliɛma nemɔ amukoraa bɛ noa, na ɔtotɔle bɛ nu suni.
Ye si ye, oliɛma nemɔ ne ye belili ngɔmɔ.
Na Faro awuro ama tele kyɛ, “Yosef aliɛma mɔ awa” nen, ɔyɛle Faro ne ye mbanyi mɔ fɛ paa.
Yeɛ Faro sele Yosef kyɛ, “Ka kyire eliɛma nemɔ kyɛ, ‘Ɛ́mɔwura aleɛ bɛsoasoa ɛmɔ ngaka nemɔ na ɛmɔsa bɛhɔ Kanaan aseɛ so; na ɛmɔɔfa ɛmɔ ase ne ɛmɔ awuro ama mɔ bɛbra me wa.
Na Misraim aseɛ ne, ngɔma ɛmɔ nekaa bɔ ɔte paa paa ɔ, ná ɛmɔanya aseɛ ne aso aleɛ paa bali.’ Na sá hyɛ bɛ kyɛ, ‘Ɛ́mɔfa teaseɛnam mɔ béfi Misraim maen nu na ɛmɔɔfa ɛmɔ mma ne ɛmɔ aye mɔ, na ɛ́mɔfa ɛmɔ ase bɛbra.
Nnɛma ɛmɔdwene ɛmɔ agyapadeɛ bɔ ɔkɔha dɔ nwo, ofikyɛ Misraim aseɛ so nningyein paa amu te ɛmɔ deɛ.’ ” Yisrael mma nemɔ yɔle sɔ.
Yosef mane bɛ teaseɛnam mɔ kyɛbɔ Faro hyɛle ne, na ɔmane bɛ aleɛ bɔ bekoli ye atunu ɔ. Ɔmane ebiala ataadeɛ bɔ ɔyɛ nyemene ko, nakoso Benyamin de, ɔmane ye ɛdwetɛ kɔyɛ kilo nza ne ndaadeɛ nyemene ahoroɔ nnu.
Na ɔfale nningyein hemɔ manene ye baba: afunum nyii buru bɔ bafa Misraim nningyein paa basoa bɛ, afunum mmeleɛ buru bɔ basoa bɛ aburoo, paanoo, ɔne aleɛ bɔ ye baba koli ye atee nu ɔ. Oguale oliɛma nemɔ ate, na besi nu nen, osele bɛ kyɛ, “Nnɛma ɛmɔkɔko atee nu oo.” Yiti befili Misraim, na beedwuli bɛ se Yakob berɛ wɔ Kanaan aseɛ so.
Na bɛbɔle ye amaneɛ kyɛ, “Yosef tɛ te ase, na odi hene wɔ Misraim aseɛ mukoraa so.” Na ye ti anu yɛle ye nnaa, ofikyɛ wanne bɛ wanni.
Nakoso bɛhane bɔ Yosef aha ahyire bɛ ne amu behyirele Yakob.
Na Yakob nwuni teaseɛnam mɔ bɔ Yosef asoma kyɛ bɛfa bɛɛfa ye nen, ye kra wale ye nwo.
Na Yisrael sele kyɛ, “Ɔte nahorɛ, mma Yosef tɛ te ase; ngɔhɔ ngoonwu ye koraka né mawu.”
Yakob ne ye awuro ama kɔ Misraim Yiti Yisrael, bɛ besa bɛfrɛ ye Yakob ne sesale ye nwo nningyein amu, na ɔpene atee so.
Oodwuli Beɛ Hyeba, na ɔbɔle afɔleɛ mane ye baba Yisake Nyameɛ.
Na Nyameɛ dwudwo hyirele Yisrael kɔngɔen ne wɔ nyekyire nu.
Ɔfrɛle ye: “Yakob, Yakob,” na osurole kyɛ, “Me ɛhe.” Na osele kyɛ, “Me ole Nyameɛ, wɔ baba ye Nyameɛ, nnɛsuro kyɛ ɛkɔhɔ Misraim, ofikyɛ ngɔma wɔ bosofoɛ kɔyɛ maen kandinga wɔ dɔ.” Me bɔbɔ me ne wɔ kɔhɔ Misraim, na ngosa ngɔfa wɔ bosofoɛ ngɔwa sɔ aseɛ ye aso; na Yosef yeɛ okogua wɔ noa nu nzue ɔ.” Yakob sili nu fili Beɛ Hyeba.
Na Yisrael mma nemɔ fale bɛ baba, bɛ mma mɔ, ɔne bɛ ye mɔ tenatenane teaseɛnam mɔ bɔ Faro fa somane kyɛ bɛfa bɛɛfa ye nemɔ anu.
Yakob ne ye sasofoɛ amu fale bɛ nyɛmmoa ne bɛ nningyein bɔ benyane ye wɔ Kanaan aseɛ so ne, na bɛwale Misraim.
Ɔne ye mma mmienzua mɔ, yeɛ afei ye mma mmienzua nemɔ bɛ mma mmienzua ne mmrasua, ye mma mmrasua mɔ, ɔne ye sasofoɛ amukoraa yeɛ bɛwale Misraim ɔ. Yisrael sasofoɛ bɔ bɛwale Misraim nemɔ ɛhe: Yakob ne ye mma mɔ.
Yakob bamuɛbaa Ruben, yeɛ afei Ruben mma mɔ: Hanoke, Palu, Hesron ne Karemi.
Simeon mma mmienzua mɔ: Yemuel, Yamin, Ohade, Yakin, Soha yeɛ Sɔɔlo bɔ oni te Kanaanniɛ ne.
Lewi mma mmienzua mɔ: Gɛsɔn, Kohate ne Merari.
Yuda mma mɔ: Ɛre, Onan, Hyela, Pɛrɛse ɔne Sera (nakoso Ɛre ne Onan bewuli wɔ Kanaan aseɛ so).
Pɛrɛse mma mɔ ole Hesron ne Hamul.
Yisaka mma mmienzua mɔ: Tola, Puwa, Yob ne Simron.
Sebulɔn mma mmienzua mɔ: Serede, Elon ne Yaleel.
(Lea mma mmienzua bɔ Yakob ne ye wole wɔ Padan Aram mɔ ɛhe.
Ɔwa brasua ole Dina.
Ye mma ne ye nnomaa mɔ bɛ somaa te aburasa ne nza.)
Gade mma mmienzua mɔ ɛhe: Sifion, Hagyi, Suni, Esebon, Ɛri, Arode ne Areli.
Asɛ mma mmienzua mɔ ɛhe: Yimina, Yisua, Yisuwi, Beria, ɔne b’eliɛma brasua Sera.
Beria mma mmienzua mɔ ɛhe: Heberi ne Malkiɛl.
(Silpa, bɔ Laban fale ye mane ɔwa brasua Lea maa ɔɔyɛle ye afaneɛ ne, ɔne Yakob bɛ mma ne bɛ nnomaa buru ne nzia nemɔ ɛne).
Yakob aye Rahɛl, ye mma mmienzua mɔ ɛhe: Yosef ne Benyamin.
Yosef ne Asenate bɔ ɔte On sɔfo Pɔtifɛra awa brasua ne, bɛwole Manase ne Efraim wɔ Misraim maen nu.
Benyamin mma mmienzua mɔ ɛhe: Bela, Bekya, Asebel, Gera, Naaman, Ehi, Rohye, Mupim, Hupim ne Ade (Rahɛl ne Yakob bɛ mma ne bɛ nnomaa, bɛ mukoraati bɛte buru ne nna).
Dan awa bienzua ɛhe: Husim.
Nafetali mma mɔ ɛhe: Yaseel, Guni, Yesare, ɔne Silem.
(Bilha bɔ Laban fale ye mane ɔwa brasua Rahɛl kyɛ ɔɔyɛ ye afaneɛ ne, ɔne Yakob bɛ mma ne bɛ nnomaa mukoraa te nzoo).
Yakob ye bɔbɔ ye sasofoɛ mukoraa bɔ ɔne bɛ wale Misraim ne, sɛ ɛye ye mma mmienzua nemɔ bɛ ye mɔ esie ahameɛ a, bɛ mukoraa bɛte aburasia ne nzia.
Yosef mma bɔ ɔwole bɛ wɔ Misraim nemɔ te nyɔ; Yakob ne ye awuro ama bɔ bɛwale Misraim ne amukoraa bɛte aburasoo.
Yakob ne ye awuro ama kofite Misraim Yakob somane Yuda maa olili ye nyunu moa hɔle Yosef berɛ kyɛ Yosef ohyire ye Gosen atee, na bɛwale Gosen mbɔtam.
Yosef siesiele ye teaseɛnam na ɔfole ooyiale ye baba Yisrael wɔ Gosen.
Ɔfale ye nwo hyirele ɔse; ɔtɔle ye nu, na ɔfale ye ti tole ye kɔme anwo suni hyɛle paa.
Na Yisrael sele Yosef kyɛ, “Afei de mewu po a, mekuro, ɔnate kyɛ manwu wɔ nyunu, na manwu kyɛ ɛte ase.” Na Yosef sele oliɛma mɔ ne ɔse awuro ama nemɔ kyɛ, “Ngɔhɔ Faro berɛ ngɔɔbɔ ye amaneɛ kyɛ, ‘Nniɛma mɔ ne me baba awuro ama bɔ né bɛwɔ Kanaan aseɛ so ne, bawa me wa.
Bɛte mmoaenneafoɛ, ofikyɛ besie ngaka; na bafa bɛ mmoaen ne bɛ nandwie mɔ ne bɛ nwo nningyein mukoraa bawa wa.’ Sɛ Faro frɛ ɛmɔ na obisa kyɛ, ‘Nzikyɛ adwuma yeɛ ɛmɔyɔ ɔ?’ a, ɛ́mɔbua ye kyɛ, ‘Ofi yɛ ngwadaa nu bɔ ɔbaadwu ɛnɛ ye, wɔ ngoaa mɔ de, yɛte mmoaenneafoɛ kyɛ yɛ nana mɔ ala.’ Sɛ ɔba ye sɔ a, ɔkɔmaa ɛmɔkɔtena Gosen mbɔtam, ofikyɛ Misraimfoɛ kyi mmoaenneafoɛ kɔkɔkɔkɔ.”
Yiti Yosef hɔle ɔɔbɔle Faro amaneɛ kyɛ, “Me baba ne nniɛma mɔ, bɛ ne bɛ mmoaen, bɛ nandwie, ɔne bɛ nningyein mukoraa bafi Kanaan aseɛ so bawa, na kekesaala ye bɛwɔ Gosen mbɔtam.” Yosef yele oliɛma nemɔ anu nnu, na ɔne bɛ hɔle kyɛ beesoma Faro.
Na Faro bisale oliɛma nemɔ kyɛ, “Nzikyɛ adwuma yeɛ ɛmɔyɔ ɔ?” Na bebuale Faro kyɛ, “Wɔ ngoaa mɔ te mmoaenneafoɛ kyɛ yɛ nana mɔ ala.” Bɛtoale so besele Faro kyɛ, “Yawa kyɛ yɛbaatena maen ye anu, ofikyɛ wɔ ngoaa mɔ, yɛnnya aleɛ yɛmma yɛ ngaka mɔ.
Ɛhɔen piri bɔ ɔwɔ Kanaan aseɛ so ne noa yɛ se paa.
Yiti kekesaala ye, yɛsrɛ wɔ, maa wɔ ngoaa mɔ yɛtena Gosen mbɔtam.” Yeɛ Faro sele Yosef kyɛ, “Wɔ baba ne eliɛma mɔ bawa baaboka wɔ so wɔ wa.
Misraim aseɛ ne wura wɔ sa, ma wɔ baba ne eliɛma mɔ bɛtena aseɛ ne nekaa bɔ ɔkye aleɛ paa ɔ. Maa bɛtena Gosen mbɔtam, na sɛ ɛse bɛ nu biemɔ bɔ bɛkɔhora a, maa bɛnea me nyɛmmoa deɛ mɔ bɛma me.” Afei Yosef mane ye baba Yakob wale oosomane Faro, na Yakob yirale Faro.
Na Faro bisale Yakob kyɛ, “Ali afoɛ nyɛɛ?” Yakob buale Faro kyɛ, “Mahyini aseɛ ye aso afoɛ ɛyaa ko ne aburasa; m’afoɛ ne anzo pee, ye somaa ndwu afoɛ bɔ me nana mɔ lili ɔ, nakoso ɛfɛɛ wɔ nu paa.” Yakob yirale Faro, na ofili Faro nyunu berɛ ɔhɔle.
Yeɛ Yosef bɔle ɔse ne oliɛma mɔ atenaseɛ, na ɔmane bɛ aseɛ bɔ ɔkye aleɛ paa wɔ Ramese mbɔtam wɔ Misraim maen nu, kyɛbɔ Faro hyɛle ne.
Na Yosef mane ɔse ne oliɛma mɔ ne ɔse awuro ama mukoraa bɛ noa aleɛ, kyɛbɔ ebiala ye sasofoɛ somaa te ɔ. Ɛhɔen piri ne anu yɛ se Né aleɛ nne aseɛ ne aso nekaa biala; ofikyɛ ɛhɔen piri ne anu yɛle se paa, ɔnate sɔ ati né Misraim maen ne Kanaan maen nu mmenia mukoraa bɛ́teetee.
Né Misraim aseɛ so ne Kanaan aseɛ so sikaa mukoraa waali Yosef berɛ, ɔnate aburoo bɔ bɛtɔle befili ye berɛ ne ati, na Yosef fale esikaa ne hɔle Faro awuro.
Na mmerɛ bɔ Misraimfoɛ ne Kanaanfoɛ bɛ sikaa amu yiele ne, Misraimfoɛ amukoraa wale Yosef berɛ beesele ye kyɛ, “Ma yɛ aleɛ; aso odi kyɛ yɛwuwu wɔ wɔ nyunu wa?
Yɛ sikaa mukoraa ayie.” Yeɛ Yosef sele bɛ kyɛ, “Sɛ ɛmɔ sikaa amu ayie a, nzaade ɛ́mɔfa ɛmɔ nyɛmmoa mɔ bɛbra maa mva nzesã aleɛ mma ɛmɔ.” Yiti bɛfale bɛ nyɛmmoa bɛbrɛle Yosef, na Yosef mane bɛ aleɛ ɔfa sesane bɛ mbɔngɔ mɔ, bɛ mmoaen, bɛ nandwie mɔ ne afunum mɔ.
Ɔmane bɛ aleɛ ɔfa sesane bɛ nyɛmmoa mukoraa sɔ afoɛ ne.
Na sɔ afoɛ ne sone nen, ye afoɛ bieku besa bɛwale ye berɛ beesele ye kyɛ, “Yɛngɔfa ngɔfea me mene kyɛ yɛ sikaa mukoraa ayie, na nandwie nemɔ baali yɛ mene sa nu, na ɛhwee nne berɛ bɔ yɛkɔfa yɛkɔbrɛ me mene ɔ, sana yɛ nipadua ɔne y’aseɛ ala. Nzu ati yeɛ odi kyɛ yɛwuwu wɔ wɔ nyunu wa ma y’aseɛ mɔ ka berɛ ɔ?
Tɔ yɛ ne y’aseɛ ná ma yɛ aleɛ, na yɛkɔyɛ Faro ngoaa, na yɛ aseɛ ayɛ ye deɛ.
Ma yɛ aburoo bɔ yɛkolua ɔ, amaa yanwuwu, na mmom yanya yɛ ti yadidi nu, na aseɛ ne koso wanna berɛ mbaen.” Yiti Yosef tɔle Misraim aseɛ ne amu mane Faro.
Ɔnate ɛhɔen piri bɔ né ɔdosa mmenia ne ati, Misraimfoɛ amukoraa tɔnetɔnene b’aseɛ.
Aseɛ ne ɔɔyɛle Faro deɛ, na mmenia ne de, ofi Misraim sorɔ bɔ ɔkwaadwu ye ngwaen, Yosef maa bɛyɛle Faro ngoaa.
Asɔfo nemɔ aseɛ angome yeɛ wandɔ ɔ; ofikyɛ asɔfo nemɔ de, né Faro tua bɛ kerɛ, na bɛfale sɔ akatuaa ne bɛneane bɛ nwo, yiti bandɔne b’aseɛ deɛ mɔ.
Yiti Yosef sele mmenia nemɔ kyɛ, “Ɛ́mɔtie, ɛnɛ kyẽa ye, matɔ ɛmɔ ne ɛmɔ aseɛ mama Faro.
Aburoo bɔ bedua ɛhe.
Ɛ́mɔlua ye wɔ aseɛ ne aso.
Sɛ buberɛ dwu a, ɛmɔkɔhyɛ fieso aleɛ ne anu nnu: ko kɔyɛ Faro deɛ na nna ayɛ ɛmɔ deɛ.
Ɛmɔkolua bie fieso, na ɛmɔ ne ɛmɔ awuro ama ne ɛmɔ mma mɔ bali bie.” Na besele ye kyɛ, “Ale yɛ ngoa, maa me mene ɔpene so, na yɛkɔyɛ Faro ngoaa.” Yiti Yosef hyɛle mmeraa fale Misraim aseɛ nwo, bɔ ɔtɛwɔ berɛ ɔbaadwu ɛnɛ ɔ, kyɛ fieso nningyein biala bɛkyɛ nu kure nnu a, ko te Faro deɛ; asɔfo nemɔ aseɛ ngome yeɛ wanyɛ Faro deɛ ɔ. Yakob nzamanzeɛ Yiti Yisrael tenane Gosen mbɔtam wɔ Misraim maen nu.
Benyane agyapadeɛ wɔ berɛ, na bɛwowole bɛyɛle pee.
Na Yakob tenane Misraim aseɛ so afoɛ buru ne nzoo.
Yiti Yakob lili afoɛ ɛyaa ko ne aburanna ne nzoo.
Na mmerɛ bɔ Yisrael wue pingyele ne, ɔfrɛle ɔwa Yosef sele ye kyɛ, “Sɛ anya alo me a, ye de fa wɔ sa bawura me sɔ abo, na hyɛ ɛbɔ kitii kyɛ ekoli nahorɛ kɔma me: Sɛ mewu a, nnɛsie me wɔ Misraim.
Na mmom maa ngɔnna nekaa bɔ me mbanyi mɔ la ɔ; fa me fi Misraim na kosie me wɔ me mbanyi mɔ asieleɛ.” Na Yosef buale ye kyɛ, “Yoo, ngɔyɔ ye kyɛbɔ aha ne ala.” Yakob toale so kyɛ, “Ta ndaen kyire me.” Na Yosef tale ndaen hyirele ye.
Na Yisrael bɔle ye nu ase fale ye ti kisale mba ne sorɔ.
Yakob yira Efraim ne Manase Na ɛhe asi ne, bɛɛbɔle Yosef amaneɛ kyɛ, “Wɔ baba nde apɔ.” Yiti ɔfale Manase ne Efraim bɔ bɛte ye mma nyɔ ne bokale ye nwo so.
Na ebie sele Yakob kyɛ, “Ɛwa Yosef awa wɔ wa.” Yiti Yisrael kendene ye nwo tenane ye mba ne aso.
Na Yakob sele Yosef kyɛ, “Ɛdangama Nyameɛ yele ye nwo ali hyirele me wɔ Luse bɔ ɔwɔ Kanaan aseɛ so.
Oyirale me, na osele me kyɛ, ‘Ngɔmaa ɛkɔwo na wɔ boso atrɛ; ngɔma wɔ boso ama kɔyɛ mmeni kure pee, na ngɔfa aseɛ he ngɔhyɛ wɔ ne wɔ boso ama afebɔɔ.’ Na afei wɔ mma mmienzua nyɔ nemɔ bɔ ɛwole bɛ wɔ Misraim koraka yeɛ meba wɔ wa wɔ Misraim nen, mekyire Efraim ɔne Manase, bɛte me deɛ; bɛkɔyɛ me mma kyɛbɔ Ruben ne Simeon bɛte ne ala. Ngwadaa bɔ ɛkɔwo bɛ nziɛ ye de, bɛte wɔ deɛ; na sɛ ɔba agyapadeɛ hyɛlɛ nu a, b’eliɛma nemɔ dumaa yeɛ ɔkɔla bɛ deɛ so ɔ. Ofikyɛ mvi Padan méba ne, atee nu, ɔhale kãa maa yɛdwu Efrate ne, Rahɛl wuli Kanaan aseɛ so mane me wora bɔle, na nziele ye wɔ Efrate (bɔ ye ole Betlehem) atee nu.” Na Yisrael nwuni Yosef mma nemɔ nen, obisale kyɛ, “Na nwa mɔ ɛhe?” Yosef buale ye baba kyɛ, “Me mma mɔ bɔ Nyameɛ afa bɛ alo me wɔ wa ɛne.” Na Yakob sele ye kyɛ, “Mesrɛ wɔ, fa bɛ pingye me nwo wa maa nyira bɛ.” Ɔnate enyinɛ ti, né Yisrael nye ayɛ wusiwusi maa onnwu nikye.
Yiti Yosef fale bɛ pingyele ye, na Yisrael fele bɛ noa tɔle bɛ nu.
Yisrael sele Yosef kyɛ, “Mandwene kyɛ ngonwu wɔ nyunu ko le, nakoso nea kyɛ Nyameɛ amaa manwu wɔ mma mɔ koso po ɔ.” Yosef pagyale ngwadaa nemɔ fili Yisrael gya so, na Yosef kunduni fale ye nyunu butuli berɛ.
Na Yosef fale bɛ munyɔ pingyele ɔse.
Ɔfale ye sa famaa sɔle Efraim nu maa oolili Yisrael sa bɛen so, yeɛ ɔfale ye sa bɛen sɔle Manase nu maa oolili Yisrael sa famaa so.
Yisrael tengyɛle ye sa famaa fa tole Efraim bɔ yeɛ ɔte kãa ne ti so, na ɔfale ye sa beale nu fale bɛen ne tole Manase so, ɔwɔ nu kyɛ né Manase yeɛ ɔte bamuɛbaa ɔ de.
Na oyirale Yosef kyɛ, “Nyameɛ bɔ me mbanyi mɔ Abraham ne Yisake bɛsole ye ne, Nyameɛ bɔ wagyina me si me wiase bɔ mmale maa waadwu ɛne ye, abɔfo bɔ aye me afi musue mukoraa nu ɔ, yira mmɛɛmaa ye; maa ɔnate bɛ so, me dumaa, ɔne me mbanyi mɔ Abraham ne Yisake dumaa otira ndii; ma bɛ boso ama bɛsone na bɛyɛ pee wɔ aseɛ ye aso.” Na Yosef nwuni kyɛ ye baba afa ye sa famaa wato Efraim ti so nen, wanyɛ ye fɛ; yiti ɔyele ye baba sa fili Efraim ti so fa tole Manase ti so.
Yeɛ Yosef sele ye baba kyɛ, “Daabi, baba, ɛhe yeɛ ɔte bamuɛbaa ɔ, yiti fa wɔ sa famaa ne to ye ti so.” Nakoso ye baba ambene, na osele kyɛ, “Mese, mma mese, ɛhe koso kɔyɛ maen, ye koso ɔkɔyɛ sona titire, nakoso oliɛma kãa ne koli mu kɔtra ye, na ye bosofoɛ kɔyɛ maen maen pee.” Yiti oyirale bɛ sɔ kyẽa ne, na osele kyɛ, “Ɔnate wɔ so yeɛ maen Yisrael kɔha sɔ saleɛ dwirɛ he ɔ: ‘Nyameɛ ma ɛyɛ kyɛ Efraim, na ɔ́ma ɛyɛ kyɛ Manase.’ ” Yiti Yakob nate sɔ atee he aso bɔle Efraim panyi wɔ Manase so.
Yeɛ Yisrael sele Yosef kyɛ, “Mebaawu, nakoso Nyameɛ kogyina ɛmɔ si, na okosa kɔfa ɛmɔ kɔhɔ ɛmɔ nana mɔ aseɛ so.
Afei koso, aseɛ ko bɔ ɔla bokaa Sɛkem ndoroleɛ nu, bɔ mvale me ngrandɛ ne me agyaen ngo nnele mvili Amorifoɛ sa nu ne, mafa mama wɔ; mamva mamma eliɛma nemɔ.”
Yakob yirayira ye mma mɔ Yakob frɛfrɛle ye mma mɔ, na osele bɛ kyɛ, “Ɛ́mɔboaboa ɛmɔ noa ma nga bɔ kyẽa bie okosi ɛmɔ bra nu ɔ ngyire ɛmɔ.
“O Yakob mma, ɛ́mɔyia na ɛ́mɔtie, ɛ́mɔtie ɛmɔ ase Yisrael.
Ruben, wɔ yeɛ ɛte me bamuɛbaa ɔ, m’anwoserɛ, me sɛngyerɛnneɛ bɔ oli moa bɔ okyire kyɛ nde bienzua ɔ, w’anidie tra so, yeɛ wɔ tumi koso tra so.
Ɛwosowoso kyɛ nzue, yiti wɔ panyililɛ ne kɔbɔ wɔ, ofikyɛ ɛne ɛse aye bɛlale; ɛɛlale me bɛen so, eguale ye nwo fiɛ.
Simeon ne Lewi te aliɛmaa, bɛ ngrandɛ mɔ te nzɛmmɔne akodeɛ Ao me kra, nnɛne bɛ fa adwene; Ao me sunzum, nnɛne bɛ bɔ afɛ; ofikyɛ sɛ bɛfɛ yaa a, bedi awue, na bɛgye bɛ nye a, bɛpepɛ nandwie mɔ gya ndii nu.
Musue to b’ɛyaafɛlɛ ne, ofikyɛ ye noa yɛ hye; ɔ́hã b’ɛyaafɛlɛ piri ne koso, ofikyɛ atianuserɛ wɔ nu!
Ngɔhyehyɛ bɛ bosofoɛ nu wɔ Yakob maen ne anu, na mato bɛ mapete Yisrael maen nu.
Yuda, eliɛma mɔ kɔkamvo wɔ, na ɛkɔfo kɔtena wɔ pɔfoɛ mɔ kɔme so; ɛse amma mmienzua mɔ kɔkoto wɔ.
Yuda te gyata akrɔngrɔma, bɔ eku ngaka di ná esa bada wɔ boso ɔ. Okunduni, na obutuli berɛ kyɛ gyata, ɔte kyɛ gyata beleɛ; nwa yeɛ onzuro bɔ okotingye ye ɔ?
Ɛhɔtɔ ngofi Yuda sa nu, yeɛ ahennie pɔmaa ngofi ye gya afia, kɔpem kyɛ mmenia kotua ndɔ bɛkɔma ye ɔ, kɔpem kyɛ maen maen kɔyɛ sotie bɛkɔma ye ɔ. Na ɔkɔmenda ye pɔngɔ akrɔngrɔma kɔbɔ bobe nu, na wamenda ye afunum ba wabɔ bobe paa nu, na ɔpo ye ndaadeɛ wɔ nzaa nu, na wapo ye tena wɔ bobe nzaa bɔ ɔyɛ fɛ nu; Ɔkɔno nzaa somaa biala bɔ okuro ɔ, ná nyɔfonesue ama ye gye ayɛ hyɛnn.
Sebulɔn kɔtena mboanoa, ɔkɔyɛ ɛlɛen mɔ agyinaleɛ, na ɔne Sidon bɛkɔbɔ ɛwɛen.
Yisaka te afunum anwoserɛniɛ, obutu mmoaen kure mɔ afia; na onwuni kyɛ nekaa bɔ bede bɛ nwome te paa, na sɔ aseɛ ne yɛ nyemene, yiti ɔhane ye bati ase fa soale nningyein ne, na bɛhyɛle ye maa ɔyɛle kanganiɛ adwuma.
Dan kobua ye mmenia ndɛen, kyɛbɔ Yisrael mmusua kure ngaa nemɔ yɔ ne ala. Dan kɔyɛ atunu ewoo, na wayɛ atimbire so ɛbɔnaa, bɔ ɔkeka pɔngɔ gya ndii nu ɔ, maa pɔngɔhanɛniɛ ne ɔte tɔ ye si ɔ. Ao AWURADE, wɔ ngoalelɛ yeɛ menea ye ate ɔ. Apaabɔlɛfoɛ kure kohwi kɔfa Gade so, nakoso ɔkɔkakyi ye nwo kɔbɔ bɛ so apaa.
Asɛ aleɛ kɔyɛ bɔ ɔte aleɛ paa ɔ, na ɔkɔma mmenia sa kɔha aleɛ bɔ ɔfata ɛhene mɔ ɔ. Nafetali te wanzane beleɛ bɔ basangye ye ɔ, bɔ ofifi mmɛen nyemene ɔ. Yosef te bakaa mmaen frɔmfrɔm bɔ osu ɔ, bakaa mmaen frɔmfrɔm bɔ osu ná opingye asue ti ɔ; ye mmaen bua kogua fasue so.
Agyaentolɛfoɛ dwɔsole tiale ye serɛserɛ, bɛfale agyaen bɛneane ye so bɛtole, na bɛtanene ye nye paa; nakoso wando ye agyaen ne, Ɔnate Yakob ye Tuminiɛ ne ye anwoserɛ ti, ye abasa nu kɔyɛ se.
(Ɔnate Mmoaenneafoɛ bɔ yeɛ ɔte Yisrael Nyɔbotaen ne dumaa nu).
Wɔ baba ye Nyameɛ yeɛ ɔkɔboka wɔ ɔ, Ɛdangama Nyameɛ yeɛ okoyira wɔ ɔ, ɔkɔfa nyameɛso anwuro anwuro saleɛ yeɛ okoyira wɔ ɔ; aseɛ bo dɔ saleɛ buma bɔ ɔtrɛ ɔ, nyɔfone ne aworɛ nu saleɛ yeɛ ɔkɔfa koyira wɔ ɔ. Saleɛ bɔ ofi ɛse berɛ ne, ɔtra saleɛ bɔ ofi mmokaa mbiri bɔ otimu berɛ daa nu ɔ. Ɔtra nningyein paa bɔ bɛwɔ daa tete mmokaa bɔ bɛwɔ berɛ afebɔɔ nu ɔ; ma sɔ saleɛ ne ɔ́bra Yosef so, ye bɔ baye ye basie ahameɛ bafi oliɛma nemɔ anu.
Benyamin te pataku bɔ ɔkye ngaka di ɔ, ngyerɛmɔ odi naen bɔ ye sa kɔsɔ ye nu ɔ, na nɔsoa ɔkyekyɛ koɛ nu nzesadeɛ.” Yisrael mmusua kure buru ne nyɔ nemɔ ɛne.
Na mmerɛ bɔ né bɛ baba óyira bɛ ne, edwirɛ bɔ ɔha hyirele bɛ hɔ ɛne; ɔfale saleɛ bɔ ɔfata bɛ nu biala yirale ye.
Na ɔhyɛle bɛ kyɛ, “Waha kãa né matoa ne mbanyi mɔ.
Ɔyɛ a ɛ́mɔsie me wɔ me nana mɔ asieleɛ; wɔ nyɔboɛ bɔ wasi sua bɔ yeɛ ɔwɔ Hitiniɛ Efron aseɛ so ne anu.
Mekyire nyɔboɛ bɔ wasi sua bɔ ɔwɔ Makepɛla aseɛ so, wɔ Mamre eyia afiteleɛ, wɔ Kanaan aseɛ so ne.
Ɛhe yeɛ Abraham tɔ fili Hitiniɛ Efron berɛ kyɛ ɔfa yɛ ye asieleɛ ne.
Berɛ yeɛ besiele Abraham ne ɔye Sara; berɛ yeɛ besiele Yisake ne ɔye Rebɛka; na berɛ yeɛ nziele Lea ɔ. Aseɛ ne ɔne nu nyɔboɛ bɔ wasi sua ne, bɛtɔle befili Hitifoɛ sa nu.” Na Yakob hane sɔ dwirɛ ne kitii hyirele ye mma nemɔ yiele ne, ɔpagyale ye gya guale mba ne aso, olele ye nwomeɛ bɔ ɔpɛ ye bo ɔ, na ɔhale nu.
Yosef yakyili ye nwo tole ye baba so, ɔfele ye noa na osuni ye.
Na Yosef hyɛle ye ngoaa safoɛ nemɔ kyɛ bewura ɔse fuin ne ayire amaa wamborɔ.
Yiti bewurale Yisrael fuin ne ayire.
Bɛfale eleburanna yeɛ bɛyɔle ɔ, ofikyɛ né eleburanna yeɛ bɛfa bewura efuin ayire ɔ. Na Misraimfoɛ suni ye eleburasoo.
Na ngyẽa bɔ bɛfa besuni ye ne pɛle nu ne, Yosef sele Faro mbanyi kyɛ, “Sɛ ɛmɔanya baboka me sɔa de a, ye de mesrɛ ɛmɔ, ɛ́mɔfa bɛto Faro nyunu bɛma me kyɛ, me baba maa ndale ndaen na ɔhane kyɛ, ‘Mebaawu, na kosie me wɔ Kanaan aseɛ so, wɔ asieleɛ bɔ mbɛ ndole berɛ kyɛ besie me wɔ nu ne anu.’ Yiti mesrɛ wɔ, maa ngonzie me baba na nza mmra.” Na Faro buale kyɛ, “Kɔ na kosie ɛse, kyɛbɔ ɔmaa ɛtale ndaen ne.” Yiti Yosef hɔle kyɛ ɔkwaasie ɔse; na Faro mbanyi amukoraa: mbanyi bɔ bɛwɔ Faro awuro, yeɛ Misraim maen ne anu mbanyi amukoraa, Yosef awuro ama mukoraa, oliɛma mmienzua mɔ, yeɛ afei ɔse awuro ama mɔ bɛbokale ye so bɛ ne ye hɔle.
Bɛ mma mɔ ne bɛ mmoaen mɔ ne bɛ nandwie mɔ ngome yeɛ bɛhale Gosen aseɛ so ɔ. Teaseɛnam mɔ ne pɔngɔhanɛfoɛ bokale ye so bɛ ne ye hɔle; né ɛlɔen ne te piri paa.
Beedwuli nekaa bɔ bɛboro aburoo wɔ Atade bɔ ɔwɔ asue Yɔɔdan asi dɔ ne, bɛbɔle awuye serɛserɛ bɔ ɔyɛ aworabɔ paa ɔ; na Yosef yɔle ɔse sɛen ɛlɛsoo.
Na Kanaanfoɛ bɔ bɛte aseɛ ne asofoɛ nwuni ɛsɛen bɔ né bɛyɔ wɔ nekaa bɔ bɛboro aburoo wɔ Atade nen, bɛhane kyɛ, “Misraimfoɛ ɛsɛen piri paa ɛhe!” Yiti bɛfrɛle berɛ Abel Misraim.
Ɔwɔ Yɔɔdan asi dɔ.
Yiti Yakob mma mɔ yɔle kyɛbɔ ɔhyɛle bɛ ne ala mane ye; ofikyɛ ye mma nemɔ soale ye hɔle Kanaan aseɛ so, na besiele ye wɔ Makepɛla aseɛ so nyɔboɛ bɔ wasi sua nu wɔ Mamre eyia afiteleɛ.
Abraham tɔle sɔ nyɔboɛ ne ɔne aseɛ ne fili Hitiniɛ Efron berɛ kyɛ ɔfa yɛ ye asieleɛ.
Na Yosef siele ye baba yiele nen, ɔne oliɛma mmienzua nemɔ, yeɛ bɛ bɔ beesomane ye maa osiele ye baba ne amukoraa, besa bɛwale Misraim.
Yosef sá hyɛ oliɛma mɔ bɔ Na Yosef aliɛma nemɔ nwuni kyɛ bɛ baba awu ne, besusuli ye nwo kyɛ, “Anyɔ a, né Yosef atu ye nye wasie yɛ so na watua yɛ bɔne bɔ yayɔ ye ne amu so kerɛ.” Yiti bɛmaa bɛɛhã behyirele Yosef kyɛ, “Wɔ baba hane sɔ dwirɛ ye kitii koraka yeɛ owu ɔ kyɛ, ‘Ɛ́mɔhã behyire Yosef kyɛ, mesrɛ wɔ, fa eliɛma mɔ amumuyɛɛ ne bɛ bɔne kyɛ bɛ, ofikyɛ bɛyɔle wɔ tɛɛ paa.’ Yiti afei, yɛsrɛ wɔ, fa wɔ baba ye Nyameɛ ngoaa mɔ b’amumuyɛɛ kyɛ bɛ.” Na bɛhane ɛhe behyirele Yosef ne, osuni.
Oliɛma nemɔ koso wale beebutubutuli ye nyunu na besele kyɛ, “Yɛte wɔ ngoaa.” Nakoso Yosef sele bɛ kyɛ, “Nnɛma ɛmɔsuro.
Aso ngɔhora ngole Nyameɛ adwuma ngɔyɔ anaa?
Ɛmɔ de, ɛmɔambena me ne paa, nakoso Nyameɛ nhyehyɛleɛ maa ɔkakyili paa; kyɛ ɔnate so okole mmeni pee ngoa, kyɛbɔ afei wala ali ye.
Yiti nnɛma ɛmɔsuro, na ngɔnea ɛmɔ ne ɛmɔ mma mɔ.” Yiti ɔkyekyele bɛ wora mane bɛ kunu tɔle bɛ fɔnwoo.
Yosef wue Yosef ne ɔse awuro ama bɛtenane Misraim, na Yosef lili afoɛ ɛyaa ko ne buru.
Yosef nwuni Efraim ye nana nganzowa mɔ po, na bɛwole Manase awa Makyiri mma bɛtole Yosef gya so.
Yeɛ Yosef sele oliɛma nemɔ kyɛ, “Mebaawu, nakoso Nyameɛ kɔɔnea ɛmɔ.
Na aseɛ bɔ ɔtale ye nwo ndaen hyirele Abraham ne Yisake ne Yakob ne, ɔkɔye ɛmɔ kofi aseɛ he aso ɔkɔfa ɛmɔ kɔhɔ so.” Yosef mane Yisrael mma nemɔ tale ndaen hyirele ye, na ɔhane kyɛ, “Nyameɛ kɔɔye ɛmɔ kofi wa.
Na sɛ ɔba ye sɔ a, ɛ́mɔsoa me mmowue béfi wa bɛhɔ.” Yiti Yosef wuli, mmerɛ bɔ né wali afoɛ ɛyaa ko ne buru ɔ. Bewurale ye ayire bɔ wamma wamborɔ ɔ, na bɛfale ye bɛtole alaka nu wɔ Misraim.
BƆ OLI MOA Dumaa ƐKSADƆSO bo kyire: “AMANDUO.” Amanduo ne te edwirɛ bɔ ohia paa wɔ Yisraelfoɛ abakɔsɛm nu.
Ɔka kyɛbɔ Nyameɛ nate tumi piri so yele ye mmenia Yisraelfoɛ fili Misraim ngoaasolɛ nu.
Besa bɛfrɛ Yisraelfoɛ Hebrifoɛ.
Bahyɛ ƐKSADƆSO nwomaa ne anu nna: Kyɛbɔ Nyameɛ yele Hebrifoɛ fili ngoaasolɛ nu ɔ; Bɔ ɔtole bɛ atunu alaa maa beedwuli Sinai bokaa ne anwo; Nyameɛ ne ye mmenia Hebrifoɛ bɛyɛle apam, apam bɔ okyire bɛ atee bɔ ɔsɛ kyɛ bɛfa so bɛso ye ná bɛbɔ bɛ bra ɔ; Besili ɛtena sua bɔ bɛkɔsɔne Nyameɛ nu ɔ, besiesiele nu, na Nyameɛ mane bɛ ɔsɔfolilɛ ne ɛsɔnenɛ nwo mmeraa.
Nwomaa ne maa yɛnwu nningyein bɔ Nyameɛ yɔle, wɔ mmerɛ bɔ ɔyele ye mmenia fili Misraim ngoaasolɛ nu, ná afei ɔmaa bɛyɛle maen bɔ bele kyẽa bie anyelasoɛ ɔ. Sona bɔ odi dwumaa paa wɔ nwomaa ne anu ole Mose, ofikyɛ ye yeɛ Nyameɛ fale ye tuale ye mmenia noa ɔ. Nwomaa he anu yeɛ Nyameɛ fale Mmeraa Buru ne mane Yisraelfoɛ ɔ .
Nu Dwirɛ Yisraelfoɛ nya fawɔnwodi fi Misraimfoɛ sa nu .—.
a. Bɛyɛ ngoaa wɔ Misraim .- b. Mose aworɛ ne ye ngwadaa nu .—.
d. Mose ne Aarɔn fa bɛ dwirɛ to Misraim hene nyunu .—.
e. Beku Abɔtra boaen; betu befi Misraim .—.
Befi Ɛpo Kɔkorɛ nwo bekoodwu Sinai bokaa ne anwo .—.
Mmeraa ne ne Apam ne .—.
Ɛtena sua ne ɔne ɛsɔnenɛ nwo mmeraa .—.
Bɛhyɛ Yisraelfoɛ anyeborolɛ wɔ Misraim Yisrael mma bɔ bɛ ne Yakob wale Misraim ne, bɛ nu biala ne ye abusua yeɛ ɔwale ɔ. Ye mma nemɔ dumaa ɛhe: Ruben, Simeon, Lewi, Yuda, Yisaka, Sebulɔn, Benyamin, Dan, Nafetali, Gade ne Asɛ.
Né Yakob boso ama ne amukoraa bɛte aburasoo; na né Yosef de ɔwɔ Misraim dada.
Afei Yosef wuli, na oliɛma nemɔ amukoraa ne sɔ aworɛ ndoatoasoɛ ne amukoraa bewuli.
Nakoso Yisrael boso ama nemɔ wowole, bɛ boso trɛle, na bɛ nwo yɛle se.
Yiti beyili maen ne anu tɛkyɛ.
Na ɛhene foforɛ bie bɔ né ɔnze Yosef oolili Misraim bia ne.
Na osele ye mmenia nemɔ kyɛ, “Ɛ́mɔnea, Yisraelfoɛ nemɔ asone soma, na b’anwoserɛ bo yɛ so.
Ɛ́mɔma yɛfa bɛ yɛfa nworɛ atee bie aso.
Anyɔ a bɛkɔsone pee, na sɛ koɛ bie ba a, bɛkɔɔboka yɛ pɔfoɛ mɔ ná baho batia yɛ, ná banya atee banwati bafi maen ye anu.” Yiti bɛyeyele adwumayɔlɛfoɛ so mbanyi maa belili bɛ so, kyɛ bɛhyɛ bɛ ma bɛyɔ adwuma bɔ ɔbo bɛ so ɔ. Na bɛkyekyele nguro Pitom ne Ramese maa Faro fa yɛle nekaa bɔ osie ye nningyein ɔ. Nakoso bɛwɔ so bɛ́hyɛ bɛ anyeborolɛ maa ɔbo so nen, bekye po yeɛ né bɛ́kɔ so bɛsone ná bɛtrɛ ɔ. Na Misraimfoɛ surole Yisraelfoɛ paa.
Yiti bɛhyɛle Yisraelfoɛ anyeborolɛ maa bɛyɔle adwuma serɛ paa bɛmane bɛ.
Bɛmane bɛ wora bɔle, ofikyɛ bɛhyɛle bɛ maa bɛyɔle adwuma bɔ ɔbo bɛ so wɔ nnɛterɛ ne mmerekese pɛlɛ nu, fieso adwuma ahoroɔ nu; na bɛhyɛle bɛ anyeborolɛ paa wɔ adwuma biala nu.
Afei Misraim hene sele Hebri mmrasua bɔ bede aworɛ, bɔ bɛ nu ko li Sifra, ná ko wora li Pua ne kyɛ, “Sɛ ɛmɔde Hebri mmrasua aworɛ, ná awoleɛ nu berɛ, ɛmɔnwu kyɛ adɔma ne te bienzua a, odi kyɛ ɛmɔku ye.
Sɛ ɔte brasua de a, nnɛma ɛmɔku ye.” Nakoso né mmrasua bɔ bede aworɛ ne suro Nyameɛ, yiti banyɔ bɔ Misraim hene hyɛle bɛ kyɛ bɛyɔ ne, na mmom bɛmane mmienzua nemɔ nyane bɛ ti didili nu.
Yiti Misraim hene frɛle mmrasua bɔ bede aworɛ ne, na obisale bɛ kyɛ, “Nzu ati yeɛ ɛmɔayɔ sɔ ye, bɔ ɛmɔama mmienzua nemɔ anya bɛ ti badidi nu ye?” Na mmrasua bɔ bede aworɛ ne buale Faro kyɛ, “Hebri mmrasua nemɔ de, bɛtte kyɛ Misraim mmrasua nemɔ; ofikyɛ bɛ nwo te kyerekyerɛɛ, na bɛwo koraka né sona bɔ ode aworɛ ne adwu berɛ.” Yiti Nyameɛ lole mmrasua bɔ bede aworɛ ne, na Yisraelfoɛ nemɔ wora bɛ boso trɛle, na bɛtale pembepembe.
Na ɔnate kyɛ mmrasua bɔ bede aworɛ ne besuro Nyameɛ ne ati, ɔmaa bɛ koso bɛbɔle taen.
Na Faro hyɛle ye mmenia ne amukoraa kyɛ, “Bienzua biala bɔ Hebrifoɛ kɔwo ye ne, ɛ́mɔgyi ye bɛto asue Naele nu, nakoso brasua biala de, ɛ́mɔma onya ngoa.”
Mose aworɛ Biaa bie bɔ ofi Lewi abusua nu oogyale Lewi abusua nu braa.
Braa ne nwonzɛle, na ɔwole baa bienzua.
Na onwuni kyɛ ye nwo yɛ nyemene nen, ɔfale ye feale toonn bosome nza.
Afei de, né ɔfa ye fea a ɔnyɛ yee ko, yiti ɔfale elemmire kɛndɛen, ɔfale pɔweɛ nzue ne ehwaa fale ye nwo, ɔfale adɔma ne tole nu, na ɔɔfale ye siele ngyɛngyɛma nu wɔ asue Naele noa.
Na adɔma n’aliɛma brasua oogyinane dedeede neane bɔ ɔkɔto adɔma ne ɔ. Faro awa brasua wale kyɛ ɔbaabia asue ne anu.
Né ye abaawa nemɔ natenate asue ne noa.
Onwuni kyɛ kɛndɛen ne gyi ngyɛngyɛma ne anu, na ɔsomane ye abaawa ne ko kyɛ ɔɔfa bra.
Obukyele so nen, onwuni adɔma bienzua bɔ osũ ɔ. Ɔyɛle ye anwumvo, na ɔhane kyɛ, “Hebrifoɛ mma ne bie ɛne.” Na adɔma n’aliɛma brasua ne bisale Faro awa brasua ne kyɛ, “Ngɔmvrɛ Hebri mmrasua nemɔ ko mmrɛ wɔ ma ɔma adɔma ne nyɔfone ma wɔ anaa?” Na Faro awa brasua ne buale ye kyɛ, “Yoo, kɔ.” Na abaayaa ne ɔɔfrɛle adɔma ne maame wale.
Na Faro awa brasua ne sele ye kyɛ, “Fa adɔma ne kɔma ye nyɔfone ma me, na ngotua wɔ kerɛ.” Yiti braa ne fale ye hɔle ɔɔmane ye nyɔfone.
Akwadaa ne nyini, na ɔɔfale ye mane Faro awa brasua ne.
Ɔfale ye yɛle ɔwa, na ɔtole ye dumaa Mose, ofikyɛ ɔhane kyɛ, “Nzue nu yeɛ nyele ye mvili ɔ.” Mose nwati kɔ Midian Mose nyini ne, ɛlɛho bie ɔɔpasale oliɛma mɔ Hebrifoɛ nwo, na onwuni adwuma serɛ bɔ né bɛ́hyɛ bɛ maa bɛyɔ ɔ. Na onwuni kyɛ Misraimniɛ bie ɔ́bo oliɛma Hebrifoɛ nemɔ anu ko ɔ. Ɔtotole ye nye bra yiale, na onwuni kyɛ sona biala nne berɛ nen, ohuni Misraimniɛ ne, na ɔfale ye feale anweaa nu.
Aleɛ hyene ne, ofitele, edwirɛ nwanwa, onwuni Hebrifoɛ nyɔ kyɛ bɛ́ko ɔ. Na obisale bɔ ye dwirɛ nyɛ fɛ ne kyɛ, “Nzu ati yeɛ ɛ́bo eliɛngo ɔ?” Na obuale kyɛ, “Nwa yeɛ ɔyɛle wɔ yɛ so panyi ne ndɛenbualɛniɛ ɔ?
Ɛpena kyɛ eku me kyɛbɔ ehuni Misraimniɛ ne anaa?” Yiti edwirɛ ne mane Mose surole, na ɔhane ye ye ti anu kyɛ, “Eh, edwirɛ ne afite amba!” Na Faro tele sɔ dwirɛ nen, ɔyɛle kyɛ okohu Mose.
Nakoso Mose nwatili Faro, na ɔɔtenane Midian maen nu wɔ abura bie anwo.
Né Midian sɔfo le mmaa mmrasua nzoo, na bɛwale berɛ kyɛ bɛbaato nzue begua nningyein bɔ bɛ baba nyɛmmoa no nu nzue ne anu.
Mmoaenneafoɛ biemɔ wale bɛɛfoane bɛ, nakoso Mose dwɔsole, ohuru gyinane bɛ si, na ɔmane mmoaen nemɔ nzue.
Na besa bɛwale bɛ baba Rewel berɛ nen, obisale bɛ kyɛ, “Nzu ati yeɛ ɛnɛ de ɛmɔawa ndɛ sɔa ye?” Bebuale kyɛ, “Misraimniɛ bie lele yɛ fili mmoaenneafoɛ nemɔ sa nu, ɔtole nzue mane yɛ po, na ɔmane yɛ mmoaen nemɔ nzue.” Na obisale ye mma mmrasua nemɔ kyɛ, “Ɔwɔ nisua?
Nzu ati yeɛ ɛmɔayakyi biaa ne dɔ ɔ?
Ɛmɔɔfrɛ ye ma oodidi.” Mose penene so ɔne biaa ne bɛtenane, na ɔfale ɔwa brasua Sipora mane Mose gyale.
Sipora wole baa bienzua, na Mose tole ye dumaa Gɛsɔm, ɔnate kyɛ Mose hane kyɛ, “Maayɛ ɛwɔfoɛ wɔ amanvrafoɛ aseɛ so.” Afoɛ pee pɛle nu, na Misraim hene wuli.
Afei Yisraelfoɛ nwuni ngoaasolɛ nu amaneɛ piri paa; bɛbɔle awuye, na bɛ suɛ wɔ ngoaasolɛ nu ne dwuli Nyameɛ nyunu.
Nyameɛ tele b’awuyebɔlɛ ne, na ɔkayele apam bɔ ɔne Abraham, Yisake ne Yakob bɛyɛle ne.
Nyameɛ neane Yisraelfoɛ nemɔ, na bɛyɛle ye anwumvo.
Nyameɛ frɛ Mose Né Mose yeɛ ɔnea ye sia Yɛtro, bɔ ɔte Midian sɔfo ne mmoaen so ɔ. Ɛlɛho bie, ɔhane mmoaen ne hɔle dedeede wɔ ɛserɛ ne noa dɔ paa, na oodwuli Nyameɛ bokaa Horebo nye abo.
Na AWURADE abɔfo yele ye nwo ali hyirele ye wɔ ngyɛkyerɛ bie bɔ né ogye wuronyiwuronyi nu.
Mose neane, edwirɛ nwanwa, onwuni kyɛ ngyɛkyerɛ ne ogye de, nakoso né ɔnyera.
Na Mose hane kyɛ, “Edwirɛ nwanwa he de, mémakye mékɔ dɔ mekɔnea nikyee ti bɔ ɔmma ngyɛkyerɛ ne nyera ne.” Na AWURADE nwuni kyɛ wamakye wafa dɔ ɔkwaanea nen, ɔfrɛle ye fili ngyɛkyerɛ ne anu kyɛ, “Mose!
Mose!
Na osurole kyɛ, “Me ɛhe.” Na AWURADE hane kyɛ, “Nnɛpingye wa!
Puropuro wɔ gya nu mbaboa ne, ofikyɛ nekaa bɔ egyi ne te aseɛ krongron.” Na ɔfa sɔle so kyɛ, “Me ole wɔ baba Nyameɛ ne, Abraham Nyameɛ ne, Yisake Nyameɛ ne Yakob Nyameɛ ne.
Na Mose fale ye nyunu feale, ofikyɛ né osuro kyɛ ɔkɔnea Nyameɛ ɔ. Na AWURADE hane kyɛ, “Me mmenia bɔ bɛwɔ Misraim ne, manwu b’amaneɛnwunɛ ne, na mate awuye bɔ b’adwuma so mbanyi mɔ maa bɛbɔ ne.
Manwu b’amaneɛnwunɛ ne.
Na madwu mawa ase kyɛ mebaale bɛ mefi Misraimfoɛ sa nu, ná meye bɛ mefi sɔ aseɛ ne aso mekɔ aseɛ paa bɔ ɔtrɛ ɔ so, aseɛ bɔ nyɔfonesue ne woɛ tengyɛ wɔ so ne: Kanaanfoɛ, Hitifoɛ, Amorifoɛ, Perisifoɛ, Hiwifoɛ ne Yebusifoɛ maen ne.
Afei de, awuye bɔ Yisraelfoɛ bɛbɔ ne wadwu me nyunu, na manwu ɛhyɛlɛ bɔ Misraimfoɛ bɛhyɛ bɛ ne.
Yiti bra.
Mésoma wɔ maa ɛkɔ Faro berɛ ɛkɔye me mmenia Yisraelfoɛ efi Misraim!” Nakoso Mose bisale Nyameɛ kyɛ, “Me ole nwa bɔ mékɔ Faro berɛ mekɔye Yisraelfoɛ mefi Misraim ɔ?” Na Nyameɛ sele ye kyɛ, “Ngoli wɔ si.
Na bɔ okohyire kyɛ me yeɛ mésoma wɔ ɛhe: sɛ ɛye maen ne fi Misraim ba a, sɔ bokaa he aso yeɛ ɛmɔkɔsɔne Nyameɛ ɔ.” Na Mose bisale Nyameɛ kyɛ, “Sɛ mekɔ Yisraelfoɛ berɛ, ná mekã mekyire bɛ kyɛ, ‘Ɛmɔ nana mɔ Nyameɛ yeɛ wasoma me ɔ,’ ná bɛ wora bebisa me kyɛ, ‘Ye dumaa li sɛɛ’ a, nzikyɛ dwirɛ yeɛ nga ngyire bɛ ɔ?” Na Nyameɛ buale Mose kyɛ, “ME ALA OLE ME ALA.” Na osele kyɛ, “Bɔ ɔsɛ kyɛ ɛkã kyire Yisraelfoɛ hɔ ɛhe: ‘ME ALA asoma me ɛmɔ berɛ.’ ” Nyameɛ sa sele Mose kyɛ, “Kã kyire Yisraelfoɛ kyɛ, ‘AWURADE ɛmɔ nana mɔ Nyameɛ ne, Abraham Nyameɛ ne, Yisake Nyameɛ ne, Yakob Nyameɛ ne yeɛ wasoma me ɛmɔ berɛ ɔ.’ Me dumaa bɔ ɔwɔ berɛ afebɔɔ hɔ ɛne, na ɛhe yeɛ aworɛ ndoatoasoɛ mukoraa bɛkɔfa bɛkɔfrɛ me ɔ. Kɔ!
Kɔboaboa Yisrael mbanyi mɔ noa, ná kã kyire bɛ kyɛ, ‘AWURADE ɛmɔ nana mɔ Nyameɛ ne, Abraham Nyameɛ ne, Yisake Nyameɛ ne, Yakob Nyameɛ ne, waye ye nwo ali wahyire me.
Ɔnwa: ‘Maanea ɛmɔ, na manwu nikyee bɔ bɛfa bɛyɔ ɛmɔ wɔ Misraim ne.
Na mayɛ m’adwene kyɛ ngɔye ɛmɔ ngofi Misraim amaneɛnwunɛ nu, ná mafa ɛmɔ mahɔ Kanaanfoɛ, Hitifoɛ, Amorifoɛ, Perisifoɛ, Hiwifoɛ ne Yebusifoɛ aseɛ ne aso, aseɛ bɔ nyɔfonesue ne woɛ tengyɛ wɔ so ne.
“Bekotie wɔ dwirɛ, na ɛne Yisrael mbanyi bɛhɔ Misraim hene berɛ beese ye kyɛ, ‘AWURADE, Hebrifoɛ Nyameɛ ne, ɔne yɛ ayia.
Yiti yɛsrɛ wɔ, ma yɛ ate ma yɛhɔ atee bɔ bɛfa ɛlɛsa bɛpɛ ɔ wɔ ɛserɛ so, ná yɛɛbɔ afɔleɛ yɛma AWURADE yɛ Nyameɛ ne.’ Me de, mese kyɛ Misraim hene ngɔma ɛmɔ ate ma ɛmɔngɔhɔ, sana tumi piri bie hyɛ ye so koraka.
Yiti ngɔtengyɛ me sa ngɔfa anwanwadeɛ mukoraati bɔ ngɔyɔ ye Misraim ne ngotia Misraim, na ɛhe asi ne, ɔkɔma ɛmɔ kɔhɔ.
Ngɔma Misraimfoɛ kɔlo mmenia hemɔ, amaa sɛ ɛ́mɔfi berɛ a, ɛmɔangɔ ye nzanza.
Yisrael brasua biala kobisa ɛdwetɛ ne sikaa kɔkorɛ mbembenanneɛ ne ndena kofi Misraim brasua bɔ ɔne ye bɛte bepingye ɔ berɛ, ɔne Misraim brasua biala bɔ ɔte ye awuro ɔ berɛ, na ɛmɔkɔfa sɔ nningyein ne bekosiesie ɛmɔ mma mmienzua ne mmrasua mɔ nwo.
Na ɛhe kɔmaa ɛmɔkonya koɛ nu nzesadeɛ bekofi Misraimfoɛ berɛ.”
Nyameɛ ma Mose tumi nwanwasoɛ Na Mose buale kyɛ, “Sɛ banne me banni, anaakyɛ bandie me dwirɛ, ná bɛka kyɛ, ‘AWURADE anye ye nwo ali wangyire wɔ huu’ ɛ?’ ” Na AWURADE bisale ye kyɛ, “Nzikyɛ yeɛ otira wɔ sa nu ye?” Obuale kyɛ, “Pɔmaa ɔ.” Na AWURADE sele kyɛ, “Gyi to aseɛnwo berɛ!” Ogyi tole berɛ, na ɔkakyili ewoo.
Na Mose pimbini ye si fili ye nwo.
Na AWURADE sele Mose kyɛ, “Tengyɛ wɔ sa sɔ ye dua ne anu.” Ɔtengyɛle ye sa sɔle ye nu, na ɔkakyili pɔmaa wɔ ye sa nu.
Na AWURADE sele kyɛ, “Ɛhe kɔmaa bekole bekoli kyɛ AWURADE, bɛ nana mɔ Nyameɛ ne, Abraham Nyameɛ ne, Yisake Nyameɛ ne, Yakob Nyameɛ ne yeɛ waye ye nwo ali wahyire wɔ ɔ.” Na AWURADE sá sele ye kyɛ, “Fa wɔ sa wura wɔ hue so.” Ɔfale ye sa wurale ye hue so, na ɔyele ye sa fili ye hue so nen, né kwata ayɛ ye sa ne amaa wayɛ fufue kyɛ asukɔtwea.
Na AWURADE sele ye kyɛ, “Fa wɔ sa wura wɔ hue so bieku.” Ɔfale ye sa wurale ye hue so bieku, na ɔyele ye sa ne fitele nen, né wasa wakakyi kyɛ ye nwonaen ngaa ne ala. Na Nyameɛ sele kyɛ, “Sɛ banne wɔ banni, anaakyɛ banne sɛngyerɛnneɛ bɔ oli moa ne bando nu a, bekole bɔ ɔtɔ so nyɔ ne bekoli.
Na sɛ banne sɔ nzɛngyerɛnneɛ nyɔ ne po banni, anaa bandie wɔ dwirɛ a, ye de sa asue Naele nzue ne bie, ná hwie gua aseɛ wosee so.
Na Naele nu nzue bɔ ɛkɔsa ne kɔkakyi mogya wɔ aseɛ wosee ne aso.” Na Mose sele AWURADE kyɛ, “Mesrɛ wɔ, AWURADE.
Ofi me tetetete bɔ ɔbaadwu ɛnɛ bɔ ɛne w’akoaa bedwudwo ye, nnde sona bɔ ye noa ate ɔ; me dwudwolɛ te nyaanyaa, na me temverema abutu.” Na AWURADE bisale ye kyɛ, “Nwa yeɛ ɔyɔle kuro sona noa ɔ?
Nwa yeɛ ɔmaa ɔyɛ emumu anaa asotiniwaaniɛ, ɔmaa onwu nikye anaa ɔyɛ ye anyesiniwaaniɛ ɔ?
Yiti nna me AWURADE ɔ?
Yiti kɔ, na ngɔma wɔ noa kɔte ná mahyire wɔ bɔ ɛha ɔ.” Nakoso Mose sele kyɛ, “Yieee!
AWURADE, mesrɛ wɔ ala, soma sona foforɛ.” Afei AWURADE fɛle Mose so yaa maa ɔhane kyɛ, “Eliɛma Aarɔn, bɔ ɔte Lewiniɛ ne, ɔnne berɛ hɔ ɔ?
Mese kyɛ ye noa ate.
Tie, wasi nu ɔbaayia wɔ, na sɛ onwu wɔ a, ɔkɔyɛ ye fɛ soma.
Ka edwirɛ ne kyire ye, ná fa edwirɛ ne tua ye noa; na ngɔmaa ɛne ye ɛmɔ noa kodwu dwaa nu, ná mahyire ɛmɔ bɔ ɛmɔhã ɔ. Okogyina wɔ gya nu kodwudwo kohyire mmenia ne, wɔ noa dwirɛ kotua ye noa, ná wɔ wora ayɛ kyɛ Nyameɛ ama ye.
Fa pɔmaa he tira, na ye yeɛ ɛkɔfa kɔyɔ nzɛngyerɛnneɛ ɔ.” Mose sá kɔ Misraim Mose sá hɔle ye sia Yɛtro berɛ, na osele ye kyɛ; “Mesrɛ wɔ, maa nza ngɔ nniɛma mɔ berɛ wɔ Misraim, ná ngɔnea sɛ bɛtɛ te ase a.” Na Yɛtro sele Mose kyɛ, “Kɔ asomdwee nu oo.” Na AWURADE sele Mose wɔ Midian kyɛ, “Sá kɔ Misraim, ofikyɛ bɛ bɔ né bɛpena wɔ beku wɔ ne, bɛ mukoraa bawu.” Yiti Mose fale ɔye ne ye mma mmienzua nyɔ ne tenatenane afunum so, na osa hɔle Misraim aseɛ so.
Na ɔfale Nyameɛ pɔmaa ne tirale.
Na AWURADE sele Mose kyɛ, “Sɛ esa kɔ Misraim a, nea kyɛ anwanwadeɛ mukoraa bɔ mama wɔ tumi kyɛ ɛyɔ ne, ɛkɔyɔ ye Faro nyunu.
Nakoso ngɔma ye so kɔyɛ se, bɔ ɔnate so ɔngɔma me mmenia nemɔ ngɔhɔ ɔ. Afei ka kyire Faro kyɛ, ‘AWURADE nwa: Yisrael te me bamuɛbaa bienzua.
Na mekã mekyire wɔ kyɛ, “Ma mma ne ɔhɔ ɔɔsɔne me.” Na sɛ amma ye ate ma wangɔ a, ngohũ wɔ bamuɛbaa bienzua.’ ” Na Mose sili nu ne, AWURADE yiale ye wɔ asikyeleɛ bie anu wɔ atunu, na ɔyɛle kyɛ okohu Mose.
Nakoso Sipora fale twerɛboɛ bie pɛle ɔwa ne bienzua, ɔfa hane Mose gya, na ɔhane kyɛ, “Amba, ɔnate sɔ amaneɛ he aso, aayɛ me bɔbɔ deinn me busuaniɛ!” Yiti AWURADE yakyili ye.
Na ɔnate bienzuapɛlɛ ne ati, Sipora sele kyɛ, “Ɛte mogya nu atɔmvorɛ biaa.” AWURADE sele Aarɔn kyɛ, “Kɔ ɛserɛ so dɔ koyia Mose.” Yiti ɔhɔle, oyiale ye wɔ Nyameɛ bokaa ne anwo, na ɔfele ye noa.
Mose fale AWURADE dwirɛ bɔ wafa wasoma ye ne amukoraa, ɔne nzɛngyerɛnneɛ bɔ wahyɛ ye kyɛ ɔyɔ ne nwo amaneɛ bɔle Aarɔn.
Afei Mose ne Aarɔn hɔle bɛɛboaboale Yisrael mbanyi mukoraa noa.
Aarɔn fale edwirɛ amukoraa bɔ Nyameɛ aha ahyire Mose ne tole dwaa, na ɔyɔle nzɛngyerɛnneɛ ne wɔ mmenia ne nyunu berɛ.
Mmenia ne le lili.
Na bɛtele kyɛ AWURADE aapasa Yisraelfoɛ nwo, ná wanwu b’amaneɛnwunɛ nen, bɛbɔle bɛ ti ase bɛsɔnene ye.
Mose ne Aarɔn gyi Faro nyunu Nziɛ ye, Mose ne Aarɔn hɔle Faro berɛ beesele ye kyɛ, “AWURADE Yisrael Nyameɛ nwa: ‘Ma me mmenia nemɔ bɛhɔ, ná beeli aluolue bɛma me wɔ ɛserɛ so.’ ” Nakoso Faro buale kyɛ, “AWURADE ne ole nwa bɔ ɔsɛ kyɛ metie ye ná mema Yisraelfoɛ bɛkɔ ɔ?
Menze sɔ AWURADE ne, yeɛ Yisraelfoɛ koso mengɔma bɛngɔhɔ!” Na besele kyɛ, “Hebrifoɛ Nyameɛ ne ɔne yɛ ayia, yiti yɛsrɛ wɔ, ma yɛ ate ma yɛhɔ atee bɔ bɛfa ɛlɛsa bɛpɛ ɔ wɔ ɛserɛ so, ná yɛɛbɔ afɔleɛ yɛma AWURADE yɛ Nyameɛ ne; na anyɔ a né wafa ewue anwonyerɛ anaa ngrandɛ wawa yɛ so.” Nakoso Misraim hene sele bɛ kyɛ, “Mose ne Aarɔn, nzu ati yeɛ ɛmɔpena kyɛ bɛma mmenia ne yakyi b’adwuma bɔ bɛyɔ ne ɔ?
Ɛmɔhɔ bɛɛtoa ɛmɔ adwuma serɛ ne aso!” Na Faro sá sele kyɛ, “Ɛ́mɔtie, afei bɔ maen ne anu mmenia asone pee ne yeɛ ɛmɔmaa bɛyakyi adwumayɔlɛ ɔ!” Sɔ kyẽa ne ala, Faro hyɛle maen adwumayɔlɛfoɛ mɔ so mbanyi, yeɛ adwumayɔlɛfoɛ mɔ so neafoɛ mɔ kyɛ, “Nnɛmɔma mmenia nemɔ ɛserɛ ko maa bɛpɛ mmerekese kyɛbɔ daa ne ɛmɔyɔle ne, na mmom ɛ́mɔma bɛ bɔbɔ bɛɛpena ɛserɛ ne.
Mmerekese somaa bɔ né bɛpɛ ye daa ne, ɛ́mɔma bɛ́pɛ sɔ ala. Nnɛma ɛmɔte so, ofikyɛ bɛte foen, na ɛhe ati yeɛ ɔmaa besu kyɛ, ‘Maa yɛhɔ yɛɛbɔ afɔleɛ yɛma yɛ Nyameɛ ne.’ Ɛ́mɔma mmenia nemɔ adwuma bɔ ɔyɛ se paa ma bɛyɔ, amaa bandie nnakannaka dwirɛ biala.
Yiti maen adwumayɔlɛfoɛ mɔ so mbanyi, yeɛ adwumayɔlɛfoɛ mɔ so neafoɛ mɔ hɔle beesele mmenia ne kyɛ, “Faro nwa: ‘Mengɔma ɛmɔ ɛserɛ ko.’ Ɛmɔ bɔbɔ bɛɛpena ɛserɛ wɔ nekaa biala bɔ ɛmɔkonya bie ɔ; nakoso ɛmɔ adwuma ne de, yɛngɔte so kaala.
Yiti mmenia ne tele bɛ nwo guale Misraim aseɛ so amukoraa bɛɛboaboale atokoɔ mmakaa wuruwaa noa bɛfa bɛkakyili ɛserɛ.
Adwumayɔlɛfoɛ so mbanyi nemɔ hane bɛ bo kyɛ, “Odi kyɛ ɛmɔyie ɛmɔ daa daa adwuma ne, kyɛbɔ ɛserɛ wɔ berɛ ne ɛmɔyɔle ne ala!” Bɛbole Yisrael mbanyi bɔ Faro adwumayɔlɛfoɛ mɔ so mbanyi afa adwuma ne awura bɛ sa ne, na bebisale bɛ kyɛ, “Mmerekese somaa bɔ ɔsɛ kyɛ ɛmɔpɛ ye anoma ne ɛnɛ ne, nzu ati yeɛ ɛmɔambɛ ye mu, kyɛbɔ dáa ɛmɔpɛ ne?” Afei Yisrael mbanyi bɔ bafa adwuma ne bawura bɛ sa ne wale Faro berɛ beesuni behyirele ye kyɛ, “Nzu ati yeɛ ɛfa sɔ dwirɛ he di wɔ ngoaa ɔ?
Bɛmma wɔ ngoaa ɛserɛ biala, nakoso bese yɛ kyɛ, ‘Ɛ́mɔpɛ mmerekese!’ Bɛbo wɔ ngoaa, nakoso mvomsoɛ ne fi wɔ mmenia ne.” Na Faro buale kyɛ, “Ɛmɔte foen, ɛmɔte foen soma!
Sɔ ati yeɛ ɛmɔnwa: ‘Ma yɛ ate ma yɛɛbɔ afɔleɛ yɛma AWURADE’ ne.
Ɛmɔhã bɛ nwo bɛɛyɔ adwuma!
Bɛngɔma ɛmɔ ɛserɛ biala, nakoso mmerekese somaa bɔ ɔsɛ kyɛ ɛmɔpɛ ne ala yeɛ ɛmɔkɔpɛ ɔ.” Yisrael mbanyi bɔ adwuma ne wura bɛ sa nwuni kyɛ edwirɛ ato bɛ, wɔ mmerɛ bɔ bɛha behyirele bɛ kyɛ, “Mmerekese somaa bɔ ɛlɛho biala ɛmɔpɛ ne, ɛmɔngɔte so.” Befili Faro berɛ bɛ́ba nen, bɛɛtole Mose ne Aarɔn kyɛ bɛnwondɛ bɛ.
Na besele bɛ kyɛ, “Nyameɛ ɔ́nea ɛmɔ na óbua ɛmɔ ndɛen, ofikyɛ ɛmɔamaa yayɛ tɛɛ wɔ Faro ne ye mbanyi nyunu, na ɛmɔafa ngrandɛ bawura bɛ sa nu kyɛ behũ yɛ.” Mose bɔ Nyameɛ somoɛ Afei Mose sá sele AWURADE kyɛ, “Oo AWURADE, nzu ati yeɛ ama edwirɛ sɔaa ato mmenia ye mɔ ɔ?
Nzu ati yeɛ ɛsomane me ɔ?
Ofi mmerɛ bɔ mmale Faro berɛ, ná ndwudwole wɔ dumaa nu ɔ, ɛhalɛ alaa yeɛ ɔha mmenia ye mɔ ɔ, nakoso ɛyyɔle wɔ mmenia ye mɔ bɛ lelɛ nwo hwee.”
Na AWURADE buale Mose kyɛ, “Afei de, ɛbaanwu nikyee bɔ ngɔfa ngɔyɔ Faro ɔ. Ofikyɛ, tumi piri kɔha ye kɔme asi maa ɔkɔyakyi bɛ maa bɛkɔhɔ; tumi piri kɔha ye kɔme asi maa ɔkɔfoa bɛ kofi ye aseɛ so.” Mose frɛlɛ nwo dwirɛ bieku Nyameɛ sele Mose kyɛ, “Me ole AWURADE.
Nyele me nwo ali ngyirele Abraham, Yisake ne Yakob kyɛ nde Tuminiɛ Nyameɛ.
Nakoso me dumaa YAHWE (AWURADE) ne de, mamma bangyina so bannwu me.
Mene bɛ koso yɛyɛle m’apam, kyɛ ngɔfa Kanaan aseɛ bɔ bɛɛtenane so bɛyɛle ɛwɔfoɛ ne ngɔma bɛ.
Asa koso, Yisraelfoɛ bɔ Misraimfoɛ afa bɛ ayɛ nganga ne, mate awuye bɔ bɛbɔ ne, na makaye m’apam ne.
Yiti ka kyire Yisraelfoɛ kyɛ, “Me ole AWURADE, na ngɔye ɛmɔ ngofi Misraim amaneɛnwunɛ nu, ná male ɛmɔ mafi bɛ ngoaasolɛ nu.
Na ɔnate tumi asaa ne asohwenɛ mbiri mbiri so yeɛ ngɔfa ngole ɛmɔ ɔ. Ngɔfa ɛmɔ ngɔyɛ me mmenia, ná me wora ngɔyɛ ɛmɔ Nyameɛ.
Na ɛmɔkonwu ye kyɛ me ole AWURADE ɛmɔ Nyameɛ bɔ olele ɛmɔ fili Misraim amaneɛnwunɛ nu ne.
Aseɛ bɔ mata ndaen kyɛ ngɔfa ngɔma Abraham, Yisake ne Yakob nen, ngɔfa ɛmɔ ngɔhɔ so.
Ngɔfa ngɔma ɛmɔ maa ɔkɔyɛ ɛmɔ deɛ.
Me ole AWURADE.’ ” Mose hane sɔ dwirɛ ne hyirele Yisraelfoɛ nemɔ, nakoso ɔnate b’aba nu bɔ né wabu, ɔne ngoaasolɛ serɛserɛ bɔ né bɛwɔ nu ne ati, bandɛ ye so.
Na AWURADE sele Mose kyɛ, “Kɔ, kɔha kyire Misraim hene Faro kyɛ ɔyakyi Yisraelfoɛ mɔ ma befi ye aseɛ so bɛhɔ.” Nakoso Mose buale AWURADE kyɛ, “Yisraelfoɛ po bandie me, ɔkɔyɛ sɛɛ né Faro atie me, me bɔ me noa ɔttele ɔ?” AWURADE ne Mose ne Aarɔn dwudwole, na ɔhyɛle bɛ kyɛ bɛɛhã sɔ dwirɛ ne behyire Yisraelfoɛ, ɔne Misraim hene Faro, ná bɛ́ye Yisraelfoɛ béfi Misraim aseɛ so.
Mbanyi bɔ né bɛlela b’abusua nemɔ noa ɛhe: Yisrael bamuɛbaa Ruben ye mma mɔ: Hanoke, Palu, Hesron ne Karemi.
Ruben abusua mɔ ɛne.
Simeon mma mɔ: Yemuel, Yamin, Ohade, Yakin, Soha, yeɛ Sɔɔlo bɔ oni te Kanaanniɛ ne.
Simeon abusua mɔ ɛne.
Lewi mma mɔ dumaa, kyɛbɔ b’aworɛ ndoatoasoɛ si te hɔ ɛhe: Gɛsɔn, Kohate ne Merari.
Lewi afoɛ bɔ olili te ɛyaa ko aburasa ne nzoo.
Gɛsɔn mma mɔ ɛhe: Libini ne Simei, bɛ ne b’abusua mɔ.
Kohate mma mɔ ɛhe: Amram, Yisare, Hebron ne Yusiɛl.
Kohate afoɛ bɔ olili te ɛyaa ko ne aburasa ne nza.
Merari mma mɔ ɛhe: Maheli ne Musi.
Lewi abusua nemɔ, kyɛbɔ b’aworɛ ndoatoasoɛ te ɛne.
Amram gyale ye baba aliɛma brasua Yokebɛde, na ɔne ye bɛwole Aarɔn ne Mose.
Amram afoɛ bɔ olili te ɛyaa ko ne aburasa ne nzoo.
Yisare mma mɔ ɛhe: Kora, Nefege ne Sikri.
Yusiɛl mma mɔ ɛhe: Misael, Elsafan ne Sitri.
Aarɔn gyale Aminadabo awa brasua Elihyeba bɔ oliɛma ole Nason ne.
Na ɔne ye bɛwole Nadabo, Abihu, Eleasa ne Yitama.
Kora mma mɔ ɛhe: Asire, Ɛlkana ne Abiasafe.
Kora abusua mɔ ɛne.
Aarɔn awa Eleasa gyale Putiel mma mmrasua nemɔ ko, na ɔne ye bɛwole Finehase.
Lewi abusua kure ne, nu abusua mbanyi bɔ bɛlela ye noa ɛne.
Aarɔn ne Mose ole mmenia bɔ AWURADE ha hyirele bɛ kyɛ, “Ɛ́mɔye Yisraelfoɛ béfi Misraim aseɛ so, kyɛbɔ bɛ kure kure si te ɔ.” Mose ne Aarɔn komapɛ ne ala yeɛ bɛfa bɛtole Misraim hene Faro nyunu kyɛ ɔ́ma Yisraelfoɛ bétu béfi Misraim ɔ. Nyameɛ sá hyɛ Mose bɔ Kyẽa bɔ AWURADE ne Mose dwudwole wɔ Misraim aseɛ so ne, AWURADE sele Mose kyɛ, “Me ole AWURADE.
Kã edwirɛ bɔ mekã mekyire wɔ ne amukoraa kyire Misraim hene Faro.” Nakoso Mose buale AWURADE wɔ ye nyunu berɛ kyɛ, “Yieee!
Me noa ɔttele, ɔkɔyɛ sɛɛ né Faro atie me dwirɛ?”
Na AWURADE sele Mose kyɛ, “Tie, mayɛ wɔ kyɛ Nyameɛ wɔ Faro nye so, na eliɛma Aarɔn kɔyɛ wɔ ngɔmhyɛlɛniɛ.
Ka bɔ mahyɛ wɔ kyɛ ɛha ne amukoraati; na eliɛma Aarɔn kɔha kohyire Faro kyɛ ɔyakyi Yisraelfoɛ ate ma befi ye aseɛ so bɛhɔ.
Nakoso ngɔma Faro kɔyɛ asobrakyeɛ.
Ɔwɔ nu kyɛ ngɔma me nzɛngyerɛnneɛ ne anwanwadeɛ kɔsone pee wɔ Misraim aseɛ so de, nakoso Faro ngɔtɛ ɛmɔ so.
Ngɔfa me tumi ngɔhwe Misraim so, na ngɔfa asohwenɛ piri so ngɔye me lɔen, me mmenia Yisraelfoɛ, ngofi Misraim aseɛ so.
Na sɛ metengyɛ me sa wɔ Misraim so, ná meye Yisraelfoɛ mefi bɛ nu a, Misraimfoɛ konwu kyɛ me ole AWURADE.” Na kyɛbɔ AWURADE hyɛle Mose ne Aarɔn kyɛ bɛyɔ ne, sɔ ala yeɛ bɛyɔle ɔ. Mmerɛ bɔ bɛ ne Faro dwudwole nen, né Mose ali afoɛ aburawɔtwɛ, yeɛ Aarɔn koso afoɛ aburawɔtwɛ ne nza.
Aarɔn pɔmaa ne Na AWURADE sele Mose ne Aarɔn kyɛ, “Sɛ Faro ka kyire ɛmɔ kyɛ, ‘Ɛ́mɔyɔ sɛngyerɛnneɛ bie behyire a, ye de ka kyire Aarɔn kyɛ, ‘Gyi wɔ pɔmaa ne to Faro nyunu berɛ ma ɔkakyi ewoo.’ ” Yiti Mose ne Aarɔn hɔle Faro berɛ bɛɛyɔle kyɛbɔ AWURADE hyɛle bɛ ne.
Aarɔn gyili ye pɔmaa ne tole Faro ne ye mbanyi mɔ nyunu berɛ, na ɔkakyili ewoo.
Faro koso frɛfrɛle mmenia bɔ bɛse ase, ɔne musueyelɛfoɛ maa bɛwale, na sɔ Misraim ngonyaayelɛfoɛ nemɔ koso yele ngonyaa yɔle sɔ ala. Bɛ mukoraa begyili bɛ mbɔmaa nemɔ beguale aseɛnwo berɛ, na bɛkakyilikakyili ewoo mɔ.
Nakoso Aarɔn pɔmaa ne memene bɛ mbɔmaa nemɔ.
Bekye po yeɛ Faro bubuli mmakaa tuale ye so ɔ, na wandɛ bɛ so, kyɛbɔ AWURADE hane ne ala. Nzue kakyi mogya Afei AWURADE sele Mose kyɛ, “Faro abubu mmakaa watua ye so, na ɔngɔpene ma mmenia ne ngɔhɔ.
Kɔ Faro berɛ ngyerɛmɔ, mmerɛ bɔ ófite kɔ asue Naele noa ɔ. Kogyina asue ne noa berɛ nwondɛ ye, ná fa wɔ pɔmaa bɔ ɔkakyili ewoo ne tira.
Na ka kyire ye kyɛ, AWURADE, Hebrifoɛ Nyameɛ ne asoma me kyɛ mmanga ngyire wɔ kyɛ, ‘Ma me mmenia nemɔ bɛhɔ bɛɛsɔne me wɔ ɛserɛ so, nakoso abubu mmakaa atua wɔ so maa waadwu bekye.’ AWURADE nwa nyoo, ‘Bɔ ɔkɔmaa ekonwu ye kyɛ nde AWURADE ɛhe: Tie, ngɔfa pɔmaa bɔ otira me sa nu ne ngofĩ asue Naele nu, na nzue ne kɔkakyi mogya.
Naen bɔ bɛwɔ asue Naele nu kowuwu, nzue ne kɔbo mvamva, na Misraimfoɛ ngɔhora ngɔno Naele nzue.’ ” Na AWURADE sele Mose kyɛ, “Ka kyire Aarɔn kyɛ, ‘Fa wɔ pɔmaa ne, ná tengyɛ wɔ sa wɔ Misraim nzue mɔ so: b’asue mbiri mɔ, Naele sa mɔ, b’abura mɔ ne b’ɛkwaa mukoraa so ma bɛkakyi mogya.
Misraim aseɛ ne aso mukoraa kɔyɛ mogya, bua ne angora mɔ anu po.’ ” Mose ne Aarɔn yɔle kyɛbɔ AWURADE hyɛle bɛ ne ala. Aarɔn mane ye pɔmaa ne aso hɔle anwuro wɔ Faro ne ye mbanyi mɔ nyunu berɛ, ɔfa fini asue Naele nu, na Naele nzue amukoraa kakyili mogya.
Nzue ne anu naen wuwuli, na Naele nzue bone mvamvamvamva bɔ Misraimfoɛ angora bie no ɔ. Na Misraim aseɛ ne aso amukoraa yɛle mogya.
Nakoso Misraim ngonyaayelɛfoɛ koso yele ngonyaa yɔle sɔ ala. Yiti Faro bubuli mmakaa tuale ye so, na wandɛ bɛ so, kyɛbɔ AWURADE hane ne ala. Faro sá hɔle ye awuro, na wamva ɛhe po wanyɛ dwirɛ.
Na Misraimfoɛ amukoraa tutuli abura wɔ asue Naele noa bɛpenane nzue bɔ bɛkɔno ɔ, ofikyɛ bangora Naele nzue no.
AWURADE sɛkyele asue Naele nen, ngyẽa ɛlɛsoo pɛle nu.
Mborohyɛen manyamanya Na AWURADE sele Mose kyɛ, “Kɔ Faro berɛ kose ye kyɛ, ‘AWURADE nwa nyoo: Ma me mmenia nemɔ ate ma bɛhɔ, ná bɛɛsɔne me.
Nakoso sɛ amma bɛ ate ma bangɔ a, ngɔma mborohyɛen kɔto kɔpete maen ne anu amukoraa.
Mborohyɛen koyi asue Naele nu to, bekofi nu bɛkɔwa w’awuro, bɛkɔwa wɔ sua nu ne wɔ bɛen so, wɔ mbanyi mɔ ne wɔ mmenia awuro, wɔ bokyea mɔ ne wɔ ngukue mɔ nu.
Na mborohyɛen nemɔ kɔwa wɔ so, wɔ mmenia ne wɔ mbanyi mukoraa so.’ ” Na AWURADE sele Mose kyɛ, “Ka kyire Aarɔn kyɛ, ‘Tengyɛ wɔ sa, ná fa wɔ pɔmaa ne kyire asue mbiri mɔ so, asue Naele sa mɔ so, ɔne ɛkwaa mɔ so, ná ma mborohyɛen yɛ Misraim aseɛ so amukoraa manyamanya!’ ” Yiti Aarɔn tengyɛle ye sa wɔ Misraim nzue mɔ so, na mborohyɛen mɔ wale bɛɛyɛle Misraim aseɛ so amukoraa manyamanya.
Nakoso Misraim ngonyaayelɛfoɛ koso yele ngonyaa yɔle sɔ ala, na bɛmane mborohyɛen wale Misraim aseɛ so.
Afei Faro frɛle Mose ne Aarɔn sele bɛ kyɛ, “Ɛ́mɔserɛ AWURADE bɛma ɔye mborohyɛen nemɔ ofi me ne me mmenia so, na ngɔma Yisraelfoɛ kɔhɔ ná baabɔ afɔleɛ bama AWURADE.” Na Mose sele Faro kyɛ, “Wɔ adaworoma, maa nwu mmerɛ horɛ bɔ nzrɛ ma wɔ, ɛne wɔ mbanyi mɔ ne wɔ mmenia, kyɛbɔ ɔkɔyɛ ná mborohyɛen nemɔ awuwu afi wɔ ne w’awuro mɔ so ɔ; asue Naele nu deɛ angome yeɛ ɔkɔha ɔ.” Na obuale kyɛ, “Ɛhema.” Na Mose koso hane kyɛ, “Ɔ́yɛ sɔ ala, kyɛbɔ aha ne, amaa ɔnate so anwu ye kyɛ ebiala nne berɛ bɔ ɔte kyɛ AWURADE yɛ Nyameɛ ne ɔ. Mborohyɛen nemɔ kofi wɔ ne w’awuro mɔ nu kɔhɔ, wɔ mbanyi ne wɔ mmenia so kɔhɔ, maa ɔkɔha bɛ bɔ bɛwɔ asue Naele nu angome.” Yiti Mose ne Aarɔn fili Faro nyunu berɛ bɛhɔle.
Na Mose srɛle AWURADE fale mborohyɛen bɔ wafa wawa Faro so ne nwo dwirɛ tole ye nyunu.
AWURADE yɔle bɔ Mose srɛle ye ne; mborohyɛen nemɔ wuwuli wɔ awuro nemɔ anu, aluo ne fieso.
Bɛboaboale bɛ noa kure kure, na maen ne anu bone mvamvamvamva.
Faro nwuni kyɛ bɛ nwo atɔ bɛ kãa, yiti obubuli mmakaa tuale ye so, na wandɛ bɛ so, kyɛbɔ AWURADE hane ne ala. Mvuture kakyi ngondia Na AWURADE sele Mose kyɛ, “Ka kyire Aarɔn kyɛ, ‘Tengyɛ wɔ pɔmaa ne, ná fa fĩ aseɛnwo mvuture nu ma ɔkakyi ngondia wɔ Misraim aseɛ so amukoraa.’ ” Bɛyɔle sɔ.
Aarɔn tengyɛle ye sa nu fale pɔmaa ne fini aseɛnwo mvuture nu, na ngondia te guale mmenia ne ngaka so.
Na aseɛnwo mvuture amukoraa bɔ ɔwɔ Misraim kakyili ngondia.
Ngonyaayelɛfoɛ nemɔ bɔle mmɔden kyɛ bɛkɔma ngondia kɔwa ɔ, nakoso bangora.
Yiti ngondia kekale mmenia ne ngaka.
Na ngonyaayelɛfoɛ nemɔ sele Faro kyɛ, “Ɛhe de, Nyameɛ sa wɔ nu!
Nakoso Faro bubuli mmakaa tuale ye so, na wandɛ bɛ so, kyɛbɔ AWURADE hane ne ala. Nwɔsea pembepembe Na AWURADE sele Mose kyɛ, “Dwɔso ngyerɛmɔ tutuutu kɔ Faro berɛ, wɔ mmerɛ bɔ ófite kɔ nzue ne anu ɔ, ná ka kyire ye kyɛ, ‘AWURADE nwa nyoo: Ma me mmenia nemɔ ate ma bɛhɔ, ná bɛɛso me.
Na sɛ amma me mmenia nemɔ ate ma bangɔ a, ngɔsoma nwɔsea pembepembe paa maa bɛkɔwa wɔ ne wɔ mbanyi ne wɔ mmenia so, ɔne w’awuro mɔ nu.
Nwɔsea koyi Misraimfoɛ awuro mɔ nu tɛkyɛ, ɔne aseɛ bɔ bɛ gya gyi so ne po.
Nakoso sɔ kyẽa ne, ngɔye Gosen aseɛ bɔ me mmenia te so ne ngosie ahameɛ; nwɔsea pembepembe paa ne ngɔhɔ berɛ bie, amaa ɔnate so anwu ye kyɛ me ole AWURADE wɔ aseɛ ye aso.
Yiti ngɔfa elelɛ ɛwɛen ngɔto me mmenia ne wɔ mmenia afia; na sɔ nzɛngyerɛnneɛ ne kosi ɛhema.’ ” AWURADE yɔle sɔ koso amba.
Nwɔsea pembepembe paa wale beeyili Faro awuro ne ye mbanyi mɔ awuro tɛkyɛ.
Na nwɔsea lele Misraim aseɛ ne aso amukoraa fale.
Afei Faro frɛle Mose ne Aarɔn, na osele bɛ kyɛ, “Ɛmɔhɔ bɛɛbɔ afɔleɛ bɛma ɛmɔ Nyameɛ ne wɔ maen he anu ala.” Na Mose buale kyɛ, “Ɔtte mayee kyɛ yɛkɔyɔ sɔ ɔ; ofikyɛ afɔleɛ bɔ yɛkɔbɔ kɔma AWURADE yɛ Nyameɛ nen, Misraimfoɛ bekyi.
Na sɛ yɛfa nningyein bɔ Misraimfoɛ bekyi yɛbɔ afɔleɛ wɔ bɛ nyunu wa a, aso bɛngɔboro yɛ nyɔboɛ?
Ɔsɛ kyɛ yɛpɛ atee bɔ bɛfa ɛlɛsa bɛpɛ ɔ wɔ ɛserɛ so yɛkɔbɔ afɔleɛ yɛma AWURADE yɛ Nyameɛ ne, kyɛbɔ wahyɛ yɛ ne ala.” Na Faro sele kyɛ, “Ngɔmaa ɛmɔkɔɔbɔ afɔleɛ bɛkɔma AWURADE ɛmɔ Nyameɛ ne wɔ ɛserɛ so, nakoso nnɛma ɛmɔkɔ dedeede.
Ɛ́mɔli me ti dwirɛ bɛma me.” Na Mose buale kyɛ, “Mefi wɔ wa mekɔ ala a, ngɔsrɛ AWURADE.
Na nwɔsea pembepembe paa ne kofi Faro ne ye mbanyi ne ye mmenia so kɔhɔ ɛhema.
Nakoso nnɛma Faro yɛ nnakannaka ko kyɛ ɔngɔma mmenia ne ngɔɔbɔ afɔleɛ ngɔma AWURADE.” Yiti Mose fili Faro nwo berɛ hɔle ɔɔsrɛle AWURADE.
AWURADE yɔle bɔ Mose srɛle ye ne.
Ɔmane nwɔsea pembepembe paa ne fili Faro ne ye mbanyi ne ye mmenia so hɔle, bɔ ko po anga berɛ ɔ. Nakoso Faro sá bubuli mmakaa tuale ye so sɔ mmerɛ ne, na wamma mmenia ne ate ma bangɔ.
Nyɛmmoa wuwuli Afei AWURADE sele Mose kyɛ, “Kɔ Faro berɛ kose ye kyɛ, ‘AWURADE, Hebrifoɛ Nyameɛ ne nwa nyoo: Ma me mmenia nemɔ ate ma bɛhɔ, ná bɛɛsɔne me.
Ofikyɛ sɛ anyakyi bɛ ate ma bangɔ, ná ɛkye bɛ sie wa a, AWURADE tumi kɔma ngaka wue bɔ ye noa yɛ hye kɔha wɔ ngaka bɔ bahɔ adidie ɔ, wɔ mbɔngɔ mɔ, afunum mɔ, afupɔngɔ mɔ ne wɔ nyɛmmoa mɔ.
Nakoso AWURADE kɔfa ɛwɛen kɔto Yisrael ngaka ne Misraim ngaka b’afia, amaa ɔnate so Yisraelfoɛ ngaka nemɔ nu biala anwu.’ ” Na AWURADE hyɛle kyẽa kyɛ, “Ɛhema yeɛ AWURADE kɔyɔ sɔ nikyee ne wɔ aseɛ ne aso ɔ.” Aleɛ hyene ne, AWURADE yɔle sɔ ala. Misraimfoɛ nyɛmmoa mukoraa wuwuli, nakoso Yisraelfoɛ nyɛmmoa de, ko po anwu.
Faro somane mmenia maa bɛɛneane, na benwuni kyɛ Yisraelfoɛ ngaka nemɔ, nu ko po wanwu.
Nakoso Faro bubuli mmakaa tuale ye so, na wamma mmenia ne ate ma bangɔ.
Mbɔmbɔ anwonyerɛ to pete AWURADE sele Mose ne Aarɔn kyɛ, “Ɛ́mɔfura foonoo nu nzoen bɛ sa bum ngoko, ná ma Mose ɔ́to hɔ anwuro wɔ Faro nyunu.
Ɔkɔkakyi mvuture muhumuhu kotu kɔfa Misraim aseɛ so amukoraa; na ɔkɔkakyi mbɔmbɔ kotutu mmenia ne ngaka nwo ngena wɔ Misraim aseɛ so amukoraa.” Yiti befurale foonoo nu nzoen, beegyinane Faro nyunu, Mose to hɔle anwuro, na ɔkakyili mbɔmbɔ tutuli mmenia ne ngaka nwo ngena.
Ɔnate mbɔmbɔ ne ati, ngonyaayelɛfoɛ nemɔ angora Mose nyunu gyina, ofikyɛ né mbɔmbɔ abobɔ ngonyaayelɛfoɛ nemɔ ne Misraimfoɛ amukoraa.
Nakoso AWURADE mane Faro bubuli mmakaa tuale ye so, na wandɛ bɛ so, kyɛbɔ AWURADE ha hyirele Mose ne ala. Asukɔtwea nyɔboɛ Na AWURADE sele Mose kyɛ, “Pɛ aleɛ dwɔso ná kɔ Faro berɛ kose ye kyɛ, ‘AWURADE, Hebrifoɛ Nyameɛ ne nwa nyoo: Ma me mmenia nemɔ ate ma bɛhɔ, na bɛɛsɔne me.
Ofikyɛ afei de, mebaama me hawo amukoraa ba wɔ bɔbɔ wɔ so, wɔ somvoɛ mɔ ne wɔ maen so, amaa ɔnate so anwu ye kyɛ ebiala nne berɛ bɔ ɔte kyɛ me ɔ wɔ aseɛ so amukoraa.
Na sɛ matengyɛ me sa mama ewue anwonyerɛ abɔ wɔ ne wɔ mmenia a, ahaa bekye awu afi aseɛ ye aso.
Nakoso mamaa anya wɔ ti adidi nu, kyɛ ngɔye me tumi ali ngohyire wɔ ɔ, amaa ɔnate so me dumaa atrɛ ahɔ aseɛ ye aso amukoraa.
Nakoso bekye po yeɛ adwɔso atia me mmenia, bɔ ɛngɔma bɛngɔhɔ ɔ.
Tie, ɛhema bekye sɔa ala, ngɔma asukɔtwea nyɔboɛ kɔtete kogua, bɔ ye sɛso ɔwwale Misraim le fite mmerɛ bɔ bɛkyekyele maen ne bɔ ɔbaadwu ɛnɛ ɔ. Yiti ma wɔ nyɛmmoa ne wɔ nikyee biala bɔ ɔwɔ buro bɛbra awuro bɛɛbɔ bɛ nwo waen, ofikyɛ asukɔtwea nyɔboɛ ne kɔtɔ kogua sona ne kaka bɔ ɔwɔ buro, bɔ wamma awuro so, na bekowuwu.’ ” Na Faro mbanyi nemɔ nu biala bɔ osuro AWURADE dwirɛ nen, ɔmane ye ngoaa ne ye nyɛmmoa nwatili wale awuro.
Nakoso bɛ nu biemɔ bɔ bemmu AWURADE dwirɛ ne de, bɛyakyili bɛ ngoaa ne bɛ nyɛmmoa mɔ wɔ eburo.
Na AWURADE sele Mose kyɛ, “Tengyɛ wɔ sa fa kyire anwuro ma asukɔtwea nyɔboɛ tɔ gua Misraim aseɛ so amukoraa, ma ogua sona ne ngaka ne eburo mmakaa mukoraa so wɔ Misraim aseɛ so.” Yiti Mose pagyale ye pɔmaa ne hyirele anwuro, AWURADE mane anwuro bɔle nu kurudududu, ɔtɔle asukɔtwea nyɔboɛ guale, na agralaa tetele fili anwuro wale ase.
Na AWURADE tɔle asukɔtwea nyɔboɛ guale Misraim aseɛ so Asukɔtwea nyɔboɛ ne agralaa bɔ ɔ́tete see yerɛmyerɛm lili afra.
Na kyɛbɔ ye suronyi si te ne, ofite kyɛ Misraim yɛle maen ɔ, ye sɛso ɔwwale Misraim aseɛ ne amukoraa so le.
Asukɔtwea nyɔboɛ ne sɛkyele nikyee biala bɔ ɔwɔ buro wɔ Misraim aseɛ so amukoraa, fite mmenia so kodwu ngaka so; ɔsɛkyele eburo nningyein amukoraati, na ɔpombale eburo mmakaa mukoraati.
Sana Gosen aseɛ so, nekaa bɔ né Yisraelfoɛ te ne, yeɛ asukɔtwea nyɔboɛ ne bie andɔ berɛ ɔ. Afei Faro somane maa bɛɛfrɛle Mose ne Aarɔn bɛwale, na osele bɛ kyɛ, “Ɛhe de, mayɛ bɔne, AWURADE di be, na me ne me mmenia mukoraa yɛdi fɔ.
Yiti ɛ́mɔsrɛ AWURADE bɛma ɔyakyi, ofikyɛ agralaa ne asukɔtwea nyɔboɛ sɔa de, ɔbo yɛ so.
Ngɔma ɛmɔ kɔhɔ, na ɛmɔngɔtena wa ko.” Na Mose sele ye kyɛ, “Sɛ mefi kuro ye anu mefite pɛ a, ngɔtrɛ me sa nu ngɔsrɛ AWURADE, na agralaa ne kɔyakyi, yeɛ asukɔtwea nyɔboɛ ne koso ngɔte ngogua ko, amaa ɔnate so anwu ye kyɛ aseɛ ye te AWURADE deɛ.
Nakoso ɛne wɔ mbanyi mɔ de, mese kyɛ ɛmɔnnya bessurole AWURADE Nyameɛ.” Mose fili Faro awuro berɛ, ofili kuro ne anu, ɔtrɛle ye sa nu srɛle AWURADE, na agralaa ne asukɔtwea nyɔboɛ ne yakyili, na esue ne andɔ angua aseɛ ne aso ko.
Nakoso Faro nwuni kyɛ esue ne asukɔtwea nyɔboɛ ne agralaa ne ayakyi nen, ɔhɔle so yɔle bɔne, na ɔne ye mbanyi mɔ bebubuli mmakaa betuatuale bɛ so.
Yiti Faro bubuli mmakaa tuale ye so, na wamma Yisraelfoɛ nemɔ ate maa bangɔ, kyɛbɔ AWURADE nate Mose so hane ne ala.
Mmɛbɛ Afei AWURADE sele Mose kyɛ, “Kɔ Faro berɛ, ofikyɛ me yeɛ mamaa ɔne ye mbanyi mɔ babubu mmakaa batuatua bɛ so ɔ, amaa ɔnate so mala me nzɛngyerɛnneɛ hemɔ ali wɔ bɛ berɛ.
Na ɔnate so ɛkɔha kyɛbɔ masi magoro Misraimfoɛ nwo, ɔne nzɛngyerɛnneɛ bɔ mayɔ ye bɛ berɛ kohyire ɛwa ne w’anomaa.
Na ɛhe kɔmaa ekonwu ye kyɛ me ole AWURADE.” Yiti Mose ne Aarɔn bɛhɔle Faro berɛ beesele ye kyɛ, “AWURADE, Hebrifoɛ Nyameɛ ne nwa nyoo, ‘Ɛkɔpo kyɛ ɛkɔbrɛ wɔ nwo ase wɔ me nyunu maa okoodwu kyinzu?
Ma me mmenia nemɔ ate ma bɛhɔ, ná bɛɛsɔne me.
Na sɛ ampene amma me mmenia nemɔ angɔ a, ɛhema ngɔma mmɛbɛ kɔwa wɔ maen ye anu, na bekoyi bɛkɔfa aseɛ ne, bɔ sona biala ngonwu aseɛ ne ɔ. Na nikyee biala bɔ ɔhale berɛ mane ɛmɔ, bɔ asukɔtwea nyɔboɛ ne anzɛkye ye ne, bekoli; yeɛ ɛmɔ mmakaa mukoraa bɔ begyigyi buro koso, bekoli.
Bekoyi w’awuro mɔ nu tɛkyɛ, wɔ mbanyi mɔ awuro amukoraa, ɔne Misraimfoɛ awuro amukoraa nu tɛkyɛ; bɔ wɔ baba mɔ ne wɔ nana mɔ bennwuni bie le, fite kyɛ bɛwale aseɛ ye aso bɔ ɔbaadwu ɛnɛ ɔ.’ ” Afei ɔkakyili ye nwo yakyili Faro berɛ hɔle.
Na Faro mbanyi mɔ sele ye kyɛ, “Kyinzu koraa yeɛ biaa he kosua yɛ ngaen maa ɔkɔɔpem ɔ?
Ma mmienzua ne bɛhɔ bɛɛsɔne AWURADE bɛ Nyameɛ ne.
Aso ennwu ye kyɛ Misraim abɔ ɔ?” Yiti bɛmane Mose ne Aarɔn sá wale Faro berɛ, na osele bɛ kyɛ, “Ɛmɔhɔ bɛɛsɔne AWURADE ɛmɔ Nyameɛ ne.
Nakoso ɛmɔ nu nwa mɔ yeɛ bɛkɔhɔ ɔ?” Na Mose sele kyɛ, “Yɛ ne yɛ ngwadaa ne yɛ mbanyi, yɛ mma mmienzua ne mmrasua, yɛ mmoaen ne yɛ nandwie mɔ yeɛ yɛkɔhɔ ɔ, ofikyɛ, ɔsɛ kyɛ yɛdi aluolue yɛhyɛ AWURADE animnyam.” Na Faro sele bɛ kyɛ, “AWURADE óli ɛmɔ si, sɛ ɔba ye kyɛ mema ate maa ɛmɔ ne ɛmɔ mma mɔ bɛkɔ a!
Yeɛ ɛmɔanwu ye kyɛ ɛmɔle adwene tɛɛ ɔ!
Ɔngɔyɛ yee!
Ɛ́mɔma mmienzua nemɔ angome bɛhɔ bɛɛsɔne AWURADE, ofikyɛ bɔ ɛmɔpena hɔ ɛne.” Yiti bɛfoane Mose ne Aarɔn befili Faro nyunu.
Na AWURADE sele Mose kyɛ, “Ma wɔ sa so kyire Misraim aseɛ ne ma mmɛbɛ beyi bɛfa aseɛ ne, ná beli aseɛ ne aso nyaanyaa mukoraa bɔ asukɔtwea akungumaboɔ ne anzɛkye ye ne.” Yiti Mose mane ye pɔmaa ne aso hyirele Misraim aseɛ ne.
Na AWURADE mane eyia afiteleɛ mvrama tuli aseɛ ne aso sɔ kyẽa ne eyia ne kɔngɔen amukoraa.
Na aleɛ hyene ngyerɛmɔ nen, né eyia afiteleɛ mvrama ne afa mmɛbɛ nemɔ wawa.
Mmɛbɛ nemɔ wale Misraim aseɛ so amu, na beyi bɛfale Misraim maen ne amu.
Na kyɛbɔ besi bɛyɛle manyamanya nen, ebie ɔwwale le, yeɛ ebie koso ngɔwa le.
Beyili bɛfale aseɛ ne aso amukoraa mane aseɛ ne aso yɛle tunn.
Na aseɛ ne aso nyaa mukoraa ne mmakaammaa mukoraa bɔ asukɔtwea akungumaboɔ ne anzɛkye bɛ ne, belili.
Nikyee monɛ ko po anga wɔ eburo mmakaa ne ndire mɔ so, wɔ Misraim aseɛ so amukoraa.
Afei Faro hane ye nwo tole ye sa frɛle Mose ne Aarɔn maa bɛwale, na osele kyɛ, “Mayɛ bɔne matia AWURADE ɛmɔ Nyameɛ ne, ɔne ɛmɔ.
Yiti mesrɛ wɔ, ɛhe angome de, fa me bɔne kyɛ me; na ɛ́mɔsrɛ AWURADE ɛmɔ Nyameɛ ne ma ɔye ewue he fi me so.” Yiti Mose fili Faro nwo berɛ hɔle ɔɔsrɛle AWURADE.
Na AWURADE mane eyia atɔleɛ mvrama piri bie tuli, na opiane mmɛbɛ nemɔ ooguale Ɛpo Kɔkorɛ nu.
Abɛbɛ ko po anga berɛ wɔ Misraim aseɛ so nekaa biala.
Nakoso AWURADE mane Faro bubuli mmakaa tuale ye so, na wamma Yisraelfoɛ ate ma bangɔ.
Afei AWURADE sele Mose kyɛ, “Tengyɛ wɔ sa fa kyire anwuro ma awosii bra Misraim aseɛ so, awosii bɔ sana bɛfa bɛ sa befuafua ɔ.” Yiti Mose tengyɛle ye sa hyirele anwuro, na awosii kabii wale Misraim aseɛ so amukoraa ɛlɛsa.
Ɛlɛsa mumua, ebiala annwu obiɛngo, anaakyɛ wandu ye gya; nakoso nekaa bɔ né Yisraelfoɛ bɛte ne de, ewienu yɛle hyireinn.
Afei Faro frɛle Mose, na osele ye kyɛ, “Ɛmɔhɔ bɛɛsɔne AWURADE ɛmɔ ne ɛmɔ mma mɔ bɛhɔ; nakoso ɛmɔ mmoaen ne nandwie mɔ de, odi kyɛ bɛka wa.” Nakoso Mose sele kyɛ, “Odi kyɛ ɛma yɛ sa ka nningyein bɔ yɛkɔfa kɔbɔ afɔleɛ ɔne naen yeralɛ afɔleɛ yɛkɔma AWURADE yɛ Nyameɛ ne ɔ. Odi kyɛ yɛfa yɛ nyɛmmoa koso yɛkɔ; bɛ gya mbaboa ko po ngɔha wa, ofikyɛ bɛ nu bie yeɛ yɛkwaafa yɛsɔne AWURADE yɛ Nyameɛ ɔ. Na yɛngɔhora ngonwu nikyee bɔ yɛkɔfa yɛkɔsɔne AWURADE ɔ, sana yadwu dɔ koraka.” Nakoso AWURADE mane Faro bubuli mmakaa tuale ye so, na wamma bɛ ate maa bangɔ.
Na Faro sele Mose kyɛ, “Fi me nyunu wa kɔ!
Nea wɔ nwo yé, na nnɛmaa menwu wɔ nyunu ko; ofikyɛ kyẽa bɔ ɛkɔwa me nyunu ne, ngɔmaa bekohu wɔ.” Na Mose buale kyɛ, “Yoo, ɛnwa nnɛmaa meba wɔ nyunu ko a, mate!”
Amaneɛ piri bɔ ɔpɛ ye bo ɔ AWURADE sele Mose kyɛ, “Waha amaneɛ pirikua ko bɔ mebaafa meto Faro ne Misraim so ɔ. Ɛhe asi ye, ɔkɔmaa ɛmɔkofi wa bɛkɔhɔ, na sɛ ɔma ɛmɔ ate a, ɔkɔfoa ɛmɔ maa ɛmɔkofi wa.
Afei, bɔ wɔ mmenia nemɔ amaneɛ kyɛ, ɔsɛ kyɛ bienzua biala ne brasua biala obisa ɛdwetɛ ne sikaa kɔkorɛ mbembenanneɛ ofi obiɛngo Misraimniɛ berɛ.” AWURADE mane Misraimfoɛ lole Yisraelfoɛ.
Asa koso, né Mose te sona bɔ odi mu wɔ Misraim aseɛ so, wɔ Faro mbanyi mɔ ne maen ne nyunu.
Na Mose hane kyɛ, “AWURADE nwa nyoo: Ngɔɔnatenate Misraim kɔyɛ abunnamu; na bamuɛbaa bienzua biala bɔ ɔwɔ Misraim aseɛ so kowu, fite Faro bamuɛbaa bienzua bɔ ɔtena ye bia so ɔ so, kodwu afaneɛ bɔ osi aburoo ɔ ɔwa so, ɔne nyɛmmoa mɔ bɛ bamuɛbaa mɔ so.
Na awuye piri paa bɔ bɛkɔbɔ ye wɔ Misraim aseɛ mukoraa so ne, ebie ossili le, yeɛ ebie koso ngosi ko.
Nakoso Yisraelfoɛ mɔ de, kyea po ongopo sona anaa kaka biala; amaa ɔnate so ɛmɔanwu ye kyɛ AWURADE ma nzonzoleɛ da Misraim ne Yisrael nu.
Na wɔ mbanyi hemɔ amukoraa bɛkɔwa me nyunu bekoobu ndwerɛ bɛkɔhã kyɛ, ‘Fi wa kɔ, ɛne wɔ mmenia bɔ beli wɔ si amukoraa!’ Na ɛhe asi ne, ngofi wa ngɔhɔ.” Afei Mose fɛle ɛyaa hahii fili Faro nyunu berɛ hɔle.
Na AWURADE sele Mose kyɛ, “Faro ngɔtɛ ɛmɔ so, na ɔnate so m’anwanwadeɛ kɔsone pee wɔ Misraim aseɛ so.” Mose ne Aarɔn yɔle anwanwadeɛ he amukoraa wɔ Faro nyunu; AWURADE mane Faro bubuli mmakaa tuale ye so, na wamma Yisraelfoɛ ate ma bamvi ye aseɛ so bangɔ.
Abɔtra aluolue ne AWURADE sele Mose ne Aarɔn wɔ Misraim aseɛ so kyɛ, “Bosome he yeɛ ɔkɔyɛ ɛmɔ bosome bɔ oli moa ɔ; ɔkɔyɛ afoɛ ne anu bosome bɔ oli moa kɔma ɛmɔ.
Ka kyire Yisrael maen ne amukoraa kyɛ, bosome he anu kyẽa bɔ ɔtɔ so buru ne, ɔsɛ kyɛ bienzua biala pena boaen akrɔngrɔma ko ma ye awuro ama, awuro biala nu kohia boaen akrɔngrɔma ko.
Na sɛ boaen akrɔngrɔma ne bo awuro ne anu mmenia so a, ye de ma sɔ awuro ne ɔne awuro foforɛ bɔ opingye ye ne bɛhyɛ naen ne, kyɛbɔ nu mmenia somaa si te ɔ. Na kyɛbɔ sona biala kɔhora ye di ne, sɔ yeɛ ɛ́mɔnea so bɛ́fa mmoaen akrɔngrɔma ne ɔ. Ɔsɛ kyɛ boaen akrɔngrɔma ne yɛ nyii bɔ wali afoɛ ko, bɔ ollili nnɛen ɔ. Ɔsɛ kyɛ ɛmɔsa nu bɛye bɛ befi mmoaen anaa mbɔngye nemɔ anu.
Ɛ́mɔfa ye bésie toonn ma odwu bosome he anu kyẽa bɔ ɔtɔ so buru ne nna ne, na afei Yisrael maen ne amukoraa behũhũ bɛ mmoaen ne nɔsoa.
Awuro bɔ bekoli naen ne wɔ nu nen, ɔsɛ kyɛ bɛfa mogya ne bie bɛkeka aponnwaa nyɔ ne, ɔne sua ne ye bati so.
Ɔsɛ kyɛ bɛtoto naen ne bedi ye sɔ kɔngɔen ne, ná bɛfa paanoo kabrɛdi ne awɔwee nyaa bɛboka so.
Nnɛma ɛmɔdi ye monɛ, yeɛ nnɛma ɛmɔfa nzue bɛto, na mmom ɛ́mɔtoto: ye ti, ye gya ne ye kunu nningyein ne boka so.
Nnɛma ɛmɔfa ebie besie ma aleɛ kye so; na sɛ ebie ka ma aleɛ kye so a, odi kyɛ ɛmɔyera ye.
Atee he aso yeɛ ɔsɛ kyɛ ɛmɔpe so bedi ɔ: ɛ́mɔbɔ ɛmɔ abɔsoɛ, ɛ́mɔwura ɛmɔ mbaboa, ɛ́mɔfa ɛmɔ pɔmaa nemɔ bétiratira, ná ɛ́mɔli ye ndɛndɛ.
AWURADE Abɔtra ne ɛne.
Ngɔɔpɛ nu Misraim aseɛ so sɔ kyẽa ne kɔngɔen, na ngohũ Misraim aseɛ so bamuɛbaa mukoraa, fite mmenia so kodwu ngaka so; na ngobua Misraim mmosoen amukoraa ndɛen.
Me ole AWURADE.
Mogya ne yeɛ ɔkɔhyɛ ɛmɔ nzorɛ, wɔ awuro mɔ bɔ ɛmɔtete nu ne anu ɔ. Na sɛ menwu mogya ne a, ngɔbɔ ngɔtra ɛmɔ, amaa sɛ mébɔ Misraim maen ne a, amaneɛ ne bie ando ɛmɔ.
Kyẽa sɔ ne kɔyɛ ngayeɛ kyẽa kɔma ɛmɔ, na ɛ́mɔli ye aluolue bɛma AWURADE; na odi kyɛ ɛmɔdi sɔ aluolue ne afebɔɔ wɔ ɛmɔ aworɛ ndoatoasoɛ mukoraa nu.
Paanoo Kabrɛdi aluolue “Ɛmɔkoli paanoo kabrɛdi ɛlɛsoo.
Kyẽa bɔ oli moa ne, ɔsɛ kyɛ ɛmɔye mɔle harewaa biala befi ɛmɔ awuro mɔ nu, ofikyɛ ofi kyẽa bɔ oli moa ne alaa bɔ ɔkwaadwu kyẽa bɔ ɔtɔ so nzoo nen, sona biala bɔ okoli mɔle harewaa ne, bɛkɔpɛ ye asue bekofi Yisraelfoɛ nu.
Ɔsɛ kyɛ ɛmɔyɛ nyianu krongron wɔ kyẽa bɔ oli moa ne, yeɛ kyẽa bɔ ɔtɔ so nzoo ne koso ɛ́mɔyɛ nyianu krongron.
Nnɛma ɛmɔyɔ adwuma wɔ sɔ ngyẽa ne; sana aleɛ bɔ ebiala koli angome yeɛ ɛ́mɔyɔ ye nwo adwuma ɔ. Ɔsɛ kyɛ ɛmɔdi Paanoo Kabrɛdi aluolue ne, ofikyɛ sɔ kyẽa ne yeɛ nyele ɛmɔ amukoraati mvili Misraim aseɛ so ɔ. Yiti ɛ́mɔtu sɔ kyẽa ne besie berɛ beli sɔ aluolue ne afebɔɔ wɔ ɛmɔ aworɛ ndoatoasoɛ mukoraa nu.
Bosome bɔ oli moa ne anu, kyẽa bɔ ɔtɔ so buru ne nna ne ye nɔsoa, bɔ ɔkwaadwu kyẽa bɔ ɔtɔ so aburanyɔ ne ko ne ye nɔsoa, ɛ́mɔli paanoo kabrɛdi.
Ɛlɛsoo ne anu, ɔnzɛ kyɛ benwu mɔle harewaa wɔ ɛmɔ awuro; ofikyɛ ebiala bɔ okoli mɔle harewaa nen, sɛ ɛwɔfoɛ ahɔ oo, anaa bɛwole ye maen ne anu oo, bɛkɔpɛ sɔ sona ne asue bekofi Yisraelfoɛ nu.
Nnɛma ɛmɔdi nikyee harewaa biala.
Ɛ́mɔli paanoo kabrɛdi wɔ nekaa biala bɔ ɛmɔkɔtena ɔ.” Abɔtra Aluolue bɔ oli moa Afei Mose frɛle Yisrael mbanyi amukoraa, na osele bɛ kyɛ, “Ebiala ɔɔhye boaen ko ma ye awuro ama, ná ohu ye fa yɛ Abɔtra boaen ne.
Ɛ́mɔfa sufiɛ, ná ɛ́mɔfa bɛbɔ mogya bɔ ɔwɔ ayaa ne anu, ná ɛ́mɔfa mogya bɔ ɔwɔ nu ne bɛ́keka sua ne bati so ɔne aponnwaa nyɔ ne.
Nnɛma ɛmɔ nu biala fi ye awuro fite maa okodwu ngyerɛmɔ.
Ofikyɛ AWURADE kɔɔpɛ nu kohũhũ Misraimfoɛ; na sɛ AWURADE nwu mogya bɔ ɔwɔ sua ne ye bati so, ɔne aponnwaa nyɔ nemɔ nwo a, okosã sɔ anoa ne anwo, na ɔngɔma sɛkyelɛniɛ ne ate ma ɔngɔwa ɛmɔ awuro berɛ ongohũhũ ɛmɔ.
Odi kyɛ ɛmɔdi sɔ dwirɛ he aso; ɔte nhyehyɛleɛ ma wɔ ne wɔ boso ama afebɔɔ.
Na sɛ ɛmɔdwu aseɛ bɔ AWURADE baafa ma ɛmɔ ne aso, kyɛbɔ wahyɛ ye nwo bɔ ne a, ɛmɔhɔ so beli sɔ aluolue he.
Na sɛ ɛmɔ mma mɔ bisa ɛmɔ kyɛ, ‘Ɛmɔ aluolue he, ye bo ole sɛɛ?’ a Ɛmɔhã kyɛ, ‘Ɔte Abɔtra afɔleɛ bɔ yɛbɔ yɛma AWURADE bɔ ohuhuni Misraimfoɛ ne.
Nakoso odwuli Yisraelfoɛ awuro mɔ nwo wɔ Misraim nen, ɔpɛle nu hɔle maa yɛnyane yɛ ti yɛdidili nu.’ ” Na mmenia ne bɔle bɛ ti ase bɛsɔne (Nyameɛ).
Na Yisraelfoɛ mɔ hɔle bɛɛyɔle sɔ, kyɛbɔ AWURADE hyɛle Mose ne Aarɔn ne ala. Misraim bamuɛbaa mmienzua wuwu Ye abunnamu ne, AWURADE huhuni Misraim aseɛ so bamuɛbaa mmienzua mukoraati, fite Faro bamuɛbaa bienzua bɔ ɔtena ye bia so ɔ so, kodwu sona bɔ bahye ye nnure bawura kuku nu ye bamuɛbaa so, ɔne nyɛmmoa mɔ bɛ bamuɛbaa mɔ so.
Yeɛ Faro dwɔsole kɔngɔen ne, ɔne ye mbanyi mɔ amukoraa ne Misraimfoɛ amukoraa, na awuyebɔlɛ piri paa wale Misraim, ofikyɛ awuro biala nne berɛ bɔ sona anwu nu ɔ. Na Faro tole ye sa frɛle Mose ne Aarɔn kɔngɔen ne sele bɛ kyɛ, “Ɛmɔ ne Yisraelfoɛ, ɛmɔhã bɛ nwo befi me maen ye anu bɛhɔ!
Ɛmɔhɔ bɛɛsɔne AWURADE, kyɛbɔ ɛmɔaha ne.
Ɛ́mɔfa ɛmɔ mmoaen ne ɛmɔ nandwie mɔ, ná ɛ́mɔfi wa bɛhɔ, kyɛbɔ ɛmɔhane nen, ná ɛ́mɔyira me koso.
Misraimfoɛ hane Yisraelfoɛ bo kyɛ bɛha bɛ nwo befi aseɛ ne aso; ofikyɛ bɛhane kyɛ, “Yɛ mukoraa yawu yayie.” Yiti Yisraelfoɛ tetele bɛ mɔle wɔ mmerɛ bɔ né ɔngeka ɔ. Bɛfale bɛ ndena bɛkyekyele ye nwo wɔ ngukue nu, na bɛfa bɛtole bɛ kɔme anwo.
Yisraelfoɛ yɔle kyɛbɔ Mose ha hyirele bɛ ne, ofikyɛ né badide ɛdwetɛ ne sikaa kɔkorɛ mbembenanneɛ ne ɛtena bafi Misraimfoɛ berɛ.
Né AWURADE ama Misraimfoɛ alo Yisraelfoɛ dada; yiti bɛ sa hane bɔ bebisale befili bɛ berɛ amukoraati.
Bɛyɛle Misraimfoɛ dosodoso.
Yisraelfoɛ tu fi Misraim Yisraelfoɛ tu fili Ramese bɛhɔle Sukote.
Mmienzua kɔyɛ apee ɛyaa nzia yeɛ bɛfale ase bɛhɔle ɔ; banga mmrasua ne ngwadaa bammoka so.
Mmenia mvrafra pee koso ne bɛ hɔle, na nyɛmmoa pee paa boka so: mmoaen ne nandwie.
Na mɔle kabrɛdi bɔ bɛ ne ye fili Misraim wale ne, bɛfa bɛyɔle taterɛ.
Nna mɔle harewaa ɔ. Na ɔnate kyɛ betuli bɛ apereapereɛ so befili Misraim ne ati, bannya atee banyɔ aleɛ bɔ bekoli ye atunu ɔ. Yisraelfoɛ afoɛ bɔ belili wɔ Misraim te ɛyaa nna ne aburasa.
Na kyẽa bɔ afoɛ ɛyaa nna ne aburasa ne sone ne, AWURADE mmenia ne amukoraa tu fili Misraim aseɛ so.
Sɔ kɔngɔen ne, AWURADE lili Yisraelfoɛ nwo afofi, kyɛbɔ ɔkɔyɛ bɔ ɔkɔye bɛ kofi Misraim aseɛ so ɔ. Yiti odwu sɔ kyẽa ne kɔngɔen a, Yisraelfoɛ aworɛ ndoatoasoɛ amukoraa besili pɛ bɛfa bɛye AWURADE ayɛ.
Abɔtra ne nwo nhyehyɛleɛ Na AWURADE sele Mose ne Aarɔn kyɛ, “Abɔtra ne nwo nhyehyɛleɛ ɛhe: amanvraniɛ biala nni ye aleɛ ne bie.
Nakoso kanganiɛ biala bɔ afa sikaa atɔ ye ne, ɛpɛ ye bienzua de a, ɔkora di bie.
Ɛwɔfoɛ bɔ ɔne ɛmɔ baatena anaa paaniɛ biala nni bie.
Awuro ko anu ala yeɛ odi kyɛ ɛmɔtena bedi ɔ; nnɛma ɛmɔfa naen ne bie befite aluo, yeɛ nnɛma ɛmɔbɔ ye bowue nu.
Ɔsɛ kyɛ Yisraelfoɛ mukoraati bedi sɔ aluolue ne.
Na sɛ ɛwɔfoɛ bie ɔne wɔ yeɛ bɛte ɔ, ná okuro kyɛ odi Abɔtra aluolue ne ɔye AWURADE ayɛ a, ye de maa bɛpɛ ye nwo ama mmienzua mukoraa bɛ bienzua, amaa wanya ye nwo ate wali bie.
Ɛhe kɔmaa ɔkɔyɛ kyɛ maen ne anu niɛ; nakoso bɔ bɛppɛle ye bienzua ne de, ɔnzɛ kyɛ odi bie.
Mmeraa komapɛ bɔ ɔwɔ berɛ ma maen mmaa ne, ye ala yeɛ ɔwɔ berɛ ma ɛwɔfoɛ bɔ ɔne ɛmɔ baatena ɔ.” Yiti Yisraelfoɛ amukoraa yɔle kyɛbɔ AWURADE hyɛle Mose ne Aarɔn ne ala. Na AWURADE yele Yisraelfoɛ ɛlɔen kure kure ne fili Misraim aseɛ so sɔ kyẽa ne.
Bɛfa bamuɛbaa bienzua bɛma Nyameɛ AWURADE sele Mose kyɛ, “Tu bamuɛbaa mukoraa sie berɛ ma me; ebiala bɔ okoli moa kofi koɛsɛen nu kɔwa wɔ Yisraelfoɛ nu ne, sona oo, ayɛmmoa oo, ɔte me deɛ.” Paanoo Kabrɛdi aluolue Na Mose sele mmenia ne kyɛ, “Ɛ́mɔkaye sɔ kyẽa he bɔ ɛmɔfili Misraim ɔ, bɔ ɛmɔfili ngoaasolɛ nu ne, ofikyɛ AWURADE nate tumi piri so yeɛ ɔyele ɛmɔ fili Misraim ɔ; yiti nnɛma ɛmɔdi paanoo harewaa biala.
Ɛnɛ kyẽa ye, wɔ bosome Abibo nu, yeɛ ɛ́mɔfi Misraim ɔ. Na sɛ AWURADE fa wɔ kodwu Kanaanfoɛ, Hitifoɛ, Amorifoɛ, Hiwifoɛ ne Yebusifoɛ aseɛ bɔ ɔtale ndaen hyirele wɔ nana mɔ kyɛ ɔkɔfa kɔma wɔ ne aso, aseɛ bɔ nyɔfonesue ne woɛ tengyɛ wɔ so ne aso a, di aluolue he wɔ ɛsraen he anu.
Di paanoo kabrɛdi ɛlɛsoo, ná di aluolue ne fa ye AWURADE ayɛ wɔ ye ɛlɛsoo ne aso.
Ɛlɛsoo yeɛ ɛ́mɔli paanoo kabrɛdi ɔ; ɔnzɛ kyɛ benwu paanoo harewaa biala wɔ ɛmɔ berɛ, anaa mɔle harewaa wɔ ɛmɔ aseɛ so nekaa biala.
Na sɔ kyẽa ne, kyire nu kyire ɛwa kyɛ, ‘Ɔnate nikyee bɔ AWURADE yɔ mane me wɔ mmerɛ bɔ mvili Misraim ne ati ɔ.’ Na ɛhe kɔyɛ kyɛ sɛngyerɛnneɛ bɔ ɔwɔ wɔ sa nwo, ná wayɛ ngayeɛ wɔ wɔ nwoma so wama wɔ, amaa ɔnate so AWURADE mmeraa ne ala wɔ noa; ofikyɛ AWURADE nate tumi piri so yeɛ ɔyele wɔ fili Misraim ɔ. Yiti di sɔ nhyehyɛleɛ he aso wɔ ye mmerɛ so afoɛnoa biala.
Bamuɛbaa bienzua Na sɛ AWURADE fa wɔ kodwu Kanaanfoɛ aseɛ so, ná ɔfa ma wɔ, kyɛbɔ ɔtale ndaen hyirele wɔ ne wɔ nana mɔ ne a, tu abɔdeɛ biala bɔ okoli moa kofi koɛsɛen nu kɔwa ne sie berɛ ma AWURADE.
Wɔ nyɛmmoa mɔ bɛ bamuɛbaa bienzua mukoraa te AWURADE deɛ.
Fa boaen ba sesã afunum bamuɛbaa biala, nakoso sɛ anzesã ye de a, ye de bu afunum ne kɔme anu.
Yeɛ wɔ mma mɔ bɛ nu bamuɛbaa bienzua biala koso, odi kyɛ ɛpɔ ye fi AWURADE berɛ.
Na sɛ kyẽa bie ɛwa bisa wɔ kyɛ, “Ɛhe bo kyire sɛɛ’ a, wɔ koso abua ye kyɛ, ‘AWURADE nate ye tumi piri so yeɛ ɔyele yɛ fili Misraim ngoaasolɛ nu ɔ. Ofikyɛ mmerɛ bɔ Faro bubuli mmakaa tuale ye so kyɛ ɔngɔma yɛngɔhɔ nen, AWURADE huhuni Misraim aseɛ so bamuɛbaa mukoraati, fite mmenia bamuɛbaa mɔ so, maa oodwuli nyɛmmoa bamuɛbaa mɔ so.
Na ɔnate sɔ ati yeɛ mefa kaka bamuɛbaa bienzua biala mebɔ afɔleɛ mema AWURADE ɔ. Nakoso me mma mɔ bɛ nu bamuɛbaa bienzua biala de, mepɔ ye (mefi AWURADE berɛ).’ Na ɛhe kɔyɛ kyɛ sɛngyerɛnneɛ bɔ ɔwɔ wɔ sa nwo, anaa ngayeɛ wɔ wɔ nwoma so, ofikyɛ AWURADE nate tumi piri so yeɛ ɔyele yɛ fili Misraim ɔ.” Munungum ningɔnn ne see ningɔnn Faro mane mmenia ne ate kyɛ bɛhɔ nen, Nyameɛ amva bɛ amva Filistifoɛ aseɛ so, ɔwɔ nu kyɛ né berɛ yeɛ ɔte tika ɔ. Ofikyɛ Nyameɛ hane kyɛ, “Sɛ mmenia ne kɔtɔ koɛ nu a, annea a né banu bɛ nwo, ná basa bahɔ Misraim.” Yiti ɛserɛ so atee bɔ ɔkɔ Ɛpo Kɔkorɛ nwo ne, Nyameɛ mane mmenia ne makye fale so.
Na Yisraelfoɛ tu fili Misraim aseɛ so bɛhɔle kyɛ mmenia bɔ bɛ́kɔ koɛ ɔ. Mose sesale Yosef mmowue ne hɔle; ofikyɛ né Yosef ama Yisrael mma nemɔ ata ndaen.
Osele kyɛ, “Nyameɛ koogyina ɛmɔ si, na ɔyɛ a, ɛ́mɔfa me mmowue ne béfi wa bɛhɔ.” Betuli bɛ bo befili Sukote, na beesikyele Etam, wɔ ɛserɛ ne noa.
Alehyeleɛ nu, AWURADE lili bɛ nyunu wɔ munungum ningɔnn nu hyirele bɛ atee.
Na alesaleɛ nu koso, ɔtale hyireinn mane bɛ wɔ see ningɔnn nu, kyɛbɔ bɛkɔhora bɛkɔnate eyia ne kɔngɔen ɔ. Munungum ningɔnn bɔ né oli bɛ nyunu ne, wanyakyi bɛ nu eyia; yeɛ see ningɔnn ne koso wanyakyi bɛ nu kɔngɔen.
Bɛpɛ Ɛpo Kɔkorɛ ne Afei AWURADE sele Mose kyɛ, “Ka kyire Yisraelfoɛ kyɛ besa bɛ si beesi asikyeleɛ wɔ Pi Hahirote nyunu, wɔ Migidol ne ɛpo ne b’afia, wɔ Baal Sefon nyunu.
Ye ndendeneɛ so yeɛ ɔsɛ kyɛ ɛmɔsi asikyeleɛ ne ɔ, wɔ ɛpo ne anoa.
Ofikyɛ Faro kɔha kɔfa Yisraelfoɛ nwo kyɛ, ‘Baaha aseɛ ne aso, na ɛserɛ ne amaa basota berɛ.’ Ngɔma Faro kobubu mmakaa kotua ye so.
Ɔkɔpo bɛ so, nakoso ɔnate Faro ne ye lɔen amukoraa so ngɔhyɛ me nwo animnyam; na Misraimfoɛ konwu ye kyɛ me ole AWURADE.” Na sɔ ala yeɛ Yisraelfoɛ yɔle ɔ. Mmerɛ bɔ bɛha behyirele Misraim hene kyɛ mmenia nemɔ anwati nen, ɔne ye mbanyi mɔ benyane adwene foforɛ wɔ mmenia nemɔ anwo, na besele kyɛ, “Nzikyɛ nikye yeɛ yayɔ ye, bɔ yama Yisraelfoɛ ayakyi yɛ solɛ ná bahɔ ye?” Yiti osiesiele ye teaseɛnam, na ɔfale ye asraafoɛ bokale ye nwo so.
Ɔfale teaseɛnam paa paa ɛyaa nzia, ɔne Misraim teaseɛnam amukoraati, bɔ né safohene mɔ tete ye mukoraa nu ɔ. Na AWURADE mane Misraim hene Faro bubuli mmakaa tuale ye so, yiti ɔpole Yisraelfoɛ so, wɔ mmerɛ bɔ né Yisraelfoɛ nate atunu bɛ́kɔ ngonimlilɛ so ɔ. Misraimfoɛ pole bɛ so: Faro mbɔngɔ mɔ ne teaseɛnam amukoraa, ye pɔngɔhanɛfoɛ ne ye asraafoɛ amukoraa, na bɛɛtole bɛ kyɛ basi asikyeleɛ wɔ ɛpo ne noa wɔ Pi Hahirote, wɔ Baal Sefon nyunu.
Na mmerɛ bɔ Faro pingyele bɛ ne, Yisraelfoɛ mane bɛ nye so, na benwuni kyɛ Misraimfoɛ bɛ́po bɛ so; yiti ɛserɛ piri hane Yisraelfoɛ nemɔ, na besu bɛfrɛle AWURADE.
Na besele Mose kyɛ, “Asieleɛ mɔ nne Misraim hɔ ɔ, bɔ yiti yeɛ afa yɛ awa kyɛ yɛɛwuwu yɛgua ɛserɛ ye aso ye?
Ɛɛyele yɛ fili Misraim ne, bɔ amaa wato yɛ hɔ ɛne?
Anaa yanga yangyire wɔ wɔ Misraim kyɛ, “Yakyi yɛ konn ma yɛso Misraimfoɛ’?
Ofikyɛ, sɛ yɛso Misraimfoɛ mmom a, ahaa ɔte paa tra kyɛ yɛkowuwu ɛserɛ so ɔ!” Na Mose sele mmenia ne kyɛ, “Nnɛma ɛmɔsuro, ɛ́mɔgyina pindinn, ná ɛ́mɔnea ngoalelɛ bɔ AWURADE kole ɛmɔ ɛnɛ ɔ; ofikyɛ Misraimfoɛ bɔ ɛmɔnwu bɛ ɛnɛ ye, ɛmɔngonwu bɛ ko le.
AWURADE kɔho kɔma ɛmɔ, yiti ɛmɔ de, ɛ́mɔyɛ konn.” Na AWURADE sele Mose kyɛ, “Nzu ati yeɛ esu frɛ me ye?
Ka kyire Yisraelfoɛ kyɛ bɛhɔ bɛ nyunu.
Ma wɔ pɔmaa ne aso, ná tengyɛ wɔ sa ɛpo ne aso ma nu hyɛ nyɔ, amaa ɔnate so Yisraelfoɛ afa aseɛ wosee so bapɛ ɛpo ne.
Me de, ngɔma Misraimfoɛ kobubu mmakaa kotua bɛ so, amaa ɔnate so bapo Yisraelfoɛ so.
Na ɔnate Faro ne ye asraafoɛ amukoraa so, ye teaseɛnam mɔ ne ye pɔngɔhanɛfoɛ so, ngɔhyɛ me nwo animnyam.
Na sɛ ɔnate Faro ne ye teaseɛnam mɔ, ɔne ye pɔngɔhanɛfoɛ so mehyɛ me nwo animnyam a, Misraimfoɛ konwu ye kyɛ me ole AWURADE.” Afei Nyameɛ abɔfo bɔ né oli Yisrael ɛlɔen ne nyunu ne, ɔse oolili bɛ si.
Na munungum ningɔnn ne fili bɛ nyunu oolili bɛ si, na oogyinane Misraim ɛlɔen ne Yisrael ɛlɔen b’afia.
Na kɔngɔen ne amukoraa, munungum ne yɛle awosii mane bue ko, yeɛ ɔtale mane bue ko; yiti bue ko ne angora ambingye obiɛngo kɔngɔen ne.
Afei Mose tengyɛle ye sa ɛpo ne aso.
Na AWURADE mane eyia afiteleɛ mvrama piri bie tuli, na oopiane ɛpo ne sale nziɛ kɔngɔen ne.
Ɔmane ɛpo ne kakyili aseɛ wosee, na nzue ne anu hyɛle.
Na Yisraelfoɛ fale aseɛ wosee so pɛle ɛpo ne; na nzue ne yɛle ɛwaen mane bɛ wɔ bɛ famaa so ne bɛ bɛen so.
Misraimfoɛ pole bɛ so.
Faro mbɔngɔ mɔ, ye teaseɛnam ne ye pɔngɔhanɛfoɛ amukoraa belili bɛ si bɛhɔle ɛpo ne afia.
Na alebahyene ne, AWURADE tole ye nye fale see ningɔnn ne munungum ne anu neane Misraim asraafoɛ ne, na ɔmane Misraim asraafoɛ nemɔ nye so tanene bɛ.
Ɔmane bɛ teaseɛnam nemɔ gya sɛkyesɛkyele bɔ né bɛngora ndɛ kɔ ɔ. Yiti Misraimfoɛ sele kyɛ, “Ɛ́mɔma yɛ́nwati yɛ́fi Yisraelfoɛ mɔ nwo wa, ofikyɛ AWURADE gyi bɛ si ɔko tia Misraim.” Na AWURADE sele Mose kyɛ, “Tengyɛ wɔ sa wɔ ɛpo ne aso ma nzue ne sá ha bɔ nu, ná obu fa Misraimfoɛ ne bɛ teaseɛnam mɔ ne bɛ pɔngɔhanɛfoɛ so.” Yiti Mose tengyɛle ye sa wɔ ɛpo ne aso, na aleɛ baahye ne, ɛpo nzue ne sá wale ye boso.
Na Misraimfoɛ bɛ́nwati bɛ́kɔ nen, AWURADE hane bɛ guale ɛpo ne anu wɔ asufia.
Nzue ne ha tuale, na ɔfale teaseɛnam nemɔ, pɔngɔhanɛfoɛ nemɔ, ɔne Faro ɛlɔen amukoraa bɔ bɛpole Yisraelfoɛ so wɔ ɛpo ne anu ne.
Bɛ nu ko po anga.
Nakoso Yisraelfoɛ de, bɛfale aseɛ wosee so bɛpɛle ɛpo ne wɔ ye afia; na nzue ne yɛle ɛwaen mane bɛ wɔ bɛ famaa so ne bɛ bɛen so.
Yiti AWURADE lele Yisraelfoɛ fili Misraimfoɛ sa nu sɔ kyẽa ne; na Yisraelfoɛ nwuni Misraimfoɛ kyɛ bawuwu bagua mboanoa berɛ.
Yisraelfoɛ nwuni tumi piri bɔ AWURADE fa ho tiale Misraimfoɛ ne.
Yiti Yisraelfoɛ surole AWURADE, na belele AWURADE ne ye somvoɛ Mose belili.
Mose ne Yisraelfoɛ edwein ne Afei Mose ne Yisraelfoɛ tole edwein he yele AWURADE ayɛ kyɛ, “Ngɔto dwein ngɔye AWURADE ayɛ, ofikyɛ wama ye nwo so ngonim nu; wagyi pɔngɔ ne pɔngɔhanɛniɛ ne wagua ɛpo nu.
AWURADE te m’anwoserɛ ne me dwein, na wayɛ me ngoadefoɛ.
Ɔte me Nyameɛ, na ngɔye ye ayɛ, me baba Nyameɛ ɛne, na ngɔma ye so.
AWURADE te koɛhonɛniɛ; ye dumaa li AWURADE.
Ogyili Faro teaseɛnam mɔ ne ye asraafoɛ guale ɛpo nu; na Ɛpo Kɔkorɛ afa ye koɛhonɛfoɛ atitire nemɔ.
Buma ne akata bɛ so, na bamono bahɔ ye bo kyɛ nyɔboɛ.
O AWURADE, wɔ sa famaa ne te ngonim ne tumi, O AWURADE, wɔ sa famaa ne dworɔm pɔfoɛ ne.
Ɛnate wɔ tumi piri ne aso ɛkã bɛ bɔ bɛko betia wɔ ɔ gua; Ɛsoma wɔ yaa piri ne, na ɔyera bɛ kyɛ ngyɛngyɛma.
Wɔ bonyi anu nwomeɛ mane nzue ne boaboale ye noa, asorɔkye ne gyinane berɛ kyɛ ɛwaen; na buma ne bɔle kunguma wɔ ɛpo afia.
Pɔfoɛ ne hane kyɛ, ‘Ngɔpo bɛ so, ngɔɔto bɛ, ngɔhyɛ koɛ nu nzesadeɛ ne, na me kra ko koyi.
Ngɔhwe me ngrandɛ, na me sa kɔma bɛ boso konua.’ Ɛmane wɔ nwomeɛ tuli mvrama, na ɛpo ne fale bɛ; na bɛmonone kyɛ kungumaboɔ wɔ buma ne anu.
O AWURADE, nyameɛ foforɛ nemɔ, bɛ nu nwa yeɛ ɔne wɔ bɛte pɛ ɔ?
Nwa yeɛ ye krongronyɛlɛ totohyia te kyɛ wɔ ɔ, bɔ ye nwo yɛ suro wɔ ngonim nu, ná ɔyɛ anwanwadeɛ kyɛ wɔ ɔ?
Ɛtengyɛle wɔ sa famaa nu, na aseɛ memene bɛ.
Ɛnate w’anwumvoinnwunɛ so ɛyɛle mmenia bɔ ale bɛ ne taataa, na ɛnate w’anwoserɛ so ehyirele bɛ atee maa bɛhɔle nekaa krongron bɔ ɛte ne.
Maen maen ate, na bɛ nwo wosowoso bɛ; na bɛ bɔ bɛte Filistia ne, ahunundetelɛ atɔ bɛ so.
Afei Edom ahemvo mɔ babɔ fuin; ɛserɛ aha Moabo atitirefoɛ; na bɛ bɔ bɛte Kanaan amukoraa b’ahone atu.
Ahunundetelɛ ne ɛserɛ atɔ bɛ so; ɔnate wɔ tumi asaa ne ati, bayɛ dinn kyɛ nyɔboɛ, kɔpem kyɛ, O AWURADE, wɔ mmenia kɔpɛ nu kɔhɔ ɔ, kɔpem kyɛ mmenia bɔ ale bɛ ne kɔpɛ nu kɔhɔ ɔ. Ɛkɔfa bɛ kɔwa, ná aabɔ bɛ atenaseɛ wɔ wɔ bɔbɔ wɔ bokaa ne aso, nekaa bɔ afa ayɛ w’atenaleɛ ne, O AWURADE, nekaa krongron bɔ afa wɔ sa asiesie ne, O AWURADE.
AWURADE koli hene afebɔɔ.” Miriam edwein ne Mmerɛ bɔ Faro mbɔngɔ mɔ, ye teaseɛnam mɔ ne ye pɔngɔhanɛfoɛ hɔle ɛpo ne anu nen, AWURADE mane ɛpo nzue ne sale ye si oobu fale bɛ so; nakoso Yisraelfoɛ de, bɛfale aseɛ wosee so wɔ ɛpo ne afia.
Afei ngɔmhyɛlɛniɛ Miriam bɔ ɔte Aarɔn aliɛma brasua ne, ɔfale akasaa tirale, na mmrasua ne amukoraa bɛwosole akasaa begole abilie befitele belili ye si.
Na Miriam surole so kyɛ, “Ɛ́mɔto dwein bɛ́ye AWURADE ayɛ, ofikyɛ wama ye nwo so ngonim nu; wagyi pɔngɔ ne pɔngɔhanɛniɛ ne wagua ɛpo nu.” Mara nzue weewee ne Afei Mose mane Yisraelfoɛ tuli bɛ bo befili Ɛpo Kɔkorɛ ne anwo, na bɛfale bɛ nye behyirele Sure ɛserɛ ne aso.
Bɛnatele ɛserɛ ne aso ɛlɛsa mumua bɔ bannwu nzue ɔ. Na beedwuli Mara nen, bangora Mara nzue ne no, ofikyɛ né ɔyɛ wee.
Yiti bɛfrɛle berɛ Mara.
Na mmenia ne penepenene bɛ komvi beguale Mose so kyɛ, “Nzue beni yeɛ yɛ́nya ye yɛ́no ɔ?” Yiti Mose sũ frɛle AWURADE, na AWURADE hyirele ye bakaa bie.
Ogyili bakaa ne tole nzue ne anu, na nzue ne yɛle fɛ.
AWURADE yɛle ahyɛdeɛ ne nhyehyɛleɛ mane bɛ wɔ berɛ, na osole bɛ neane wɔ berɛ.
Na Mose hane kyɛ, “Sɛ ekotie AWURADE wɔ Nyameɛ dwirɛ, ná ayɔ bɔ ɔsɔ ye nye, ná ali ye mmeraa dwirɛ ne ye ahyɛdeɛ mukoraati so a, ye de anwonyerɛ bɔ nde nguale Misraimfoɛ so ne, mengɔte nu biala ngogua wɔ so; ofikyɛ me ole AWURADE, wɔ safoɛ ne.” Afei beedwuli Elim, nekaa bɔ asue ti buru ne nyɔ ɔne ayee aburasoo wɔ ne, na bɛkyekyele asikyeleɛ wɔ nzue ne noa.
Mana ne nnomaa Yisraelfoɛ tuli bɛ bo befili Elim, na Yisrael ɛlɔen ne amukoraa wale Sin ɛserɛ bɔ ɔla Elim ne Sinai b’afia ne aso.
Betu befili Misraim aseɛ so ne, bosome bɔ ɔtɔ so nyɔ ne anu, kyẽa bɔ ɔtɔ so buru ne nnu ne aso yeɛ bedwuli Sin ɛserɛ ne aso ɔ. Na Yisrael ɛlɔen ne amukoraa penepenene bɛ komvi beguale Mose ne Aarɔn so wɔ ɛserɛ ne aso.
Besele Mose ne Aarɔn kyɛ, “Sɛ AWURADE tumi maa yɛwuwuli Misraim aseɛ so a, ahaa ɔte paa.
Berɛ de, yɛtenatenane naen kukue nwo yɛdidili yɛtele naen mane yɛ ko yili pambee.
Nakoso ɛmɔafa yɛ baagua ɛserɛ so wa kyɛ bɛbaama ɛhɔen ku maen ye amukoraa.” Na AWURADE sele Mose kyɛ, “Ɛ́mɔtie, ngɔma aleɛ kɔtɔ kofi anwuro kogua ase kɔma ɛmɔ.
Ɛlɛho biala mmenia ne kofite kɔɔsesa bɔ ɔkɔso bɛ di sɔ kyẽa ne ɔ. Na ɛhe kɔmaa ngonwu ye sɛ bekoli me mmeraa so anaakyɛ bengoli so a. Na kyẽa bɔ ɔtɔ so nzia ne, sɛ bɛboaboa bɔ bɛkɔsesa ne noa a, ɔsɛ kyɛ ɔyɛ ɛlɛho biala deɛ bɔ bɛsesa ne ye faa nyɔ.” Yiti Mose ne Aarɔn sele Yisraelfoɛ ne kyɛ, “Ɛnɛ nɔsoa, ɛmɔkonwu ye kyɛ AWURADE yeɛ ɔyele ɛmɔ fili Misraim aseɛ so ɔ. Na ngyerɛmɔ koso ɛmɔkonwu AWURADE animnyam, ofikyɛ AWURADE anwu kyɛ ɛmɔpenepene bɛ komvi begua ye so.
Na yɛ de, yɛ ole nwa bɔ ɛmɔpenepene bɛ komvi begua yɛ so ɔ?” Na Mose sele kyɛ, “Nɔsoa biala, AWURADE kɔma ɛmɔ naen ma ɛmɔkoli, na ngyerɛmɔ koso, ɔkɔma ɛmɔ aleɛ ma ɛmɔ ko koyi; ofikyɛ AWURADE ate kyɛ ɛmɔpenepene bɛ komvi begua ye so.
Na yɛ de, yɛ ole nwa?
Nna yɛ yeɛ ɛmɔpenepene bɛ komvi begua yɛ so ɔ, na mmom AWURADE.” Na Mose sele Aarɔn kyɛ, “Ka kyire Yisrael ɛlɔen ne amukoraa kyɛ, ‘Ɛmɔhwe bepingye AWURADE, ofikyɛ wate kyɛ ɛmɔpenepene bɛ komvi.’ ” Na Aarɔn noa wɔ so bɔ odwudwo kyire Yisrael ɛlɔen nen, bɛtole bɛ nye bɛneane ɛserɛ ne aso dɔ, na mvum nu, AWURADE animnyam yele ye nwo ali wɔ munungum ne anu.
Na AWURADE sele Mose kyɛ, “Mate Yisraelfoɛ bɛ komvi bɔ bɛpenepene ne.
Yiti ka kyire bɛ kyɛ, ‘Nɔsoa ɛmɔkoli naen, ná ngyerɛmɔ wora ɛmɔali aleɛ ama ɛmɔ ko ayi; amaa ɔnate so ɛmɔanwu kyɛ me ole AWURADE ɛmɔ Nyameɛ ne.’ ” Odwuli nɔsoa ne, ayenzii mɔ tuli bi beeyi bɛfale asikyeleɛ ne; na aleɛ hyene ngyerɛmɔ nen, ɛborɔ guale asikyeleɛ ne anu nekaa biala.
Na ɛborɔ ne yakyili gualɛ nen, mvum nu, nikyee mmaa mmaa taataa bie bɔ ye hatahata te kyɛ asukɔtwea guaguale ɛserɛ ne aso.
Na Yisraelfoɛ nwuni ye sɔ nen, bebisabisale bɛ nwo ngoko ngoko kyɛ, “Nzikyɛ nikyee ɛhe?” Ofikyɛ né bɛnze nikye horɛ.
Na Mose sele bɛ kyɛ, “Aleɛ bɔ AWURADE afa ama ɛmɔ kyɛ ɛmɔli hɔ ɛne.
Bɔ AWURADE ahyɛ hɔ ɛhe: ‘Ɔsɛ kyɛ ebiala sesa somaa bɔ ɔkɔso ye di ɔ; olonka ngoko ngoko.
Ɔsɛ kyɛ ebiala nea mmenia somaa bɔ bɛwɔ ye ɛtena sua nu ɔ ná ɔsesa.’ ” Sɔ ala yeɛ Yisraelfoɛ yɔle ɔ; ebiemɔ sesale pee, yeɛ ebiemɔ wora bɛsesale kãa bie.
Nakoso bɛfale olonka besusuli nen, sona bɔ ɔsesale pee ne deɛ ammo so, yeɛ sona bɔ ɔsesale kãa bie ne koso, ye deɛ wandɔ si.
Ebiala sesale bɔ ɔkɔso ye di ɔ. Yeɛ Mose sele bɛ kyɛ, “Nnɛma ebiala yakyi bie ma aleɛ kye so.” Nakoso bandɛ Mose so.
Ebiemɔ yakyili bie ma aleɛ hyene so, na ngaka wale nu maa ɔbone mvii.
Na Mose fɛle bɛ so yaa.
Ngyerɛmɔ biala, ebiala sesale bɔ ɔkɔso ye di ɔ; nakoso sɛ eyia bɔ a, né wahuro.
Kyẽa bɔ ɔtɔ so nzia ne, bɛsesale aleɛ ne mmɔhoɛ nyɔ; ebiala sesale olonka nyɔ.
Mbanyi amukoraa bɔ bɛlela ɛlɔen ne noa ne, bɛwale Mose berɛ bɛɛbɔle ye amaneɛ, na Mose buale bɛ kyɛ, “Bɔ AWURADE ahyɛ hɔ ɛne: ‘Ɛhema te nwomelelɛ kyẽa bɔkɔɔ, afofikyẽa krongron ma AWURADE.
Yiti bɔ ɛmɔkɔtoto ne, ɛ́mɔtoto, yeɛ bɔ ɛmɔkɔto ne koso, ɛ́mɔto.
Na bɔ ɔkɔha ne, odi kyɛ ɛmɔfa besie maa odwu ɛhema ngyerɛmɔ.’ ” Yiti bɛfale bie besiele mane aleɛ hyene so, kyɛbɔ Mose ha hyirele bɛ ne; wammo mvii, yeɛ ngaka koso amma nu.
Na Mose sele kyɛ, “Ɛ́mɔli ye ɛnɛ, ofikyɛ ɛnɛ te afofikyẽa ma AWURADE.
Ɛmɔngonwu bie wɔ buro ɛnɛ.
Elesia yeɛ ɛmɔfa bɛsesa ɔ; nakoso kyẽa bɔ ɔtɔ so nzoo, bɔ ɔte afofikyẽa ne de, ebie ngɔte ngogua.” Kyẽa bɔ ɔtɔ so nzoo ne, mmenia ne biemɔ hɔle kyɛ bɛkwaapena bie bɛsesa, nakoso bannya bie.
Na AWURADE sele Mose kyɛ, “Kyinzu koraa yeɛ ɛmɔkɔpo me mmeraa dwirɛ ne me mmeraa maa okoodwu ɔ?
Ɛmɔanwu ye kyɛ, AWURADE ama ɛmɔ afofikyẽa, na ye sɔ ati yeɛ kyẽa bɔ ɔtɔ so nzia ne, ɔma ɛmɔ elenyɔ aleɛ ɔ. Yiti ɔsɛ kyɛ ebiala tena ye awuro; nnɛma ebiala tu ye gya baa fite fi ye awuro kyẽa bɔ ɔtɔ so nzoo ne.” Yiti mmenia ne lele bɛ nwome kyẽa bɔ ɔtɔ so nzoo ne.
Yisraelfoɛ frɛle aleɛ ne mana.
Né ɔte kyɛ mviɛlɛ, fitaa, na ye fɛɛ te kyɛ apiti bɔ woɛ wɔ nu ɔ. Na Mose sele kyɛ, “Edwirɛ bɔ AWURADE aha ato berɛ hɔ ɛhe: ‘Ɔsɛ kyɛ ɛmɔfa mana olonka ko besie berɛ bɛma ɛmɔ si ama mukoraa bɔ bɛkɔwa ɔ, amaa ɔnate so banwu aleɛ bɔ mva mane ɛmɔ lili wɔ ɛserɛ so, mmerɛ bɔ nyele ɛmɔ mvili Misraim aseɛ so ne.’ ” Na Mose sele Aarɔn kyɛ, “Fa talie, ná fa mana olonka ko gua nu; ná fa sie AWURADE nyunu, maa bɛ́fa bésie wɔ ɛmɔ aworɛ ndoatoasoɛ amukoraa nu.” Na kyɛbɔ AWURADE hyɛle Mose nen, sɔ ala yeɛ Aarɔn fa siele Adanzeɛ ne anu, kyɛ bɛ́fa bésie ɔ. Yisraelfoɛ lili mana afoɛ aburanna, maa oodwuli kyɛ bedwuli aseɛ bɔ mmenia tete so ɔ so; na belili mana toonn kɔpem kyɛ bedwuli Kanaan aseɛ so ɔ.
(Olonka ko te graa ko bɔ bahyɛ nu buru ɔ).
