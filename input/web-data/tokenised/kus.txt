Pin'ilʋgʋn la Wina'am da maal agɔl nɛ teŋ.
Si'el da ka' teŋ la nii, ka zin'ig la wʋsa da an yɔɔg-yɔɔg, lik ma'aa da pɛ'ɛl, ka Wina'am Siig da laannɛ giligid ku'om la zug.
Ka Wina'am yɛl ye, “Kɛl ka li an nyain.” Ka li sid nie nyain.
Ka Wina'am nyɛ ka nɛɛsim la an sʋm ka o bak nɛɛsim la ka kɛ lik.
Ka Wina'am buol nɛɛsim la ye, “Nintaŋ” ka buol lik la ye, “Yʋ'ʋŋ.” Ka yʋ'ʋŋ sɔb ka bɛog nie, linɛ da an yiiga dabisir.
Ka Wina'am yɛl ye, “Kɛl ka si'el bɛɛ an lammiri bɛŋ ku'okanɛ bɛɛ agɔl la nɛ ku'okanɛ bɛ teŋir la.” Ka Wina'am kɛ ka bʋnlammir la bɛŋ kuokanɛ bɛɛ agɔl la ka bas kuokanɛ bɛ teŋir la.
Ka li sid niŋ ala. Ka Wina'am buol bʋnlammir dinɛ bɛɛ agɔl la ye, “Saŋgbauŋ.” Ka yʋ'ʋŋ da sɔb ka bɛog nie dabayi' daare la.
Ka Wina'am yɛl ye, “Kɛl ka ku'okanɛ bɛ saŋgbauŋ la teŋir la la'as zin'ig yinne, ka kɛ ka li teŋir la nie.” Ka li sid niŋ ala. Ka Wina'am buol zin'ikanɛ nie ka kʋdig la ye, “Teŋ,” ka buol ku'om la ye, “Atɛuk.” Ka Wina'am nyɛ ka li an sʋm.
Ka Wina'am yɛl ye, “Kɛl ka bʋmbʋʋda buudi wʋsa bul teŋinɛ yina.
Bʋmbʋʋdbanɛ du'ad bielim nɛ tiis buudi wʋsa banɛ wan wala ka mɔr biili.” Ka li sid niŋ ala. Ka teŋ la pɛ'ɛl nɛ zʋʋd nɛ tiis.
Ka bʋmbʋʋda wʋsa du'a li buudi.
Ka Wina'am nyɛ ka li an sʋm.
Ka yʋ'ʋŋ sɔb ka bɛog nie daba atan' daare la.
Ka Wina'am yɛl ye, “Kɛl ka bugum bɛɛ agɔl dinɛ na bak nintaŋ nɛ yʋ'ʋŋ ka an zanbin linɛ pa'an sɛɛung nɛ ʋʋn, nɛ dabisa nɛ yʋma.
Ka kɛ ka bugum bɛ saŋgbauŋ la ni dinɛ na tis teŋgbauŋ la nɛɛsim.” Ka li sid niŋ ala. Wina'am da maal nɛ bugum kanda ayi'.
Bugum tita'ar la da tisid nɛɛsim nintaŋ ka bugum si'asiŋ la tisid nɛɛsim yʋ'ʋŋ.
O da lɛm maal nwadbibis.
Wina'am da maali ba niŋ saŋgbana la ni ye ba tis teŋgbauŋ la nɛɛsim ka sʋ'oe nintaŋ nɛ yʋ'ʋŋ ka wɛlig nɛɛsim yi likin.
Ka Wina'am nyɛ ka li an sʋm.
Ka yʋ'ʋŋ da sɔb ka bɛog nie daba anaasi daare la.
Ka Wina'am yɛl ye, “Kɛl ka ku'om la mɔr zimi nɛ bʋnvʋya banɛ bɛ ku'omin wʋsa, ka kɛ ka niis buudi wʋsa ian'ad agɔla.” Ka Wina'am maal bʋnvʋbɛda banɛ bɛɛ atɛukʋn la, nɛ zimi nɛ ba buudi nɛ niis nɛ ba buudi.
Ka Wina'am nyɛ ka li an sʋm.
Ka Wina'am niŋi ba zug bareka ka yɛl ye, “Kɛl ka zimi la wiaki pɛ'ɛl atɛuk la ka kɛ ka niis la mɛ wiaki pɛ'ɛl teŋgbauŋ la.” Ka yʋ'ʋŋ da sɔb ka bɛog nie daba anu daare la.
Ka Wina'am yɛl ye, “Kɛl ka teŋgbauŋ la mɔr bʋnvʋya nɛ li buudi wʋsa, yin bʋnkɔnbid nɛ bʋnvʋya banɛ vuud teŋin nɛ sian'arin bʋnkɔnbid wʋsa nɛ ba buudi.” Ka li da niŋ ala. Wina'am da maal sian'arin bʋnkɔnbid la nɛ ba buudi, nɛ yin bʋnkɔnbid nɛ ba buudi nɛ bʋnkɔnbid banɛ vuud teŋin la wʋsa nɛ ba buudi.
Ka Wina'am nyɛ ka li an sʋm.
Ka Wina'am yɛl ye, “Kɛl ka ti maal ninsaal nwɛnɛ ti mɛŋi an si'em la, ka kɛ ka o sʋ'oe zimi linɛ bɛ ku'omin la, nɛ niis banɛ ian'ada agɔla nɛ bʋnkɔnbid banɛ bɛ teŋgbauŋʋn la, hali nɛ bʋnvʋya banɛ vuud teŋin la wʋsa.” Ala ka Wina'am da maal ninsaal nwɛnɛ o mɛŋi an si'em la.
Dau nɛ pu'a ka o da maal.
Ka Wina'am niŋi ba zug bareka ka yɛl ye, “Du'am nɔbigi pɛ'ɛli teŋgbauŋ la, ka sʋ'oe teŋ la, nɛ zimi banɛ bɛɛ atɛukʋn, nɛ niis banɛ bɛɛ agɔl, nɛ bʋnvʋya banɛ wʋsa ken teŋin la.” Ka Wina'am yɛl ye, “M tisi ya zʋʋd linɛ du'ad bielim teŋgbauŋ la zug wʋsa, nɛ tiis banɛ wan wala ka mɔr biili la wʋsa.
Ba na an diibi tisi ya.
M tis bʋnkɔnbid banɛ bɛ teŋin la nɛ niis banɛ bɛɛ agɔl nɛ bʋnvʋya banɛ ken teŋin hali nɛ linɛ wʋsa mɔr vʋm nɛ mɔma'asa ye li aan ba diib.” Ka li da niŋ ala. Wina'am da nyɛ on maal si'el la wʋsa ka li an sʋm.
Ka yʋ'ʋŋ sɔb ka bɛog nie daba ayuobʋ daare la.
Ala ka Wina'am da maal agɔl nɛ teŋ, nɛ bʋn linɛ bɛɛ ani la wʋsa naae.
Ka daba ayɔpɔi la daar o da naae o tʋʋma la wʋsa ka vʋ'ʋs daakan la.
Ka Wina'am niŋ daba ayɔpɔi la daar zug bareka ka kɛ ka li an kasi, bɔzugɔ on da maal agɔl nɛ teŋi naae la daakan ka o da vʋ'ʋs.
Wina'am da maal dau nɛ pu'a si'em Agɔl nɛ teŋ maaligʋ da pin'il si'em nwa'.
Zugsɔb Wina'am da maal agɔl nɛ teŋ la, tiis nɛ mɔɔd wʋsa da nam pʋ yi teŋ la zugɔ, bɔzugɔ Zugsɔb Wina'am da nam pʋ kɛ ka saa ni teŋ la zugɔ, ka ninsaal mɛ da nan kae na kua teŋ la.
Amaa ku'om da bunnɛ wʋ'ʋgid teŋ la.
Ka Zugsɔb Wina'am gbin'e tanni ya'ab dau ka vʋ'ʋs o mɛŋ vʋ'ʋsʋm niŋ o nyɔnya ni, ka dau la lieb ninsaal ka vʋ'ʋsid.
Ka Zugsɔb Wina'am maal lɔmbɔn'ɔg Eden teŋin la lɛbid ya-nya'aŋ baba, ka nɔk dau kanɛ ka o maal la niŋ anina.
Ka Zugsɔb Wina'am kɛ ka tiis nɛ ba buudi yii nɔbigi pɛ'ɛl lɔmbɔn'ɔg la.
Tiis la da vɛnl ka an sʋ'ʋŋa nɛ diib.
Ka nyɔvʋr tiig nɛ tikanɛ kɛt ka nid baŋid dinɛ an sʋm nɛ bɛ'ɛdi bakid da zi'e lɔmbɔn'ɔg la teŋsʋk.
Ka Kɔldatita'ar naan Eden pʋʋgin zɔt ka li ku'om dɔn'ɔsid lɔmbɔn'ɔg la.
Li da pʋdignɛ zin'isa anaasi.
Yiiga kɔldaug la anɛ Pison.
Kɔldaug kan pʋbidnɛ giligid Havila teŋ la ka sanlima bɛɛ ani.
Teŋ kan sanlima la da anɛ sʋ'ʋŋa ka an nyain, kugvɛnla nɛ tudaari banɛ nyuugi malis hali mɛ da la'am bɛɛ anina.
Kɔldaug linɛ paas ayi' la anɛ Gihon.
Lin da pʋbidnɛ giligid Kus teŋ la.
Linɛ paas atan' la anɛ Tigiris ka mɛ pʋbidi dɔl Asuor teŋ nya'aŋ.
Ka linɛ paas anaasi an Efiritis.
Ka Zugsɔb Wina'am nɔk dau la niŋ Eden lɔmbɔn'ɔg la ni ye o tʋm ka gɔsidi li.
Ka Zugsɔb Wina'am bas dau nɔɔr ye, “Fʋ tun'e di tiis wala banɛ bɛ lɔmbɔn'ɔgin la wʋsa, amaa mid ka fʋ di tikanɛ kɛt ka fʋ baŋid linɛ an sʋm nɛ bɛ'ɛd la!
Fʋ ya'a dii li fʋ na kpi.” Ka Zugsɔb Wina'am yɛl ye, “Li ka' sʋ'ʋm ye dau bɛɛ o kɔn'ɔɔ.
M na maal sʋŋid onɛ zemis nɛ o tis o.” Saŋkan ka Zugsɔb Wina'am pʋn maal bʋnkɔnbid wʋsa nɛ niis banɛ bɛɛ agɔl ka mɔri ba na tis dau la ye o gɔs on na pʋd o ba yʋda si'em.
Ka dau la da pʋd yʋ'ʋsi'a wʋsa la da aan ba yʋda.
Ka dau la pʋd bʋnkɔnbid la wʋsa yʋda, nɛ niis banɛ bɛɛ agɔla.
Amaa Adam da pʋ paam sʋŋid onɛ zemis nɛ o. Ka Zugsɔb Wina'am kɛ ka dau la gbis, ka o yis dau la sapirig ka maali lɛbis on yis lɔsi'a la.
Anina ka Zugsɔb Wina'am nɔk on yis sapirsi'a la maal pu'a mɔr na tis dau la.
Ka dau la yɛl ye, “Ɛnhee, kɔnbkaŋa anɛ mam kɔnbir ka niŋgbiŋ la mɛ an mam niŋgbiŋ.
M na buol o ye pu'a, bɔzugɔ o yinɛ man dau la san'an na.” Dinzug, dau na bas o ba' nɛ o ma ka la'as nɛ o pu'a ka babayi' la na lieb niŋgbiŋ yinne.
Dau la nɛ o pu'a la da anɛ biel, ka mɛ pʋ zɔt nyannɛ.
Tʋʋmbɛ'ɛd pin'ilʋg Waaf la da anɛ zam sɔb hali gaad bʋnkɔnbid banɛ wʋsa ka Zugsɔb Wina'am da maal la.
O da bu'os pu'a la ye, “Li an sida ye Wina'am yɛl ye ya da di tisi'a wala lɔmbɔn'ɔg nwa' nii?” Ka pu'a la lɛbis waaf la ye, “Ti tun'e di tiwala lɔmbɔn'ɔg nwa' ni, amaa Wina'am ye ti mid ka ti di tikanɛ bɛ lɔmbɔn'ɔg la teŋsʋk la wala, ye ti pʋn da si'isi lii, ka ti ya'a niŋ ala ti na kpi.” Ka waaf la yɛl pu'a la ye, “Ayei!
O ma'anɛ, ya kʋ kpii!
Wina'am mi' ye ya ya'a di wala la ya nini na nie ka ya nwɛnɛ on Wina'am nɛ, ka mi' sʋm nɛ bɛ'ɛdi bakid.” Ka pu'a la da nyɛ ka tiig la wala an sʋm, nar nɛ diib ka lɛn vɛnli o nini ni, ka an linɛ na tis o baŋir la, o da pun'oe di ka zaŋ sieba tis o sid ka o mɛ di.
Anina ka ba nini nie ka ba gɔsi nyɛ ka ba zi'e biel, ka ba ans kekaŋ vaandi maali sɔɔn lusi ba nyan.
Zaam da ma'ae ka ba wʋm Zugsɔb Wina'am dammir lɔmbɔn'ɔgin la, ba da zɔɔ keŋ su'a tiis gbina ni.
Ka Zugsɔb Wina'am buol dau la, ka ye, “Fʋ bɛ yaanɛ?” Ka o lɛbis ye, “M wʋmi fʋ dammir ka dabiem kpɛn'ɛm bɔzugɔ m pa'a anɛ biel, lin ka m su'a m mɛŋ.” Ka Wina'am lɛbis o ye, “Anɔ'ɔn yɛlif ye fʋ anɛ biellɛ?
Fʋ maal bɔ?
Fʋ zan'asi m nɔɔr nɛ ka di tikanɛ wala ka m daa kpa'asidif ye mid ka fʋ dii li la nɛ bɛɛ?” Ka dau la lɛbis ye, “Pu'a kan ka fʋ tisim la, onɛ tisim tiig la wal ka m di.” Ka Zugsɔb Wina'am yɛl pu'a la ye, “Bɔɔ kɛ ka fʋ maal ala?” Ka pu'a la ye, “Waaf la pan'asim ka m di.” Ka Zugsɔb Wina'am yɛl waaf la ye, “Fʋn maal nwa' la zug, kaanb bɛ'ɛd na bɛɛ fʋ zug bʋnkɔnbid buudi wʋsa sʋʋgin!
Fʋ na vuudi fʋ pʋʋr zug, ka dit titan, hali ti paae fʋ nyɔvʋr bɛn.
Ka dataadʋg na bɛ fʋn nɛ pu'a la sʋʋgin, ka lɛm bɛ fʋ biis nɛ pu'a la biis sʋʋgin.
Ka o na mɛdigi fʋ zug ka fʋn mɛ na dum o nɔbkpansinkpan'ar.” Ka Zugsɔb Wina'am yɛl pu'a la ye, “Fʋ ya'a nɔk pʋʋg m na kɛ ka fʋ nyɛ tɔɔg hali fʋ du'am daar.
Fʋ ya'a ti ye fʋ du'a biis, li na zabid hali, la'an nɛ wala fʋ ya'amlɛog na bɛɛ fʋ sid san'an, ka o mɛ sʋ'ʋf.” Ka Wina'am yɛl Dau la ye, “Fʋn siaki fʋ pu'a nɔɔr ka di tiwal kanɛ ka m digil nɔɔr ye fʋ da di la, kaanb bɛ'ɛd bɛ teŋ la zugʋ fʋ yɛla.
Fʋ na namis hali ka paam diibi di, hali ti paae fʋ nyɔvʋr bɛn.
Gɔn'ɔs nɛ mɔyaalis na yi teŋ la zug, ka fʋ na dit tiis wala nɛ mɔbiili.
Ɔnsir na yiif ka fʋ nyaan paam diibi di, hali ti paae fʋn na lɛb teŋin daasi'er, bɔzugɔ li anɛ anina ka fʋ yina.
Fʋ anɛ titan, ka na lɛb titanin.” Adam da pʋd o pu'a la yʋ'ʋr ye Hawa, bɔzugɔ onɛ an saalib wʋsa ma.
Ka Zugsɔb Wina'am nɔk bʋnkɔnbid gbana maal fuudi yɛɛl Adam nɛ o pu'a.
Ka Zugsɔb Wina'am yɛl ye, “Ninsaal la yʋ'ʋn nwɛnɛ tinam nɛ, ka mi' sʋm nɛ bɛ'ɛdi bakid.
Li pʋ sʋ'ʋm ye o pun'oe nyɔvʋr tiig la wala di ka vʋe saŋa wʋsaa.” Ka Zugsɔb Wina'am kad o yis Eden lɔmbɔn'ɔgin la, ye o keŋ kua teŋgbauŋ kanɛ ka o yi la na.
Ka o kad dau la yis ka kɛ ka Kerubnam sieba gur Eden lɔmbɔn'ɔg la za'anɔɔr.
Ka zaŋ sʋ'ʋg dinɛ dit tuon nɛ nya'aŋ ka li ian'ad pil-pil ka giligid zin'ig la wʋsa gu'ud suor kanɛ ken nyɔvʋr tiigin la.
Kain nɛ Abɛl yɛla Adam da digin nɛ o pu'a Hawa ka o nɔk pʋʋgʋ du'a biribiŋ ka ba pʋd o yʋ'ʋr ye Kain.
Ka Hawa ye, “Nɛ Wina'am paŋ ka m du'a dau.” Lin nya'aŋ ka o lɛn du'a o pitʋ Abɛl n paas.
Abɛl da gʋ'ʋnnɛ kɔnbid, ka Kain mɛ an kpaad.
Ka saŋa ti paae ye ba maal maannɛ tis Wina'am la, Kain da nɔk o zʋʋd la sieba na tis Zugsɔb la, ka Abɛl mɛ da zaŋ o kɔnbkanɛ ka ba du'a yiiga ka o nɔb sʋ'ʋŋa la na tis Zugsɔb la.
Ka Zugsɔb sʋnf malis nɛ Abɛl nɛ o maan la, amaa o sʋnf da pʋ malis nɛ Kain nɛ o maan laa.
Ka Kain sʋnf duoe ka o lɔɔ o nindaa.
Ka Zugsɔb yɛl Kain ye, “Bɔ ka fʋ sʋnf pɛligɛ?
Bɔ ka fʋ lɔɔdi fʋ nindaa?
Fʋ ya'a tʋmin dinɛ an sʋm, m naan kʋ di'enɛ fʋ maan laa?
Amaa fʋn pʋ tʋm linɛ an sʋm la, tʋʋmbɛ'ɛd bɛɛ fʋ za'anɔɔrini bɔɔd ye o nyaŋif, amaa mɔɔm ka nyaŋ o.” Ka Kain ti yɛl o pitʋ Abɛl ye, “Kɛl ka ti yii keŋ mɔɔgin.” Ka ban paae mɔɔgin la ka Kain kpɛn nwɛ' o pitʋ Abɛl n kʋʋ o. Ka Zugsɔb la bu'os Kain ye, “Fʋ pitʋ la bɛ ya?” Ka o lɛbis ye, “Man zi'.
Manɛ guri m pitʋ laa?” Ka Zugsɔb la yɛl ye, “Bɔɔ nwa' ka fʋ tʋm?
Kɛlisim, fʋ pitʋ la ziim kaasid teŋin paadi m san'an na!
Nannanna nɔpɔɔr bɛɛ fʋ zugin, ka teŋgbauŋ la mɛ na zan'asif bɔzugɔ o ya'ae o nɔɔri di'e fʋ pitʋ la ziim yii fʋ nu'usin.
Fʋ ya'a kua, teŋ la kʋ lɛn maal zuudi tisif ya'asɛ.
Fʋ na anɛ onɛ gɔɔndi giligid dunia la zug.” Kain da yɛl Zugsɔb la ye, “Namisʋg nwa' tʋʋgi m paŋ bɛn.
Zina fʋ kadimi yis teŋ la pʋʋgin ka m kʋ lɛn bɛɛ fʋ tuonnɛ.
M na anɛ onɛ gɔɔndi giligid dunia la zug, ka onɛ wʋsa nyɛ mam na kʋʋm!” Amaa ka Zugsɔb la yɛl o ye, “Li ka' ala, sɔ' ya'a kʋ Kain o na nyɛ namisʋg nɔɔra ayɔpɔi.” Ka Zugsɔb la zanbil Kain ye sɔ' ya'a nyɛɛ o, on da kʋʋ o. Kain da yi Zugsɔb la san'an keŋ bɛ Nod teŋin, Eden nya'aŋ sa.
Kain da digin nɛ o pu'a ka o gban'e pʋʋgʋ du'a Enok.
O da mɛɛdnɛ tempʋʋg, ka nɔk o biig Enok yʋ'ʋri pʋd teŋ la.
Enok da du'a Irad, ka Irad du'a Mehuyael, ka Mehuyael du'a Metusael, ka Metusael du'a Lamek.
Lamek mɛ da dinɛ pu'aba ayi', yinne yʋ'ʋri da buon Ada ka oŋa la yʋ'ʋr buon Zilla.
Ka Ada da du'a biig ka pʋd o yʋ'ʋr ye, Jabal.
Ka Jabal nɛ o nya'aŋ dim da an banɛ bɛ mɔɔgin sʋga nii gʋ'ʋn bʋnkɔnbid.
Ka ba da lɛn du'a o pitʋ ka on yʋ'ʋr da buon Jubal.
Ka on nɛ o nya'aŋ dim wʋsa da an banɛ nwɛ'ɛd bʋnnwɛ'ɛda ka piebid wiis.
Ka Lamek pu'abil Zilla mɛ da du'a biig, ka o yʋ'ʋr buon ye Tuebal Kain.
Ka onɛ mɛ da pin'il kʋnt tʋʋma wʋsa, ka o taʋn yʋ'ʋr da buon Naama.
Ka Lamek da dʋ'ʋs o mɛŋi yʋ'ʋm tis o pu'aba ayi' la ye, “Ada nɛ Zilla, kɛlisimi nwa'!
Yanam, banɛ an mam Lamek pu'aba, wʋmmi sʋ'ʋŋa!
Dau sɔ' da pu'alimim ka m kʋʋ o, O da tisim dɛŋ ka m kʋʋ o. Ba ya'a kʋ nidiba ayɔpɔi yɔ Kain kʋʋb sam, ba na kʋ nidib pisyɔpɔi nɛ ayɔpɔi yɔ man Lamek kʋʋb sam!” Ka Adam nɛ Hawa da lɛn du'a biig, ka Hawa da pʋd o yʋ'ʋr ye Set, ka yɛl ye, “Wina'am tisim biig nwa' ka o lɛdig Abɛl zin'igin, Kain n kʋ Abɛl la zug.” Ka Set mɛ da du'a biig ka pʋd o yʋ'ʋr ye Enos.
Saŋkan la ka ba da dɛŋi pin'ili buon Zugsɔb la yʋ'ʋr ye Ti Zugsɔb.
Adam yaas yɛla Nwa' pa'an Adam yaas yɛla.
Wina'am da maal ninsaal la, o da maal o ka o nwɛnɛ o mɛŋ nɛ.
O da maalnɛ dau nɛ pu'a, ka niŋi ba bareka ka buoli ba ye ninsaalib.
Adam da mɔri yʋma kɔbiga nɛ pistan' ka du'a Set, ka biig la nwɛnɛ o mɛŋ nɛ.
Ka o pʋd o yʋ'ʋr ye Set.
Ka on da du'a Set nya'aŋ la, Adam da lɛn du'a biribis nɛ bipumis sieba n paas ka nan kpɛn vʋe yʋma kɔbisnii .
Adam yʋma wʋsa da anɛ kɔbiswai nɛ pistan' ka o nyaan kpi.
Set n da paae yʋma kɔbiga nɛ anu la, o da du'a o biig Enos.
Ka on du'a Enos nya'aŋ la o da lɛn du'a biribis nɛ bipumis sieba n paas ka nan kpɛn vʋe yʋma kɔbisnii nɛ ayɔpɔi .
Set yʋma wʋsa da anɛ kɔbiswai nɛ pii nɛ ayi' ka o nyaan kpi.
Enos n da paae yʋma piswai la, o da du'a Kenan.
Ka on du'a Kenan nya'aŋ la, o da lɛn du'a biribis nɛ bipumis sieba paas ka nan kpɛn vʋe yʋma kɔbisnii nɛ pii nɛ anu .
Enos yʋma wʋsa da anɛ kɔbiswai nɛ anu ka o nyaan kpi.
Kenan n da paae yʋma pisyɔpɔi la, o da du'a Mahalaleel.
Ka on da du'a Mahalaleel nya'aŋ la, o da lɛn du'a biribis nɛ bipumis sieba paas ka nan kpɛn vʋe yʋma kɔbisnii nɛ pisnaasi .
Kenan yʋma wʋsa da anɛ kɔbiswai nɛ piiga ka o nyaan kpi.
Mahalaleel n da paae yʋma pisyuobʋ nɛ anu la, o da du'a Jared.
Ka on da du'a Jared nya'aŋ la, o da lɛn du'a biribis nɛ bipumis sieba n paas ka nan kpɛn vʋe yʋma kɔbisnii nɛ pistan' .
Mahalaleel yʋma wʋsa da anɛ kɔbisnii nɛ piswai nɛ anu ka o nyaan kpi.
Jared n da paae yʋma kɔbiga nɛ pisyuobʋ nɛ ayi' la , o da du'a Enok.
Ka on du'a Enok nya'aŋ la, Jared da lɛn du'a biribis nɛ bipumis sieba paas ka nan kpɛn vʋe yʋma kɔbisnii .
Jared yʋma wʋsa da anɛ kɔbiswai nɛ pisyuobʋ nɛ ayi' ka o nyaan kpi.
Enok da paae yʋma pisyuobʋ nɛ anu ka da du'a Metusela.
On da du'a Metusela nya'aŋ la, o da lɛn du'a biribis nɛ bipumis sieba paas.
O da dɔl Wina'am suor sʋ'ʋŋa yʋma kɔbistan' ya'as.
Enok yʋma wʋsa da anɛ kɔbistan' nɛ pisyuobʋ nɛ anu .
Enok da dɔl Wina'am suor sʋ'ʋŋa, ka li nya'aŋ ba pʋ lɛn nyɛɛ o, bɔzugɔ Wina'am da nɔk o. Metusela n da paae yʋma kɔbiga nɛ pisnii nɛ ayɔpɔi la, o da du'a Lamek.
Ka on da du'a Lamek nya'aŋ la, o da lɛn du'a biribis nɛ bipumis sieba paas ka nan kpɛn vʋe yʋma kɔbisyɔpɔi nɛ pisnii nɛ ayi' .
Metusela yʋma wʋsa da anɛ kɔbiswai nɛ pisyuobʋ nɛ awai ka o nyaan kpi.
Lamek n da paae yʋma kɔbiga nɛ pisnii nɛ ayi' la, o da du'a biribiŋ ka pʋd o yʋ'ʋr ye Noa, ka yɛl ye, “Bikaŋa na bʋgʋli ti sʋʋnr nɛ namisʋg kanɛ ka ti nyɛt kuobin nɛ ti nu'us tʋʋma wʋsa ni, ka li yinɛ Wina'am da pɔ nɔɔri niŋ teŋ la.” Noa du'am la nya'aŋ la, Lamek da lɛn du'a biribis nɛ bipumis sieba paas ka nan kpɛn vʋe yʋma kɔbisnu nɛ piswai nɛ anu .
Lamek yʋma wʋsa da anɛ kɔbisyɔpɔi nɛ pisyɔpɔi nɛ ayɔpɔi ka o nyaan kpi.
Noa n da paae yʋma kɔbisnu la, o da du'a Sem nɛ Ham nɛ Jafet.
Noa nɛ ku'om n da di teŋgbauŋ la yɛla Nidibi da du'adi pɛ'ɛn dunia la, ba da du'ad bipumis, ka Wina'am biribisi da gɔsi nyɛ ka saalib bipumis vɛnl hali la, ba da gaansi ba sieba di.
Ka Zugsɔb yɛl ye, “M vʋm la kʋ lɛm bɛ nɛ ninsaali yuug hali, bɔzugɔ o anɛ niŋgbiŋ, ka o yʋma na anɛ kɔbiga nɛ pisi ma'aa.” Ka Wina'am biis la da di pu'a vɛnla la ka digin nɛ ba la, ba da du'a bibanɛ da lieb gandaad ka ba da buonnɛ ba ye Nefil dim.
Ba da anɛ nimbɛda banɛ mɔr paŋ, ka ba bɛ saŋkan la nɛ li nya'aŋ.
Ka Zugsɔb la da nyɛ nidib la tʋʋmbɛ'ɛd nɛ ba pʋtɛnda an bɛ'ɛd saŋa wʋsa si'em la, o sʋʋnr da san'am on maal ninsaal la zug.
Ka Zugsɔb la yɛl ye, “M na san'am saalib ban ka m maal dunia nwa', nɛ bʋnkɔnbid nɛ niis nɛ bʋnvuuda la, bɔzugɔ m sʋʋnr san'ami ba yɛla.” Amaa Zugsɔb sʋnf da ma'ae Noa yɛla.
Nwa' pa'an Noa nɛ o yaas yɛla: Noa da anɛ pʋpiel ka pʋ mɔr gbɛliŋɔ, ka dɔl Wina'am bɔɔdim sʋ'ʋŋa.
O da du'a biribis atan' ka ba yʋda an Sem nɛ Ham nɛ Jafet.
Wina'am da nyɛ ka dunia la san'am ka pɛ'ɛl nɛ tʋʋmbɛ'ɛd buudi wʋsa nɛ zam nɛ zaba, ka nyɛ ka nidib la wʋsa an pɔnrʋŋ dim dunia ni, ka dɔl suobɛ'ɛdnam hali.
Ka Wina'am yɛl Noa ye, “M na san'am nidib wʋsa dunia nwa' ni bɔzugɔ, banɛ kɛ ka zaba pɛ'ɛl dunia nwa'.
Asida mɛnɛ, m na san'am saalib nɛ dunia la wʋsa.
Dinzug nɔkim tikanɛ daugʋ kpi'emi maal anrintita'ar.
Pʋdigim dɔɔdi li pʋʋgin ka bia' li nɛ bi'en pʋʋgin nɛ nya'aŋ.
Maalimi li anwana: Li wa'alim na an nɔbir makir kɔbisnaasi nɛ pisnu , li yalʋŋ anɛ nɔbir makir pisyɔpɔi nɛ anu , li saazug dʋʋb an nɔbir makir pisnaasi nɛ anu .
Pilimi li naae ka maal vɔɔnri li zugin la ka li yalʋŋ an nɔbir makir ayinne nɛ pʋsʋk.
Ka kpɛn'ɛs kʋlʋŋi li lʋgirin ka pʋdigi li zin'is atan' wʋʋ girimbisa nɛ.
M na kɛ ka saa ni ka ku'om kena pɛ'ɛl dunia n di ninsaalib, nɛ linɛ wʋsa mɔr vʋm teŋgbauŋ la zug.
Amaa m na maal nɔnaar nɛf ka fʋ na kpɛn' anrʋŋʋn la, fʋn nɛ fʋ pu'a nɛ fʋ biis nɛ fʋ bipu'ab.
Mɔr linɛ an bʋnvʋr wʋsa, li bʋndaug nɛ li bʋnnya'aŋ, ka kɛ ka ba kpɛn' fʋ san'an anrʋŋ la pʋʋgin, na ka ku'om la da dii ba.
Kɛl ka bʋn-ian'ada, nɛ bʋnkɔnbid, nɛ bʋnvuuda buudi wʋsa kena, dinɛ na kɛ ka ba da kpi'ilim.
Fʋ na la'as diib buudi wʋsa mɔr na su'a anina ka li an diibi tis fʋn nɛ ban wʋsa.” Ka Noa da tʋm linɛ wʋsa ka Wina'am da pa'al o ye o tʋm la.
Ku'om da di dunia la yɛla Ka Zugsɔb la yɛl Noa ye, “Kpɛn'ɛm anrʋŋ la ni, fʋn nɛ fʋ yidim wʋsa, bɔzugɔ m nyɛ fʋn an ninsʋŋ si'em zʋmaʋŋ kaŋa ni.
Nɔkim bʋnkɔnbid banɛ an nyain ka ba mɔri maan malima la ayɔpɔi-pɔi, bʋndaug nɛ bʋnnya'aŋ, nɛ bʋnkɔnbid buudbanɛ pʋ maan malima la ayi', yi' bʋndaad nɛ bʋnnya'as, nɛ niis buudi wʋsa ayɔpɔi-pɔi bʋndaad nɛ bʋnnya'as linɛ na kɛ ka ba buudi kʋ kpi'ilim teŋgbauŋ nwa' zugɔ.
Daba ayɔpɔi zina m na kɛ ka saa ni teŋgbauŋ nwa' zug, dabpisnaasi yʋ'ʋŋ nɛ nintaŋ wʋsa, ka na san'am bʋnvʋr buudi linɛ ka m maal la wʋsa.” Ka Noa da maal din wʋsa ka Zugsɔb yɛl o la naae.
Noa da anɛ yʋma kɔbisyuobʋ ka ku'om la di dunia la.
Ka Noa nɛ o pu'a nɛ o biis la nɛ ba pu'ab kpɛn' anrʋŋʋn la ka ku'om la kʋ nyaŋi dii ba.
-Bʋnkɔnbid nɛ niimis banɛ an nyain nɛ banɛ ka' nyainnɛ; ba bʋndaad nɛ bʋnnya'as, ba bʋmbɛda nɛ bʋmbibis wʋsa mɛ da kɛn Noa san'an na kpɛn' anrʋŋʋn la nwɛnɛ Wina'am yɛl o si'em la.
Daba ayɔpɔi la nya'aŋ ka ku'otita'ar pɛ'ɛl teŋgbauŋ la wʋsa.
Noa da paae yʋma kɔbisyuobʋ la, li nwadis ayi' la dabpii nɛ ayɔpɔi daar, ka ku'osuoya la yɔ'ɔs, banɛ bɛ agɔl nɛ banɛ tans teŋin la wʋsa.
Ka saa ni teŋgbauŋ la ni dabpisnaasi yʋ'ʋŋ nɛ nintaŋ wʋsa.
Ka daakan la ka Noa nɛ o pu'a nɛ o biis Sem, Ham, nɛ Jafet nɛ ba pu'ab la da la'asi kpɛn' anrʋŋ la ni.
Ba da mɔr mɔɔgin bʋnkɔnbid nɛ ba buudi, yin bʋnkɔnbid nɛ ba buudi, bʋnkɔnbid banɛ vuud teŋin nɛ ba buudi nɛ niimis nɛ ba buudi nɛ bʋn-ian'ada buudi wʋsa kpɛn'.
Bʋnkɔnbid banɛ wʋsa mɔr vʋm la buudi ayi', yi' kɛn Noa san'an na kpɛn' anrʋŋ la.
Bʋnkɔnbbanɛ da kpɛn' anrʋŋ la ni da anɛ bʋndaug nɛ bʋnnya'aŋ nwɛnɛ Wina'am da yɛl Noa si'em la.
Ka Zugsɔb la yɔ' kʋlʋŋ la.
Saa la da ni hali dabisa pisnaasi ka ku'om la paasid, ka anrʋŋ la pin'ili pukid.
Ka ku'om la paas hali ka anrʋŋ la mɛ puk ku'om la zug.
-Ku'om la da pɛ'ɛl teŋgbauŋ la wʋsa hali lim zuobanɛ dʋ la wʋsa gaad nɔbir makir pisi.
Bʋnvʋya banɛ da bɛ teŋgbauŋ zug la wʋsa da kpiya.
Niis nɛ yin bʋnkɔnbid nɛ sian'arin bʋnkɔnbid nɛ banɛ wʋsa vuud teŋ nɛ saalib wʋsa.
Bʋn linɛ da bɛ teŋgbauŋ zugʋ mɔr vʋm wʋsa da kpiya.
Bʋnvʋya banɛ da bɛ teŋgbauŋ zug la wʋsa da kpinɛ kpi'ilim.
Saalib nɛ bʋnkɔnbid nɛ bʋnvuuda banɛ da bɛ teŋgbauŋ zug, nɛ niis banɛ da ian'ad agɔla wʋsa da li'inɛ.
Noa nɛ banɛ da bɛ anrʋŋʋn la ma'aa da nan kpɛn vʋe.
Ka ku'om la da pɛ'ɛl teŋgbauŋ la dabisa kɔbiga nɛ pisnu.
Ku'om la da kpiɛn la yɛla Wina'am da tɛnr Noa nɛ sian'arin bʋnkɔnbid nɛ yin bʋnkɔnbid banɛ da bɛ anrʋŋʋn la yɛla ka tʋm sisi'em ka li kɛ ka ku'om la kpiɛn.
O da yɔ' ku'osuoya banɛ tans teŋin la ka yɔ' ku'osuoya agɔl ka saa la da gu'oe niib.
Ka ku'om la da pin'ili kpiɛnd bi'el, bi'eli ti paae dabisa kɔbiga nɛ pisnu daar ka ku'om la nan sied, ka lin ti paae nwadis ayɔpɔi dabis pii nɛ ayɔpɔi daar la, anrʋŋ la da zuon nɛ Ararat zuor zug.
Ku'om la da maligim siednɛ hali, ka nwadis piiga la pin'ilʋg daar ka zuoya zut yʋ'ʋn nied.
Dabpisnaasi nya'aŋ ka Noa yɔ'ɔg takoro kan ka o maal anrʋŋʋn la ka tʋm agaung ka o yina ian'adi giligid ka pʋ lɛb naa, hali nɛ ku'om la ti kpiɛn.
Ka Noa da lɛn tʋm dawan ye o gɔs ye ku'om la kpiɛn yaa?
Ka ku'om la da nan pɛ'ɛl zin'ig wʋsa la zug, dawan da pʋ paam zin'ikanɛ ka o na zuonɛ, ka gʋ'ʋŋi lɛb Noa san'an anrʋŋʋn la na.
Ka Noa tiɛn o nu'ugʋ gban'e o kpɛn'ɛs.
Ka o da gu'us daba ayɔpɔi ka lɛn tʋm dawan la ya'as.
Ka dawan lɛb zaam na ka mɔr olif vanma'asiri o nɔɔrin.
Ani ka Noa yʋ'ʋn baŋ ye ku'om la kpiɛn naae.
Ka o lɛn gu'us daba ayɔpɔi ka lɛn tʋm dawan la ya'as, ka o yi ka pʋ lɛn lɛb naa.
Yʋʋm kanɛ da paasid Noa yʋma kɔbisyuobʋ nɛ yinne la, li nwadig yinne pin'ilʋg daar ka ku'om la kpiɛn naae teŋgbauŋ la zug.
Ka Noa yis dinɛ ligil anrʋŋ la ka nyɛ ka teŋ la wʋsa kʋdig.
Nwadis ayi' la dabpisi nɛ ayɔpɔi la daar ka teŋgbauŋ la yʋ'ʋn kʋdig wʋsa.
Ka Wina'am yɛl Noa ye, “Yim anrʋŋʋn la, fʋn nɛ fʋ pu'a nɛ fʋ biis nɛ ba pu'ab la.
Mɔr bʋnvʋya kɔn'ɔb-kɔn'ɔb banɛ an niimis nɛ bʋnkɔnbid nɛ banɛ wʋsa vuud teŋin la yina ka ba du'a nɔbigi pɛ'ɛl dunia la.” Ka Noa yʋ'ʋn yina nɛ o biis, nɛ o pu'a, nɛ o bipu'ab la.
Bʋnkɔnbid la wʋsa nɛ banɛ wʋsa vuud teŋin nɛ niis nɛ linɛ wʋsa bɛ teŋgbauŋʋn la da yi anrʋŋʋn la fuor-fuor.
Ka Noa mɛ' maan bimbimi tis Zugsɔb la, ka nɔk bʋnkɔnbid nɛ niis banɛ an nyain ka ba mɔri maan malʋŋ la maal maannɛ tis o. Ka Zugsɔb la wʋmmi li nyuug ka li malis o, ka o yɛl o sʋʋnrin ye, “M kʋ lɛm pɔ nɔɔri tis teŋ la ninsaal zugɔ, la'an nɛ ninsaal wʋsa pʋtɛn'ɛre an bɛ'ɛd lin yi o biilimin sa laa.
M mɛ kʋ lɛn san'am bʋnvʋya nwɛnɛ mam daa maal si'em laa.
Teŋgbauŋ la ya'a nan kpɛm bɛ, bʋdib nɛ bunib saŋa, waad nɛ tʋʋlʋg saŋa, sɛɛung nɛ ʋʋn, nintaŋ nɛ yʋ'ʋŋ kʋ gu'oe.”
Wina'am maal nɔnaar nɛ Noa si'em Ka Wina'am niŋ Noa nɛ o biis la bareka ka yɛli ba ye, “Du'ami ka nɔbigi pɛ'ɛli teŋgbauŋ la.
Bʋnkɔnbid wʋsa na zɔɔ ya dabiem, bʋnkɔnbid nɛ niis nɛ zimi nɛ banɛ vuud teŋin la wʋsa, bɔzugɔ m nɔki ba niŋi ya nu'usin, ye ba an diibi tisi ya.
Nwɛnɛ man da tisi ya zʋʋd wʋsa ye ya dit si'em la, ala mɛn ka m tisi ya si'el wʋsa.
Amaa mid ka ya ɔnbi ni'im kanɛ ka li ziim nan kpɛm bɛɛ li ni.
Sɔ' ya'a kʋʋ o tiraan, m na kʋʋs o sɔba bɛ'ɛd; li ya'a an bʋnkɔnbʋgʋ kʋ ninsaal, bɛɛ o ninsaal tiraan ya'a kʋʋ o, mam na kad o saria kʋʋs o bɛ'ɛd.
Ka on mɛkama kʋʋ o tiraan, ba mɛ na kʋʋ o; bɔzugɔ Wina'am maali ba ka ba nwɛnɛ o mɛŋ nɛ.
Amaa ya'a anɛ fʋn Noa nɛ fʋ biis la, du'ami ka nɔbigi pɛ'ɛli dunia la.” Wina'am da lɛn yɛl Noa nɛ o biis la ye, “M yʋ'ʋn maal nɔnaar nɛ yanam nɛ ya yaas banɛ na dɔlli ya nya'aŋ, nɛ bʋnvʋr wʋsa banɛ bɛɛ ya san'an; niimis banɛ bɛ agɔl nɛ bʋnvʋya banɛ bɛ teŋin nɛ zimi banɛ bɛ atɛukʋn nɛ bʋnkɔnbid wʋsa banɛ yi anrʋŋʋn nwa' na la.
M maal nɔnaar la nɛ ya ye ku'om kʋ lɛn san'am bʋnvʋr wʋsa bɛɛ teŋgbauŋ ya'asɛ.” Ka Wina'am lɛn yɛli ba ye, “M nɔnaar la zanbinnɛ nwa', linɛ na pa'al ye nɔnaar bɛ man nɛ yanam nɛ bʋnkɔnbid banɛ bɛɛ ya san'an la wʋsa ni.
Nɔnaar kaŋa na kpɛm bɛɛ tis dunia wʋsa saŋa linɛ ka' naarɛ.
M na maal dindɛog bɔɔnlim niŋ saŋgbauŋin ka li na an m nɔnaar la zanbinnɛ tis man nɛ ya yaas banɛ na bɛ teŋgbauŋʋn la.
M ya'a ti kɛ ka saŋgbana yina ka dindɛog buoɛn, li na kɛ ka m tiɛn nɔnaar kanɛ bɛ man nɛ ninsaal nɛ bʋnkɔnbid wʋsa sʋʋgin la yɛla, ka m kʋ lɛm maligim kɛ ka ku'om san'am dunia bʋnvʋya la ya'asɛ.
Saŋa kan wʋsa ka dindɛog buoɛn saŋgbana ni, m na nyɛɛ li ka tiɛn m nɔnaar kanɛ bɛ man nɛ ninsaal sʋʋgin la yɛla, ka li na bɛ saŋa linɛ ka' naarɛ.” Ka Wina'am lɛn yɛl Noa ye, “Nɛ'ɛŋa sid an m nɔnaar la zanbin, linɛ bɛ man nɛ dunia bʋnvʋr wʋsa sʋʋgin.” Noa biribis banɛ da yi anrʋŋʋn la na da anɛ Sem, nɛ Ham, nɛ Jafet (Ham dɔɔg anɛ Keenan dim).
Li yinɛ Noa biis atan' nwa' ni na ka nidib yadigi tiig dunia la wʋsa.
Noa maal daam nuu kʋʋl la yɛla Noa da anɛ kpaad ka da dɛŋi sɛ vain tiis.
O da maal tiwala la daam ka nuu kʋʋl ka kpɛn' o dɔɔgin yɛɛg o fuud ka dig biel.
Lin saŋa ka Ham onɛ da an Keenan saam la da kpɛn' nyɛɛ o saam nyan ka yina yɛl o bieya.
Ka Sem nɛ Jafet da nɔk fuugʋ fɛndigi ba nindaa keŋ tutula kpɛn' dɔɔgin la pili ba saam la, ka pʋ gɔsi o nyannɛ.
Ka Noa da nie gbɛɛmin ka ti baŋ o bikpaanr Ham niŋ o si'em la, ka pɔ nɔɔrɛ niŋ o ye, “Kʋʋsbɛ'ɛd bɛ Keenan zug!
O na an yammʋgʋ tis o bieyanam, Hali ka lieb tʋmtʋmi tisi ba sankpan'asnam!
Wina'am bareka na bɛ Sem zug, Keenan na aan o sankpan'as!
Wina'am na kɛ ka Jafet sʋ'ʋlim la yalig, Ka on nɛ o bier Sem na la'am bɛ, Keenan mɛ na aan o sankpan'as.” Ku'om da di dunia la li nya'aŋ, Noa da nan kpɛn vʋe yʋma kɔbistan' nɛ pisnu .
Noa yʋma da anɛ kɔbiswai nɛ pisnu ka nyaan kpi.
Noa yaas yɛla Noa biis, da anɛ Sem nɛ Ham nɛ Jafet.
Ku'om la da san'am dunia la nya'aŋ ka ba mɛ du'a biis: Jafet biribis da anɛ Goma nɛ Magog nɛ Madai nɛ Javan nɛ Tubal nɛ Mesek nɛ Tiras.
Goma biribis da anɛ Asikɛnaz nɛ Rifat nɛ Togama.
Javan biribis da anɛ Elisea nɛ Tarsis nɛ Kitim nɛ Roda dim.
Ba da keŋ paae tembanɛ kpi'e atɛuk baba la.
Jafet biis la da nɔbignɛ hali pʋdig sɔ' wʋsa nɛ o buudi, nɛ o teŋ nɛ o mɛŋ pian'ad.
Ham biribis da anɛ Kus nɛ Mizraim nɛ Put nɛ Keenan.
Kus biribis da anɛ Seba nɛ Havila nɛ Sabta nɛ Raama nɛ Sabteka.
Ka Raama biribis an Seeba nɛ Dedan.
Kus da du'a o biig Nimrod ka o nɔbig ka mɔr paŋ ka an zabzabid hali teŋgbauŋ zug.
O da anɛ tɔn'ɔs onɛ bi' hali Zugsɔb la san'an; linzug ka ba yɛt ye, “Nwɛnɛ Nimrod onɛ an tɔn'ɔs onɛ bi' Zugsɔb la san'an hali la.” Tempʋkanɛ ka o da dɛŋi di na'am yiiga da anɛ Babilon, ka nyaan di Babɛl nɛ Erek nɛ Akad nɛ Kalnɛ tɛɛns na'am.
Ban wʋsa da bɛnɛ Sinar teŋ sʋ'ʋlim.
O da naan nɛ ani keŋ Asiria teŋin mɛ' Ninive nɛ Rehobof Ir nɛ Kala; nɛ Resen dinɛ bɛ Ninive nɛ Kala linɛ aan o teŋ tita'ar la teŋsʋk.
Mizraim biis da anɛ Lud dim nɛ Anam dim nɛ Lehab dim nɛ Naftu dim nɛ Patros dim nɛ Kaslu dim nɛ (Filistia buudi la yinɛ bama ni na), nɛ Kafitor dim.
Keenan bikpɛɛm da an Sidon; ka o lɛn du'a Hitti, nɛ Jebus dim nɛ Amor dim nɛ Girgas dim nɛ Hivi dim nɛ Arik dim nɛ Sini dim nɛ Arivad dim nɛ Zemar dim nɛ Hamat dim.
Li nya'aŋ ka Keenan dɔɔg la widigi paae teŋ-teŋ.
Ka ba teŋ la bɛn keŋ paae Sidon n dɔl Gera linɛ li'el nɛ Gaza, ka gɔnligi kpa'ad agɔlli ken Sodom nɛ Gomora nɛ Adma nɛ Zeboim, la'am paad nɛ Lasea.
Ham biribisi nwa' pʋdig sɔ' wʋsa nɛ o buudi, nɛ o teŋ nɛ o mɛŋ pian'ad.
Sem, onɛ pitʋ da an Jafet la, mɛ da du'a biribis; onɛ mɛ da du'a Eba dim wʋsa.
Sem biis da anɛ Elam nɛ Asuor nɛ Apaksad nɛ Lud nɛ Aram.
Aram biis da anɛ Uz nɛ Hul nɛ Geter nɛ Mas.
Apaksad da anɛ Sela saam, ka Sela an Ebɛr saam.
Ebɛr da lɛn du'a biribis ayi'.
Yinne yʋ'ʋri da an Peleg, bɔzugɔ ban da du'a o saŋa si'a la teŋgbauŋ la da widignɛ.
O pitʋ la yʋ'ʋri mɛ da buon Joktan.
Joktan biisi da an Almodad nɛ Selef nɛ Hazarmavet nɛ Jera nɛ Hadoram nɛ Uzal nɛ Dikla nɛ Obal nɛ Abimeel nɛ Seeba.
Ofir nɛ Havila nɛ Jobab.
Bama wʋsa da anɛ Joktan biis.
Ban da bɛ teŋ si'a la yalʋŋ da naan nɛ Mesea ken paae Sefar, linɛ bɛ ya-nya'aŋ ka an zuoya teŋ la.
Bama anɛ Sem biis ka ba da pʋdig sɔ' wʋsa nɛ o buudi, nɛ o teŋ nɛ o mɛŋ pian'ad.
Nɛ'ɛŋa pa'an Noa biis la dɔɔdi da dɔlis tuŋ-tuŋ si'em, ban da bɛɛ ba mɛŋ teŋin la.
Ku'om da di dunia la nya'aŋ, nidib da nɔbigi pɛ'ɛl dunia la wʋsa.
Babɛl girimbisa mɛɛb Dunia nidib wʋsa da mɔri pian'ad buudi yinne.
Ka nidib la lɛb ya-nya'aŋ baba ka nyɛ zin'ikanɛ dig sassi bɛ Sinar teŋin, ka zin'in ani.
Ba da yɛl taaba ye, “Kemi na ka ti nwɛ' birikiisi ka sɛn' ba ka ba kpi'em.” Ba da nɔk nɛ birikiisi mɛ' ka ka' kugaa, ka lɛn nɔk kotaali mɛ' birikiisi la.
Ka ba yɛl ye, “Kemi na ka ti mɛ' tempʋʋg, ka mɛ' girimbisa ka li wa'alim dʋʋ agɔl.
Ala ka ti na kɛ ka ti yʋ'ʋr dʋ, ka ti kʋ widigi gilig dunia la.” Ka Zugsɔb la sig na ye o gɔs tempʋʋg la nɛ girimbisa kanɛ ka ba mɛɛd la.
Ka Zugsɔb la yɛl ye, “Nidib la an buudi yinne ka pian'ad, pian'ad yinne, ka pin'ili tʋm tʋʋm kaŋa si'em la, ba ya'a gban'e ye ba tʋm si'el wʋsa li kʋ tɔi tisi ba.
Kɛl ka ti sigi tiaki ba pian'ad la kɔn'ɔb-kɔn'ɔb, ka ba kʋ lɛn wʋm taaba pian'adɛ.” Ala ka Zugsɔb da widigi ba wʋsa, ka tempʋʋg la mɛɛb wɛɛl.
Linzug ka ba buon teŋ la ye, Babɛl, bɔzugɔ anina ka Zugsɔb da kɛ ka ba pian'ad la bʋr, ka tisi ba pian'ad kɔn'ɔb-kɔn'ɔb, ka li kɛ ka ba widigi tiig dunia la.
Lin pin'il Sem keŋ paae Abram la yɛla Nwa' pa'an Sem nɛ o yaas yɛla: Sem da anɛ yʋma kɔbiga ka du'a Arfaksad, ku'om la da di dunia la yʋma ayi' nya'aŋ la.
Arfaksad du'am nya'aŋ la Sem da lɛn du'a biribis nɛ bipumis sieba ka nan kpɛn vʋe paae yʋma kɔbisnu .
Arfaksad n da paae yʋma pistan' nɛ anu la o da du'a Sela.
Sela du'am nya'aŋ la Arfaksad da lɛn du'a biribis nɛ bipumis sieba ka vʋe paae yʋma kɔbisnaasi nɛ atan' .
Sela n da vʋe paae yʋma pistan' la, o da du'a Ebɛr.
Ebɛr du'am nya'aŋ la Sela da lɛn du'a biribis nɛ bipumis sieba ka vʋe paae yʋma kɔbisnaasi nɛ atan' .
Ebɛr n da an yʋma pistan' nɛ anaasi la, o da du'a Peleg.
Peleg du'am nya'aŋ la Ebɛr da lɛn du'a biribis nɛ bipumis sieba ka vʋe paae yʋma kɔbisnaasi nɛ pistan' .
Peleg n da an yʋma pistan' la, o da du'a Reu.
Reu du'am nya'aŋ la Peleg da lɛn du'a biribis nɛ bipumis sieba ka vʋe paae yʋma kɔbisyi' nɛ awai .
Reu n da an yʋma pistan' nɛ ayi' la, o da du'a Serug.
Serug du'am nya'aŋ la Reu da lɛn du'a biribis nɛ bipumis sieba ka vʋe paae yʋma kɔbisyi' nɛ ayɔpɔi .
Serug n da an yʋma pistan' la, o da du'a Nahor.
Nahor du'am nya'aŋ la Serug da lɛn du'a biribis nɛ bipumis sieba ka vʋe paae yʋma kɔbisyi' .
Nahor n da an yʋma pisi nɛ awai la, o da du'a Tera.
Tera du'am nya'aŋ la Nahor da lɛn du'a biribis nɛ bipumis sieba ka vʋe paae yʋma kɔbiga nɛ pii nɛ awai .
Tera da an yʋma pisyɔpɔi la, o da du'a Abram nɛ Nahor nɛ Aran.
Abram du'am yɛla Nwa' pa'an Tera nɛ o yaas yɛla: Tera da du'a Abram nɛ Nahor nɛ Aran.
Ka Aran da du'a Lot.
Aran ba' Tera da nan vʋe la, Aran da kpinɛ Ur linɛ bɛ Kaldea teŋgbauŋʋn, zin'ikanɛ ka ba da du'a o la.
Abram nɛ Nahor da di pu'ab.
Abram pu'a yʋ'ʋr da buon Sarai, ka Nahor pu'a yʋ'ʋr mɛ da buon Milika, o da anɛ Aran pu'ayua.
Aran da anɛ Milika nɛ o pitʋ Isika ba'.
Sarai da anɛ kʋndu'ar.
Tera da nɔk o biig Abram nɛ o yaaŋ Lot onɛ an Aran biig la, nɛ o bipu'a Sarai onɛ an o biig Abram pu'a la, ka ba yi Ur linɛ bɛ Kaldea teŋin la, ye ba keŋ Keenan teŋin.
Ka ban da paae Haran tempʋʋgin la ba da zin'in anina.
Tera da vʋe paae yʋma kɔbisyi' nɛ anu ka kpi Haran teŋin.
Wina'am da buol Abram ye Abraham Zugsɔb da yɛl Abram ye, “Basimi fʋ teŋ la, nɛ fʋ nidib nɛ fʋ saam yidim wʋsa, ka m na pa'alif teŋ kanɛ ka fʋ na keŋ.
M na kɛ ka fʋ buudi lieb buudtita'ar, ka na niŋif bareka ka kɛ ka fʋ mɔr yʋ'ʋtita'ar, ka fʋ na an bareka sɔb.
Ka banɛ niŋidif bareka la, m mɛ na niŋi ba bareka; ka banɛ kaanbid bɛ'ɛdi tisidif la, m mɛ na kaanb bɛ'ɛdi tisi ba.
Ka fʋn zug, dunia nidib wʋsa na paam bareka.” Ka Abram da sid bas o teŋ la ka yii keŋ nwɛnɛ Zugsɔb la yɛl o si'em la, ka Lot dɔl o. Abram da yi Haran la o mɔri yʋma pisyɔpɔi nɛ anu .
O da yinɛ o pu'a Sarai nɛ o pitʋ biig Lot nɛ o la'ad nɛ o tʋmtʋmnib ban ka o da paam Haran teŋin la wʋsa, ka ba gban'e suori keŋ paae Keenan teŋin.
Abram da gɔɔn paae Sekɛm teŋin, ti paae titita'ar kanɛ bɛ Moreh la.
Saŋkan la ka Keenan dim da nan bɛ teŋin la.
Ka Zugsɔb nie o mɛŋi pa'al Abram ka yɛl o ye, “M na nɔk teŋ kaŋa tis fʋn nɛ fʋ yaas.” Ka Abram mɛ maan bimbim n tis Zugsɔb onɛ nie o mɛŋi pa'al o la.
Ka o yii anina paae zuobanɛ bɛ Betel nya'aŋ la ka zin'in Betel nɛ Ai teŋsʋk, ka Betel bɛ ya-tuona ka Ai bɛ ya-nya'aŋ.
Ka o lɛm mɛ maan bimbim anina tis Zugsɔb la, ka pʋ'ʋsid Zugsɔb la.
Ka Abram duoe anina mɔr ken hali kpa'ad Negef teŋgbauŋ la.
Saŋkan la kɔ'ɔmtita'ar da li teŋ la ni ka Abram keŋ Egipt ye o bɛ saŋa bi'ela kɔ'ɔm la zug.
On da bɔɔd Egipt paar la o yɛl o pu'a Sarai ye, “M mi' ye fʋ vɛnl hali, alazug, Egipt nidib la ya'a nyɛɛf ba na yɛl ye fʋ anɛ m pu'a.
Ba na kʋʋm ka basif.
Yɛlim ye fʋ anɛ m taʋn ka ba na'asi m ka kʋ kʋʋmi fʋ zugɔ.” Abram da paae Egipt la, nidib la sid nyɛɛ o pu'a la ka o vɛnl hali.
Faaro na'ayikpɛm la da nyɛɛ o la, ba da tu'asi o vɛnlim la yɛla tis na'ab Faaro, ka mɔr o keŋ Na'ab Faaro yin.
Ka Sarai zug, na'ab Faaro da maal Abram sʋ'ʋŋa ka Abram paam pɛ'ɛs nɛ niigi nɛ bʋŋdaad nɛ bʋŋnya'as, nɛ yamdaad nɛ yampu'ab nɛ yʋgʋma.
Ka Zugsɔb kɛ ka ban'abɛ'og kpɛn' Na'ab Faaro yin Abram pu'a Sarai yɛla.
Ka Na'ab Faaro buol Abram ka bu'os o ye, “Bɔ ka fʋ maal mam wala?
Bɔ ka fʋ pʋ yɛlim ye o anɛ fʋ pu'a?
Bɔɔ kɛ ka fʋ yɛl man ye o anɛ fʋ taʋn, ka mam pʋ baŋɛ ka nɔk o ye o lieb mam pu'a?
Nɔkimi fʋ pu'a keŋ!” Ka Na'ab Faaro tis o nidib la nɔɔr ye ba yisim o nɛ o pu'a la nɛ on mɔr si'el wʋsa ka ba gaad.
Abram nɛ Lot wɛlig taaba Abram da yi Egipt nɛ o pu'a nɛ on da mɔr si'el wʋsa, nɛ Lot onɛ da dɔl o la; ka ba lɛb Negef teŋin.
Abram da anɛ kpan'am sɔb ka mɔr pɛ'ɛs nɛ anzurifa nɛ sanlima.
Ka ba yi Negef n keŋ zin'is kɔn'ɔb-kɔn'ɔb hali ti paae Betel, zin'ikanɛ bɛ Betel nɛ Ai teŋsʋk ka o da dɛŋi mɛ' maan bimbim la.
Ani ka Abram da lɛm buol Zugsɔb la yʋ'ʋri wɔ'ɔg o.
Lot onɛ da dɔl Abram la mɛ da mɔr pɛ'ɛs nɛ niigi nɛ sʋga.
Amaa zin'ig la da pʋ siak Abram nɛ Lot nɛ ba kɔnbid nɛ niigi na bɛɛ.
Ba bʋnkɔnbid la da zu'oe nɛ galis ka ba kʋ nyaŋi zin'in nɛ taaba.
Ka zaba da duoe Abram nɛ Lot kɔnbkemnib la sʋʋgin; lin saŋa ka Keenan dim nɛ Perizi dim nan bɛ teŋin la.
Ka Abram yɛl Lot ye, “Da kɛ ka zabir bɛ man nɛ fʋn sʋʋgin, bɛɛ fʋn nɛ man kɔnbkemnib la sʋʋginɛ, bɔzugɔ ti anɛ ba'abiis.
Ka' paalʋʋ bɛɛ fʋ tuon la?
Kɛl ka ti wɛlig.
Fʋ ya'a na lɛb dagɔbʋg, mam mɛ na lɛb datiuŋ, ka fʋ ya'a na lɛb datiuŋ mam mɛ na lɛb dagɔbʋg.” Lot da gɔsi kpa' Joodan kɔldaug bɔn'ɔg la nyɛ zin'ikanɛ sɔbig ka ma'ae nwɛnɛ Zugsɔb lɔmbɔn'ɔg la, bɛɛ nwɛnɛ Egipt teŋ linɛ kpa' Zoar tempʋʋg la.
Saŋkan la ka Zugsɔb nam pʋ san'am Sodom nɛ Gomora tɛɛns la.
Ka Lot gaŋ zin'ikanɛ kpa' Joodan bɔn'ɔg san'an la ka yii lɛb ya-nya'aŋ baba.
Anina ka ba bak taaba.
Ka Abram zin'in Keenan teŋin la, ka Lot mɛ zin'in bɔn'ɔgin tempʋʋd la baba ka ti' o sʋga li'el Sodom teŋ.
Sodom nidib la da anɛ nimbɛ'ɛdnam, ba da tʋmnɛ tʋʋmbɛ'ɛd hali ka zan'as Zugsɔb la nɔɔr.
Lot n da bak la nya'aŋ ka Zugsɔb la yɛl Abram ye, “Gɔsim tuon nɛ nya'aŋ nɛ dagɔbʋg nɛ datiuŋ.
Fʋ nini nyɛ paae teŋ si'a la wʋsa mam na nɔki tisif nɛ fʋ yaas saŋa wʋsa.
M na kɛ ka fʋ yaas la nwɛnɛ titanbin'isʋg nɛ, ka sɔ' kae na nyaŋi kaali ba.
Duom giligi kaae gɔs teŋ la wa'alim nɛ di labisim ka m ye zaŋ nɛ tisif!” Ka Abram duoe keŋ paae titita'ar linɛ kpi'e Mamir linɛ bɛ Hebron teŋin la.
Anina ka o mɛ' maan bimbim tis Zugsɔb la ya'as.
Na'anam zaba yɛla Saŋkan la ka Amrafel da an Sinar na'ab, ka Ariok an Elasar na'ab ka Kedolma an Elam na'ab ka Tidal an Goyim na'ab.
Ka ba da yi tanpi tʋ'ʋs Bera, onɛ da an Sodom na'ab, nɛ Birsea onɛ da an Gomora na'ab, nɛ Sinab onɛ da an Adma na'ab, nɛ Semebɛr onɛ da an Zeboim na'ab, nɛ Bela teŋ (linɛ buon Zoar la) na'ab.
Na'abama zabzabidib la wʋsa da la'as nɛ Sidim Bɔn'ɔg la ni.
Dinɛ an Yaarim Tɛuk la.
Ba da bɛnɛ Kedolma nu'usin yʋma pii nɛ ayi' amaa yʋma pii nɛ atan' la ni ba zan'as ye ba kʋ lɛm bɛɛ o nu'usinɛ.
Ka yʋma pii nɛ anaasi la ni ka Kedolma nɛ na'anam banɛ la'as o san'an la da duoe ye ba keŋ zab.
Ka ban da bɛ suor la, ba da zabi nyaŋ Refa dim banɛ bɛ Asiterof Karinam la, nɛ Zuz dim banɛ bɛ Ham sʋ'ʋlimin la, nɛ Emi dim banɛ bɛ Seave Kiriafaim teŋin la, nɛ Hor dim banɛ bɛ zuoya teŋin, Seir sʋ'ʋlimin la hali ti paae Elparan dinɛ pʋ lal nɛ pipirig la.
Ka ba tuligi lɛbid na n ti paae En Misipat teŋin, linɛ an Kades, ka nyaŋ Amalek dim sʋ'ʋlim wʋsa, hali nɛ Amor dim sieba banɛ da bɛ Hazazɔn Tamar teŋin, ka nyaan paae Sodom Na'ab nɛ o taaba la.
Ka Sodom na'ab nɛ Gomora na'ab nɛ Adma na'ab nɛ Zeboim na'ab nɛ Bela teŋ kanɛ ka ba buon Zoar la na'ab, yi tanp na zi'e Sidim Bɔn'ɔgin.
Ka Kedolma onɛ an Elam na'ab la nɛ Tidal onɛ an Goyim na'ab nɛ Amrafel onɛ an Sinar na'ab nɛ Ariok onɛ an Elasar na'ab mɛ yina tʋ'ʋsi ba nɛ tanp.
Na'anam anaasi da tʋ'ʋsi babanu nɛ tanp.
Sidim Bɔn'ɔg kanɛ ka ba da tʋ'ʋs tanp la da pɛ'ɛl nɛ bʋmbu'azulima ka kotaal bɛ li pʋʋgin, ka Sodom nɛ Gomora na'anam la da zɔt la, ba nidib sieba da lu nɛ bʋmbu'ad la ni, ka banɛ kpɛlim la zɔɔ dʋ zuoya la zug.
Na'anama anaasi la da faaɛn Sodom nɛ Gomora la'ad nɛ ba disʋma wʋsa mɔri keŋ.
Ba da la'am nɔk Abram pitʋ biig Lot nɛ o la'ad wʋsa mɔri keŋ, bɔzugɔ o da bɛnɛ Sodom teŋin.
Ka dau sɔ' yi tanpin la zɔɔ mɔr labaari kena tis Abram onɛ an Hibiru nid la.
Abram yir da kpi'enɛ Mamir onɛ an Ammon nid la tititada.
Mamir nɛ o pitib banɛ an Anɛr nɛ Esikol da mɔri nɔnaar nɛ Abram.
Abram n da wʋm ye ba gban'e Lot n keŋ la, o da buol o yidim ka ba la'as kɔbistan' nɛ pii nɛ anii .
Ba da kadi ba dataas la bugir hali ti paae ba Dan teŋin.
Yʋ'ʋŋ kan la ka Abram pʋdig o dap la ka ba zab nɛ ba ka kadi ba mɔri paae Hoba dinɛ bɛ Damaskus tempʋʋg datiuŋ baba la.
O da paam la'ad la wʋsa faaɛn ka mɔr o pitʋ biig Lot nɛ o la'ad wʋsa, nɛ pu'ab wʋsa nɛ nidib la wʋsa lɛb na.
Melkizedek niŋ Abram zug albareka Abram n da zabi nyaŋ Kedolma na'ab nɛ na'abanɛ wʋsa da la'as nɛ o ka lɛbid na la, Sodom Na'ab da yina sia'al o Seave Bɔn'ɔg (dinɛ an Na'ab Bɔn'ɔg) zin'igin.
Ka Melkizedek onɛ an Salem Na'ab la mɔr diib nɛ daam yina.
O da anɛ Wina'am Onɛ Gaad Si'el Wʋsa la maanmaan.
Ka o niŋ Abram bareka yɛt ye, “Wina'am Onɛ Gaad Si'el Wʋsa, ka maal agɔl nɛ teŋ la niŋim Abram zug albareka.
Ka bareka mɛ bɛ nɛ Wina'am Onɛ Gaad Si'el Wʋsa la, bɔzugɔ o nɔki fʋ dataasi niŋi fʋ nu'usin.” Ka Abram da yis la'abanɛ ka o fan' la wʋsa yinne piiga pʋʋgin tis o. Ka Sodom Na'ab yɛl Abram ye, “Zaŋim nidib la tisim ka sʋ'oe la'ad la.” Amaa Abram yɛl Sodom Na'ab la ye, “Mam ʋki m nu'usi tis Zugsɔb Wina'am Onɛ Gaad Si'el Wʋsa ka maal agɔl nɛ teŋ la, pɔɔ zi'el ye m kʋ di'e si'eli yii fʋ san'anɛ, baa li ya'a anɛ gum bɛɛ ta'adir nwiiga.
M pʋ bɔɔd ye fʋ ti yɛl bɛog daar ye fʋnɛ kɛ ka mam Abram lieb bʋmmɔra.
Ayei, mam kʋ di'e si'ela, ya'a ka' dikanɛ ka m nidib la di laa.
Amaa kɛl ka Anɛr nɛ Esikol nɛ Mamir banɛ dɔllimi keŋ zaba la paami ba pʋʋr.”
Zugsɔb la zi'el nɔɔri tis Abram Nɛ'ɛŋa nya'aŋ ka Abram wʋm Zugsɔb pian'ad zaansʋŋin, ye, “Abram, da zɔt dabiem!
Ka m na gurif ka yɛltɔɔg kʋ paae fɔ, ka na tisif yʋ'ʋtita'ar.” Ka Abram yɛl ye, “Naa, m Zugsɔb Paŋtita'ar Sɔba!
Bɔ ka fʋ ye fʋ tisim, ka m ka' biig la?
Ka anɔ'ɔnɛ ye o dii m faar la, ka'anɛ Eliezer onɛ yi Damaskus la naa?” Ka Abram lɛn yɛl ye, “Fʋ pʋ tisim biisɛ, dinzugɔ sankpan'as onɛ bɛ m yin la na dii m faar.” Ka Zugsɔb la lɛbis o ye, “Ayei, dau kaŋa kʋ dii fʋ faarɛ, amaa fʋ mɛŋ biribiŋ du'adiŋi na dii fʋ faar.” Ka o kɛ ka o yi paalʋ ka yɛl o ye, “Gɔsim saŋgbana la ni ka kaal nwadbibis la!
Fʋ sid na nyaŋi kaali baa?” Ka lɛn yɛl o ye, “Ala ka fʋ yaas mɛ na zu'oe.” Ka Abram da niŋ Zugsɔb yadda, ka Zugsɔb gɛlig ka yɛl ye o anɛ pʋpielim sɔb o tuon.
Ka Zugsɔb la yɛl o ye, “Manɛ an Zugsɔb onɛ mɔri fʋ yi Ur Kaldea teŋin kɛn teŋ kaŋa na ye fʋ sʋ'oe li.” Amaa Abram yɛl ye, “Naa, m Zugsɔb Paŋtita'ar Sɔba!
M na niŋ wala ka baŋ ye mam na sʋ'oe li?” Ka Zugsɔb yɛl o ye, “Mɔr na'asa'a, nɛ bʋnya'aŋ, nɛ pɛrabanɛ an yʋma atan', tan' nɛ sian'arin dawan nɛ na'adawan na.” Ka Abram mɔri li wʋsa na ka kɔdigi ba buak pʋsʋk pʋsʋkʋ digili ba ka ba ya'ad taaba, amaa o pʋ buak dawana la.
Ka zʋʋnd da sig na ye ba di ni'im la, ka Abram kadi ba.
Ka winnigi da lut la, gbɛɛm da zɛɛg Abram ka o gbis ka zin'ig la lieb lik biridi ka dabiem kpɛn' o. Ka Zugsɔb la yɛl o ye, “Baŋim ye fʋ yaas na lieb saam teŋ si'a linɛ ka' ya mɛŋ teŋa, ka ba na namisi ba yʋma kɔbisnaasi .
Amaa m na namis sʋ'ʋlim kanɛ zaŋi ba liebi ba yammis la, ka li nya'aŋ ba na ti zaŋ arezak pamm yi teŋin la.
La'an nɛ wala, fʋ na kʋdigi paae fʋ bɛn ka kpi nɛ sumbʋgʋsʋm ka ba mumif.
Zʋmaaŋ kanɛ paas anaasi la ni, fʋ biis na ti lɛb kpɛla na, bɔzugɔ Amor dim tʋʋmbɛ'ɛd la nam pʋ paae li bɛnnɛ.” Ka winnigi da li ka yʋ'ʋŋ sɔb la, Abram nyɛ ka bugum nɛ nyɔ'ɔs dɔl bʋnkɔnbbu'ama la teŋsʋki gaad.
Daakan la ka Zugsɔb la maal nɔnaar nɛ Abram ye, “M na kɛ ka fʋ yaas sʋ'oe teŋgbauŋ nwa' wʋsa, lin yi Egipt teŋ titɔndig la paae Efiritis kɔldatita'ar la nɛ Ken dim sʋ'ʋlim la, nɛ Kenas dim nɛ Kadmon dim nɛ Hitti dim nɛ Perizi dim nɛ Refa dim nɛ Amor dim nɛ Keenan dim nɛ Girgas dim nɛ Jebus dim la wʋsa.”
Haga nɛ Isimael yɛla Abram pu'a Sarai da nam pʋ du'a biiga.
Amaa o da mɔr yammʋg onɛ an Egipt pu'asadir ka o yʋ'ʋr buon Haga.
-Abram nɛ o yidim la da zin'in Keenan teŋin yʋʋm piiga la nya'aŋ ka Abram pu'a Sarai da yɛl o ye, “Zugsɔb la kɛ ka m an kʋndu'ar.
Nɔkimi m yampu'ak la ka daasi'erɛɛ o na du'a biisi tisim.” Ka Abram siak Sara yɛl si'el la.
Ala ka Sara nɔk o yammʋg Haga onɛ an Egipt pu'asadir la tis o ka o di.
Ka o digin nɛ o ka o nɔk pʋʋg.
Haga da nyɛ ka o mɔr pʋʋg la ka pin'ili nɛ'ɛsid Sarai.
Ka Sarai yɛl Abram ye, “Nɛ'ɛskaŋa wʋsa yinɛ fʋ san'an na!
Manɛ nɔki m yammʋgi tisif, ka on yʋ'ʋn nyɛ ka o mɔr pʋʋg la o pʋ lɛn na'asid mam ya'asa.
Zugsɔb la na gaŋ onɛ mɔr bʋʋd mam nɛ fʋn sʋʋgin!” Ka Abram yɛl Sara ye, “Fʋ yammʋg la bɛnɛ fʋ nu'usin.
Maalim o fʋn na maal si'em!” Ka Sara namis Haga hali ka o zɔ ka bas o. Zugsɔb maliak da nyɛ Haga ka o bɛ mɔɔgin zin'ikanɛ ka ku'om bun, ka li kpi'e suokanɛ ken Seur la.
Ka maliak la yɛl o ye, “Haga onɛ an Sarai yammʋga, fʋ yi yaanɛ na, ka wa'ae yaanɛ?” Ka o gandig ye, “M zɔtnɛ yiti m zugdaan Sarai san'an.” Ka Zugsɔb maliak la yɛl o ye, “Ayei!
Lɛm Sarai san'an ka siak o nɔɔr!” Ka maliak la lɛn yɛl ya'as ye, “M na kɛ ka fʋ yaas nɔbigi zu'oe hali ka fʋ kʋ nyaŋi kaali ba.” Ka o lɛn yɛl o ye, “Fʋn mɔr pʋsi'a nannanna la, fʋ na du'a biribiŋ ka pʋd o yʋ'ʋr ye Isimael, Zugsɔb la nyɛ fʋ namisʋg la zug.
Biig la na gɔɔnd nwɛnɛ wɛog bʋŋ nɛ ka kisig sɔ' wʋsa, ka sɔ' wʋsa mɛ na kisig o, ka on nɛ o ba'abiis na an dataas nɛ taaba.” Ka Haga pʋd Wina'am onɛ pian' tis o la yʋ'ʋr ye, “Fʋnɛ an Wina'am onɛ nyɛtim” Ka yɛl ye, “M sid nyɛ Wina'am ka nan kpɛn vʋe!” Lin ka ba buon bulig la ye Berlahairoi la.
Li nan kpɛm bɛ Kades nɛ Bered teŋsʋk hali ti paae zina.
Ka Haga du'a biribiŋi tis Abram, ka Abram pʋd o yʋ'ʋr ye Isimael.
Abram da anɛ yʋʋm pisnii nɛ ayuobʋ saŋkan ka Haga da du'a Isimael n tis o la.
Baŋʋ kpɛn'ɛb nɔnaar la yɛla Abram da an yʋma piswai nɛ awai la ka Zugsɔb nie o mɛŋi pa'al o, ka yɛl ye, “Man anɛ Wina'am Onɛ Galis; dɔl mam nɛ pʋpielim.
M na maal nɔnaar man nɛ fʋn teŋsʋk, ka fʋ yaas na nɔbigi zu'oe hali ti galis.” Ka Abram vanbin teŋin na'as o, ka Wina'am yɛl o ye, “Mam nɔnaari nwa' ka m tisidif.
Fʋ ye fʋ lieb nɛ buudi bɛdegʋ yaab.
Ba kʋ lɛm buonnɛ fʋ yʋ'ʋr ye Abram ya'asa, fʋ yʋ'ʋr na anɛ Abraham, bɔzugɔ m na kɛ ka fʋ lieb buudi bɛdegʋ yaab.
Man na tisif du'am bɛdegʋ ka fʋ na lieb buudi kɔn'ɔb-kɔn'ɔb yaab, ka na'anam na yii fʋ san'an na.
Man na kɛ ka m nɔnaar kanɛ ka m maal man nɛ fʋn teŋsʋk la bɛ saŋa kanɛ ka' naarɛ, hali ti paae fʋ yaas banɛ na dɔlli fʋ nya'aŋ na.
Man na an fʋn nɛ fʋ yaas wʋsa Wina'am.
M na nɔk Keenan teŋ la wʋsa tis fʋn nɛ fʋ yaas saŋa linɛ ka' bɛnnɛ, ka na aan ba Wina'am.” Ka Wina'am lɛn yɛl Abraham ye, “Fʋn din anɛ ye fʋ siaki m nɔnaar la yɛl si'el la wʋsa.
Fʋn nɛ fʋ yaas nɛ zʋmaʋŋ kanɛ na dɔlli fʋ nya'aŋ na wʋsa.
M nɔnaari nwana ka m tisid fʋn nɛ fʋ yaas ye ba siak ka dɔlli li sʋ'ʋŋa.
Fʋ biribiŋ wʋsa sʋm ye o kpɛn' baŋʋ.
Asɛɛ ka ya kpɛn' baŋʋ ka li lieb nɔnaar kanɛ bɛ mam nɛ fʋn sʋʋgin.
Ba ya'a du'a biribiŋ wʋsa asɛɛ ka ba kpɛn'ɛs o baŋʋ daba anii daar.
Nwa' ka'anɛ fʋn nɛ fʋ yidim ma'aanɛ, amaa sankpan'as banɛ ka ba du'a ba fʋ yin, nɛ banɛ ka fʋ da' teŋ si'a na wʋsa.
Ba wʋsa kpɛn'ɛm baŋʋ, banɛ ka ba du'a fʋ yin nɛ banɛ ka fʋ da' nɛ ligidi.
Nɔnaar zanbin kaŋa na bɛ saŋa wʋsa.
Biribiŋ kanɛ wʋsa pʋ kpɛn' baŋʋʋ, yanam yisim o buudi la ni, bɔzugɔ o ki'is man nɔnaar la nɛ.” Ka Wina'am lɛn yɛl Abraham ye, “Da lɛm buonnɛ fʋ pu'a la ye Sarai, yʋ'ʋn buolim o ye, ‘Sara.’ Man na niŋ o bareka ka o na du'a biribiŋi tisif.
M mɛ na niŋ o bareka ka o lieb buudi bɛdegʋ yaab.
Ka buudi na'anam na yii o san'an na.” Ka Abraham lɛn vanbin teŋin na'as Wina'am amaa ka la' yɛl o sʋʋnrin sa ye, “Dau na niŋ wala an yʋma kɔbiga ka lɛn nyaŋi du'a biiga?
Sara na nyaŋi du'a biig ka an yʋma piswai laa?” Ka Abraham yɛl Wina'am ye, “Li ya'a anɛ Isimael n ye o di'e albareka kaŋa.” Ka Wina'am lɛbis o ye, “Ayei!
Fʋ pu'a Sara na du'a biribiŋi tisif, ka fʋ na pʋd o yʋ'ʋr ye Isaak.
Ka m na maali m nɔnaar nɛ on nɛ o yaas ka li bɛ saŋa wʋsa.
M wʋm fʋn sɔsim si'eli zaŋi keŋ Isimael yɛla la; gɔsima, m na niŋ o zug bareka ka o du'a biis bɛdegʋ ka tuongatib pii nɛ ayi' na yi o san'an na.
M na kɛ ka o lieb teŋ tita'ar sɔb.
Amaa li anɛ fʋ biig Isaak onɛ ka Sara na du'a yʋʋm anwana win la na paam mam nɔnaar bareka la.” Wina'am nɛ Abraham sɔnsig la da naae la, o da bas Abraham ka gaad.
Daakan la ka Abraham da nɔk o biig Isimael nɛ biribis banɛ du'a o yin la kpɛn'ɛsi ba baŋʋ wʋʋ Wina'am yɛl o si'em la.
Abraham da anɛ yʋma piswai nɛ awai saŋkanɛ ka o kpɛn' baŋʋ la, ka o biribiŋ Isimael mɛ mɔr yʋma pii nɛ atan' ka ba kpɛn'ɛs o baŋʋ.
Babayi' la wʋsa da kpɛn' baŋʋ nɛ daar yinne.
Banɛ wʋsa du'a o yin, nɛ banɛ ka o da' nɛ ligidi da kpɛn' baŋʋ mɛn.
Saam atan' paae Abraham san'an la yɛla Zugsɔb da nie o mɛŋi tis Abraham titita'ar dinɛ bɛ Mamir teŋin la, saŋkanɛ ka o da zin' o fuud sʋgʋr za'anɔɔrin nintaŋ tisʋʋs saŋa la.
Ka Abraham ʋk o zugʋ gɔs ka nyɛ ka dapa atan' zi'e yamma.
Ka on nyɛɛ ba la, o duoe nɛ tɔ'ɔtɔ zɔɔ tʋ'ʋsi ba ka su'uni o zugʋ na'asi ba, ka yɛli ba ye, “M zugdaana, ya ya'a na siak, yanam da gaadɛ ka bie m yin na nu ku'om!
Zi'enimi ka ba mɔr ku'om bi'ela na ka ya wabisi ya nɔba, ka zin'in tikaŋa gbinnin vʋ'ʋs, ka m tisi ya diib ka ya di ka paam paŋi gaad.
Bɔzugɔ ya tis nɛ man onɛ aan ya sankpan'as la girima ka yii m yin na.” Ka ba lɛbis o ye, “Tɔ'!
Maalim ala.” Ka Abraham duoe tɔ'ɔtɔ kpɛn' Sara san'an fuug sʋgʋrin, ka yɛl o ye o duom tɔ'ɔtɔ mak zɔ'ɔm kuriba atan' maal bodobodo, ka gaadi keŋ niigi la ni gaŋ na'apɔlsʋŋ ka yɛl o dasaŋ ye o kʋʋm maal.
Ka o mɔr bin'ispielig nɛ bin'isgbisidim nɛ ni'im sɛn'ɛda la na pʋdigi tis saam la ka ba dit; ka Abraham zi'e tiig la gbinnin gu'usid.
Ka ba bu'os o ye, “Fʋ pu'a Sara bɛ yaanɛ?” Ka o lɛbis ye, “O bɛ fuug sʋgʋrin la sa.” Ka ba yinne yɛl ye, “Man ti ye m lɛb yʋʋm anwana win na la, ka fʋ pu'a Sara mɔr biribiŋ.” Ban da pian'ad la ka Sara bɛ ba nya'aŋ, Fuug Sʋgʋr la nɔɔrin, ka kilisid.
Ka Abraham nɛ o pu'a Sara da kʋdig ka Sara tʋʋg du'am.
Ka o la' o sʋʋnrin sa ka yɛl ye, “Li na niŋ wala ka mam pu'anya'aŋ kʋdkaŋa lɛn du'a ya'asɛ?
Ka m zugdaan mɛ kʋdigi anwana la?” Ka Zugsɔb yɛl Abraham ye, “Bɔ ka Sara la', ka yɛl ye on pu'anya'aŋ kʋdkaŋa kʋ nyaŋi du'a?
Si'el bɛɛ tɔi tis Zugsɔb laa?
Man ti ye m lɛb yʋʋm anwana win na la, ka Sara na mɔr biribiŋ.” Dabiem da kpɛn' Sara ka o ki'is ye on pʋ la'aa, amaa ka o ye, “Asida, fʋ la'aya!” Ka dap la duoe kennɛ kpa'ad Sodom, ka Abraham zi'eli ba suor.
Abraham sɔs Wina'am Sodom teŋ yɛla Ka Zugsɔb la yɛl ye, “Man na su'a dinɛ ka m ye m maal la nɛ Abraham?
Ayei, bɔzugɔ Abraham na lieb buudi bɛdegʋ yaab ka dunia nidib wʋsa na paam bareka o zug.
Bɔzugɔ, manɛ gaŋ o ye o pa'al o biis nɛ o yidim wʋsa ka ba dɔl man Zugsɔb la, ka tʋm tʋʋm sʋma nɛ linɛ dɔl suor.
Ala ka Zugsɔb la na kɛ ka on tis nɔɔr ye o na tis Abraham bʋnsʋma la niŋ amɛŋa.” Alazug ka Zugsɔb la yɛl Abraham ye, “M wʋm Sodom nɛ Gomora dim tʋʋmbɛ'ɛd yɛla, nɛ ba bugusim galis si'em.
M na sigi gɔs ye ban yɛl si'el ka m wʋm la sid anɛ ala, bɛɛ li ka' ala?” Ka dapa ayi' la fɛndigi kpa' Sodom teŋin, ka Abraham nan kpɛn zi'e Zugsɔb la san'an.
Ka Abraham li'el Zugsɔb la san'an ka bu'os o ye, “Fʋ na la'an san'am ninsʋma nɛ nimbɛ'ɛdnam la wʋsaa?
Ka ninsʋma pisnu ya'a bɛ teŋin la, fʋ na san'am teŋ la ka kʋ basi li ninsʋma pisnu la zugɔɔ?
M mi' ye fʋ kʋ maal ala n kpanbi san'am ninsʋma nɛ nimbɛ'ɛdnama.
Dunia wʋsa sariakat kʋ tʋm dinɛ an sidaa?” Ka Zugsɔb la lɛbis ye, “M ya'a nyɛ ninsʋma pisnu Sodom teŋin, ba zug m kʋ san'am teŋ laa.” Ka Abraham yɛl ya'as ye, “La'an nɛ man nwɛnɛ titan ka an zaalim fʋ tuon la, m kpɛ'ɛŋi m mɛŋi pian'adi tisidif, m Zugsɔba.
Tɔ', ka nidib la ya'a pʋ paae pisnu, ka an pisnaasi nɛ anu ma'anɛ, fʋ na san'am teŋ la wʋsa nidiba pisnaasi nɛ anu la zugɔ?” Ka Zugsɔb la ye, “M ya'a nyɛ nidib pisnaasi nɛ anu m kʋ san'am teŋ la.” Ka Abraham lɛn yɛl Zugsɔb la ye, “Ka ba ya'a an wʋʋ pisnaasi ma'aanɛ?” Ka Zugsɔb la lɛbis o ye, “M ya'a nyɛ nidib pisnaasi m kʋ san'am teŋ la.” Ka Abraham yɛl ya'as ye, “Zugsɔba, da kɛ ka fʋ sʋʋnr duoe, amaa kɛl ka m pian' ya'as.
Ka fʋ ya'a nyɛ nidib pistan'?” Ka Zugsɔb lɛbis o ye, “M ya'a nyɛ nidib pistan' m kʋ san'am teŋ laa.” Ka Abraham ye, “Mam sadigim kpɛ'ɛŋi m mɛŋi pian' tis Zugsɔb la, m na kpɛn keŋ tuon.
Ka ba ya'a an nidib pisi ma'aa teŋin la, fʋ na san'am teŋ laa?” Ka Zugsɔb la lɛbis ye, “Nidib pisi la yɛla, m kʋ san'am teŋ la.” Ka o yɛl ye, “M Zugsɔba, kɛl ka m lɛm pian' paas yimmʋ.
Amaa da kɛ ka fʋ sʋʋnr duoe.
Ka fʋ ya'a nyɛ nidib piiga ani, fʋ na san'am teŋ laa?” Ka Zugsɔb la ye, “Nidib piiga la zug m kʋ san'ami baa.” Ka ban da sɔnsi naae la ka Zugsɔb la gaad, ka Abraham mɛ lɛbi kul.
Sodom nɛ Gomora san'auŋ yɛla Maliaknam ayi' la da paae Sodom teŋin zaamnɔɔr, ka Lot zin' Sodom teŋ za'anɔɔrin.
On da nyɛɛ ba la, o da duoe tʋ'ʋsi ba ka vanbin teŋin na'asi ba, ka yɛli ba ye, “M zugdaannama, m sɔsidi ya nɛ ye ya paae m yin na wabisi ya nɔba ka gbɛn ka bɛog nie ka ya gaad.” Ka ba lɛbis o ye, “Ayei, tinam na digin da' pʋʋgin la.” Ka o pian' hali, ka ba nyaan ti siak ka dɔl o kul o yin, ka o maal disʋma, ka sɛn' bodobodo dinɛ ka danbin pʋ gɛndigɛ, ka ba di.
Ban da nan zin' sɔnsid la, Sodom dasam nɛ bʋnkʋd wʋsa da yi teŋin la na la'asi gilig yir la.
Ba da buol Lot n bu'os o ye, “Dap banɛ sigi fʋ yin yʋ'ʋŋa la bɛ yaanɛ?
Yisimi ba na ka ti digin nɛ ba!” Ka Lot yii ba san'an ka yɔ' za'anɔɔr la lɛbis ka yɛli ba ye, “Ayei, m zuanama!
Da tʋmi tʋʋmbɛ'ɛd kaŋaa!
Gɔsima, mam mɔr bipumis ayi' banɛ nam pʋ digin nɛ dau; kɛl ka m yisi ba na tisi ya ka ya ya'a bɔɔd ye ya maali ba si'em yanam maal.
Amaa da maal dap bama si'ela, bɔzugɔ ba sig nɛ mam yin na.” Ka ba lɛbis ye, “Kem sa!
Fʋ aan anɔ'ɔnɛ?
Fʋn an saan la bɔɔd ye fʋ pa'al tinam ya'am?
Ti na tʋmif nyɔbidi gaad dap la!” Ka ba tɛbig Lot nɛ paŋi bɔɔd ye ba kɔ' za'anɔɔr la kpɛn'.
Ka dap la tiɛn ba nu'usi vɛ'ɛg Lot n kpɛn'ɛs yin la ka kpar za'anɔɔr la.
Ka kɛ ka dasam nɛ bʋnkʋd la wʋsa zu'om ka babinnɛ ieed za'anɔɔr la ka pʋ nyɛta.
Ka dapa ayi' la bu'os Lot ye, “Fʋ mɔr nidib teŋ nwa' pʋʋgin banɛ aan fʋ diemnam bɛɛ fʋ biribis bɛɛ fʋ bipumis bɛɛ fʋn kpin sieba?
Mɔri ba yis teŋ nwa' ni!
Ti na san'am teŋ la wʋsa.
Bɔzugɔ ba kaas teŋ la tʋʋmbɛ'ɛd yɛla hali ka li paae Zugsɔb san'an, ka o tʋmi ti ye ti kena san'am teŋ la wʋsa.” Ka Lot yii zɔ tɔ'ɔtɔ paae o bipumis sabuos la san'an yɛli ba ye, “Duom yii teŋin nwa' tɔ'ɔtɔ, ka Zugsɔb ye o san'am teŋ la nɛ!” Amaa dasam la da tɛn'ɛs ye o di'emidnɛ.
Ka bɛogʋ da bɔɔd nier la ka maliaknam tans Lot ye, “Duom nɔki fʋ pu'a nɛ fʋ bipumis banɛ bɛ kpɛla la yi ka bas teŋ la, ka san'auŋ da paae ya.” On da nam yuugid la ka dap la gban'e o nu'ug nɛ o pu'a la nɛ o bipumis ayi' la mɔri ba yis teŋ la yiŋ sa bɔzugɔ, Zugsɔb la da zɔɔ ba nimbaanlig.
Ban yisi ba naae la ka ba yinne yɛl Lot ye, “Zɔm tiligi fʋ mɛŋ ka da gi'e nya'aŋ bɛɛ zi'en bɔn'ɔgin laa.
Zɔm paae zuorin la, ya'a ka' alaa fʋ na kpi!” Ka Lot sɔsi ba ye, “Ayei, m zugdaannama!
Gɔsima, ya zɔɔ m nimbaanlig bɛdegʋ ka faanmi bas.
Amaa m kʋ nyaŋi zɔɔ paae hali zuor la ka san'auŋ la da paae ma, lin lal la zug.
Gɔsima, tembili nwa' kpɛla yamma ka m na nyaŋi zɔɔ paae.
Anina ka m na nyaŋi zɔɔ paae ka pɔns.” Ka maliak la ye, “Tɔ', li an sʋm, m siakya.
M kʋ san'am teŋ kan la.
Kpɛ'ɛŋimi ya mɛŋi zɔ tɔ'ɔtɔ paae anina, bɔzugɔ m kʋ maal si'ela hali nɛ fʋn na ti paae anina.” Dinzug ka ba pʋd teŋ la ye Zoar.
Lot da paae teŋ la ni ka winnig tans.
Ka Zugsɔb kɛ ka bugum nɛ kidibir yi saazugin sig Sodom nɛ Gomora zug nwɛnɛ saa niidnɛ.
O da san'am tɛɛns nwa', la'an nɛ teŋ titada nɛ tembibis banɛ kpi'e anina la ka nidib nɛ mɔɔd nɛ bʋnkɔnbid kanb.
Amaa ka Lot pu'a on gi'e gɔs nya'aŋ ka lieb yaarkugiri zi'e.
Bɛogʋ da nie la Abraham da isig nɛ tɔ'ɔtɔ keŋ zin'ikan ka o sa zi'en Zugsɔb tuon la, ka gɔs Sodom nɛ Gomora tɛɛns la baba wʋsa, ka nyɛ ka bugum nyɔ'ɔs duod teŋ la ni wʋʋ mɔɔg ka ba nyu'oe nɛ.
Wina'am da san'am tembanɛ ka Lot da bɛ la, amaa ka da tɛn'ɛs Abraham yɛla ka yis Lot tɛɛnsin la.
Lin da niŋ ala la, dabiem da kpɛn' Lot ka o pʋ lɛm bɔɔd ye o zin' Zoar teŋin la, ka on nɛ o bipumis ayi' la yii gaadi keŋ zuoya la nii bɛ tampinlɛma ni.
Daar yinne ka o bipuŋ kpɛɛm la yɛl o pitʋ la ye, “Li kʋ yuugɛ ka ti saam la kʋdigi tadig, ka dau mɛ ka' kpɛla ka ti na kuli du'a biis wʋʋ lin nar si'em la.
Kɛl ka ti tis o daam ka o nuu bug ka ti digin nɛ o n du'a biis ka ti tuŋ la tɔ'ɔŋi yii ti saam la san'an na.” Yʋ'ʋŋ kan ka ba kɛ ka ba saam la nu daam bug ka bipuŋ kpɛɛm la kpɛn' digin nɛ o.
Lot da pʋ baŋ on digin o ka duoe saŋa si'a.
Bɛogʋ da nie la bipuŋ kpɛɛm la da yɛl o pitʋ la ye, “Mam sa digin nɛ m saam su'os yʋ'ʋŋ.
Kɛl ka ti lɛn tis o daam ka o nuu bug yʋ'ʋŋa ka fʋn mɛ digin nɛ o ala, ka ti na paam buudi ti saam san'an.” Ka ba lɛn kɛ ka o nu daam bug yʋ'ʋŋ kan la ya'as, ka pit la digin nɛ o. Anina ya'as o da pʋ baŋ on digin ka duoe saŋa si'a.
Anina ka Lot bipumis ayi' la gban'e pʋʋs n yii ba saam la ni.
Bipuŋ kpɛɛm la da du'a biribiŋ ka pʋd o yʋ'ʋr ye Moab.
On buudi la lieb Moab nidib hali nɛ zina la.
Ka o pitʋ la du'a biribiŋ ka pʋd o yʋ'ʋr ye Benammi, on buudi lieb Ammon nidib hali nɛ zina la.
Abraham bɛ na'ab Abimelek san'an la yɛla Ka Abraham duoe keŋ Negef sʋ'ʋlimin zin'in Gera linɛ bɛ Kades nɛ Seur teŋsʋk la.
Ka Abraham yɛl nidib la ye Sara anɛ o taʋn.
Ka Abimelek onɛ an Gera Na'ab la tʋm nɔk Sara.
Ka Wina'am keŋ Na'ab Abimelek san'an zaansʋŋin yɛl o ye, “Fʋ na kpi, bɔzugɔ pu'a kanɛ ka fʋ nɔk la mɔr sid!” Amaa Na'ab Abimelek da nam pʋ digin nɛ pu'a la ka bu'os ye, “M Zugsɔba, fʋ na san'am nimbanɛ pʋ maal taalɛɛ?
Ka Abraham yɛl ye, ‘Sara anɛ m taʋn’ ka Sara mɛ ye, ‘Abraham anɛ m taʋn?’ Bɛɛ li ka' ala?
Mam pʋ maal taalɛ, pʋpielim zug ka m tʋm nɛ'.” Ka Wina'am yɛl o zaansʋŋin ye, “M mi' ye fʋ tʋmnɛ pʋpielim, fʋ pʋ tʋm taalɛ, linɛ kɛ ka m gu'uf ka fʋ pʋ si'is o la.
Nannanna nɔkim dau la pu'a lɛbisi tis o, ka o na pʋ'ʋsi tisif ka fʋ kʋ kpii.
Baŋim ka o anɛ nɔdi'es.
Amaa fʋ ya'a pʋ lɛbis pu'a la tis o, baŋim ye fʋn nɛ fʋ yidim wʋsa na kpi.” Bɛogʋ da nie la, Na'ab da isigi la'as o na'ayikpɛm ka yɛli ba on nyɛ si'el wʋsa, ka dabiem kpɛn' ba pamm.
Ka Na'ab Abimelek buol Abraham bu'os o ye, “Bɔɔ kɛ ka fʋ maal nwa' tisi ti?
Mam maalif bɔ ka fʋ kɛ ka taal tita'ar kaŋa lu m sʋ'ʋlim nwa' zugɔ?
Fʋ pʋ maal mam linɛ dɔl suor baa bi'elaa.” Ka Abimelek daa lɛm bu'os o ye, “Fʋ tɛn'ɛs bɔ ka maal yɛl kaŋa?” Ka Abraham lɛbis ye, “M tɛn'ɛs nɛ m sʋʋnrin sa, ye Wina'am zɔtim kae teŋgbauŋ kaŋa nwa' nii, alazug, ba na kʋʋmi m pu'a la zug.
Ka li mɛ pʋn anɛ sida ye o anɛ m taʋn, bɔzugɔ ti anɛ ba'abiis ka lɛɛ ka' mabiisɛ, ka m da dii o ka o liebi m pu'a.
Wina'am da kɛ ka m basi m ba' yir ka ken teŋ zʋŋ la, m da yɛl o ye, ‘Fʋn na niŋ si'em nwa' ka li pa'al ye fʋ nɔŋim; zin'ikanɛ wʋsa ka ti keŋ fʋn yɛlim ye fʋ anɛ m taʋn.’” Ka Abimelek zaŋ pɛ'ɛs nɛ niigi, nɛ yammis banɛ an dap nɛ pu'ab na tis Abraham, ka nɔk Sara lɛbisi tis o. Ka Abimelek daa lɛn yɛl o ye, “Gɔsimi m sʋ'ʋlim la wʋsa gaŋ zin'ikanɛ ka fʋ bɔɔd ye fʋ zin'in.” Ka o yɛl Sara ye, “Gɔsima!
M tisi fʋ taʋn la anzurifa ligidi tusir dinɛ na pa'al nimbanɛ bɛ kpɛla la ye fʋ pʋ maal bɛ'ɛdɛ; fʋ ka' gba'arɛ.
Ayei!
Taal si'a kae.” Ka Abraham sɔs Wina'am ka Wina'am ti'eb Abimelek nɛ o pu'a nɛ yammis banɛ an pu'ab ka ba na lɛn nyaŋi du'a ya'as, bɔzugɔ, Zugsɔb da kɛ ka Abimelek yipu'ab la wʋsa lieb kʋnduada, Abraham pu'a Sara zug.
Isaak du'am yɛla Zugsɔb la da maali tis Sara nwɛnɛ on da tis nɔɔr si'em la.
Ka Sara nɔk pʋʋgʋ du'a biribiŋi tis Abraham o bʋnkʋttim saŋa.
Nwa' da tʋm nɛ wʋʋ Wina'am da yɛl ye li na maal saŋa si'a la.
Ka Abraham pʋd biig la yʋ'ʋr ye Isaak.
Abraham da kpɛn'ɛs biig la baŋʋ daba anii daar, nwɛnɛ Wina'am da zi'el si'em la.
Saŋkan la Abraham da anɛ yʋma kɔbiga.
Ka Sara yɛl ye, “Wina'am kɛ ka m la', ka onɛ wʋm nɛ' mɛ na la'ad nɛ m. Anɔ'ɔn na yɛl ye man Sara na du'a biiga?
Nɛ wala wʋsa man du'a biribiŋi tis Abraham o bʋnkʋttim saŋa.” Ban kad Haga nɛ Isimael yis la yɛla Ka Isaak nɔbig ka tuk bin'isir.
Biig la daa tuk bin'isir daasi'er la, Abraham da maal sumalisim di'ema.
Ka daar yinne ka Sara nyɛ ka bikanɛ ka Haga onɛ an Egipt pu'a la du'a tis Abraham la la'ad Isaak.
Ka o yɛl Abraham ye, “Kadim pu'a kanɛ an yammʋg la nɛ o biig la ya'a ka' alaa o biig la na ti pʋdig faar la nɛ mam biig Isaak.” Ka nɛ'ɛŋa san'am Abraham sʋʋnr hali, o biig Isimael zug.
Amaa Wina'am da yɛl Abraham ye, “Da kɛ ka fʋ sʋʋnr san'am biig la nɛ o ma la zugɔ.
Amaa maalim linɛ wʋsa ka Sara yɛlif ye fʋ niŋ la, ka li anɛ Isaak tuŋʋn ka fʋ yaas amɛŋa na yina.
Amaa mam na kɛ ka yammʋg biig la buudi mɛ lieb bɛdegʋ bɔzugɔ o anɛ fʋ biig mɛn.” Ka Abraham isigi maal diib, ka nɔk ku'om su gan'arine tis Haga ye o mɔri dɔl biig la keŋ.
Ka ku'om la da naae la ka o nɔk Isimael n digil tutuud ma'asim, ka keŋ lalig bi'ela ka ye, “Mam kʋ nyaŋi gɔti m biig ka o kpiida!” Ka zin' lallisa ka kum.
Wina'am daa wʋm biig la kaasig la, o maliak daa naam saazug ka buol Haga bu'os o ye, “Haga!
Bɔɔ maalɛ?
Da zɔt dabiem bɔzugɔ Wina'am wʋm biig la dig tutuud ma'asim kaasid la.
Duom nɔk biig la; ka m na kɛ ka o buudi nɔbigi lieb bɛdegʋ.” Ka Wina'am nie o nini ka o nyɛ bulig, ka keŋ wik ku'om liie pɛ'ɛl gan'ar la m mɔri keŋ tis o biig la ka o nu.
Ka Wina'am da bɛ nɛ biig la.
O da bɛ mɔɔgin la nɔbigi lieb tɔn'ɔs.
O da zin'inɛ Paran sian'arin ka o ma bɔ pu'a Egipt teŋin na n tis o. Abraham nɛ na'ab Abimelek n naal nɔɔr si'em Saŋa kan la Na'ab Abimelek nɛ Fikol onɛ an o soogianam kpɛɛm la da kena yɛl Abraham ye, “Wina'am bɛ nɛf ka sʋŋidif fʋn tʋm si'el wʋsa.
Alazug, pɔɔm Wina'am ye fʋ kʋ maal mam bɛɛ m biis bɛɛ m yaas bɛ'ɛdɛ.
Mam maalif sʋ'ʋŋa, alazug, pɔɔm ye fʋ mɛ na maal man nɛ m teŋgbauŋ kanɛ ka fʋ zin' la sʋm.” Ka Abraham ye, “Tɔ', m pɔya.” Ka Abraham fabili tis Na'ab Abimelek bulig kanɛ ka Na'ab yammis la faaɛn la yɛla.
Ka o lɛbis ye, “Man zi' onɛ tʋm nwaa, fʋ mɛ pʋ yɛli ma.
Zina ma'aa ka m wʋm.” Ka Abraham mɔr pɛ'ɛs nɛ niigi na tis Na'ab Abimelek ka babayi' la maal nɔnaar nɛ taaba.
Ka Abraham yis pɛsa'as ayɔpɔi o pɛ'ɛs la ni zi'eli ba kɔn'.
Ka Na'ab Abimelek bu'os o ye, “Fʋ gaans pɛsa'as ayɔpɔi la ye fʋ maal bɔ?” Ka Abraham lɛbis ye, “M bɔɔd ye fʋ di'e pɛsa'as ayɔpɔi la ka li pa'al ye manɛ tu bulig la.” Alazug ka ba buon zin'ig la ye Beerseba bɔzugɔ anina ka nidib ayi' nwa' pɔɔ tis taaba.
Nɔnaar la nya'aŋ la ka Abimelek nɛ Fikol onɛ an o soogianam kpɛɛm la lɛbi kul Filistia sʋ'ʋlimin.
Abraham da sɛ tima'asir Beerseba teŋin ka pʋ'ʋs Wina'am Kanɛ Ka' Naar la.
Ka Abraham zin'in Filistia teŋin yuug hali.
Wina'am da kpans Abraham si'em Ka lina wʋsa nya'aŋ ka Wina'am gban'e ye o kpans Abraham yadda niŋiri gɔs, ka buol o ye, “Abraham!” Ka Abraham siak ye, “Naa!
Manɛ nwa'.” Ka Wina'am yɛl ye, “Nɔkimi fʋ biyimmir Isaak onɛ ka fʋ nɔŋ la mɔri keŋ Moria teŋin ka m na pa'alif zuokanɛ ka fʋ na nɔk o maal nyu'or maannɛ tis mam.” Bɛogʋ da nie la Abraham da isigi nɔk o yammis ayi' nɛ o biig Isaak ka bɔ daad linɛ na maal maan la ka ban' o buŋi gban'e suori ken zin'ikanɛ ka Wina'am yɛl o la.
Abraham da keŋi daba atan', ka daba atan' daar la o da ʋk o zugʋ gɔsi nyɛ zin'ig la ka li bɛ lallisa.
Ka Abraham yɛl o yammis la ye, “Kpɛlimmi kpɛla nɛ bʋŋ la, ka mam nɛ biig la keŋi pʋ'ʋs ka lɛb na.” Ka Abraham nɔk daad linɛ na maal maan la ziil o biig Isaak ka o mɛŋ mɔr sʋ'ʋg nɛ bugum, ka babayi' la dɔl taaba ken.
Ka Isaak yɛl ye, “M ba', bugum nɛ daadi nwa', amaa pɛ'og kanɛ na maal maan la bɛ ya?” Ka Abraham lɛbis ye, “M biiga, Wina'am na gɔs pɛ'og kanɛ na maal maan la yɛla.” Ka babayi' la dɔl taaba keŋ.
Ban da paae zin'ikan ka Wina'am pa'ali ba la, ka Abraham mɛ' maan bimbim ka kɔ' daadi pa'ali li zugin, ka lɔɔ o biig Isaak n pa'al daad linɛ bɛ bimbim la zug.
Ka tiɛn o nu'ugʋ nɔk sʋ'ʋg ye o kɔdig biig la maal maannɛ tis Zugsɔb la.
Ka Zugsɔb maliak naan saazugʋ buol o ye, “Abraham, Abraham!” Ka o siak ye, “Naa!
Manɛ nwa'.” Ka maliak la ye, “Digilim sʋ'ʋg la, ka da si'is biig la.
Nannanna, m baŋ ye fʋ sid zɔt man Wina'am, fʋn pʋ mɔŋimi fʋ biyimmir la.” Ka Abraham gɔs mɔɔgin la nyɛ pɛraug ka gɛnda vil o iila zi'el.
Ka o keŋ nɔk pɛraug la maal maan la ka bas o biig la.
Ka Abraham pʋd zin'ig la ye Zugsɔb Na Bɔɔ Tis.
Ka lin yi saŋkan la paae zina nidib yɛt ye, “Zugsɔb zuorin la o na bɔɔ tis.” Zugsɔb maliak da lɛm buol Abraham ya'as ka yɛl ye, “Zugsɔb yɛlif ye, ‘Fʋn siak ka pʋ mɔŋimi fʋ biyimmir la zugɔ, m pɔya ye m na niŋi fʋ zug bareka bɛdegʋ, ka kɛ ka fʋ yaas na ti zu'oe bɛdegʋ wʋʋ nwadbibis banɛ bɛɛ agɔla bɛɛ titanbin'isʋg kanɛ bɛ atɛuk nɔɔrin la; ba na nyaŋi ba bi'emnam wʋsa ka faaɛn ba tɛɛns.
Fʋ yaas la ma'asim zug dunia buudi wʋsa na paam bareka, fʋn siak mam nɔɔr la yɛla.’” Ka Abraham lɛb o yammis la san'an ka ba dɔl taaba lɛb Beerseba n zin'in anina bi'ela.
Lin nya'aŋ ka Abraham wʋm ye o pitʋ Nahor pu'a Milika du'a biribis.
Nahor bikpɛɛm la yʋ'ʋri da buon Uz, ka onɛ tia'al la an Buz, ka onɛ tia'al Buz la an Kemuel ka Kemuel da du'a Aram.
Nahor biisi da lɛn an Kesed, nɛ Hazo, nɛ Pilidas, nɛ Jidilaf nɛ Betuel.
Ka Betuel mɛ du'a Rebɛka.
Biis anii nwa' ka Milika da du'a tis Abraham pitʋ Nahor.
Ka Nahor pu'abil onɛ yʋ'ʋri da buon Reuma mɛ da du'a biribis anaasi, ka ba yʋda anɛ Teba nɛ Gaham nɛ Tahas nɛ Maaka.
Sara kpi ka ba mum o si'em Sara da anɛ yʋma kɔbiga nɛ pisi nɛ ayɔpɔi , ka nyaan kpi Kiriaf Ariba, linɛ yʋ'ʋn an Hebron teŋi bɛ Keenan sʋ'ʋlimin la.
Ka Abraham sʋʋnr san'am ka o kaas o kum la yɛla.
Ka Abraham bas kum la ka duoe keŋ Hitti dim kpɛɛmnam la ni yɛl ye, “M anɛ saan teŋ nwa' pʋʋgin.
Linzug, kuosimi paalʋ tisi nɛ m ka li na an zin'ikanɛ ka m mummi m kum.” Ka Hitti dim kpɛɛmnam la lɛbis Abraham ye, “Ti zugdaana, wʋmma!
Fʋ anɛ Wina'am na'abiig ka bɛ nɛ ti kpɛla, gɔsimi ti yaad zin'igin wʋsa ka fʋn bɔɔd ye fʋ mumi fʋ kum zin'isi'a wʋsa fʋn mum!
Ti sɔ' kʋ kadif ye fʋ da mum kum yaadin nwaa.” Ka Abraham duoe Hitti dim kpɛɛmnam la tuonnɛ igini na'asi ba ka yɛli ba ye, “Ya ya'a siaki m nɔɔr ye m mumi m kum la, m na sɔsi ya ka ya bɛlim Zohar biig Efiron n tisim, ka o nɔk Makipiela tampinlɛuŋ kanɛ bɛɛ o pɔɔg nɔɔrin la tisim.
Ka o ya'a siak on kuos o paalʋ la tisim ka m yɔ ka di'e li ka li an zin'ikanɛ ka m na mumi m kum ya teŋ nwa' ni.” Efiron onɛ an Hitti nid la da zin'inɛ nɛ o teŋ nidib ka lɛbis Abraham, ka o taaba banɛ aan o teŋ nidib la wʋm, hali nɛ banɛ dɔl tempʋʋg la za'anɔɔrini gat la wʋsa, ka yɛl ye, “Ayei, kɛlisima!
Mam nɔk paalʋ la nɛ tampinlɛuŋ kanɛ bɛ li pʋʋgin la tisif zaalim m buudi la nifin.
Kem mumi fʋ kum!” Ka Abraham lɛn igin teŋin nidib la tuon ka yɛl Efiron ba nifin ye, “M ba', kɛlisima!
M bɔɔd ye fʋ kuos paalʋ la tisim ka di'e li ligidi, ka m na nyaŋi mumi m kum anina.” Ka Efiron lɛbisi yɛl Abraham ye, “M zugdaana, kɛlisima!
Paalʋ la ligidi anɛ anzurifa kɔbisnaasi , ka nwa' an bɔ nid nɛ o zua sʋʋginɛ?
Kem mumi fʋ kum.” Ka Abraham siak ka yɔ anzurifa la wʋʋ Efiron n zin'in nidib la sʋʋgin yɛl si'em la.
Abraham da da' Efiron paalʋ dinɛ bɛ Makipiela n kpa' Mamir teŋ la; o da da' pɔɔg la, nɛ tampinlɛuŋ la, nɛ tibanɛ bɛɛ anina la wʋsa ka li lieb o din.
Paalʋ la yʋ'ʋn da lieb nɛ Abraham paalʋ, Hitti dim kpɛɛmnam la nini ni nwɛnɛ on nɛ Hitti dim la kʋʋs taaba si'em la.
Ka li nya'aŋ ka Abraham mum o pu'a Sara Makipiela tampinlɛuŋʋn, dinɛ kpi'e Mamir, linɛ an Hebron teŋi bɛ Keenan teŋgbauŋʋn la.
Ka Hitti dim la siaki zaŋ paalʋ la nɛ li tampinlɛuŋ la tis Abraham ka li lieb o yaad zin'ig.
Isaak nɛ Rebɛka yɛla Abraham yʋ'ʋn da kʋdig nɛ hali, ka Zugsɔb la niŋ o zug albareka si'el wʋsa ni.
Ka o yɛl o sankpan'as kpɛɛm onɛ gɔsid o yir la'ad wʋsa la ye, “Nɔkimi fʋ nu'ugʋ si'isi m gbɛr, ka m kɛ ka fʋ pɔ Zugsɔb onɛ an arezana nɛ dunia Wina'am la yʋ'ʋr zug, ye fʋ kʋ li'a Keenan dim banɛ ka man nɛ ban la'am bɛ la pu'asadire tisim biig la.
Amaa fʋ na keŋi m mɛŋ teŋin nɛ m mɛŋ du'adibin bɔ pu'a na tisim biig Isaak.” Ka sankpan'as la bu'os o ye, “Ka m ya'a keŋ ka pu'a la pʋ siak ye o dɔllim ka ti lɛb kpɛla na, mam mɔri fʋ biig la lɛb fʋn yi teŋ si'a kena laa?” Ka Abraham yɛl ye, “Mid ka fʋ mɔri m biig la lɛb anina!” Ka ye, “Zugsɔb Wina'am onɛ an arezana Wina'am, ka mɔrimi yii m saam yin nɛ m du'adib teŋin kɛn kpɛla na ka pɔɔ zi'eli m ye, o na nɔk teŋ kaŋa tisim yaas la; Wina'am kan na kɛ ka o maliak dɔlli fʋ keŋ ka fʋ bɔ pu'a anina na tisim biig la.
Pu'a la ya'a zan'as ka pʋ dɔlli fʋ kenaa, fʋn yisi fʋ mɛŋ nɔpɔɔr kanɛ ka fʋ pɔɔ zi'el la pʋʋgin.
Amaa mid ka fʋ dɔlli m biig la keŋ!” Ka sankpan'as la duoe gban'e Abraham gbɛr, ka pɔ nɔɔrɛ zi'el yɛl kaŋa zug.
Ka sankpan'as la nɔk o zugdaan la yʋgʋma piiga, ka nɔk la'asʋma o zugdaan la san'an mɔri keŋ.
O da yii keŋ Aram Naharam gaadi keŋ paae tempʋkanɛ ka Nahor da zin' la.
Ka o kɛ ka yʋgʋma la igini kpi'en nɛ bulig, teŋ la yiŋ.
Li da anɛ zaam, saŋkanɛ ka pu'ab ken kɔlʋgin wikid ku'om la.
Ani ka o sɔs Wina'am ye, “Wina'am onɛ aan m zugdaan Abraham Wina'am, kɛl ka si'el wʋsa niŋ sʋ'ʋŋa zina tisim, ka li na an bareka tisim zugdaan la.
Gɔsima, m zi'enɛ buligin nwa', ka teŋ la pu'asada na yina wik ku'om.
Kɛl ka m ya'a yɛl bipuŋ sɔ' ye, ‘M bɛlimnɛ, tisim ku'om nɛ nwam ka m nu, ka o na yɛl ye, “Di'em nu, ka kɛ ka m tisi fʋ yʋgʋma la ka ba nu mɛn.” Kɛl ka bipuŋ kan na an onɛ ka fʋ gaŋ ye fʋ tisi fʋ tʋmtʋm Isaak.
Nɛ' ka m na baŋ ye fʋ pa'ali fʋ nɔŋilim nɛ m zugdaan la.’” On sɔs Wina'am naae la, ka Rebɛka mɛ mɔr yʋʋri yii kenna.
O da anɛ Betuel pu'ayua ka o yaanam an Abraham ba'abiig Nahor nɛ o pu'a Milika.
Bipuŋ la da vɛnl nɛ hali, ka nan zi' dau.
Ka o kena sigi wik ku'om pɛ'ɛli o yʋʋr la ka dʋ na ya'as.
Ka sankpan'as la tʋ'ʋs o tɔ'ɔtɔ ka yɛl o ye, “M bɛlimnɛ, tisim ku'om bi'ela.” Ka o tʋk yʋʋr la tɔ'ɔtɔ n zanl o nu'usin ka yɛl ye, “Di'em nu, m zugdaana;” ka tis o ku'om la.
On tis o ku'om la, ka yɛl ye, “Kɛl ka m wik ku'om tisi fʋ yʋgʋma la, ka ba wʋsa nu.” Ka o kpa'ae ku'om la tɔ'ɔtɔ niŋ linɛ ka ba maal ka bʋnkɔnbid nuudi li pʋʋgin la, ka zɔɔ lɛb buligin la wik ku'om na.
O da wiknɛ ala hali ka li ti siak yʋgʋma la wʋsa.
Ka dau la gɔsid o kii ka pʋ yɛl si'ela bɔzugɔ, o bɔɔd ye o baŋ ye Zugsɔb la maal o ken la sʋm bɛɛ?
Yʋgʋma la nuu naae la, ka o yis sanlim baŋ kanɛ ga'an nyɔnya ni nɛ sanlim baans ayi' banɛ pid nu'usin tis o, ka bu'os o ye, “Fʋ aan anɔ'ɔn pu'ayua?
M bɛlimnɛ, dɔɔg bɛɛ fʋ saam yin la ka m na gbɛɛn?” Ka o lɛbis ye, “M anɛ Betuel pu'ayua, ka Nahor nɛ Milika aan m yaanam.” Ka lɛn yɛl ye, “Ti mɔr yaama bɛdegʋ linɛ ka yʋgʋma la na ɔnb, dɔɔg mɛ bɛ ka fʋ na gbɛn.” Ka dau la igin teŋin zun'e Zugsɔb la, n yɛt ye, “Na'asi bɛ nɛ Zugsɔb onɛ aan m zugdaan Abraham Wina'am la, o nan kpɛn dɔlli m zugdaan la nɛ pʋpielim nɛ sida.
O mɔrimi keŋi paae m zugdaan la du'adibin!” Ka pu'asadir la zɔɔ kuli yɛl o ma yidim linɛ niŋ la wʋsa.
-Rebɛka da mɔr taʋn ka o yʋ'ʋr buon Laban, ka on da nyɛ sanlim baŋ linɛ bɛ Rebɛka nyɔɔrin nɛ baŋ banɛ pid o nu'ugin la, ka wʋm dau la yɛl o si'em la, o yii keŋ dau la san'an nyɛɛ o, ka o nan zi'e kpi'e nɛ yʋgʋma la bulig la baba.
On paae la, ka yɛl dau la ye, “Kem na ka fʋ anɛ onɛ ka Zugsɔb tisif bareka!
Bɔ ka fʋ zi'e yiŋ kpɛla?
M maal dɔkanɛ ka fʋ na gbɛn nɛ zin'ikanɛ ka yʋgʋma la na digin.” Ka dau la dɔl Laban keŋ yin la ka ba yidigi ba la'ad la, ka tis yʋgʋma la yaama ka mɛ gbin'e ku'om na tis dau la nɛ o nidib ka ba pie ba nɔba.
Ba daa mɔr diib na tisi ba ka o ye, “M ya'a pʋ yɛli ya man kɛn si'el yɛla la na, m kʋ di si'ela.” Ka Laban lɛbis ye, “Ka yɛlimi ti!” Ka o yɛli ba ye, “M anɛ Abraham sankpan'as.
Zugsɔb la niŋi m zugdaan la bareka ka o mɔr kpan'am hali.
Zugsɔb la tis o pɛ'ɛs nɛ niigi nɛ anzurifa nɛ sanlima.
O mɔr sankpan'as dap nɛ sankpan'as pu'ab nɛ yʋgʋma nɛ bʋmis.
M zugdaan la pu'a Sara da du'a biribiŋi tis o saŋkanɛ ka o da kʋdig, ka o zaŋ on mɔr si'el wʋsa tis biig la.
M zugdaan la kɛnɛ ka m pɔ nɔɔr ye m kʋ bɔ pu'a Keenan dim pu'asada la nii tis o biribiŋ la.
O yɛlim ye m kemi o saam yidimin, nɛ banɛ aan o dɔɔg nidibin la bɔ pu'a na tis o biig la.” Ka m bu'osim zugdaan la ye, “Ka m ya'a keŋ ka pu'a la pʋ siak ye o dɔllimi lɛb na?” Ka o lɛbis ye, “Zugsɔb kanɛ ka m dɔl la na tʋm o maliak ka o dɔlli fʋ keŋ ka kɛ ka fʋ ken la niŋ sʋ'ʋŋa tisif, ka fʋ na nyɛ pu'a m mɛŋ dɔɔg nɛ m saam yidimin tisim biig la.
Amaa fʋ ya'a keŋi m dɔɔg dimin la ka ba zan'as ka pʋ kɛ ka pu'a la dɔlli fɔ, fʋ yisi fʋ mɛŋ nɔɔr kanɛ ka fʋ pɔɔ zi'el la pʋʋgin.” “Ka man kpɛn paae buligin la zina na la, m sɔsi m zugdaan Abraham Zugsɔb Wina'am la ye, ‘Maalim yɛlkanɛ zug ka m kɛn zina nwa' na la tisim.
Gɔsima, m zi'enɛ bulkaŋa nwa' nɔɔrin kpɛla, pu'asadir ya'a kena ka m yɛl o ye o tisim ku'om nwammin ka m nu ka o ya'a yɛlim ye, “Di'em nu, ka m mɛ wiki tisi fʋ yʋgʋma la,” kɛl ka on sɔb na an onɛ ka Zugsɔb la gaŋ ye o tisim zugdaan biig la.’ Man ti sɔs Wina'am m sʋʋnrin naae la, ka Rebɛka buk yʋʋri kenna.
Ka o paae na sig buligin la wik ku'om na ka m yɛl o ye, ‘M bɛlimnɛ tisim ku'om ka m nu.’ Ka o tʋk yʋʋr la zanl o nu'ugin ka yɛl ye, ‘Di'em nu, m zugdaana, ka m wiki tis yʋgʋma la.’ Ka gbin'e ku'om la tisim ka m nu, ka o wiki tis yʋgʋma la ka ba nu mɛn.
Ka m bu'os o ye, ‘Fʋ aan anɔ'ɔn pu'ayua?’ Ka o lɛbis ye, ‘M anɛ Betuel pu'ayua ka m yaanam an Nahor nɛ Milika.’ Ka m nɔk nyɔnya ni baŋi ga'al o nyɔnya ka pid o nu'us baans.
Ka m igin teŋin zun'e Zugsɔb onɛ aan m zugdaan Abraham Wina'am onɛ dɔlisim sʋ'ʋŋa ka m nyɛɛm zugdaan ba'abiig yaaŋi tis o biig la.
Alazug, ya ya'a na niŋi m zugdaan la lin nar si'em nɛ linɛ an pʋpielim, yanam yɛlimim; ya'a lɛn ka' ala yanam mɛ yɛlim, ka m baŋ mam na niŋ si'em.” Ka Laban nɛ Betuel lɛbis ye, “Nɛ' yinɛ Zugsɔb la san'an na, ti kʋ nyaŋi yɛlif si'ela.
Rebɛka nwa', mɔr o kuli tisi fʋ zugdaan biig la ka o lieb o pu'a wʋʋ Zugsɔb la zi'el si'em la.” Abraham sankpan'as la wʋm ban yɛl si'em la, ka igin teŋin Zugsɔb la tuon.
Ka yis sanlima nɛ anzurifa la'ad, nɛ fuudi tis Rebɛka, ka mɛ nɔk la'ad ka li ligidi zu'oe tis Rebɛka taʋn la nɛ o ma.
Ka on nɛ nimbanɛ dɔl o kena la yʋ'ʋn di ka nu, ka gbɛɛn ani.
Bɛogʋ nie la ka o yɛl ye, “M na sɔs suori lɛbi m zugdaan la san'an.” Amaa ka Rebɛka taʋn nɛ o ma lɛbis ye, “Kɛl ka bipuŋ la nan kpɛlimmi ti san'an wʋʋ dabpiiga ka ya nyaan kul.” Amaa ka o yɛli ba ye, “Da vi'idini m suorɛ!
Zugsɔb la sadigim maali m ken la ka li an sʋ'ʋŋa la, m na sɔs suor ka lɛbi yɛli m zugdaan.” Ban mɔr Isaak pu'a na tis o si'em Ka ba lɛbis ye, “Kɛl ka ti buol bipuŋ la mɛŋi bu'os o gɔs.” Ka ba buol Rebɛka bu'os o ye, “Fʋ na dɔl dau kaŋa keŋɛ?” Ka o lɛbis ye, “Ɛɛn!” Ala ka ba zi'el Rebɛka suor nɛ o biyuol nɛ Abraham sankpan'as la nɛ banɛ dɔl o keŋ la.
Ka ba kaanb, kaanb sʋŋʋ tis Rebɛka ye, “Ti taʋn, fʋ na wiak tusa-tusa!
Fʋ yaas na nyaŋi ba dataasi faaɛn ba tɛɛns.” Ani ka Rebɛka nɛ o pu'asadtaaba la ban' ba yʋgʋma dɔl dau la ka ba kul.
Ka Isaak onɛ yiri da bɛ Negef teŋgbauŋʋn la, da yi Berlahairoi baba kena.
Daar yinne, o da yi zaamnɔɔre gɔɔnd paalʋ, ka ʋk o zugʋ gɔsi nyɛ yʋgʋma ka ba li'en na.
Ka Rebɛka mɛ gɔsi nyɛ Isaak, ka naam yʋgʋm la zugʋ sig na, ka bu'os sankpan'as la ye, “Dau kanɛ yi sian'arin kenna tʋ'ʋsidi ti la aan anɔ'ɔnɛ?” Ka sankpan'as la lɛbis ye, “O anɛ m zugdaan.” Ka Rebɛka nɔk fubili lus o mɛŋ.
Ani ka Sankpan'as la yɛl Isaak on maal si'el wʋsa.
Isaak da mɔr Rebɛka kpɛn'ɛs o ma Sara fuug sʋgʋrin, ka dii o ka o lieb o pu'a ka o da nɔŋ o. Ka li kɛ ka o sʋʋnr bʋk ka o pʋ lɛn tɛn'ɛsidi o ma Sara kum la yɛla nɛ sʋnsa'aŋɔ.
Abraham kum yɛla Abraham da lɛn di pu'a ka o yʋ'ʋr buon Ketura.
Ketura da du'a Zimran nɛ Joksan nɛ Medan nɛ Midian nɛ Isibak nɛ Sua.
Joksan da du'a biis ayi' ka ba yʋda buon Seeba nɛ Dedan.
Ka Dedan biis an Asiria dim nɛ Letusii dim nɛ Leum dim.
Midian biis da anɛ Efa nɛ Efer nɛ Hanok nɛ Abida nɛ Eldaa.
Bama wʋsa da anɛ Ketura yaas.
Ka Abraham nɔk o mɔrim wʋsa digil ye li an Isaak faar, amaa on da nam vʋe la o da yis arezak la sieba tis o pu'abibis la biis ka kɛ ka ba yi Isaak san'anɛ lɛb tembanɛ bɛ ya-nya'aŋ la.
Abraham da vʋe paae yʋma kɔbiga nɛ pisyɔpɔi nɛ anu .
Abraham da kʋdignɛ hali paae o yʋma bɛn ka nyaan kpii paae o yaanam.
Ka o biis, Isaak nɛ Isimael, mum o Makipiela tampinlɛuŋ linɛ bɛ Efiron pɔɔgin la.
Efiron mɛ da anɛ Zohar biig ka an Hitti dim buudi.
Pɔɔg la da kpi'enɛ Mamir teŋin.
Pɔkan ka Abraham da da' yi Hitti dim ni la.
Anina ka ba da mum Abraham nɛ o pu'a Sara.
Abraham kum nya'aŋ la Wina'am da niŋ Isaak zug bareka, ka o zin'inɛ kpi'enɛ Berlahairoi buligin la.
Abraham yaas yɛla Nwa' pa'an Abraham biig Isimael yaas yɛla: Sara yammʋg Haga onɛ da an Egipt nid la da du'a Isimael n tis Abraham.
Isimael biis la yʋda nwana: Nebaiof ka Isimael du'a yiiga, ka onɛ tia'al la an Kedar nɛ Adibiel nɛ Mibsam nɛ Misima nɛ Duma nɛ Masa nɛ Hadar nɛ Tema nɛ Jetur nɛ Nafis nɛ Kedema.
Bama da an Isimael biis pii nɛ ayi' la, banɛ da aan ba buudi la tuongatib ka ba da zaŋi ba yʋda pʋd tɛɛns pii nɛ ayi' banɛ ka ba da mɛ' la.
Ka Isimael da bɛɛ paae yʋma kɔbiga nɛ pistan' nɛ ayɔpɔi ka nyaan kʋdigi paae o bɛn ka maal ka'alim.
O yaas mɛ da zin'inɛ Havila nɛ Seur tɛɛns banɛ kpi'e Egipt titɔndig lɛbisid Asuor baba.
Ba da lal nɛ ba du'adib la wʋsa.
Nwa' pa'an Abraham biig Isaak yaas yɛla: Abraham da anɛ Isaak saam.
Isaak da mɔri yʋʋm pisnaasi ka nyaan di Rebɛka.
Rebɛka saam da anɛ Betuel, onɛ an Aram nid ka yi Padanaram sʋ'ʋlimin na; ka o taʋn an Laban onɛ an Aram buudi la.
Ka Isaak da sɔs Zugsɔb n tis o pu'a la bɔzugɔ o da anɛ kʋndu'ar.
Ka Zugsɔb gandigi o sɔsʋg, ka o pu'a Rebɛka nɔk liiba pʋʋg.
Ka biis la mɔɔd nɛ taaba o pʋʋgin la ka o bu'os ye, “Bɔɔ nwa' maan mam?” Ka ba keŋ Zugsɔb la san'an ye ba baŋ yɛl la gbin.
Ka Zugsɔb yɛl o ye, “Buudi ayi' bɛɛ fʋ pʋʋgin la, Nidiba ayi' ka fʋ ye fʋ du'a.
Fʋ ya'a du'a ba, ba na pʋdig kɔn'ɔb-kɔn'ɔb.
Ka yinne la na mɔr paŋi gat o tiraan, ka kpɛɛm la na lieb o pitʋ la tʋmtʋm.” O du'am da paae la, o da du'a liiba, ka onɛ yi yiiga na la mu'oe ka o niŋgbina wʋsa mɔr kɔnbilʋg nwɛnɛ kɔnbʋg gbauŋ nɛ, ka ba pʋd o yʋ'ʋr ye Esau.
Ka onɛ dɔl la gban'e Esau nɔbkpansinkpan'ar.
Ka ba pʋd o yʋ'ʋr ye Jakob.
Saŋkan ka Rebɛka du'a liiba la, Isaak yʋma da anɛ pisyuobʋ.
Ka biis la nɔbig ka Esau lieb tɔn'ɔsi gɔɔnd mɔɔgin tɔn'ɔsid nɛ nimmua.
Ka Jakob mɛ an ninkanɛ an baanlimm, ka bɛ yin saŋa wʋsa.
Ka Isaak da bɔɔd mɔɔgin ni'im pamm, ka li kɛ ka o nɔŋ Esau on kʋʋd ni'im na tisid o la zug, amaa ka Rebɛka mɛ nɔŋ Jakob.
Daar yinne ka Jakob dʋgid o zɛɛnd ka Esau yii keŋ mɔɔgin tɔn'ɔsi lɛb na, ka o kɔ'ɔm zabid hali.
Ka o yɛl Jakob ye, “Tɔ'ɔtɔ!
Tisimi fʋ dikanɛ mu'oe wii nwa' la, ka m vibidnɛ!” (Linzug ka ba da lɛm buon o ye Edom la.)
Ka Jakob lɛbis ye, “Asɛɛ ka fʋ siak ye din yi nannanna ken, fʋ kuosi fʋ kpɛuŋ faar la tisim.” Ka Esau lɛbis ye, “Gɔsima, m kpiidnɛ, ka kpɛuŋ faar la sʋm an bɔɔ tisi ma?” Ka Jakob yɛl o ye, “Asɛɛ fʋ pɔɔ zi'el yiiga.” Ka o sid pɔɔ zi'el ka kuosi o kpi'euŋ faar la tis Jakob.
Ka Jakob tis o bodobodo nɛ zɛɛnd la.
Ka o di ka nu ka duoe keŋ o ken.
Esau niŋnɛ ala ka o ba' kae o kpi'euŋ faar la yɛla.
Isaak nɛ Abimelek yɛla Kɔ'ɔm da lu teŋin la nwɛnɛ kɔ'ɔm kanɛ da lu Abraham saŋa la nɛ, ka Isaak keŋ Na'ab Abimelek onɛ an Filistia dim Na'ab ka bɛ Gera teŋin la san'an.
Ka Zugsɔb yɛl o ye, “Da keŋ Egipt teŋinɛ, bɛ teŋ kan ka m yɛl ye fʋ bɛ la.
Bɛ kpɛla bi'ela ka m na bɛ nɛf ka niŋif bareka.
Fʋn nɛ fʋ yaas ka m na nɔk tɛɛns nwa' wʋsa tis, ka mam da kaanb si'em tis Abraham la na nan kpɛn zi'e ala. M na kɛ ka fʋ yaas zu'oe wʋʋ nwadbibisi an si'em bɛ saŋgbana ni la, ka m na tisi ba teŋ la wʋsa.
Fʋ yaas ma'asim zug ka dunia nwa' tɛɛns wʋsa na nyɛ bareka.
Dina wʋsa na niŋ ka di anɛ Abraham siak m nɔɔr ka dɔlli m zi'ela nɛ m nɔɔr yɛlʋg nɛ m pa'ala la.” Ka Isaak nan kpɛn zin' Gera teŋin.
Ka teŋ la dap bu'os o pu'a la yɛla ka o ye, “O anɛ m taʋn,” bɔzugɔ o da zɔtnɛ dabiem nɛ on na yɛl ye, “O anɛ m pu'a.” O da tɛn'ɛs ye dap la na kʋʋ o Rebɛka zug, bɔzugɔ Rebɛka vɛnlnɛ hali.
Isaak n da bɛ teŋ la nii yuug la, Na'ab Abimelek onɛ an Filistia dim na'ab la gɔs nɛ takoro ni ka nyɛ ka Isaak di'emid nɛ Rebɛka.
Ka Na'ab la buol Isaak ka yɛl o ye, “O anɛ fʋ pu'a, ka bɔzug ka fʋ ye o anɛ fʋ taʋn?” Ka Isaak lɛbis ye, “M tɛn'ɛs ye m ya'a yɛl ye o anɛ m pu'a, ba na kʋʋmi o zug.” Ka Abimelek bu'os o ye, “Tʋʋm bɔɔ nwa' ka fʋ tʋm tisi ti nwa'?
Dap la yinne tun'e digin nɛ fʋ pu'a la ka li pa'al ye fʋnɛ mɔr taal na tisi ti.” Ka o tis nidib la wʋsa nɔɔr ye, “On wʋsa namis dau kaŋa bɛɛ o pu'a la, m na kɛ ka ba kʋʋ o.” Ka Isaak kua teŋin la yʋʋm kan la m bun nɔɔr kɔbiga bɔzugɔ Zugsɔb da niŋ o bareka.
Ka o paam arezak bɛdegʋ ka o arezak la nɔbig hali ka o ti lieb bʋndaan.
O da mɔr kɔnbid nɛ niigi nɛ yammis hali bɛdegʋ, ka lizug ka Filistia dim la yʋ'ʋn mɔr fufum.
Ka bulis ban wʋsa ka o saam Abraham yammis la da tu la, Filistia dim la pin' ba nɛ titan.
Ka Na'ab Abimelek yɛl Isaak ye, “Duom tɔɔm ka basi ti, ka fʋ paŋ yʋ'ʋn gati ti nɛ.” Ka Isaak duoe laligi keŋ zin' Gera bɔn'ɔgin.
Ka Isaak gaae bulbanɛ ka ba da tu o saam Abraham saŋa ka Filistia dim la pin' ba o kum nya'aŋ la.
O da tis bulis la yʋ'ʋbanɛ ka o saam Abraham da pʋn buonnɛ ba la.
Isaak yammis la da tu bulsi'a bɔn'ɔgin nyɛ ku'oma'asig.
Ka Gera na'akemnib zab nɛ Isaak na'akemnib ka yɛl ye ku'om la anɛ bam bʋn, ka o pʋd bulig la ye Esek, ka li anɛ ban da zab nɛ o la zug.
Ka ba tu bulig yinne ya'as ka ba zab nɛ ba ya'as, ka o pʋd o li ye Sitna.
Ka o lɛn keŋ tuonnɛ tu bulig ka sɔ' pʋ lɛn zabi li zugɔ, ka o pʋd bulkan ye Rehobof; ka yɛl ye, “Nannanna Zugsɔb yalig paalʋ tisi ti, ka ti na an sʋm ka keŋ tuon teŋ kaŋa pʋʋgin.” Ka o yi anina keŋ Beerseba.
Yʋ'ʋŋ kan ka Zugsɔb nie o mɛŋi tis o ka yɛl ye, “Manɛ aan fʋ saam Abraham Wina'am la.
Da zɔt dabiem ka m bɛ nɛf.
M na niŋi fʋ zug bareka ka fʋ yaas na nɔbig ka li anɛ m tʋmtʋm Abraham zug.” Ka Isaak mɛ' maan bimbim anina ka buol Zugsɔb la yʋ'ʋri pʋ'ʋsid o. Anina ka o kpa' o Fuug Sʋgʋr ka o yammis tu bulig.
Ka Na'ab Abimelek yi Gera kɛɛn o san'an na, ka dɔl o na'ayikpɛɛm onɛ yʋ'ʋri buon Ahuzaf nɛ o soogia kpɛɛm Fikol.
Ka Isaak bu'osi ba ye, “Bɔ ka ya kennɛ m san'an na?
Ka' yanamɛ kisigim ka kadimi yisi ya teŋin la?” Ka ba lɛbis ye, “Asida ti baŋ ye Zugsɔb la bɛ nɛf.
Alazug ka ti bɔɔd ye tinam nɛ fʋn maal nɔɔr yinne.
Kɛl ka tinam nɛ fʋ naal nɔnaar ka lin anɛ ye fʋ kʋ maali ti bɛ'ɛdɛ nwɛnɛ tinamɛ daa pʋ maalif bɛ'ɛd si'em la asɛɛ sʋ'ʋm ma'aa, ka ye fʋ yim nɛ sumbʋgʋsʋm la.
Ti mi' ye Zugsɔb la sid niŋif bareka nannanna.” Ka Isaak nyaan maal diib nɛ bʋnnuuda tisi ba ka ba di ka nu.
Ka bɛog nie ka ba kaanbi zi'el taaba.
Ka Isaak zi'eli ba suor ka ba kul ka o kpɛlim nɛ sumbʋgʋsʋm.
Daakan la ka Isaak yammis kena yɛl o ye, “Bulig la ka ti tuud la, ti paae ku'om.” Ka o pʋd bulig la yʋ'ʋr ye Siiba.
Lin yi saŋkan sa paae zina tempʋʋg la yʋ'ʋr anɛ Beerseba.
Esau da paae yʋʋm pisnaasi la, o da di Judif onɛ an Beeri biig; ka lɛn di Basemaf onɛ an Elon biig, ka ba saamnam wʋsa an Hitti buudi.
Pu'a bama da san'am Isaak nɛ Rebɛka sʋnf hali.
Isaak niŋ albareka niŋ Jakob Isaak da kʋdignɛ ka o nini pʋ lɛn nyɛt sʋ'ʋŋaa.
O da buol o bikpɛɛm Esau ka yɛl o ye, “M biiga!” Ka o lɛbis ye, “Naa, manɛ nwa'!” Ka Isaak ye, “M kʋdigya ka mɛ zi' daakan ka m na kpii.
Duom nɔki fʋ tɔn'ɔsʋg la'ad dinɛ an tiraug nɛ piema la, kpɛn' sian'arin kʋ bʋnkɔnbʋg na maal dikanɛ malis ka m nɔŋ la tisim ka m di, ka kaanb albareka tisif ka nyaan kpi.” Rebɛka da kɛlisidnɛ Isaak n pian'adi tisid o biig Esau la.
Esau da yii kpɛn' sian'arin ye o kʋ bʋnkɔnbʋgʋ lɛb na la, ka Rebɛka yɛl o biig Jakob ye, “Gɔsima, m wʋm ka fʋ saam yɛli fʋ bier Esau ye o kem sian'arinɛ kʋ bʋnkɔnbʋg na maal dikanɛ malisi tis o, ka o di ka niŋ o zug albareka Zugsɔb la tuon ka nyaan kpi.
Tɔ', m biiga, wʋm sʋ'ʋŋa ka maal mam ye m yɛlif si'el la.
Yim keŋ kɔnbidin la gaŋ bʋpaalis ayi' mɔr na ka m maal dimalisiŋ nwɛnɛ on bɔɔd si'em la mɔri keŋi tis o, ka o di ka kaanb albareka la tisif ka nyaan kpi.” Ka Jakob yɛl o ma Rebɛka ye, “Amaa m bier Esau anɛ dau kanɛ mɔr kɔnbilʋg ka mam pʋ mɔra.
Ka m saam ya'a si'isim ka baŋ ye li anɛ manɛ, li kʋ nwɛnɛ m bɔɔd ye m pan'as o nɛɛ?
Ka li ya'a niŋ ala, o na pɔ nɔɔri niŋim ka ka' albareka.” Ka o ma la yɛl o ye, “M biiga kɛl ka kaanb bɛ'ɛd la dɔl mam.
Tʋm mam yɛl si'em la; kem mɔri ba na tisim.” Ka o keŋ gban'e ba na tis o. Ka o maal dikanɛ malis wʋʋ o saam la bɔɔd si'em la.
Ka Esau onɛ an bikpɛɛm la fusʋŋ da bɛɛ o ma la dɔɔgin, ka o nɔki li na yɛɛl Jakob onɛ an o bipit la, ka lɛn nɔk bʋʋs la gbana ligil o nu'us nɛ o niŋgɔɔnr zin'ikanɛ ka' kɔnbilʋg la.
Ka yʋ'ʋn nɔk dimalisiŋ nɛ bodobodo la tis Jakob.
Ka o mɔri kpɛn' o saam la san'an ka pʋ'ʋs o ye, “Sɔnsiga!” Ka o siak ye, “Nambaa, m biiga.
Fʋ aan anɔ'ɔnɛ?” Ka Jakob lɛbis o saam ye, “Manɛ fʋ bikpɛɛm Esau.
M maal fʋn yɛlim si'em la.
Duom di, ka kaanb albareka niŋim zug.” Ka Isaak bu'os o biig la ye, “Fʋ niŋ wala paami li tɔ'ɔtɔ ala m biiga?” Ka o lɛbis ye, “Zugsɔb Wina'am la sʋŋim.” Ka Isaak yɛl Jakob ye, “M biiga, li'elim na ka m si'isi fʋ gɔs ka baŋ ye fʋ sid anɛ Esau bɛɛ ka' Esau.” Ka Jakob li'el na ka o saam si'is o ka yɛl ye, “Kʋkɔr la anɛ Jakob kʋkɔr, amaa nu'us la anɛ Esau nu'us.” Ka o nu'usi da mɔr kɔnbilʋg wʋʋ o bier Esau la zug ka o da pʋ baŋ o. Ka o kaanb yɛlsʋmmi tis o. Ka o bu'os ye, “Ka fʋ sid anɛ m biig Esau?” Ka o lɛbis ye, “Ɛɛn!” Ka o yɛl ye, “M biiga, mɔr diib la na ka m di ka niŋi fʋ zug albareka.” Ka Jakob mɔr diib la keŋ tis o ka o di, ka o tis o daam ka o nu.
Ka o saam Isaak yɛl o ye, “M biiga kem na kuakim.” Ka o kena kuak o. Ka Isaak n wʋm o fuud la nyuug la, o da niŋ o zug albareka ka yɛl ye, “M biig la nyuug nwɛnɛ pɔkanɛ ka Zugsɔb niŋi li bareka nɛ.
Dinzugɔ Wina'am na kɛ ka mɛligim lii fʋ pɔɔdin, ka kɛ ka fʋ pɔɔd mɔr kʋ'ʋlʋm pamm, ka fʋ zʋʋd nɛ daam maal bɛdegʋ.
Tɛɛns wʋsa nidib na tʋm tisif.
Ba na igini fʋ tuonnɛ na'asif.
Fʋ na an zugdaan fʋ ba'abiis wʋsa tuon ka fʋ mabiis na igini fʋ tuon.
Onɛ pɔ bɛ'ɛd wʋsa tisif, bɛ'ɛd na dɔl o. Ka onɛ niŋi fʋ zug bareka, albareka na dɔl o.” Isaak n da niŋ Jakob zug albareka naae ka o duoe yi la, li da pʋ yuugɛ ka o bier Esau mɛ yi tɔn'ɔsʋgʋ paae na.
Ka mɛ maal dikanɛ malisi mɔri kena tis o saam la.
Ka yɛl o ye, “M ba', duom di diib la, ka niŋim zug bareka!” Ka o saam Isaak bu'os o ye, “Fʋ aan anɔ'ɔnɛ?” Ka o lɛbis ye, “M anɛ Esau fʋ bikpɛɛm la.” Ka Isaak kirid gba-gba-gba ka yɛl ye, “Ka anɔ'ɔnɛ la tɔn'ɔsi kena maal diib na tisim la?
M di'e di ka niŋ o zug bareka ka fʋ mɛ nan kpɛn kpɛn'ɛd na la.
O mɛ sid na nyɛ albareka.” Esau da wʋm o saamme yɛl si'em la, o da tans nɛ agɔla nɛ sʋnpɛɛnni kaas ka yɛl o saam la ye, “M saama!
Niŋim albareka niŋ mam mɛn!” Amaa o lɛbis ye, “Fʋ pitʋ la kennɛ na pan'asim ka di'e fʋ albareka la.” Ka Esau yɛl ye, “Ya'a an sida, bi'esʋg kae ka ba pʋd o yʋ'ʋr ye Jakob ka li gbin an ‘Zam sɔb la!’ Nɔɔra ayi' nwa' ka o zam mam.
O da faanm kpɛuŋ faar ka nannanna ka o lɛn faaɛn m albareka!” Ka o bu'os o saam la ye, “Fʋ pʋ kɛ albareka baa bi'ela digil mam mɛnɛ?” Ka Isaak lɛbis o ye, “M kɛnɛ ka o aan fʋ zugdaan ka kɛ ka o ba'abiis wʋsa aan o yammis, ka o na mɔr zʋʋd nɛ daam wʋsa.
M biiga, bɔ ka m ye m lɛm maali tisi fɔ?” Ka Esau lɛn yɛl o ye, “M ba', fʋn mɔri albareka yinne ma'aanɛ?
Aba, kʋdim niŋim man zug bareka mɛn; m ba'!” Ka o kaas bɛdegʋ.
Ka o saam Isaak yɛl o ye, “Fʋ bɛllim zin'ig na lal nɛ pɔɔd banɛ mɔr kʋ'ʋlʋm, ka mɛligim pʋn kʋ luu anina.
Fʋ na mɔr sʋ'ʋgʋ zabid ka na an onɛ tʋmmi tisid Jakob.
Amaa saŋa kenna ka fʋ kʋ lɛn siaki aan o yammʋgɔ ka na sʋ'oe fʋ mɛŋ.” Ka Esau kisig Jakob, ka li anɛ o saamme daa niŋ albareka si'a niŋ o la zug.
O da tɛn'ɛs o sʋʋnrin sa ye, “M saam ya'a kpi ka ti maal o kʋʋri naae m na kʋʋ m pitʋ Jakob!” Rebɛka da wʋm linɛ ka Esau yɛl la, ka o buol o bipit Jakob la na yɛl o ye, “Fʋ bier gban'anɛ ye o kʋʋf.
Dinzugɔ m biiga, maalim man ye m yɛlif si'em nwa', duom zɔɔ keŋi m taʋn Laban san'an Haran teŋin.
Bɛɛ anina ti paae saŋkanɛ ka fʋ bier la sʋnf na ma'ae.
Fʋ bier ya'a ti tam fʋn tʋm si'em tis o la ka o sʋnf ma'ae, m na tʋm yɛlif ka fʋ kul na.
Ya wʋsa ya'a kpi daar yinne, li nyɔɔd an bɔ?” Ka Rebɛka yɛl Isaak ye, “M ya'am yinɛ Hitti dim biis banɛ ka Esau di la.
Jakob mɛ ya'a lɛn di pu'ab buud kaŋa ni, m ya'a kpi sɔn'oe!”
Jakob n yii keŋ o ken la yɛla Ka Isaak buol Jakob ka kaanb, kaanb sʋŋʋ tis o ka sa'al o ye, “Da di pu'a yi Keenan buudi la nii.
Mɛ Laban anɛ fʋ ansiba?
Kem Padanaram fʋ ma saam Betuel san'an n di pu'a yi Laban biisin la.
Wina'am Onɛ Galis la na niŋi fʋ zug bareka ka kɛ ka fʋ du'am nɔbig ka fʋ yaas na ti an buudi bɛdegʋ.
O na niŋ fʋn nɛ fʋ yaas zug albareka wʋʋ on da niŋi fʋ yaab Abraham zug si'em la.
Ala ka fʋ na sʋ'oe teŋ kanɛ ka fʋ an saanne li pʋʋgin la, teŋ kanɛ ka Wina'am zaŋi tis Abraham la.” Ka Isaak kɛ ka Jakob keŋ Padanaram paae Laban onɛ saamme an Betuel ka o an Aram teŋ nid, ka o taʋn an Rebɛka onɛ an Jakob nɛ Esau ma la san'an.
Esau da wʋm ye Isaak niŋ Jakob zug albareka ka kɛ ka o keŋ Padanaram teŋin ye o di pu'a, ka mɛ wʋm ye o yɛl o ye, “Mit ka fʋ di pu'a Keenan dimin la,” ka Jakob sid siak o saam nɛ o ma nɔɔr ka keŋ Padanaram teŋin la, Esau yʋ'ʋn da baŋ ye o saam sʋnf pʋ malis nɛ on di Keenan dim pu'ab la.
Alazug, o da duoe keŋ Isimael onɛ an Abraham biig la san'an dii o bipuŋ Mahalaf onɛ taʋn da an Nebaiof la paas pu'a banɛ ka o pʋn dɛŋi di sa la.
Jakob n zaansim Betel teŋin la yɛla Jakob n da yi Beerseba wa'ae Haran teŋin la, o da paae zin'isi'a ka winnig li, ka o zin'inɛ anina.
O da nɔk kugir linɛ bɛɛ anina la yinne digil ka kʋk o zug.
O da zaansim nyɛ dadʋg ka li ti' dunia ni keŋ ba'al arezana ni, ka Wina'am maliaknam dɔlisidi lii dʋt ka sigid.
Anina ka Zugsɔb la zi'enɛ o baba ka yɛl ye, “Manɛ an Zugsɔb onɛ aan fʋ yaab Abraham Wina'am, nɛ Isaak Wina'am la.
M na zaŋ teŋ kanɛ ka fʋ dig la tis fʋn nɛ fʋ yaas.
Fʋ yaas na zu'oe nwɛnɛ titanbin'isʋg nɛ, ka fʋ sʋ'ʋlim na yaligi keŋ ya-tuona, nɛ ya-nya'aŋ, la'an nɛ datiuŋ nɛ dagɔbʋg wʋsa.
Ka fʋn nɛ fʋ yaas la zug ka dunia nidib wʋsa na nyɛ bareka.
M na bɛ nɛf ka gurif fʋn keŋ zin'isi'a wʋsa, ka na mɔri fʋ lɛb teŋ kaŋa ni na.
M kʋ basi fɔɔ, asɛɛ m ti maal man pɔɔ zi'el si'em la wʋsa.” Jakob da nie gbɛɛmin ka ye, “Sida, Zugsɔb la sid bɛ kpɛla ka mam pʋ baŋɛ.” Dabiem da mɔr o nɛ, ka o yɛl ye, “Zin'ikaŋa anɛ dabiem zin'ig!
Li anɛ Wina'am Yir, ka lɛn an arezana za'anɔɔr.” Bɛogʋ da bɔɔd nier la, ka Jakob nɔk kugkanɛ ka o sa kʋk la ba'a zi'el sappi nwɛnɛ zan'antɔlig nɛ, ka nɔk kpaam kpa'ae niŋi li zug.
O da pʋd zin'ig la yʋ'ʋr Betel.
Amaa teŋ la yʋ'ʋr da dɛŋi buon ye Luz.
Ani ka Jakob zi'el nɔkaŋa ye, “Wina'am ya'a bɛ nɛ m ka gurimi m ken nwa' pʋʋgin, ka tisim diib nɛ fuud, ka lɛm mɔrim laafi lɛbi m saam yir, Zugsɔb la sid na aan m Wina'am.
Kugkanɛ ka m ba' zi'el nwɛnɛ zan'antɔlig nwa' na lieb Wina'am pʋ'ʋsʋg zin'ig, ka on tisim si'el wʋsa, m na pʋdig piiga ka tis o yinne.”
Jakob n keŋ Laban san'an la yɛla Ka Jakob keŋ paae teŋ kanɛ bɛ ya-nya'aŋ la.
Anina ka o nyɛ ka bulig bɛ mɔɔgin ka pɛ'ɛs dig gum-gum kpi'e bulig la zin'is atan'.
Bulkan la ni ka ba wiid ku'om tisid pɛ'ɛs la.
Ka kugtita'ar ligil bulig la nɔɔr.
Ban da ɛɛnti niŋ si'em nwa', kɔnbid la wʋsa ya'a la'as na naae, kɔnbkemnib la biligidnɛ kugir la yis bulig la nɔɔrin ka kɔnbid la nu.
Ka ba ya'a nuu naae, kɔnbkemnib la na lɛm bilig kugir la lɛbisi ligil bulig la nɔɔr.
Ka Jakob bu'os kɔnbkemnib la ye; “M pitiba, yanam yi yaanɛ na?” Ka ba lɛbis ye, “Tinam yinɛ Haran teŋin na.” Ka o lɛm bu'osi ba ye, “Ya mi' Laban onɛ an Nahor yaaŋ laa?” Ka ba lɛbis ye, “Ɛɛn, ti mi' o.” Ka Jakob bu'osi ba ye, “O mɔr laafi?” Ka ba lɛbis ye, “Laafi bɛɛ o. Gɔsima, o bipuŋ Rakɛl nwana dɔl o kɔnbidi kenna.” Ka o ye, “Gɔsimiya, nintaŋ la nam bɛ, saŋa pʋ paae ye ya la'asi kad kɔnbid la kulɛ; kɛl ka ba nu ku'om ka ya mɔri ba lɛb yaama zin'igin.” Ka ba lɛbis ye, “Ayei, ti kʋ nyaŋɛ, ya'a ka' ye kɔnbkemnib la wʋsa kena ka ti la'asi bilig kugir la yis bulig la nɔɔrin ka nyaan kɛ ka kɔnbid la nu ku'om.” Ban nam sɔnsid la ka Rakɛl mɛ paad na nɛ o saam kɔnbid, bɔzugɔ onɛ da kem kɔnbid la.
Ka Jakob n nyɛ Rakɛl onɛ aan o ansib Laban pu'ayua la nɛ Laban kɔnbid la, o keŋ nɛ bilig kugir la yis bulig la nɔɔrin ka kɛ ka o ansib kɔnbid la nu.
Ka Jakob pʋ'ʋs Rakɛl sʋ'ʋŋa ka o sʋnf ma'ae hali ka o pin'ili kaasid sumalisim zug.
Ka yɛl Rakɛl ye o anɛ o saam nid, ka an Rebɛka biig.
Ka pu'asadir la zɔɔ kuli yɛl o saam la.
Laban n wʋm o ansiŋ Jakob yɛla la o duoe yina zɔɔ tʋ'ʋs o. Ka bibig o ka pʋ'ʋs o sʋ'ʋŋa ka mɔr o kul yin.
Anina ka Jakob yɛl Laban o ken labaar wʋsa, ka Laban yɛl ye, “Asida fʋ anɛ mam ziim!” Jakob da bɛɛ o san'an paae nwadig yinne.
Jakob nɛ o pu'ab yɛla Ka Laban yʋ'ʋn yɛl o ye, “Li pʋ nar ye fʋ tʋmmi tisidim zaalim fʋn aan m nid la zugɔ; yɛlim fʋn na di'e si'el.” Laban da mɔr bipumis ayi', Lea an kpɛɛm ka Rakɛl an biig.
Lea nindaa da pʋ nie nyainnɛ, amaa Rakɛl da vɛnl hali.
Jakob ya'am da kpɛn' Rakɛl ka o ye, “M na tʋm yʋma ayɔpɔi tisif ka di'e fʋ biig Rakɛl onɛ an Lea pitʋ la.” Ka Laban lɛbis ye, “Li an sʋ'ʋŋa ye m zaŋ o tis fʋ gaad mam na tis dau sɔ'.
Zin'inim kpɛla tʋm tisim.” Ka Jakob tʋm yʋma ayɔpɔi Rakɛl yɛla, ka li nwɛnɛ dabisa bi'ela nɛ, on nɔŋ o la zug.
Ka Jakob yɛl Laban ye, “M saŋa la naae ya, nɔkim m pu'a tisim!” Ka Laban buol nimbanɛ bɛ zin'ikan la wʋsa ka maal di'ema tisi ba.
Amaa yʋ'ʋŋi da sɔb la, o da nɔknɛ o bipuŋ kpɛɛm la kɛ ka o kpɛn' Jakob dɔɔgin.
Ka Laban nɔk o sankpan'asnam yinne onɛ yʋ'ʋri buon Zilipa tis o bipuŋ la ye o lieb o tʋmtʋm pu'ak.
Ka bɛogʋ da nie la Jakob da baŋ ye li anɛ Lea ka tans Laban ye, “Bɔɔ la ka fʋ maalim wala?
M tʋm tisif nɛ Rakɛl zug, bɛɛ ka' ala?
Ka bɔ ka fʋ pan'asi ma?” Ka Laban lɛbis ye, “Li ka' tinam malʋŋ ye fʋ nɔk biigi tis sid ka o bier zin'iya.
Kʋdim maalim bipuŋ kaŋa pu'adiir malʋŋ la naae, ka m na tisi fʋ o pitʋ la, ka fʋ lɛn tʋm yʋma ayɔpɔi ya'asi yɔ.” Ka Jakob siak ka naae Lea malʋŋ dabisa ka Laban nyaan tis o Rakɛl ka o lieb o pu'a.
Ka Laban nɔk o sankpan'asnam yinne onɛ yʋ'ʋr buon ye Biliha tis o bipuŋ la ye o lieb o tʋmtʋm pu'ak.
Ka Jakob mɛ digin nɛ Rakɛl ka nɔŋ Rakɛl n gaad Lea, ka lɛn tʋm yʋma ayɔpɔi tis Laban.
Jakob biis yɛla Zugsɔb la da nyɛ ka ba pʋ nɔŋ Lea la ka o yɔ'ɔg o du'am amaa Rakɛl on da anɛ kʋndu'ar.
Ka Lea nɔk pʋʋgʋ du'a biribiŋ ka pʋd o yʋ'ʋr ye Reuben, bɔzugɔ o da yɛl ye, “Zugsɔb la nyɛɛm namisʋg; nannanna m sid na nɔŋim.” Ka o lɛn nɔk pʋʋg ya'as du'a biribiŋ ka yɛl ye, “Zugsɔb baŋ ye ba pʋ nɔŋi ma ka tisim oŋa ya'as.” Ka pʋd on ye Simeon.
Ka o lɛn nɔk pʋʋgʋ du'a biribiŋ ka ye, “Nannanna m sid na la'as nɛ mam, bɔzugɔ m du'a biribis atan' tis o.” Ka pʋd on yʋ'ʋr ye Levi.
Ka lɛn nɔk pʋʋg ya'asi du'a biribiŋ ka ye, “Saŋkaŋa m pian' Zugsɔb la yʋ'ʋr!” Ka pʋd on yʋ'ʋr ye Juda.
Ka pʋ lɛn du'a ya'asɛ.
Rakɛl n da nyɛ ka on nɛ Jakob pʋ du'ad biis la o da nɛnni o bier la nɛ, ka yɛl Jakob ye, “Tisim biis ka ya'a ka' ala, m na kpi!” Ka Jakob sʋʋnr pɛlig ka o bu'os o ye, “Manɛ an Wina'am kɛ ka fʋ pʋ du'a biisɛ?” Ka o lɛbis ye, “M tʋmtʋm pu'ak Biliha nwa', dim o ka o du'a biisi tisim, ka anina ka m yʋ'ʋr mɛ saa na pʋdig.” Ka o nɔk Biliha onɛ aan o tʋmtʋm pu'ak la tis o ka o lieb o pu'a.
Ka Jakob digin nɛ o ka o tʋk pʋʋgʋ du'a biribiŋ.
Ka Rakɛl ye, “Wina'am tisim bʋʋd; o wʋmi m fabʋlʋg ka tisim biribiŋ!” Ka dinzug ka o pʋd o ye Dan.
Rakɛl tʋmtʋm pu'ak Biliha da lɛn nɔk pʋʋgʋ du'a biribiŋi tis Jakob ya'as, ka Rakɛl ye, “M mɔ nɛ m bier la ka paam nyaŋir!” Ka o pʋd on ye Naftali.
Lea nyɛ ka o gu'oe du'am la ka o mɛ nɔk o tʋmtʋm pu'ak Zilipa tis Jakob ye o lieb o pu'a.
Ka Lea tʋmtʋm pu'ak Zilipa du'a biribiŋi tis Jakob.
Ka Lea yɛl ye, “Li anɛ zusʋŋ!” Ka pʋd o yʋ'ʋr ye Gad.
Ka Lea tʋmtʋm pu'ak Zilipa lɛn du'a biribiŋi tis Jakob ya'as, ka Lea ye, “M sʋʋnr ma'aya.
M pu'a taab na buon mam ye sumalisim sɔb!” Ka pʋd o yʋ'ʋr ye Aser.
Ka li ti paae ki bunib saŋa ka Reuben keŋ pɔɔgin ka nyɛ du'am tiim nya'a mɔr na tis o ma Lea, ka Rakɛl yɛl o ye, “M bierɛ, nɔkimi fʋ biig du'am tiim nya'a la tisim.” Ka Lea lɛbis o ye, “Fʋn faanm sidi m san'an la pʋ siakɛ, ka fʋ lɛn ye fʋ faanm du'am tiim pɛ'ɛsɛɛ?” Ka o lɛbis ye, “Tɔ'!
Fʋn ya'a na siaki tisim ti-nya'a la, mam mɛ na siak ka Jakob kpɛn' fʋ san'an yʋ'ʋŋ kaŋa nwa'.” Zaam da ma'aya ka Jakob yi pɔɔgine kunna ka Lea yii tʋ'ʋs o ka yɛl o ye, “Asɛɛ fʋ digin nɛ m yʋ'ʋŋa bɔzugɔ m nɔki m biig du'am ti-nya'a la tiaki m nintaa dabisir la ye fʋ kpɛn' man san'an na.” Ka o da digin nɛ o yʋ'ʋŋ kan, ka Wina'am wʋm Lea sɔsʋg ka o nɔk pʋʋgʋ du'a biribiŋ onɛ pɛ'ɛsi anu n tis Jakob.
Ka Lea yɛl ye, “M nɔki m tʋmtʋm pu'ak la tisim sid ka Wina'am yɔɔm linzug!” Ka o pʋd o ye Isaka.
Ka Lea lɛn nɔk pʋʋgʋ du'a biribiŋ onɛ paas ayuobʋ tis Jakob.
Ka Lea yɛl ye, “Wina'am tisim bʋnsʋŋ hali.
Nannanna m sid na tisim girima bɔzugɔ m du'a biribis ayuobʋ tis o!” Ka pʋd o yʋ'ʋr ye Zebulun.
Lin nya'aŋ ka o du'a bipuŋ ka pʋd on ye Daina.
Ka Wina'am mɛ tɛn'ɛs Rakɛl yɛla ka wʋm tis o ka yɔ'ɔgi o du'asiŋ ka o nɔk pʋʋgʋ du'a biribiŋ ka ye, “Wina'am yisim nyannin!” Ka o pʋd o ye Josef.
Ka yɛl ye, “Wina'am paasim biribiŋ ya'as!” Jakob n kɛ ka o kɔnbid zu'oe si'em Lin nya'aŋ ka Jakob yɛl Laban ye, “Basim ka m lɛbi kul m mɛŋ teŋin.
Nɔkimi m pu'ab nɛ m bibanɛ yɛla ka m tʋm tisif la tisim ka m kul.
Fʋ mɛŋ mi' mam tʋm tʋʋm si'a tisif.” Amaa ka Laban yɛl ye, “M ya'a pʋ maalif bɛ'ɛdɛ fʋn da kulɛ, bɔzugɔ m gɔsi baŋ ye Zugsɔb niŋim bareka ka li anɛ fʋ zug.” Ka o bu'os ye, “Bɔ ka fʋ bɔɔd ye m tisi fɔ?” Ka Jakob lɛbis o ye, “Fʋ mɛŋ mi' mam tʋm tisif ka gɔsi fʋ bʋnkɔnbid sʋ'ʋŋa si'em.
Fʋn da mɔr bi'ela ka m kena ka ba yʋ'ʋn nɔbig bɛdegʋ, ka Zugsɔb niŋi fʋ zug bareka zin'is wʋsa, man paae kpɛla hali nɛ zina.
Amaa bʋndaar ka m na tʋm si'eli tisim mɛŋ yidima?” Ka o bu'os o ye, “Bɔ ka fʋ bɔɔd ye m tisi fɔ?” Ka Jakob lɛbis ye, “Da tisim si'ela, amaa fʋ ya'a na maal bʋnkaŋa ma'aa tisim, m na keŋ gɔsi fʋ kɔnbid la ka guri ba ya'as.
Kɛl ka m keŋi fʋ kɔnbidin la zina gaans pɛpʋpɔnra la ba kɔn', nɛ pɛbil sabilis, nɛ bʋpʋpɔnra la ba kɔn', ka ba na aan m yɔɔd.
Ka bɛog sa fʋ ya'a ti kena ye fʋ vɛɛnsi gɔs m bʋnkɔnbban ka fʋ tisim la, m na an sida sɔb; ka bʋnkɔnbʋg kanɛ ka' pʋpɔnrʋg bɛɛ sabilig la fʋ na baŋ ye m zu nɛ.” Ka Laban yɛl ye, “Tɔ', m siakya!” Daakan la ka o yis bʋraad nɛ bʋnya'as banɛ an pʋpɔnra la ka lɛn gɛndig pielim, nɛ pɛrasabilis la, nɔki ba tis o biis ye ba gur.
O da kɛnɛ ka o biis la mɔri ba keŋ lalli wʋʋ daba atan' ken, ka basi ba anina, ka Jakob on nan kpɛn gɔsid Laban kɔnbbanɛ kpɛlim la.
Amaa Jakob da nwaae tiis sieba wila pigisi li pa'ad la sieba ka bas sieba ka li an pʋpɔnra-pʋpɔnra ka nɔki li sɛɛl zin'ibanɛ ka kɔnbbanɛ bɔɔd dʋʋb la kenna ye ba nu ku'om ka li sɛɛ ba tuon.
Kɔnbid la ya'a da dʋ taaba dapʋpɔnra la tuon, li da kɛt ka ban du'a bisieba la an pʋpɔnra ka ba sieba lʋʋm-lʋʋm ka sieba an lasa-lasa.
Jakob da bak bʋʋs la nɛ pɛbibis nwa' ka bas Laban bʋnam la.
O da niŋnɛ ala ye o bʋnam la da la'as nɛ Laban kɔnbid la.
Saŋkanɛ wʋsa ka kɔnbnya'aŋ sʋma ti siak dʋʋb, Jakob da ɛɛn nɔk nɛ dapʋpɔnra la sɛ, ka ba gɔsidi li ka dʋt.
Amaa li ya'a anɛ kɔnbnya'as banɛ tadig la siak dʋʋb o pʋ sɛɛd daad la.
Ka lin kɛ ka bʋnkɔnbid banɛ tadig la an Laban din ka banɛ kpi'em la lieb on din.
Di da niŋnɛ ala ka Jakob lieb arezak daan hali.
O da mɔr kɔnbid bɛdegʋ nɛ yammis nɛ yʋgʋma nɛ bʋmis.
Jakob nɛ o nidib la lɛbi kul la yɛla Di da kena ka Jakob wʋm ye Laban biribis la yɛt ye, “Jakob zu nɛ ti saam bʋn wʋsa, o kpan'am la wʋsa da anɛ ti saam din.” Ka Jakob nyɛ ka Laban bɛllim zaŋi ken o san'an pʋ lɛn nwɛnɛ lin da an si'em la.
Ka Zugsɔb yɛl Jakob ye, “Lɛmmi fʋ saam teŋin nɛ fʋ nidibin, ka m na bɛ nɛf.” Ka Jakob tʋm buol Rakɛl nɛ Lea ye ba kem o san'an mɔɔgin zin'ikanɛ ka o bʋnkɔnbid la bɛ la.
Ka o yɛli ba ye, “M nyɛ ka ya saam bɛllim zaŋi ken mam san'an pʋ lɛn nwɛnɛ lin da an si'em, amaa m saam Wina'am la bɛ nɛ mam.
Ya mi' man tʋm nɛ m paŋ si'em tisi ya saam la.
Amaa ya saam zam mam hali ka tiaki m yɔɔd nɔɔr piiga.
Amaa Wina'am pʋ kɛ ka o san'am mam.
O ya'a ye, ‘Pɛpʋpɔnra la na anɛ fʋ bʋn,’ ba wʋsa da du'adi pɛpʋpɔnra, ka o mɛ ya'a da ye, ‘Pɛlasalasa la na anɛ fʋ bʋn,’ ba wʋsa du'adi lasa-lasa.
Ala ka Wina'am nɔki ya saam bʋnkɔnbid la tis mam.
Kɔnbid la dʋʋb saŋa ka m da zaansim nyɛ ka bʋraad banɛ dʋt bʋnya'as la da anɛ bʋmpʋpɔnra nɛ lasa-lasa.
Ka Wina'am maliak buolim zaansʋŋin la ye, ‘Jakob!’ Ka m siak ye, ‘Naa, manɛ nwa'!’ Ka o ye, ‘Gɔsima, bʋraad banɛ dʋt la wʋsa anɛ pʋpɔnra, nɛ lasa-lasa.
Man nyɛ Laban n maannif si'em la zug ka m niŋ ala. Manɛ an Betel teŋin Wina'am la, zin'ikanɛ ka fʋ da nɔk kugiri ba'a zi'el ka bu'oe malʋŋ kpaam niŋ ka pɔ nɔɔri tisim la.
Nannanna basim teŋ kaŋa ka lɛbi fʋ nidib teŋin.’” Ka Rakɛl nɛ Lea lɛbis ye, “Tinam on kʋ paam si'el si'eli ti saam yinnɛɛ?
Ayei!
O pʋ gɔs ka tinam anɛ saammaa?
O pʋ kuosi ti nɛ ka di'e dinɛ ka ba yɔɔ ti yɛla la dii naae?
Sida arezak kanɛ ka Wina'am nɔki yii ti saam san'an la anɛ tinam nɛ ti biis din.
Dinzugɔ tʋm dinɛ wʋsa ka Wina'am yɛlif.” Ka Jakob duoe nɔk o pu'ab la nɛ o biis la ban'al yʋgʋma.
Ka kad bʋnkɔnbid la galis tuon, nɛ la'abanɛ ka o paam Padanaram teŋin la lɛbid Keenan, o saam Isaak san'an.
Laban n, da gaad ye o kies o pɛ'ɛs kɔnbid la, ka Rakɛl zuu o saam Laban yir wina.
Ka Jakob mɛ da pan'as Laban, onɛ an Aram nid la, ka su'a zɔ ka pʋ yɛl o si'ela.
Jakob da nɔk on mɔr si'el wʋsa n zɔɔ lɔ'ɔŋ Efiritis kɔldaug la kennɛ kpa'ad Gilead linɛ an zuoya teŋ la.
Daba atan' daar ka ba nyaan yɛl Laban ye Jakob zɔya.
Ka o duoe la'as o ba'abiis ka ba kad Jakob bugiri keŋ daba ayɔpɔi ka paae o Gilead linɛ an zuoya teŋin la.
Ka Laban onɛ an Aram nid la yʋ'ʋn da nyɛ zaansʋŋʋn yʋ'ʋŋ ka Wina'am yɛl o ye, “Gu'usimi fʋ mɛŋ!
Mid ka fʋ pian' linɛ an sʋm bɛɛ bɛ'ɛdi tis Jakob!” Ka Laban yʋ'ʋn keŋ paae Jakob san'an.
Ka Jakob ti' o sʋga Gilead zuoya teŋin, ka Laban nɛ o nidib la mɛ paae na ti' ba sʋga anina mɛn.
Ka Laban yɛl Jakob ye, “Bɔɔ la ka fʋ tʋm?
Fʋ pan'asimi mɔri m pu'ayuos la zɔ wʋʋ tanpin ka ba gban'e ba nɛ.
Bɔ ka fʋ pan'asim ka su'a zɔ?
Bɔɔ maal ka fʋ pʋ yɛlim ka m kɛ ka fʋ keŋ nɛ sumalisim, nɛ yʋʋma, ka siyada nwɛ'ɛd ka wiis piebida?
Fʋ pʋ kɛ ka m kaanbi tisim yaas nɛ m pu'ayuos la ka kɛɛsi ba sʋ'ʋŋa.
Fʋ tʋmnɛ yalim tʋʋma!
M mɔr suori na tun'e san'amif, amaa yʋ'ʋŋin ka fʋ saam Wina'am la sa yɛlim ye, ‘Gu'usim ka da pian' bɛ'ɛd bɛɛ sʋm tis Jakob la.’ Ya'a an sida, m mi' ye fʋ bɔɔd nɛ fʋ sʋʋnr wʋsa ye fʋ kuli fʋ saam yir.
Ka bɔzug kimm ka fʋ zuu m wina?” Ka Jakob lɛbis Laban ye, “Dabiem zug ka m zɔ, bɔzugɔ m tɛn'ɛs ye fʋ na faaɛn fʋ pu'ayuos la nɛ paŋ.
Amaa fʋ ya'a nyɛ ka sɔ' mɔri fʋ wina la, o sɔb na kpi!
Vɛɛnsimi ti, ti du'adib la wʋsa nifin ka gɔs ye fʋ si'el bɛɛ m san'anɛɛ.
Fʋ ya'a nyɛ si'el fʋn nɔkim.” Jakob da nam pʋ baŋ ye Rakɛl zu wina la.
Ka Laban kpɛn' Jakob dɔɔgin la, nɛ Lea dɔɔgin, nɛ ba tʋmtʋm pu'ab dɔɔdin la ka pʋ nyɛɛ.
Ka o gaadi kpɛn' Rakɛl dɔɔgin la mɛn.
Li saŋa ka Rakɛl pʋn nɔk wina la niŋ o yʋgʋm ga'arin ka zin' li zug, ka Laban iee zin'ig wʋsa dɔɔg la pʋʋgin ka pʋ nyɛ si'ela.
Ka Rakɛl yɛl o saam ye, “M ba', da kɛ ka fʋ sʋʋnr duoe man zin' fʋ tuon la zugɔ, ka m kʋ nyaŋi duoe bɔzugɔ m paami m pier.” Ka Laban iee-iee dɔɔgin la wʋsa ka pʋ nyɛ wina la.
Ka Jakob sʋʋnr pɛlig ka o tans Laban ka bu'os o ye, “Taal bɔ kimm ka m tʋm?
Bɛɛ tʋʋmbɛ'ɛd bɔ ka m tʋm ka fʋ kad mam paae kpɛla na?
Nannanna fʋn gɔsi m la'adin la wʋsa la, fʋ lauk bɔ ka fʋ nyɛ?
Fʋ ya'a nyɛ lauk si'a, fʋn mɔri li na digili fʋ nidib nɛ mam nidib la tuon ka ba tisi ti babayi' la onɛ mɔr bʋʋd!
Yʋma pisi nwa' ka m bɛɛ fʋ san'an; fʋ pɛ'og bɛɛ bʋʋg nan mi' vɛnbis bɛɛ m nan mi' gban'e fʋ pɛraugʋ kʋʋ ɔnbɛ?
M nam mɔr ni'imi kɛɛn fʋ san'an na ye kɔnbid la yinne ka bʋnkɔnbbɛ'og gban'e.
Hali baa li ya'a niŋ ala, m gban'adnɛ m mɛŋ pɛ'ogʋ yɔɔ li sam.
Ka ba ya'a zu kɔnbʋg yʋ'ʋŋ bɛɛ nintaŋ fʋ yɛt ye m yɔɔmi li sam.
M bɛllim da an si'em la, ka nintaŋ nwɛ'ɛdim ka waad kʋʋdim ka gbɛɛm yii m nini ni.
M namis nɛ anwana yʋma pisi la wʋsa fʋ yin.
M da tʋm yʋma pii nɛ anaasi fʋ pu'ayuos ayi' la yɛla, ka tʋm yʋma ayuobʋ ka di'e kɔnbid la, ka fʋ tiak mam yɔɔd nɔɔr piiga.
M yaanam Wina'am onɛ an Abraham Wina'am nɛ Isaak Wina'am ya'a ka'anɛ m san'anɛ, bi'esʋg kae ye fʋ naan kadin mam ka m keŋ nɛ nu'uzaalisɛ.
Amaa Zugsɔb la nyɛ m namisʋg la zug, nɛ man tʋm nimmua siem la, din ka o sa zɛrigif yʋ'ʋŋin man zug la.” Laban lɛbis o ye, “Pu'ab la anɛ mam pu'ayuos, ba biis la mɛ anɛ man din, ka bʋnkɔnbid la anɛ man din mɛn.
Fʋn nyɛt si'el la wʋsa anɛ mam bʋn.
La'an nɛ wala, m na lɛn nyaŋi niŋ bɔ nɛ m pu'ayuos nwa' nɛ ba biis banɛ ka ba du'a la?
Kɛl ka mam nɛ fʋ maal nɔnaar, ka li an kasɛt man nɛ fʋ teŋsʋk.” Ka Jakob nɔk kugiri ba'a zi'el sappi ye li an kasɛt kugir, ka yɛl o nidib la ye, “La'asimi kuga na!” Ka ba la'as kuga dʋ'ʋs dʋʋr.
Ka ba wʋsa la'as taaba kuga la baba di diib.
Laban da pʋd o li yʋ'ʋr ye Jegar Sahaduta, ka Jakob mɛ buoli li o mɛŋ pian'adin ye Galeed.
Laban da yɛl ye, “Dʋʋr kaŋa anɛ kasɛt mam nɛ fʋn sʋʋgin.” Linzug ka ba da buon zin'ig la ye Galeed.
Li yʋ'ʋr yinne mɛ an Misipa, bɔzugɔ o yɛl ye, “Zugsɔb la na gɔs man nɛ fʋ ti wɛligir nwa' pʋʋgin.” Laban da lɛn yɛl ye, “Fʋ ya'a pʋ maali m biis la sʋ'ʋŋa, bɛɛ fʋ tɔɔmnɛ di pu'a sieba, la'an nɛ man ka' anina la, baŋim ye Wina'am anɛ kasɛt man nɛ fʋ sʋʋgin.” Laban mɛ daa yɛl Jakob ye, “Kuga dʋʋr la nɛ tiɛnr kugir kanɛ ka fʋ ba'a zi'el sappi man nɛ fʋn sʋʋgin la nwa'.
Kuga dʋʋr la nɛ tiɛnr kugir nwa' anɛ kasɛti pa'an ye mam kʋ lɔ'ɔŋi kɛɛn fʋ san'an na daami fɔ, ka fʋ mɛ kʋ lɔ'ɔŋi li kɛn mam san'an na daami ma.
Onɛ an Abraham Wina'am nɛ Nahor Wina'am, nɛ ba yaanam Wina'am la, na pa'al onɛ mɔr bʋʋd man nɛ fʋn sʋʋgin.” Ka Jakob mɛ pɔɔ o saam Isaak yʋ'ʋr zug ka siak nɔzi'elʋg la.
O da maal maan zuoya teŋin la ka buol o nidib ka ba di.
Ba da dii naae ka gbɛɛn anina.
Ka di yim bɛogʋn asuba ka Laban kuak o yaas nɛ o pu'ayuos la pʋ'ʋsi ba sʋ'ʋŋa ka kaanb, kaanb sʋŋʋ tisi ba ka lɛbi kul.
Jakob n ti'eb si'em ye o sia'al Esau Ka Jakob yii ani ken ka Wina'am maliaknam sia'al o. Ka Jakob n nyɛ ba la o yɛl ye, “Kpɛla anɛ Wina'am nidib la la'asʋg zin'ig!” Ka pʋd zin'ikan la ye Mahanam.
Jakob da pʋn dɛŋi tʋm nidib Esau san'an Seir teŋin dinɛ bɛ Edom sʋ'ʋlim la.
O da yɛli ba ye, “M bɔɔd ye ya keŋi paae m bier Esau san'an pʋ'ʋs o sʋ'ʋŋa tisim, ka yɛl o ye, ‘Fʋ tʋmtʋm Jakob da bɛnɛ Laban san'an yuug hali nɛ zina.
M mɔr niigi nɛ bʋmis, nɛ pɛ'ɛs nɛ bʋʋs, nɛ yamdaad nɛ yampu'ab.
M tʋmnɛ fʋ san'an na ye fʋ zɔɔ m nimbaanlig.’” Banɛ ka Jakob tʋmi ba la da lɛb na n yɛl ye, “Ti keŋi paae fʋ bier Esau san'an, ka o mɛ bɛ suori kenna ye o nyɛɛf; o mɔri dap kɔbisnaasi kenna.” Dabiem nɛ ya'am nwa'ar da kɛ ka Jakob pʋdig nimbanɛ bɛɛ o san'an la zin'is ayi', nɛ kɔnbid nɛ niigi nɛ yʋgʋma la wʋsa.
O da tɛn'ɛs ye, “Esau ya'a kena zabid nɛ zin'ig yinne, banɛ nan kpɛlim la na zɔɔ pɔns.” Ka Jakob sɔs Wina'am ye, “Wina'am kanɛ aan m yaab Abraham Wina'am ka aan m saam Isaak Wina'am, Zugsɔba, fʋ yɛl ye m lɛmmi m teŋin nɛ m nidibin ka fʋ na kɛ ka m yɛla ken tuon.
M pʋn pʋ nar ye fʋ maal nwa' wʋsa tisi ma.
M da mɔr nɛ dansaar ma'aa lɔ'ɔŋ Joodan kɔldaug la, amaa nannanna m mɔr nidib zin'is ayi'.
M sɔsidif ye fʋ faaɛn mam yisi m bier Esau nu'usin, bɔzugɔ dabiem mɔrim nɛ ye o na kena zab nɛ m ka pu'alim man nɛ pu'ab nɛ biis la wʋsa.
Amaa fʋ yɛl ye fʋ na tʋm tʋʋm sʋma tisim, ka kɛ ka m yaas an wʋʋ atɛuk titanbin'isʋg nɛ, linɛ ka sɔ' kʋ nyaŋi kaalɛ.” Jakob da gbɛɛn anina yʋ'ʋŋ kan la nie bɛog, ka yis on mɔr si'el la sieba ye o tʋm tis o bier Esau.
Bʋnya'as kɔbisyi' ka o da yis, nɛ bʋraad pisi, nɛ pɛnya'as kɔbisyi' nɛ pɛraad pisi.
Ka lɛn yis yʋgʋm nya'as pistan' nɛ ba biis, nɛ na'anya'as pisnaasi nɛ na'araad piiga, nɛ bʋnnya'as pisi nɛ bʋndaad piiga.
O da pʋdig bʋnkɔnbid la nɛ zin'is kɔn'ɔb-kɔn'ɔb ka nɔki ba niŋ o yammis la nu'usin ka kɛ ka yiiga dim la gaad tuon ka banɛ kpɛlim la dɔl.
Ka yɛli ba ye, “Gaadiminɛ m tuon ka kɛ ka ba lal taaba bi'el-bi'el ka paalʋ bɛɛ ba sʋʋgin.” Ka yɛl onɛ gaad tuon la ye, “M bier Esau ya'a tʋ'ʋsif ka bu'os fʋn an sɔ' nɛ fʋn yi zin'isi'a na, nɛ onɛ sʋ'oe bʋnkɔnbid la, fʋn yɛl o ye, ‘Ba anɛ fʋ tʋmtʋm Jakob bʋn ka o yis ye m mɔr na tis o zugdaan Esau; ka o mɛŋ bɛ nya'aŋi kenna.’” Ka yɛl onɛ tia'al la, nɛ atan' sɔb, nɛ banɛ dɔl la wʋsa, ye ba ya'a tʋ'ʋs Esau ban yɛl o ala mɛn, ka yɛl o ye o tʋmtʋm Jakob bɛ nya'aŋi kenna.
O da tɛn'ɛs o sʋʋnrin sa ye, “M ya'a kɛ ka ba zaŋ piini nwa' gaad tuon di na bʋgʋli m bier la sʋʋnr ka m ya'a paae, o kʋ niŋim si'ela.” Jakob piini la da gaad tuon ka o mɛŋ gbɛɛn anina daakan la.
Jakob n mɔ nɛ Wina'am si'em Yʋ'ʋŋ kan la ka Jakob da kɛ ka o pu'aba ayi' nɛ ba tʋmtʋm pu'ab nɛ o biribis pii nɛ yinne la duoe lɔ'ɔŋ Jabok kɔldaug la.
O da kɛ ka ba lɔ'ɔŋ kɔldaug la nɛ o la'ad wʋsa, ka o mɛŋ kpɛlim o kɔn'ɔkɔn'.
Ka dau sɔ' kena ka ba mɔ nɛ taaba ka bɛog ti bɔɔd nier.
Dau la ti baŋ ka o kʋ nyaŋ o la, o da si'isnɛ Jakob kpiilʋg ka kɛ ka li kpirig.
Ka dau la yɛl o ye, “Kɛl ka m keŋ, ka bɛog nie ya.” Ka Jakob lɛbis ye, “M kʋ basif ka fʋ keŋɛ asɛɛ ka fʋ niŋi m zug bareka.” Ka dau la bu'os o ye, “Fʋ yʋ'ʋrɛ?” Ka o lɛbis ye, “Jakob.” Ka dau la ye, “Fʋ yʋ'ʋr kʋ lɛm buon ye Jakob ya'asɛ, amaa Israel, bɔzugɔ fʋ mɔ nɛ fʋ Wina'am nɛ dap ka nyaŋ.” Ka Jakob yɛl ye, “M sɔsidif nɛ, yɛlimi fʋ yʋ'ʋr!” Ka o lɛbis ye, “Ka bɔ ka fʋ bu'osidi m yʋ'ʋrɛ?” Ka niŋ o zug bareka anina.
Alazug ka Jakob buol zin'ikan ye Peniel.
Ka yɛl ye, “Bɔzugɔ m nyɛ Wina'am nindaa nɛ m nif ka nan kpɛn vʋe!” Ka winnigi da dʋt na la ka o gaad Peniel ka kpɛ'ɛsid; o kpiilʋg la zug.
Lin yi saŋkan sa paae zina Israel nid pʋ ɔnbid ni'im giinla linɛ gban'e kpiilsun'ur la, bɔzugɔ ani ka ba da si'is Jakob ka o wabilim.
Jakob n sia'al Esau la yɛla Jakob da gɔs ka nyɛ ka Esau kenna nɛ o dap kɔbisnaasi la, ka o pʋdig biis la sieba tis Lea ka zaŋ sieba tis Rakɛl ka mɛ zaŋ sieba tis tʋmtʋm pu'aba ayi' la.
Ka kɛ ka tʋmtʋm pu'ab la nɛ ba biis la gaad tuon ka Lea nɛ o biis dɔl ka Rakɛl nɛ o biig Josef kpɛlim nya'aŋ.
Ka o mɛŋ gaad tuonnɛ igin teŋin nɔɔra ayɔpɔi ka nyaan paae o bier la.
Ka Esau zɔ tɔ'ɔtɔ tʋ'ʋs o na ka kuak o ka nɔk o nu'usi vil o niŋgɔɔnr ka pʋ'ʋs o sʋ'ʋŋa; ka ba wʋsa kum.
Ka Esau gɔs ka nyɛ pu'ab nɛ biis la, ka bu'os o ye, “Anɔ'ɔnamɛ nwana dɔlli fɔ?” Ka Jakob lɛbis ye, “Bibama ka Wina'am nɔki tisim, m bierɛ.” Ka tʋmtʋm pu'ab nɛ ba biis la yʋ'ʋn paae na igin teŋin.
Ka Lea nɛ o biis mɛ kena igin teŋin, ka li nya'aŋ ka Josef nɛ Rakɛl mɛ paae na igin teŋin.
Ka Esau bu'os ye, “Ka bʋnkɔnbid banɛ wʋsa ka m tʋ'ʋsi ba suorin la gbin an bɔ?” Ka Jakob lɛbis ye, “M zugdaana, m mɔri ba na ye m tisif ka fʋ di suguru.” Ka Esau yɛl ye, “Mam pʋn mɔr linɛ siakim.
Kɛl ka fʋn mɔr si'el la nan kpɛn aan fʋ din.” Ka Jakob lɛbis ye, “Ayei, m bɛlimnɛ, fʋ sʋnf ya'a sid ma'ae nɛ mam, fʋn di'em m piini nwa'.
Mam nyɛɛ fʋ nindaa la li nwɛnɛ m nyɛnɛ Wina'am nɛ, ka li anɛ fʋn di'em sʋ'ʋŋa la zug.
M bɛlimnɛ, di'em piini linɛ ka m mɔr na la; Wina'am sʋŋim ka m paam linɛ siakim.” Ka Jakob muk hali, ka Esau ti gʋ'ʋŋi siak ka di'e la'ad la.
Ka Esau yɛl ye, “Ti kem!
M na dɔllif.” Amaa Jakob lɛbis ye, “Ayei, m zugdaana!
Fʋ mi' ye biis la nam pɔɔd, ka li mɛ sʋm ye m gɔsid pɛ'ɛs nɛ na'abanɛ nan mu'asidi ba biis la.
Ti ya'a ye ti mugusi ba keŋ baa daar yinne, bʋnkɔnbid la na kpi wʋsa.
M bierɛ, fʋn gaadim tuon ka mam mɛ kpɛlim nya'aŋi dɔl bʋnkɔnbid la bi'el-bi'el, nɛ biis la, hali nɛ tinamɛ na paae fʋ san'an Seir teŋin na.” Ka Esau lɛbisi yɛl o ye, “Ya'a aan ala, fʋn kɛl ka m basim dap sieba ka ba sʋŋif ka gurif.” Ka Jakob ye, “M bierɛ, m pʋ'ʋs ya, amaa li sia'al ya.” Ka Esau gban'e o suori lɛb Seir teŋin.
Ka Jakob mɛ gaadi keŋ Sukot teŋin.
Anina o da mɛ' yir nɛ gariki kpɛn'ɛs o bʋnkɔnbid la, dinzug ka ba buon zin'ig kan la ye Sukof la.
Jakob n yi Padanaram la nya'aŋ la o da paae Sekɛm tempʋʋgin dinɛ bɛ Keenan sʋ'ʋlimin la nɛ laafi.
Ka yi kpikpɛŋ bi'ela n zin'in anina.
Jakob da da' paalʋ Hamor onɛ da an Sekɛm saam la san'an anzurifa kɔbiga.
O da ti' sʋga anina zin'in.
Anina ka o mɛ' maan bimbim ka buoli li yʋ'ʋr ye El Elohe Israel.
Daina nɛ Sekɛm dim yɛla Lea da du'a bipuŋ sɔ' tis Jakob ka o yʋ'ʋr buon Daina.
Daar yinne ka Daina da yii keŋ ye o pʋ'ʋs teŋ la pu'a sieba.
Hamor da anɛ Hivi buudi ka di teŋ la na'am, ka o biribiŋ Sekɛm nyɛ Daina ka o ya'am kpɛn' o ka o san'am o. Ka o ya'am wʋsa kpɛn' Daina, onɛ an Jakob bipuŋ la, ka o nɔŋ pu'asadir la hali ka pian' nɛ kʋkɔmalisiŋi tis o. Ka Sekɛm yɛl o saam Hamor ye, “Li'am pu'a kaŋa tisim ka m dii o.” Saŋkanɛ ka Jakob wʋm ye Sekɛm bibig o biig Daina la, o biis da nan bɛ nɛ mɔɔgin kem niigi.
Ka o sin baanlimm gur biis la ka ba kul na.
Ka Sekɛm saam Hamor keŋ Jakob san'an ye o nwɛ' nu'ug.
Saŋkan la ka Jakob biis yi mɔɔgini paae na ka wʋm dinɛ maal la, ka li daami ba ka ba sʋʋnr pɛlig bɔzugɔ Sekɛm diis nɛ Israel nyan on san'am Jakob pu'ayua la, li pʋ sʋm ye nɛ' maali nɛ.
Amaa ka Hamor yɛli ba ye, “M biig Sekɛm sʋʋnr kpɛn' fʋ bipuŋ la nɛ hali.
M sɔsidif ye fʋ tis o ka o lieb o pu'a.
Kɛl ka ti di taaba biis.
Tisimi ti ya pu'asada la ka tinam mɛ tisi ya ti pu'asada.
Ya na tun'e zin' teŋin la nɛ ti, ka nyaŋi tɔlim bɛɛ da' paalʋ ka li na aan ya din.” Ka Sekɛm mɛ da bɛɛ ani ka yɛl Daina saam nɛ o tanp ye, “Siakimi ka m na tisi ya linɛ wʋsa ka ya bɔɔd.
Yɛlim pu'a la sʋl nɛ piini linɛ wʋsa ka ya bɔɔd; li ya'a zu'oe si'em wʋsa m na yɔɔ li.
Kʋdim tisimi mam pu'asadir la ka o liebi m pu'a.” Amaa Sekɛm daa san'ami ba taʋn Daina la zug, Jakob biis la da ma' lɛbis on nɛ o saam Hamor ye, “Tinam kʋ nyaŋi tʋm tʋʋm kaŋa; ti kʋ nyaŋi nɔki ti taʋn tis dau kanɛ pʋ kpɛn' baŋʋ; lin aan ti kisʋg la zug.
Yɛl yinne ma'aa na kɛ ka ti siak.
Ka li anɛ ye asɛɛ ka ya siaki lieb wʋʋ tinam ka kpɛn'ɛsi ya dap la wʋsa baŋʋ.
Ya ya'a niŋ ala ti na nɔki ti tanpi tisi ya, ka mɛ nɔki ya tanp la, ka ti na bɛ ya san'an ka tinam nɛ yanam na an buudi yinne.
Amaa ya ya'a pʋ siak ye ya kpɛn' baŋʋ, tinam na nɔki ti taʋn keŋ.” Ka ban yɛl si'em la an sʋ'ʋŋa tis Hamor nɛ o biig Sekɛm.
Dasaŋ la da pʋ gu'usɛ ka kpɛn' baŋʋ tɔ'ɔtɔ bɔzugɔ, o ya'am da kpɛn' Daina nɛ hali.
O mɛ da anɛ onɛ ka o yidim wʋsa tisid o na'asi.
Ka Hamor nɛ o biig Sekɛm keŋ tempʋʋg la za'anɔɔrin ka pian' tis o nidib la ye, “Dap la anɛ ti zuanam.
Kɛl ka ba bɛɛ ti teŋin la ka tɔlim, bɔzugɔ teŋ la paalʋ zu'oya ka ba tun'e bɛ.
Ti na tun'e dii ba bipumis la ka bam mɛ dii ti bipumis.
Amaa linɛ na kɛ ka dap nwa' siaki bɛ nɛ ti anɛ ye asɛɛ ka ti dap la wʋsa kpɛn' baŋʋ wʋʋ ban nɛ.
Yanamɛ nyɛ nwa', ba bʋnkɔnbid nɛ ba la'ad wʋsa kʋ lieb tinam bʋnnɛɛ?
Kɛl ka ti siak ka ba bɛ kpɛla.” Ka dap banɛ wʋsa yi za'anɔɔrin la ka wʋm Hamor nɛ Sekɛm yɛl si'el la siak ka ba kpɛn'ɛs dap wʋsa baŋʋ.
Ka daba atan' nya'aŋ ka ba wʋsa digi ka li zabidi ba, ka Jakob biribis ayi' Simeon nɛ Levi, banɛ an Daina mabiis la, nɔki ba sʋ'ʋsi keŋi niŋ dap la kʋʋb diin, kʋʋ ba wʋsa.
Ba mɛ da kʋ Hamor nɛ Sekɛm wʋsa ka yisi ba taʋn Daina Sekɛm yin la mɔri kul.
Ka Jakob biis la kena nyɛ ka ba wʋsa kpi la, ka ba vaae teŋ la la'ad la wʋsa, ban san'ami ba taʋn la zug.
Ka biis la kadi ba bʋnkɔnbid banɛ an niigi, nɛ bʋmis nɛ pɛ'ɛs la ka faaɛn linɛ wʋsa bɛ tempʋʋgin nɛ pɔɔdin la.
Ba da vaae ba areza'as nɛ pu'ab nɛ biis nɛ bʋn linɛ bɛɛ ba yaan wʋsa.
Ka Jakob yɛl Simeon nɛ Levi ye, “Ya bɔnɛ yɛli tisim.
Keenan dim nɛ Perizi dim banɛ bɛ kpɛla la kisig mam.
Ti mɛ pʋ zu'oe, ba ya'a la'as taaba ye ba zab nɛ ti, ba na kʋ mam nɛ m yidim la wʋsa.” Ka ba lɛbis ye, “Fʋn nyɛ la li an sʋm ye o maali ti taʋn la wʋʋ pu'agɔɔndirɛɛ?”
Jakob n lɛb Betel teŋin la yɛla Wina'am da yɛl Jakob ye, “Lɛm Betel n zin'in anina ka mɛ' maan bimbimi tis Wina'am onɛ da nie o mɛŋi pa'alif, fʋn da zɔti yiti fʋ bier Esau san'an la.” Ka Jakob yɛl o yidim nɛ banɛ wʋsa dɔl o la ye, “Basimi ya bada la nɛ wina banɛ ka ya mɔr la wʋsa, ka maali ya mɛŋ sʋ'ʋŋa ka tiaki ya fuud.
Kɛlli ka ti duoe lɛb Betel ka mɛ' maan bimbimi tis Wina'am onɛ ka m bɛ yɛla ni ka o sʋŋim hali ka bɛ nɛ m zin'ikanɛ wʋsa ka m keŋ la.” Ka ba vaae bada nɛ wina la nɛ tʋblɛma la wʋsa tis Jakob ka o nɔki pin' titita'ar gbinnin Sekɛm tempʋʋgin.
Ka ba yii lɛbid ka Wina'am dabiem kpɛn' tempʋʋg la dim wʋsa, ka ba pʋ kadi baa.
Ka Jakob nɛ o nidib la wʋsa paae Luz teŋin dinɛ an Betel ka bɛ Keenan sʋ'ʋlimin la.
Anina ka o mɛ' maan bimbim ka buol zin'ig la ye El Betel, bɔzugɔ anina ka Wina'am da nie o mɛŋi pa'al o, on da zɔti yiti o bier san'an la.
Saŋkan la ka Debora onɛ an Rakɛl biyuol la da kpi, ka ba mum o titita'ar kanɛ bɛ Betel la gbinnin, ka ba pʋd zin'ig la ye Allon-Bakuf.
Jakob n yi Padanaram la nya'aŋ ka Wina'am nie o mɛŋ ya'asi pa'al o ka niŋ o bareka ka yɛl o ye, “Fʋ yʋ'ʋr anɛ Jakob, amaa ba kʋ lɛm buonif ye Jakob ya'asɛ.
Fʋ yʋ'ʋr na buon ye Israel.” Ala ka o pʋd o yʋ'ʋr ye Israel.
Ka Wina'am lɛn yɛl o ye, “Manɛ an Wina'am Onɛ Galis la.
Du'ami biis ka nɔbigi bɛdegʋ.
Fʋ na wiak buudi bɛdegʋ hali ka ba lieb tembɛda.
Na'anam na yii fʋ tuŋʋn na.
Teŋ kan ka m da tis Abraham nɛ Isaak la, m mɛ na nɔki li tis fʋn nɛ fʋ yaas banɛ dɔlli fʋ nya'aŋ la.” Ka Wina'am da pian' naae ka bas o anina.
Ka Jakob yʋ'ʋn nɔk kugiri ba'a zi'el sappi, zin'ikanɛ ka Wina'am pian' tis o la, ka bu'oe daam nɛ malʋŋ kpaam niŋi li zug, ka buol zin'ikanɛ ka Wina'am pian' tis o la ye Betel.
Rakɛl kum yɛla Ka ba keŋ bi'ela yi Betel ka nam pʋ paae Efirata teŋin naa ka Rakɛl sa'ae ka li wʋm o hali.
Ka saŋkanɛ ka li wʋm o hali la, ka pu'adu'as la yɛl o ye, “Da zɔt dabiem ka ɔŋa mɛ anɛ biribiŋ.” Ka on bɔɔd kum la ka pʋd o biribiŋ la yʋ'ʋr ye Ben-Oni.
Amaa ka o saam da pʋd o ye Benjamin.
Ka Rakɛl kpi ka ba mum o suor linɛ ken Efirata teŋin kpikpɛŋ, ani ka ba buon Betilehem nannanna la.
Ka Jakob nɔk kugiri ba'a zi'el sappi o yaʋg zug, ka li nan kpɛm bɛ zina pa'an Rakɛl yaʋg la zin'ig.
Ka Israel lɛn keŋ bi'ela paae Migdaleda teŋin zin'in.
Jakob biis yɛla Israel n da bɛ teŋ kan la, ka Reuben digin nɛ o saam pu'abil Biliha ka Israel wʋmi li yɛla.
Jakob da mɔr biribis pii nɛ ayi': Lea biis da anɛ Reuben onɛ da an Jakob bikpɛɛm nɛ Simeon nɛ Levi nɛ Juda nɛ Isaka nɛ Zebulun.
Rakɛl biis mɛ da anɛ Josef nɛ Benjamin.
Rakɛl tʋmtʋm pu'ak Biliha biis da anɛ Dan nɛ Naftali.
Lea tʋmtʋm pu'ak Zilipa biis da anɛ Gad nɛ Aser.
Bama da an Jakob bibanɛ ka o du'a Padanaram teŋin.
Isaak kum yɛla Ka Jakob kuli o saam Isaak san'an Mamir linɛ kpi'e nɛ Kiriaf Ariba teŋin linɛ an Hebron, zin'ikanɛ ka Abraham nɛ Isaak da zin' la.
Isaak da mɔr yʋma kɔbiga nɛ pisnii .
O da kʋdigi paae o bɛn ka kpi, ka o biis Esau nɛ Jakob da mum o.
Esau yaas yɛla Nwa' pa'an Esau (onɛ zabyʋ'ʋri buon ye Edom la) yaas yɛla: Esau da dii o pu'ab la ka ba an Keenan dim.
O da di Ada onɛ saamme an Elon onɛ an Hitti nid la, nɛ Oholibama ka on mɛ an Ana pu'ayua ka an Zibeon yaaŋ onɛ an Hivi nid.
Ka o da di Basemaf ya'as, onɛ an Isimael pu'ayua ka an Nebaiof taʋn.
Ada da du'a Elifaz tis Esau, ka Basemaf du'a Reuel, ka Oholibama du'a Jeus nɛ Jalam nɛ Kora.
Bama da an Esau biis banɛ ka o da du'a Keenan sʋ'ʋlimin la.
Esau da nɔk o pu'ab nɛ o biis nɛ o yidim wʋsa nɛ o niigi nɛ pɛ'ɛs nɛ bʋnkɔnbid wʋsa, la'an nɛ la'abanɛ ka o paam Keenan teŋin la wʋsa, duoe keŋ teŋ kanɛ lal nɛ o pitʋ Jakob.
Ba la'ad la da zu'oe nɛ galis ka ba kʋ nyaŋi la'am bɛɛ.
Ban da bɛ teŋ si'a la da pɔɔd ka pʋ siaki babayi' la, ba bʋnkɔnbid la zu'oe la zug.
Ala ka Esau (onɛ zabyʋ'ʋri buon ye Edom la), da keŋ zin' Seir zuoya teŋin la.
Esau onɛ an Edom buudbanɛ da bɛ Seir zuoya teŋin la yaasi nwa': Esau biis la yʋda nwa': Elifaz n an Esau pu'a Ada biig ka Reuel mɛ an Esau pu'a Basemaf biig.
Elifaz biisi nwa': Teman nɛ Omar nɛ Zefo nɛ Gatam nɛ Kenas.
Esau biig Elifaz mɛ da mɔr pu'abil ka o yʋ'ʋr buon Timna, ka o du'a Amalek n tis o. Bama da anɛ Esau pu'a Ada biis.
Reuel biis da anɛ Nahaf nɛ Zera nɛ Seamma nɛ Miza.
Bama da anɛ Esau pu'a Basemaf biis.
Esau pu'a Oholibama onɛ an Ana pu'ayua ka an Zibeon yaaŋ la, mɛ da du'a Jeus nɛ Jalam nɛ Kora tis Esau.
Esau yaas banɛ da an na'anam la nwa': Elifaz da an Esau bikpɛŋ ka o biis banɛ da di na'am la anɛ: Teman nɛ Omar nɛ Zefo nɛ Kenas nɛ Kora nɛ Gatam nɛ Amalek.
Bama da aan o yaas banɛ an na'anam Edom sʋ'ʋlimin la ka yi Elifaz tuŋʋn na ka an Ada yaas.
Esau biig Reuel biis banɛ da an na'anam anɛ: Nahaf nɛ Zera nɛ Seamma nɛ Miza.
Bama da an na'anam Edom sʋ'ʋlimin la ka yi Reuel tuŋʋn na.
Ba da anɛ Esau pu'a Basemaf yaas.
Esau pu'a Oholibama biis banɛ da di na'am nwa': Jeus nɛ Jalam nɛ Kora.
Bama da an na'anamɛ yi Esau pu'a Oholibama onɛ an Ana pu'ayua la tuŋʋn na.
Bama da an Esau (onɛ zabyʋ'ʋr buon ye Edom la) biribis, banɛ da aan ba na'anam.
Seir yaas yɛla Seir, onɛ an Hor nid la, da dɛŋi bɛ Seir teŋin la, ka o biribis an Lotani nɛ Soobal nɛ Zibeon nɛ Ana nɛ Diseon nɛ Ezer nɛ Disean.
Seir bibama da bɛ Edom ka an Hor dim na'anam.
Lotani biribis nwa': Hori nɛ Hemam.
Timna da anɛ Lotani taʋn.
Soobal biribis da anɛ: Alivan nɛ Manahaf nɛ Ebal nɛ Siefo nɛ Onam.
Zibeon biribis da anɛ: Aya nɛ Ana.
Ana kaŋa da bɛ sian'arin kemmi o saam Zibeon bʋmis ka nyɛ ka ku'otʋʋlʋg tans teŋin yit na la.
Ana biisi nwa': Diseon nɛ Oholibama onɛ da na Ana pu'ayua la.
Diseon biis da anɛ: Hemdan nɛ Esiban nɛ Itiran nɛ Keran.
Ezer biribis da anɛ: Bilihan nɛ Zaavan nɛ Akan.
Disean biis da anɛ: Uz nɛ Aran.
Bama da an Hor dim na'anam: Lotani nɛ Soobal nɛ Zibeon nɛ Ana.
Diseon nɛ Ezer nɛ Disean.
Bama da an Hor dim na'anam wʋʋ ba dɔɔdi an si'em, Seir teŋin la.
Bama da an na'abanɛ da di na'am Edom sʋ'ʋlimin la, hali ka Israel dim nyaan ti di na'am teŋin la.
Bela onɛ an Beor biig la da di na'am Edom sʋ'ʋlimin.
O tempʋʋg la yʋ'ʋri da buon Dinhaaba.
Bela n da kpi la, Jobab onɛ an Zera biig ka yi Bozira tempʋʋgin la da di'e o zin'igi di na'am la.
Jakob n da kpi la, Huseam onɛ yi Teman dim teŋin la da di'e o na'am la di.
Huseam da kpi la, Hadad onɛ an Bedad biig ka da zabi nyaŋ Midian dim Moab teŋin la, da di'e o zin'igi di na'am la.
O tempʋʋg la yʋ'ʋri da buon Avif.
Hadadi n da kpi la, Samila onɛ yii Masireka la da di'e o zin'igi di na'am la.
Samila n da kpi la, Sauul onɛ yi Rehobof linɛ zi'e kɔldaug gbɛ'ogʋn la da di'e o zin'igi di na'am la.
Sauul n da kpi la, Baal-Hanan onɛ an Akibo biig la da di'e o zin'igi di na'am la.
Baal-Hanan onɛ an Akibo biig la da kpi la, Hada da di'e o zin'igi di na'am la, ka o tempʋʋg la yʋ'ʋr buon Pau, ka o pu'a yʋ'ʋr buon Mehetabɛl ka o ma yʋ'ʋr buon Matired onɛ mɛ an Mezahab pu'ayua.
Na'anam banɛ da yi Esau tuŋʋn na la nwa', li pa'annɛ ba yʋda nɛ ba dɔɔd nɛ ban yi sʋ'ʋlim si'a na.
Ba da anɛ: Timna nɛ Aliva nɛ Jetef nɛ Oholibama nɛ Ela nɛ Pinon nɛ Kena nɛ Teman nɛ Mibzar nɛ Magdiel nɛ Iram.
Bama da an Edom na'anamɛ dɔlis wʋʋ ba wʋsa da zin' teŋ-teŋ si'em la, sɔ' wʋsa nɛ o sʋ'ʋlim.
Esau, onɛ an Edom, buudi wʋsa yaab la, yɛla la.
Josef nɛ o bieya yɛla Jakob da zin'inɛ o saamme da zin'in teŋ si'a, Keenan teŋin la.
Nwa' pa'an Jakob yaas yɛla: Josef da anɛ dasaŋ bil, ka an yʋʋm pii nɛ ayɔpɔi ka dɔl o bieya n kem kɔnbid.
Ba da anɛ o saam pu'a bibis Biliha nɛ Zilipa biis.
Ka ba da niŋ linɛ pʋ nara ka o yɛli ba saam.
Israel da nɔŋ Josef n gaadi o biis la wʋsa, bɔzugɔ o da du'a o nɛ saŋkanɛ ka o da kʋdig.
Ka o da sɛn fukanɛ bɛɛ li kɔn' ka vɛnl hali tis o. O bieya la da nyɛ ka ba saam nɔŋ o gaadi ba wʋsa la, ba da kisig o nɛ, ka pʋ bɔɔd o yɛla.
Ka Josef ti zaansim ka tu'as zaansʋŋ la tis o bieya la ka ba da maligim kisig o hali.
O da yɛli ba ye, “Kɛlisimi zaansʋŋ kanɛ ka m zaansim.
Man zaansim nɛ, ka ti bɔbid mui bɔn'ɔgin, ka mam mui bɔbir la duoe zi'e sappi, ka yanam mui bɔba la la'asi giligi li ka igini li tuon.” O bieya la da yɛl o ye, “Fʋ tɛn'ɛs ye fʋ na sʋ'oe tinamaa?” Ka maligim kisig o hali, o zaansʋŋ la nɛ on yɛl si'el la zug.
Ka o lɛn zaansim ya'as ka yɛl o bieya la ye, “Kɛlisimi, mam lɛn zaansim nɛ ya'as, ka winnig nɛ nwadig nɛ nwadbibis pii nɛ yinne la'asi igini man tuon.” Ka mɛ yɛl o saam wʋʋ on yɛl o bieya si'em la, ka o saam tans o ka yɛl ye, “Zaansʋŋ bɔ buudi la ka fʋ zaansim?
Mam nɛ fʋ ma nɛ fʋ bieya la sid na kena igin fʋn tuonnɛ?” O bieya la da mɔr o nɛ fufum, amaa ka o saam la mɔr nɛ' wʋsa o pʋtɛn'ɛrin.
Josef bieya kuos o si'em O bieya la da keŋ zin'ikanɛ kpi'e Sekɛm tempʋʋgin la ye ba kemi ba saam pɛ'ɛs anina.
Ka Israel yɛl Josef ye, “Gɔsima!
Fʋ bieya la keŋ ye ba kem pɛ'ɛs la Sekɛm baba bɛɛ bɔ?
Kem na ka m tʋmi fʋ ba san'an.” Ka o lɛbis ye, “Tɔ', m wʋm ya.” Ka o yɛl o ye, “Kem gɔs ye ban nɛ pɛ'ɛs la wʋsa mɔr laafi, ka lɛb na ka m wʋmi ba labaar.” Ka o tʋm o ka o yi Hebron bɔn'ɔgin la keŋ hali ti paae Sekɛm teŋin.
Ka dau sɔ' da nyɛɛ o ka o giilimmi giligid karinyana la ni, ka bu'os o ye, “Fʋ ieed bɔ?” Ka o lɛbis ye, “M ieednɛ m bieya, fʋ na pa'alim ban kemmi ba kɔnbid la zin'isi'aa?” Ka dau la lɛbis ye, “Ba tɔɔm ya.
M pa'a wʋm ka ba yɛt ye, ‘Kɛlli ka ti keŋ Dotan teŋin.’” Josef da duoe kad o bieya la bugir ka nyɛɛ ba ka ba kpi'e Dotan.
Amaa ban da nyɛɛ o ka o nam pʋ paae ba san'an na la, ba sɔns nɛ taaba n gban'e ye ba kʋʋ o. Ba da yɛl taaba ye, “Zaansʋŋ sɔb la nwana kenna!
Kemi na ka ti kʋʋ o lɔs bulbama yinne ni, ka yɛl ye, bʋnkɔnbbɛ'ogʋ gban'e o ɔnb.
Ala ka ti na gɔsi o zaansʋŋ la na niŋ si'em!” Reuben n da wʋm la, o da mɔ ye o faaɛn o ba nu'usin, ka yɛl ye, “Ti da kʋʋ o.” Ka lɛn yɛli ba ye, “Ti da yis ziim.
Lɔmminɛ o sian'arin bʋmbɔkin nwa', ka da si'isi nɛ o nɛ ya nu'ugɔ.” Reuben da yɛl nɛ'ɛŋa nɛ ye o faaɛn o yi ba nu'usin mɔri lɛbi tis o saam.
Josef n da paae o bieya san'an na la, ba da yɛɛg o fuvɛnliŋ kanɛ ka o yɛ la ka zaŋ o lɔs bʋmbɔkin la.
Bʋmbɔk la da anɛ zaalim, ku'om da ka' li pʋʋginɛ.
Ba yʋ'ʋn da zin' ye ba di diib, ka nyɛ Isimael nidib ka ba yi Gilead n gat ka mɔr yʋgʋma ka ziid zɛɛnd banɛ nyuusid nɛ nimmi'isʋg kpaam nɛ tudaari mɔri gati ken Egipt.
Juda da yɛl bama la ye, “Ti ya'a kʋʋ ti pitʋ nwa' su'a di nyɔɔd an bɔ tisi ti?
Kɛlli ka ti kuos o tis Isimael dim la ka da kɛ ka ti si'is o nɛ ti nu'usɛ, bɔzugɔ, o anɛ ti pitʋ, o anɛ ti mɛŋ ziim.” Ka o taaba la siak.
Ban kuos Josef si'em tis Egipt dim Midian nimbanɛ kpiisid la paae na la, Josef bieya la da yis o bʋmbɔk la pʋʋgin na, ka kuos o anzurifa ligidi pisi tis Isimael dim la, ka ba mɔr o keŋ Egipt.
Reuben n da lɛb bʋmbɔkin la ka Josef kae la, o da aans o fuud sʋnsa'aŋ zug.
O da lɛb o ba'abiis la san'an yɛl ye, “Biig la kae, nannanna m lɛbid yaanɛ?” Ka ba nɔk Josef fuug la, ka kʋ bʋʋgi nɔk fuug la mi'is ziimin la.
Ba da mɔr fuvɛnliŋ la lɛbi ba saam san'an yɛl o ye, “Ti pi'ig nɛ'ɛŋa nɛ, di'em gɔs ye li anɛ fʋ biig la fuugɔɔ?” Ka o baŋi li ka ye, “Li anɛ m biig la fuug!
Bʋnkɔnbbɛ'ogʋ gban'e o, Josef sid aansnɛ zɔra-zɔra.” Jakob da aaɛn o fuud sʋnsa'aŋ zug, ka yɛ bɔto fuug, ka kaas o biig la yɛla dabisa bɛdegʋ.
O biribis nɛ bipumis wʋsa da la'asi bɛlim o, amaa ka o zan'as ka ye, “Ayei, m na kaasi ala ti paae m yaʋgʋn, m biig la zug!” Ala ka o saam la da kum o yɛla hali.
Midian dim la da kuos Josef Egipt teŋin tis Potifa onɛ an Faaro na'ayikpɛm la yinne.
O da anɛ banɛ gur na'ab la tuongat.
Juda tʋm tʋʋmbɛ'ɛd dinɛ mɔr nyan la yɛla Saŋkan la Juda da bas o ba'abiis ka keŋi bɛ dau sɔ' san'an Adullam teŋin, ka o yʋ'ʋr buon Hira.
Ani ka Juda nyɛ Keenan dau onɛ yʋ'ʋri buon Sua la pu'ayua.
O da dii o ka digin nɛ o, ka o gban'e pʋʋgʋ du'a biribiŋ ka ba pʋd o, o yʋ'ʋr ye Er.
O da lɛm gban'e pʋʋgʋ du'a biribiŋ ka pʋd o, o yʋ'ʋr ye Onan.
Ka o lɛn du'a biribiŋi pʋd o, o yʋ'ʋr ye Sela.
O da du'a o nɛ Kezib teŋin.
Juda da bɔ pu'a tis Er onɛ aan o bikpɛɛm la.
O yʋ'ʋri da buon Tamar.
Amaa Er, onɛ an Juda bikpɛɛm la, da anɛ tʋʋmbɛ'ɛd sɔb Zugsɔb la tuon, alazug Zugsɔb la da kʋʋ o. Juda da yɛl Onan ye, “Dimi fʋ bier pu'a la, ka maal pʋkɔndiir malima nwɛnɛ lin nar si'em ka li kɛ ka fʋ du'a biisi tisi fʋ bier ka o gbin da li'.” Amaa Onan n da baŋ ye o kʋ sʋ'oe biis la, o ɛɛnti digin nɛ pu'a la ka kpa'ae o daulim bas teŋ, linɛ na kɛ ka o kʋ du'a biisi tis o bier la.
On da tʋm si'el la da anɛ bugus tʋʋma Zugsɔb la tuon.
Ka o mɛ kʋʋ o. Ka Juda da yɛl o bipu'a Tamar ye, “Lɛmmi fʋ saam yiri bɛ nɛ pʋkɔntim la ka m biig Sela ti nɔbig.” O da tɛn'ɛs ye, “Daasi'erɛ Sela na ti kpi wʋʋ o bieya la kpi si'em la.” Tamar da keŋ bɛɛ o saam yin.
Li da yuug ya hali ka Juda pu'a onɛ an Sua pu'ayua la nyaan kpi.
Juda sʋnsa'aŋi da gaad la, o da keŋ Timna teŋin, ka o nidib la kiesid o pɛ'ɛs kɔnbid anina.
O zua Hira onɛ an Adullam nid la da dɔl o keŋ.
Ba da yɛl Tamar ye, “Fʋ dayaam dau la bɛ suori wa'ae Timna ye o kies o pɛ'ɛs kɔnbid la.” Ka o da yɛɛs o pʋkɔnfuud ka tiak fuudi yɛ ka viligi o zug nɛ fubili tiak o mɛŋ ka keŋ zin' Enaim za'anɔɔrin dinɛ bɛ Timna suorin la.
Bɔzugɔ, o da nyɛ ka Sela bi', ka ba pʋ kɛ ka o kul o. Juda nyɛɛ o la, ka tɛn'ɛs ye o anɛ pu'agɔɔndir, on lus o nindaa la zug, ka pʋ baŋ ye o anɛ o bipu'a, ka keŋ o san'an suor la baba yɛl o ye, “Kem na ka m digin nɛf.” Ka o lɛbis ye, “Fʋ na tisim bɔ ka man nɛ fʋn diginɛ?” Ka o yɛl ye, “M na tisif bʋpɔl m kɔnbid la pʋʋgin.” Ka o bu'os o ye, “Bɔ ka fʋ na tisim ka li an kasɛt hali nɛ fʋn na ti mɔr bʋʋg la na tisi ma?” Ka o bu'os o ye, “Ka bɔ ka fʋ bɔɔd ye m tisif ka li an kasɛta?” Ka o lɛbis ye, “Nɔkimi fʋ niŋgɔɔnr baŋ kanɛ ka fʋ yʋ'ʋr sɔbi niŋ anina la nɛ fʋ dansaar la tisim.” Ka o zaŋi tis o ka digin nɛ o. Ka o kpɛn gban'e pʋʋg.
Tamar n gaad la, o yɛɛg fukanɛ lus o zug la ka lɛbis o pʋkɔnfuud la yɛ ya'as.
Juda da tʋm o zua onɛ an Adullam nid la nɛ bʋpɔl ye o keŋ tis pu'a la ka di'e o la'abanɛ ka o yɛl nɔɔri zi'el la.
Amaa ka o keŋ ka pʋ nyɛɛ o. Ka o bu'os dap banɛ bɛɛ anina la ye, “Teŋgban pu'agɔɔndir kanɛ zin' suor kpikpɛŋ Enaim teŋ za'anɔɔrin la bɛ ya?” Ka ba yɛl o ye, “Teŋgban pu'agɔɔndir ka' kpɛlaa.” Ka o lɛb Juda san'an yɛl o ye, “Mam pʋ nyɛɛ o, dinɛ lɛm paas la dap banɛ bɛɛ anina la ye, ‘Teŋgban pu'agɔɔndir ka' kpɛlaa.’” Juda da yɛl ye, “On mɔr si'el la kɛl ka o mɔri keŋ; ya'a ka' ala, ba na la'adi ti.
Li ya'a an sida, m pʋ pan'as o, bɔzugɔ m tʋm ya ye ba mɔr bʋpɔl la keŋi tis o ka pʋ nyɛɛ o.” Nwadis atan' nya'aŋ ka ba yɛl Juda ye, “Fʋ bipu'a Tamar kpɛn' nɛ dap bɔɔb ka ba'asi nɔk pʋʋg.” Juda da yɛl ye, “Mɔri nɛ o yina ka nyu'oe o nɛ bugum ka o kpi.” Ban mɔr Tamar n yina la, o tʋm labaari yɛl o dayaam dau la ye, “M mɔr nɛ pʋʋg ka li anɛ dau kanɛ sʋ'oe la'abama nwa' tisim.” Ka yɛl ye, “Gɔsim ye fʋ na baŋ la'abama an sɔ' bʋnnɛɛ?
Li anɛ baŋ nɛ li nwiig, nɛ dansaar.” Juda da baŋya ka ye, “O anɛ pʋpielim sɔbi gaad man.
Mam pʋ zaŋ o tisim biig Sela ka o di la zugʋ kɛ ka pu'a la niŋim anwana la.” Juda da pʋ lɛn digin nɛ o ya'asɛ.
O du'am saŋa n da paae la, o da mɔri liiba o pʋʋgin.
On da du'ad la, ka yinne yis o nu'ug na, ka pu'adu'as la nɔk gum zɛn'ugʋ lɔɔ o nu'ug la ka ye, “Oŋa yi yiiga na.” Amaa, on lɛbis o nu'ug la, ka yinne la yina, ka o ye, “Fʋn kɔɔ yi si'em nwanaa?” Ka pʋd o, o yʋ'ʋr ye Perez.
Ka liibir onɛ mɔr gum zɛn'ug o nu'ugin la yʋ'ʋn yina ka ba tis o yʋ'ʋr ye Zera.
Josef nyaŋi yi makir pʋʋgin Tɔ', ka ba da mɔr Josef n keŋ Egipt ka Potifa onɛ an Faaro na'ayikpɛɛm ka an banɛ gur Na'ab la tuongat la da' o Isimael dim banɛ mɔr o na la san'an.
Zugsɔb la da bɛ nɛ Josef, ka si'el wʋsa ken sʋ'ʋŋa tisid o.
On da bɛɛ o zugdaan Egipt kpɛɛm la yin la, o zugdaan la da nyɛ ka Zugsɔb bɛ nɛ o, ka linɛ ka o tʋm wʋsa da kennɛ tuon sʋ'ʋŋa.
O sʋnf da ma'ae nɛ o hali ka o kɛ ka o gur o. Potifa da nɔk o yir wʋsa nɛ on mɔr si'el wʋsa yɛla niŋ o nu'usin ka o gɔti li.
Lin yi saŋa kanɛ ka o nɔk o yir nɛ on mɔr si'el wʋsa niŋ Josef nu'usin la, Zugsɔb da tis Egipt kpɛɛm yir la wʋsa albareka Josef yɛla.
Zugsɔb la albareka da bɛ nɛ Potifa mɔr si'el wʋsa, linɛ bɛ yin nɛ pɔɔdin wʋsa.
O da zaŋ on mɔr si'el wʋsa gu'ul Josef.
Josef n da gɔsid si'el wʋsa la zug, o ba'a da lɛn kae o yir la yɛla nii, ya'a ka' on na di disi'a ma'aanɛ.
Josef yʋ'ʋn da nɔb nɛ hali ka vɛnl.
Li da pʋ yuugɛ ka o zugdaan la pu'a ya'am kpɛn' o ka o yɛl o ye, “Kem na digin nɛ m!” Amaa o da zan'as ka yɛl o ye, “Gɔsima li ka' manɛ gɔsid si'el wʋsa yiraa?
M zugdaan pʋ lɛn gɔsid si'el-si'el yiraa.
Bɔzugɔ, o nɔki li wʋsa niŋi m nu'usin.
Sɔ' ka' yin kpɛla gat mam.
M zugdaan la pʋ mɔŋim si'el si'ela, asɛɛ fʋn ma'aa, fʋn aan o pu'a la zug.
M na niŋ wala maal bugisim kaŋa buudi, tʋm tʋʋmbɛ'ɛdi pɔ'ɔgi m Wina'am?” La'an nɛ on da zan'as la, pu'a la da sin'igid Josef nɛ daar wʋsa, ka o mɛ da zan'as ye o kʋ digin nɛ o bɛɛ li'el o san'anɛ.
Daar yinne ka o kpɛn' yin la ye o tʋm o tʋʋma, ka yammis la sɔ'ɔsɔ ka' yin la.
Ka pu'a la gban'e o fuug ka yɛl ye, “Kem na digin nɛ m!” Ka Josef yɛɛg fuug la bas o nu'usin ka zɔɔ yi.
On nyɛ ka Josef bas fuug la o nu'usin ka zɔɔ yi yin la, pu'a la buol yin la yammis la wʋsa yɛli ba ye, “Gɔsimi ban mɔr Hibiru bikaŋa kena ye o ziemi ti si'em!
O kpɛn' kpɛla na ye o digin nɛ mam; ka m kaas kuŋ, ka on wʋm ka m kaas ye ba faanmim la, ka o zɔ ka bas o fuugʋ m nu'usin.” O da nɔk fuug la digil ka o sid la ti kul na.
Ka o yɛl o ye, “Hibiru yammʋg kanɛ ka fʋ mɔr na la kena ye o bibigim.
Amaa on wʋm ka m kaas ye ba faanmim mɛ bas la, ka o zɔ ka bas o fuugʋ m nu'usin.” Josef zugdaan la da wʋm o pu'a yɛl ye, “Fʋ yammʋg la maal mam si'em nwa' la,” ka o sʋnf la'aŋ bugum ka o mɔr Josef n keŋ yɔ' zin'ikanɛ ka ba yɔɔd na'ab nimbanɛ da tʋm bɛ'ɛd la.
Josef n da bɛ sanrega ni la, Zugsɔb la da bɛ nɛ o; ka onɛ gur sanrega la ya'am kpɛn' o. Onɛ gur sanrega la da kɛ ka Josef sʋ'oe banɛ bɛ sanrega ni la, ka gɔsid linɛ wʋsa tʋm anina.
Onɛ gur sanrega la da pʋ lɛn gɔsid linɛ wʋsa ka o niŋ Josef nu'usin la, bɔzugɔ Zugsɔb la da bɛ nɛ o ka kɛ ka on maal si'el wʋsa ken tuon sʋ'ʋŋa.
Ban tam Josef yɛla sanrega ni la yɛla Li da paae saŋa si'a ka onɛ kuobid daam tisid Egipt na'ab la nɛ onɛ maan bodobodo tisid o la tʋm bɛ'ɛdi pɔ'ɔgi ba zugdaan la.
Ka Faaro sʋnf da pɛlig nɛ o tʋmtʋmniba ayi' nwa', banɛ kuobid daam kpɛɛm nɛ banɛ sʋ'oe bodobodo yɛla la kpɛɛm.
O da nɔki ba yɔ' onɛ an banɛ gur na'ab la tuongat yin, dɔkanɛ ka ba da yɔ' Josef ani la mɛn.
Banɛ gur na'ab la tuongat da nɔki ba niŋ Josef nu'usin ka o gɔsidi ba.
Ba da bɛɛ anina ka li yuug bi'ela.
Dapa ayi' nwa', onɛ kuobid na'ab daam nɛ onɛ sʋ'oe bodobodo yɛla la da zaansim yʋ'ʋŋ yinne, ka sɔ' wʋsa zaansʋŋ mɔri li gbine li kɔn'.
Bɛogʋ da nie ka Josef kɛɛn ba san'an na la, o da nyɛ ka ba nindaas zuŋ ka ba sʋnya san'am.
Ka o bu'os Faaro tʋmtʋm kpɛɛmnam banɛ ka on nɛ ban la'am bɛ sanrega ni o zugdaan yin la ye, “Bɔ ka ya sʋnya san'am zina?” Ka ba lɛbis ye, “Ti babayi' nwa' sa zaansimnɛ yʋ'ʋŋ, amaa sɔ' kae na pa'ali ti li gbinnɛ.” Ka Josef lɛbis ye, “Abaŋ zaansʋŋ gbin pʋ yit nɛ Wina'am ni naa?
Yɛliminimɛ ya zaansʋŋ la!” Ani ka onɛ sʋ'oe na'ab daam kuobʋg la pin'ili tu'as Josef o zaansʋŋ la, ka yɛl o ye, “M zaansʋŋ la ni m nyɛ vain tiig ka li bɛɛ m tuon; ka li mɔr wila atan' ka vanpɔla yina ka puum mɛ pu, ka li pʋ yuugɛ ka li wali bi'ig.
Ka nwam kanɛ ka m mɔri tisid Faaro daam la bɛɛ m nu'ugin ka m nɔk wala la nwiaki niŋ Faaro nwammin la, nɔki niŋ o nu'ugin.” Ka Josef yɛl o ye, “Li gbinni nwa'.
Wila atan' la anɛ daba atan'.
Daba atan' nwa' sʋʋgin, Faaro na yisif kpɛla ka kɛ ka fʋ lɛbi tʋmmi fʋ tʋʋma wʋʋ fʋn daa pʋn tʋm si'em la, ka fʋ na nɔk Faaro nwammi niŋ o nu'usin wʋʋ fʋn daa kuobid o daam si'em la.
Amaa si'el wʋsa ya'a keŋ sʋ'ʋŋa tisif, fʋn tɛnri m yɛla ka pa'al pʋpielim nɛ m, pian'ami m yɛla tis Faaro ka kɛ ka m yi sanrega nwa' ni.
Ba mukim nɛ ziimɛ yi Hibiru teŋin na, hali kpɛla nwa' m pʋ tʋm si'el dinɛ nar ye m bɛ bʋmbɔk kaŋa nii.” Onɛ an bodobodo maannib kpɛɛm la nyɛ ka Josef tu'as o tiraan la yɛla ka li malis la, o yɛl Josef ye, “Mam mɛ sa zaansimnɛ ka bodobodo pɛɛd atan' bɛɛ m zugin, ka pɛ'ɛkanɛ bɛ zugin la, ka bodobodo buudi wʋsa linɛ an Faaro din bɛɛ di ni, amaa ka niis ɔnbid bodobodo la.” Ka Josef yɛl ye, “Li gbinni nwa'.
Pɛɛd atan' la anɛ daba atan'.
Dabisa atan' nwa' sʋʋgin, Faaro na yisif kpɛla ka fi'igi fʋ zug, ka yuluf tiig zug, ka niis dii fʋ niŋgbina la.” Daba atan' daar la da anɛ Faaro du'am tiɛnr dabisir, ka o maal di'ema nɛ ba ka dʋg diibi tisid o na'ayikpɛm.
Ka o yis onɛ gɔsid o daam yɛla nɛ onɛ maan o bodobodo la sanrega ni na zi'eli ba o na'ayikpɛm la tuon.
O da lɛbis onɛ sʋ'oe o daam kuobʋg la o tʋʋma ni, ka o lɛn kuobid daam tis Faaro o nu'ugin, ka yul onɛ aan o bodobodo maannib kpɛɛm la nwɛnɛ Josef n da pa'ali ba zaansʋŋ la gbin si'em la.
Amaa onɛ sʋ'oe daam yɛla la da tam Josef yɛla nɛ.
Faaro zaansʋŋ la yɛla Yʋma ayi' nya'aŋ ka Faaro zaansim, ka o zi'e kɔldakanɛ ka ba buon Nail la nɔɔrin.
Ka niigi ayɔpɔi yi kɔldaugin la na nɔb hali saalim ɔnbid kɔlkantima.
Lin nya'aŋ ka niigi ayɔpɔi banɛ waŋim ka pʋ vɛnla yi kɔldaugin la na zi'e kpi'e na'abama la kɔldaug la nɔɔrin.
Ka banɛ waŋim ka pʋ vɛnl la vɔl na'abanɛ nɔbi saalim la.
Ka Faaro daa yirigi nie gbɛɛmin.
Ka o lɛbi gbis ya'as ka lɛn zaansim nyɛ kawɛnna ayɔpɔi ka ba bɛdim ka vɛnl sʋ'ʋŋa la'asi bɛ kawɛndaug yinne ni.
Ban nya'aŋ la ka kawɛnbaanlʋg ayɔpɔi mɛ yina ka sisi'em yi ya-nya'aŋ na nwɛ' ba ka ba ziank.
Ka kawɛnbaanlʋg la vɔl kawɛnbɛda la, ka Faaro nie gbɛɛmin nyɛ ka li an zaansʋŋ.
Bɛogʋ nie la ka o sʋʋnr san'am, ka o tʋm buol ya'am dim nɛ banɛ tʋm nyalima Egipt teŋgbauŋʋn la wʋsa.
Faaro da tu'asi ba o zaansʋŋ la yɛla amaa sɔ' da pʋ nyaŋi tu'as o zaansʋŋ la gbinnɛ.
Ani ka onɛ kuobid Faaro daam la yɛl ye, “Zina, m tiɛn gbɛlʋŋ kanɛ ka m maal la: Na'ab Faaro, fʋ sʋnfʋ da pɛlig nɛ fʋ yammis ka fʋ nɔk mam nɛ banɛ maan bodobodo kpɛɛm la keŋi yɔ sanrega ni banɛ gur na'ab tuongat la yin la, ti nidib ayi' la da zaansim yʋ'ʋŋ yinne ka zaansʋŋ wʋsa mɔri li gbin.
Hibiru dim dasaŋ da la'am bɛ nɛ ti anina, ka an banɛ gur Na'ab tuongat la sankpan'as.
Ka ti tu'asi ti zaansima la tis o ka o pa'al sɔ' wʋsa zaansʋŋ gbin.
Ka si'el wʋsa sid maal nwɛnɛ on yɛli ti si'em la.
Ba da lɛbis mam m tʋʋma ni ka yul dau kaŋa la tiig zug.” Josef pa'al Faaro zaansʋŋ la gbin Faaro da tʋm ye ba mɔr Josef na, ka ba yis o sanrega la ni tɔ'ɔtɔ mɔr o na.
On pʋni o zug ka yɛɛ o fuudi naae la, o kɛn Faaro tuon na.
Ka Na'ab la yɛl Josef ye, “M zaansimnɛ ka sɔ' kae na nyaŋi tu'asimi li gbinnɛ, amaa m wʋmi fʋ yɛla ye, fʋ ya'a wʋm zaansʋŋ fʋ na nyaŋi tu'asi li gbin.” Josef da yɛl Faaro ye, “Man kʋ nyaŋi tu'asif zaansʋŋ la gbinnɛ, amaa Wina'am ma'aa na nyaŋi tu'as Faaro li gbin.” Ani ka Faaro yɛl Josef ye, “M zaansʋŋ la pʋʋgin ka m nyɛ ka m zi'e Nail kɔldaug la nɔɔrin, Ka kɔldaug la pʋʋgin ka niigi ayɔpɔi yina nɔbi saalim bɛ kɔlkantima la sʋʋgin ɔnbid.
Lin nya'aŋ la, ka niigi ayɔpɔi yina waŋim pʋ vɛnla ka banlig hali.
Ya'a an sida, man nan zi' nyɛ niigi Egipt teŋin ka ba waŋim ka lɛr wʋʋ na'abama.
Na'awana ayɔpɔi banɛ pʋ vɛnl la vɔl na'abanɛ nɔbi vɛnl ka dɛŋi yi yiiga na la.
Amaa ban vɔli ba naae la nya'aŋ, sɔ' kʋ baŋ ye ba vɔl si'ela, ka nan kpɛn an wʋʋ ban aan si'em la.
Ani ka m nie gbɛɛmin.
M zaansʋŋin la ya'as, m nyɛ kawɛnna ayɔpɔi la'asi bɛ kawɛndaug yinne ni vɛnl ka mɔr bielim sʋ'ʋŋa.
Ban yina la nya'aŋ ka kawɛnna ayɔpɔi mɛ yina banlig hali ka sisi'em da'ae yi ya-nya'aŋ na nwɛ' ba ka ba ziank.
Ka kawɛnbaanla la vɔl kawɛnsʋma ayɔpɔi la.
Ka m zaŋi li yɛla tu'asi tisim tiim dim amaa sɔ' pʋ nyaŋi yɛli mɛ li gbinnɛ.” Ani ka Josef yɛl Faaro ye, “Naa na'ab Faaro, fʋ zaansʋŋ la anɛ yinne ka li gbin mɛ an yinne.
Wina'am nienɛ pa'alif on bɔɔd ye o maal si'em.
Na'asʋma ayɔpɔi la anɛ yʋma ayɔpɔi ka kawɛnsʋma ayɔpɔi la mɛ an yʋma ayɔpɔi.
Li wʋsa anɛ yinne ka mɔr gbin yinne.
Na'awana ayɔpɔi banɛ pʋ vɛnl ka yina la zi'enɛ pa'al yʋma ayɔpɔi, ka kawɛnbaanla banɛ ka sisi'em yi ya-nya'aŋ na ʋki ba la pa'an yʋma ayɔpɔi mɛn.
Ba pa'an ye kɔ'ɔm na bɛ yʋma ayɔpɔi.
Li kpɛn anɛ wʋʋ mam yɛlif si'em la.
Wina'am pa'alif nɛ on bɔɔd ye o maal si'em.
Yʋma ayɔpɔi la, Egipt teŋin la wʋsa ba na nyɛ zʋʋd hali ka li zu'oe, amaa yʋma ayɔpɔi banɛ dɔl la, kɔ'ɔmtita'ar na lu teŋin la; hali ka sɔ' mɛkama tam ye tigir daa bɛ Egipt teŋgbauŋʋn.
Kɔ'ɔm la na ti daam teŋgbauŋ nwa' dim pamm.
Ba kʋ lɛn tɛnr tigir kanɛ daa bɛ teŋin la, bɔzugɔ, kɔ'ɔm kanɛ na dɔlli li nya'aŋ la na wʋm nidib hali.
Ka dinɛ kɛ ka zaansʋŋ la kɛn Faaro san'an na zin'is ayi' la anɛ ye Wina'am pʋn dɛŋi gban'e li sa, ka na tʋmi li ka li kʋ lɛn yuugɛ.
“Nannanna, Na'ab Faaro, gaŋim dau onɛ mɔr ya'am ka mi' dinɛ an sʋm, ka kɛ ka o gɔsid Egipt teŋgbauŋ wʋsa.
Ka gaŋ ninsieba ka ba na di'esid diib nidib la san'an la'asid Egipt teŋin la wʋsa.
Zin'is anu wʋsa pʋʋgin ba na di'e yinne, yʋma ayɔpɔi linɛ ka diib na bɛ bɛdegʋ la.
Ba di'esim diib la yʋʋm sʋma banɛ kenna la wʋsa, ka tis suor ka ba su'a diib la tempʋʋdin la ka li bɛ fʋn nu'usin, Na'aba.
Dikaŋa ye li dignɛ an teŋgbauŋ la bʋn.
Ba na ti dii li nɛ yʋma ayɔpɔi linɛ na an kɔ'ɔm la saŋa Egipt teŋin la.
Ala ka kɔ'ɔm kʋ san'am teŋgbauŋ la.” Ban dʋ'ʋs Josef Egipt teŋin si'em Gban'akaŋa da an sʋm tis Faaro nɛ o na'ayikpɛm la.
Faaro da bu'osi ba ye, “Ti na lɛn nyɛ sɔ' ka o nwɛnɛ dau kaŋa onɛ ka Wina'am Siig bɛɛ o nii?” Ani ka Faaro yɛl Josef ye, “Wina'am sadigim nie nɛ'ɛŋa pa'alif la, sɔ' kae na mɔr ya'am nɛ mi'ilim nwɛnɛ fʋnɛ.
Fʋ na sʋ'oe m na'ayir la gɔsid, ka m nidib la wʋsa na di'e fʋ nɔɔr zin'ig wʋsa.
M na'am gbauŋ la zug ma'aa ka m na gatif.” Ala ka Faaro yɛl Josef ye, “M zaŋ Egipt teŋgbauŋ wʋsa niŋi fʋ nu'usin.” Ani ka Faaro pidig o nu'ubil baŋ dinɛ an o zanbin la pid Josef.
O da bɔb o nɛ fupiel sʋma ka nɔk sanlim zɔnti kɔl o niŋgɔɔnr.
O da nɔk na'am tɛreko kanɛ paas ayi' ka widi tɛɛd la tis o ye o mɔri ken, ka kɛ ka sɔ' gaad tuonnɛ tansid ye, “Iginimi teŋin!” Ala ka Faaro kɛ ka Josef sʋ'oe Egipt teŋgbauŋ wʋsa.
Faaro da yɛl Josef ye, “Manɛ an Faaro, amaa ya'a ka' fʋn na tis nɔɔrɛ, sɔ' ka' suori niŋid si'el Egipt teŋin ya'asa.” Faaro da pʋd Josef yʋ'ʋr ye Zafenaf-Panea, ka nɔk Potifera, onɛ an Oon teŋin maanmaan la pu'ayua onɛ yʋ'ʋri buon Asenat n tis o ka o di.
Josef da anɛ yʋma pistan' ka pin'il Egipt na'ab Faaro tʋʋma.
O da yi Faaro san'anɛ gilig Egipt teŋ wʋsa.
Yʋʋm sʋma ayɔpɔi la saŋa zʋʋd da maal sʋ'ʋŋa.
Ka yʋma ayɔpɔi banɛ ka zʋʋd maal sʋ'ʋŋa Egipt teŋin la Josef da di'es zuudi su'a tempʋʋdin la.
Tempʋʋg wʋsa o da su'ad zʋʋd dinɛ ka ba buni anina la.
Josef da su'a ki ka li zu'oe hali nwɛnɛ atɛuk titanbin'isʋg nɛ.
Li da zu'oe nɛ galis ka o bas ka pʋ lɛn sɔbid on di'esid si'em, bɔzugɔ, li da zu'oe nɛ galis ka ba kʋ nyaŋi makɛ.
Kɔ'ɔm la yʋma da nam pʋ paae la, Josef pu'a Asenat onɛ saamme an Potifera ka an Oon teŋgban maan la da du'a Josef biribis ayi'.
Josef da pʋd o bikpɛɛm la yʋ'ʋr ye Manase ka yɛl ye, “Wina'am kɛya ka m tami m namisʋg la wʋsa nɛ m saam yir yɛla.” Biribiŋ kanɛ paas ayi' la, o da pʋd o yʋ'ʋr ye Efiram, ka o yɛl ye, “Wina'am kɛ ka m paam du'am, teŋ kanɛ ka m nyɛ namisʋg la ni.” Yʋma ayɔpɔi banɛ ka diib da bɛ la da paae li bɛn, ka yʋma ayɔpɔi dinɛ an kɔ'ɔm yʋma la pin'il wʋʋ Josef n yɛl si'em la.
Kɔ'ɔm da lu tɛɛns wʋsa pʋʋgin, amaa Egipt teŋgbauŋ wʋsa da mɔr diib.
Kɔ'ɔm la da ti ye li wʋm Egipt dim la, ba da kaasi tis Faaro ye o tisi ba diib, amaa ka o da yɛl Egipt dim wʋsa ye, “Kemi Josef san'an, ka tʋm on yɛli ya ye ya niŋ si'em wʋsa.” Kɔ'ɔm la da yadig teŋgbauŋ la wʋsa la, Josef da yɔ'ɔg diib dɔɔd la kuos diibi tis Egipt dim bɔzugɔ kɔ'ɔmtita'ar da lu Egipt teŋgbauŋ la wʋsa zug.
Tɛɛns wʋsa nidib da kennɛ Egipt teŋin na da'ad diib Josef san'an bɔzugɔ kɔ'ɔmtita'ar la da lu nɛ dunia wʋsa.
Josef bieya keŋ Egipt teŋin ieed diib Jakob n da baŋ ye diib bɛ Egipt teŋin la, o yɛl o biis ye, “Bɔ ka ya nan kpɛn zin' gɔsid taaba?” Ka lɛn yɛli ba ye, “M wʋm ye diib bɛ Egipt teŋin, kem da'ae na ka ti di ka nyaŋi yi kumin.” Josef bieya piiga da keŋ Egipt teŋin ye ba da' diib.
Amaa Jakob da pʋ kɛ ka Josef pitʋ Benjamin dɔl o bieya la keŋɛ, bɔzugɔ o da zɔti dabiem ye o na ti nyɛ dɛŋ.
Lin niŋ si'em la ka Israel biis la mɛ da la'as nɛ banɛ keŋ ye ba da' diib la, bɔzugɔ, kɔ'ɔm la mɛ da li Keenan teŋin.
Josef kpans o bieyanam piiga Josef n da an teŋ la gɔmena, onɛ kuosid diibi tisid nidib la wʋsa.
Josef bieya la da paae la ba da vanbin o tuon ka ba nindaas kpa' teŋin.
Josef da nyɛɛ o bieya la ka baŋi ba, amaa ka niŋ wʋʋ o zi' baa, ka nyiidi ba yɔri-yɔri.
Ka bu'osi ba ye, “Ya yi yaanɛ na?” Ka ba lɛbis ye, “Ti yinɛ Keenan teŋin na ye ti da' diib.” Josef da baŋi o bieya la, amaa ban da pʋ baŋ o. Ani ka o tiɛn on da zaansim ba yɛla la, ka yɛl ye, “Ya pigidnɛ teŋ la!
Ya kena ye ya labisi gɔsi ti teŋ la zin'ikanɛ ka ti pʋ gura.” Ka ba lɛbis ye, “Ayei, ti zugdaana, fʋ tʋmtʋmnib kena ye ti da' diib.
Ti wʋsa anɛ dau yinne biis.
Tinam banɛ aan fʋ tʋmtʋmnib nwa' anɛ sida dim ka ka' banɛ kena ye ba labisi gɔs teŋ la.” Ka o yɛli ba ye, “Ayei, ya kena ye ya labisi gɔs teŋ la zin'ikanɛ ka ti pʋ gura.” Amaa ka ba lɛbis ye, “Ayei, ti zugdaana, ti da anɛ pii nɛ ayi', an dau yinne biisi bɛ Keenan teŋin.
Kpaanr la kpɛlimnɛ ti saam san'an, amaa yinne lɛn kae.” Ka Josef yɛli ba ye, “Man yɛli ya si'em la kpɛm bɛ, ya kɛnɛ na ye ya labisi gɔs teŋ la.
Man na kpansi ya si'em nwa', m pɔ nɛ Na'ab Faaro yʋ'ʋr ye ya kʋ yi kpɛla kulɛ asɛɛ ka ya mɔri ya pitʋ onɛ an kpaanr la kɛn kpɛla na.
Tʋmmi ya nid yinne ka o keŋ mɔri ya pitʋ la na.
Yanam banɛ kpɛlim la na bɛ sanrega ni, ala ka m na kpansi baŋ ye ya pian'ad la anɛ sida bɛɛ ziri.
M yɛti ya nɛ sida ye, ya ya'a pʋ mɔr o naa, alaa ya sid anɛ banɛ kena ye ya labisi gɔs teŋ la.” Ka o nɔki ba niŋ sanrega ni daba atan'.
Daba atan' la daar ka Josef yɛli ba ye, “Niŋimi na anwa ka ya na vʋe, bɔzugɔ mam anɛ onɛ zɔt Wina'am.
Ya ya'a sid anɛ sida dim, kɛlli ka ya nid yinne kpɛlim sanrega ni ka o taaba la mɔr diibi kuli tisi ya yidim banɛ kpiid kɔ'ɔm la.
Amaa asɛɛ ka ya mɔri ya pitbil la na, ka m baŋ ye ya anɛ sida dim ka lin na kɛ ka ya kʋ kpii.” Ka ba siak ye ba na niŋ ala. Simeon ba'abiis la kul ka o kpɛlim la yɛla Ba da yɛl taaba ye, “Sida ti namisʋg la anɛ ti pitʋ la yɛla.
Ti nyɛ on da namis si'em ka bɛlimi ti o nyɔvʋr yɛla, amaa ka ti zan'as ka pʋ kɛlisɛ; dinɛ kɛ ka namiskaŋa kennɛ ti zugin na.” Reuben da lɛbisi ba ye, “M da pʋ yɛli ya ye ya da tʋm tʋʋmbɛ'ɛd kaŋa tis biig la ka ya pʋ kɛligɛ?
Nannanna, asɛɛ ka ti yɔɔ o ziim kanɛ da yi la sam.” Ba da pʋ baŋ ye Josef na wʋm ban pian'ad si'el la, bɔzugɔ sɔ' da di'esid pian'ad la.
O da fɛndig o nindaa ba san'an ka kum, ka lɛn fɛndigi ba san'an na ka pian'ad nɛ ba ya'as.
Ka o kɛ ka ba nɔk Simeon n yɔɔ ba nini ni.
Josef da tis nɔɔr ye o nidib la pɛ'ɛli ba bɔtnam la nɛ diib ka nɔk sɔ' wʋsa ligidi lɛbisi sʋʋ o bɔto la ni, ka tisi ba dinɛ ka ba na di suor zug.
Ban maal nɛ' wʋsa tisi ba naae la, ba da lɔɔ ba bʋmis nɛ ba diibi duoe yii kun.
Ba da paae zin'isi'a ka yʋ'ʋŋ sɔb ka ba zi'en, ka yinne yidigi o bɔto ye o gbin'e diib bi'ela tis o bʋŋ ka nyɛ ka o ligidi la bɛɛ o bɔto nɔɔrin.
Ka o yɛl o ba'abiis la ye, “Ba lɛbisi m ligidi m bɔto la ni.” Ka ba ya'am iank ka ba fɛndigi gɔsid taaba nɛ dabiem ka ye, “Yɛl bɔɔ nwa' ka Wina'am kɛ ka li paae ti?” Ban paae ba saam san'an Keenan teŋin la, ba tu'as o linɛ niŋi ba la wʋsa.
Ba yɛl o ye, “Dau kanɛ an zugdaani sʋ'oe teŋ la pian' ti nɛ yɔri-yɔri, ka niŋi ti wʋʋ ti anɛ banɛ kena ye ti labisi gɔsi ba teŋ la.
Amaa tinam yɛl o ye ti anɛ pʋpielim dim, ti ka' banɛ labisid ye ti gɔsi ba teŋ la.
Ye ti da anɛ biribis pii nɛ ayi' an saam yinne biis.
Yinne la lɛn kae ka kpaanr la kpɛlimmi ti saam san'an Keenan teŋin.
Ka onɛ an zugdaani sʋ'oe teŋ la yɛli ti ye, ‘Man na niŋ si'em baŋ ye ya anɛ sida dimi nwa', basimini ya nid yinne kpɛla ka mɔr diib la kuli tisi ya yidim banɛ namisid nɛ kɔ'ɔm la.
Amaa ka mɔri ya pitbil la na, ka m nyɛɛ o ka baŋ ye ya anɛ sida dim.
Ani ka m na lɛbisi ya nid la tisi ya, ka ya yʋ'ʋn na nyaŋi kpiisid teŋin la.’” Ka ban ti kpa'asid diib bɔtnamin la, ka sɔ' wʋsa ligidi lɔɔ bɛɛ o bɔto la pʋʋg.
Ban nɛ ba saamme nyɛ ligidi la lɔɔ bɛɛ ani la, dabiem kpɛn' ba nɛ ka ba ya'am iank.
Ka ba saam Jakob yɛli ba ye, “Ya kɛya ka m kɔ'ɔŋi m biis.
Josef lɛn kae, ka Simeon mɛ lɛn kae.
Nannanna, ya lɛm bɔɔd ye ya mɔr Benjamin keŋ ya'as.
Si'el wʋsa yʋ'ʋn anɛ bɛ'ɛdi tisim!” Ani ka Reuben yɛl o saam ye, “M ya'a pʋ mɔr o lɛb na tisi fɔ, fʋn kʋʋm man biribis ayi' la wʋsa.
Nɔkim o niŋi m nu'usin ka mam na mɔr o lɛb na.” Amaa Jakob yɛl ye, “Mam biig la kʋ dɔlli ya keŋ aninaa.
O bier kpiya ka on ma'aa kpɛlim.
Ya ya'a mɔr o keŋ ka si'el ti niŋ o suor zug, m zuobpielim nwa' na sig yaʋgʋn nɛ sʋnsa'aŋ.”
Ba mɔr Benjamin n keŋ Egipt Ka kɔ'ɔm la yʋ'ʋn mu'oe wii teŋ la zug.
Ban ti di dikanɛ ka ba mɔri yi Egipt la na naae la, ka ba saam yɛli ba ye, “Lɛm keŋi da' diib bi'ela na tisi ti.” Amaa ka Juda yɛl o ye, “Dau la yɛli ti nɛ nimmua ye, ‘Ya ya'a lɛb na ka pʋ dɔlli ya pitʋ la naa, ya kʋ nyɛɛm nindaa.’ Fʋ ya'a na tʋm tinam nɛ ti pitʋ la ti na keŋ da' diib la na tisif, amaa fʋ ya'a kʋ kɛ ka o keŋɛ, li na tɔi bɔzugɔ, dau la yɛli ti ye, ‘Ya kʋ nyɛɛm nindaa, asɛɛ yanamɛ na dɔlli ya pitʋ la na.’” Israel da bu'osi ba ye, “Bɔzug kimm ka yanam yɛl dau la ye ya mɔr pitʋ ka zi yɛl kaŋa kɛɛn m zugin na?” Ka ba lɛbis ye, “Dau la bu'osi ti nɛ ti mɛŋ nɛ ti yidim yɛla.
O bu'osi ti ye, ‘Ya saam nam bɛɛ?
Ya mɔr bier bɛɛ pitʋ ya'asɛɛ?’ Tinam lɛbis nɛ wʋʋ on bu'osi ti si'em la.
Tinam ye ti niŋ wala baŋ ye o na yɛl ye ti mɔri ti pitʋ la kena?” Ani ka Juda yɛl o saam Israel ye, “Kɛl ka biig la dɔl mam ka ti duoe keŋ tɔ'ɔtɔ ka lɛb na, ka tinam nɛ fʋn nɛ ti biis la vʋ'ʋg ka kɔ'ɔm da kʋʋ tii.
Mam mɛŋ na siaki zi'enɛ o nyɔvʋr yɛla.
M ya'a ti pʋ mɔr biig la lɛb na zi'eli fʋ tuon kpɛla naa, fʋn gban'am mam, ka mam mɛŋ na zi taal la hali nɛ m nyɔvʋr bɛn.
Din an si'em la, ti ya'a pʋ yuuginɛɛ, anwaa ti keŋin nɔɔra ayi' ka lɛbin na.” Ani ka ba saam Israel yɛl ye, “Li ya'a aan ala, yanam niŋim anwa: Mɔri la'asʋma dinɛ bɛ teŋin la mɔri keŋ tis dau la ka li aan ya piini; nɔkimi kpaam linɛ an tiim bi'ela, nɛ siind bi'ela, bʋnnyubisa nɛ mir nɛ tiis walsʋma.
Ka lɛn nɔk anzurifa ligidi la zin'is ayi' mɔri keŋ, bɔzugɔ anzurifa linɛ ka ba daa nɔki niŋi ya bɔtnamin la anɛ ya nɔki lɛbisi tisi ba, ka daasi'erɛɛ ba daa yidig nɛ.
Dɔllini ya pitʋ la keŋi tɔ'ɔtɔ.
Wina'am Onɛ Galis la na kɛ ka dau la zɔɔ ya nimbaanlig ka kɛ ka Simeon nɛ Benjamin dɔlli ya lɛb na.
Aa tɔ, m ya'a na kɔ'ɔŋi m biis nwaa, m na kɔ'ɔŋi banɛ.” Josef maal o ba'abiis saauŋ Ba da duoe nɔk piini la, nɛ ki la ligidi zin'is ayi', ka dɔl Benjamin ka ba lɛb Egipt tɔ'ɔtɔ keŋ nɔki ba mɛŋi pa'al Josef.
Josef n nyɛ ka Benjamin dɔlli ba la ka o yɛl onɛ gɔsid o yin la ye, “Dɔl dap bama keŋi m yin; kɔdigim bʋnkɔnbʋg ka ba maal diib; man nɛ ban na la'am di nintaŋa.” Dau la da niŋ wʋʋ Josef yɛl o si'em la, ka dɔl dap la keŋ Josef yin.
Dabiem da gban'e dap la nɛ ban da mɔri ba keŋ o yin la.
Ba tɛn'ɛs ye, “Anzurifa ligidi dinɛ daa bɛɛ ti bɔtnamin la zug ka ba mɔri ti kɛn kpɛla na.
O bɔɔd ye o zab nɛ ti nyaŋi ti ka faaɛn ti bʋmis la ka ti lieb o sankpan'asnam.” Ka ban dɔl Josef tʋmtʋm la paae Josef yir za'anɔɔrin la, ba da yɛl o ye, “Naa, tinamɛ daa dɛŋin kena ye ti da' diib la, ka daa lɛbidi kun ka paae suor ka yʋ'ʋŋ sɔbi ti ka sɔ' wʋsa yɔ'ɔg o bɔto nyɛ ka anzurifa ligidi kanɛ ka ti nɔki da' diib la nan kpɛn bɔbig ala bɛɛ ti bɔtnam nɔya ni.
Din ka ti mɔri lɛb na.
Ti mɛ lɛm mɔr anzurifa ligidi na ye ti da' diib ya'as.
Ti zi' onɛ daa nɔk ligidi la niŋi ti bɔtnamin laa.” Ka o yɛli ba ye, “Li siakya, da zɔti dabiem, li anɛ ya Wina'am onɛ aan ya yaanam Wina'am la daa zaŋ ligidi la niŋi ya bɔtnamin la, manɛ daa di'e ya ligidi la.” Ka yʋ'ʋn dɔl Simeon yina tisi ba.
Tʋmtʋm la da dɔl dap la kpɛn' Josef yin, ka tisi ba ku'om ka ba pie ba nɔba ka tisi ba bʋmis la yaama ka ba ɔnb.
Ka ba ti'ebi ba piini la gur Josef n na ti lɛb nintaŋ na bɔzugɔ ba wʋm ye, ba na ti dii anina.
Josef n ti kul na la, ka ba nɔki ba piini linɛ ka ba mɔri kena la tis o, ka igini paae teŋin na'as o. Ka o bu'osi ba niŋgbina an si'em, ka ye, “Ya saam onɛ an bʋnkʋdʋg ka ya daa yɛli mɛ o yɛla la an wala?
O nan kpɛn vʋeyaa?” Ka ba lɛbis ye, “Ti saam onɛ an fʋ sankpan'as la nan vʋe ka mɔr laafi.” Ka ba igin teŋin na'as o ya'as.
On ti gɔsi nyɛɛ o pitʋ Benjamin, onɛ aan o mɛŋ mabiig la, ka bu'osi ba ye, “Ya pitʋ kanɛ an kpaanr onɛ ka ya daa yɛlim o yɛla la nwaa?
M dakɔɔnrɛ, Wina'am pʋpielim na bɛ nɛf.” Josef sʋnf da san'am o pitʋ la zug, ka o yii su'a zin'isi'a kum.
O da kpɛn' o dɔgbɛɛndigin kaasid anina.
On ti kum naae ka pie o nindaa la, o da gban'e o mɛŋi yina ka ye, “Pʋdigimi diib la!” Ka ba pʋdigi zi'el o tuon, ka zi'el o bieya la diibi ba tuon, ka zi'el Egipt nimbanɛ ka on nɛ ban dit la ba kɔn', bɔzugɔ Egipt dim da pʋ siakid ye ba la'asi di nɛ Hibiru nidiba, din aan ba kisʋg la zug.
Ba da kɛnɛ ka ba zin'in kpɛmmir Josef tuon.
Kpɛɛm la da zin'in yiiga ka onɛ pa'a o zug la dɔl, ka ba tʋʋn ala hali ti paae onɛ an kpaanr la.
Ka ba lidigi gɔsid taaba.
Ban da gbin'es diib Josef diib zin'igin la pʋdigi tisi ba la, Benjamin diib da zu'oe gaad sɔ' wʋsa din zin'is anu.
Ka ba la'asi di ka nu nɛ o n tig.
Josef yɛl o tʋmtʋm kanɛ gɔsid o yir la ye, “Pɛ'ɛlim dap la bɔtnam la nɛ diib, ban na nyaŋi zi si'em bɛn.
Ka nɔki ba ligidi la su sɔ' wʋsa bɔto ni.
Ka zaŋi m anzurifa kɔp la niŋ biig la bɔto la nɔɔrin, lin nɛ o ligidi la wʋsa.” Ka o da niŋ nwɛnɛ Josef n yɛl o si'em la.
Ka bɛkɛung ka ba nɔki ba bʋmisi yi.
Ban da nam pʋ lalig la, ka Josef yɛl o tʋmtʋm la ye, “Zɔm tɔ'ɔtɔ bɛn dap la, ka fʋ ya'a gban'e ba fʋn yɛlimi ba ye, ‘Bɔ ka ya nɔk bɛ'ɛdi lɛbis nɛ sʋm?
Li ka'anɛ kɔp kanɛ ka m yisɔb mɔri nuud ka mɔri gɔsid o bɛog yɛla la ka ya zuu?
Ya tʋm bɛ'ɛd.’” On da gban'e ba la, o yɛli ba ala, ka ba lɛbis ye, “Ti zugdaana, bɔ ka fʋ yɛti ti anwa?
Ti pɔya ye ti pʋ tʋm bʋnkaŋaa.
Fʋ mi' ye tinamɛ daa paae Keenan nyɛ ligidkanɛ bɛɛ ti bɔtnamin la, ti daa mɔri lɛbis na, ka wala ka ti na zu sanlima bɛɛ anzurifa fʋ yisɔb la yin nɛ?
Fʋ ya'a nyɛɛ ti sɔ' ka o mɔr kɔp la, fʋn kʋʋm o, ka kɛ ka tinam banɛ kpɛlim la liebi fʋ yisɔb la sankpan'asnam.” Ka o yɛli ba ye, “Li an sʋm, m na maal nwɛnɛ yanamɛ yɛl si'em la, amaa onɛ bɔto ni ka m nyɛ kɔp la, on ma'aa na liebi m yisɔb la sankpan'as.” Ka sɔ' wʋsa digil o bɔto ka yɔ'ɔgi li.
Ka Josef tʋmtʋm la pin'il kpɛɛm la bɔto la ni yiiga n paae ba wʋsa.
Ka on da paae Benjamin bɔto la o nyɛ kɔp la anina.
Bʋnkaŋa da san'ami ba sʋnya pamm ka ba aansi ba fuudi li zug.
Ka ba wʋsa zaŋi ba la'adi pa'ali ba bʋmis la zugʋ lɛb teŋin la.
Ka Juda nɛ o pitib la da paae anina la, Josef da nan bɛ nɛ yin.
Ka ba igin o tuon, ka o yɛli ba ye, “Ya maal bɔɔ la?
Ya zi' ye m na nyaŋi su'a baŋɛɛ?” Ka Juda yɛl ye, “Ti zugdaana, ti ye ti yɛl ye bɔ?
Ti na niŋ wala ka fʋ baŋ ye ti zi' li ti'irɛ?
Wina'am yisi ti gbin.
Ti wʋsa na anɛ fʋ sankpan'asnam, kas-kas anɛ onɛ bɔto ni ka kɔp la bɛ la.” Ka Josef yɛli ba ye, “M kʋ namisi ya wʋsa.
Onɛ ka m kɔp la bɛɛ o bɔto ni la, on ma'aa na liebi m sankpan'as; ka yanam banɛ kpɛlim la na tun'e kuli ya saam yin nɛ sumbʋgʋsʋm.” Ka Juda li'el o san'an na n yɛl o ye, “M zugdaana, dim suguru ka m tu'asif bi'ela.
Da kɛ ka fʋ sʋnf duoe nɛ ma, baa fʋn zem nɛ Na'ab Faaro la.
M zugdaana, fʋ daa bu'osi ti ye, ‘Ya saam la nan kpɛn vʋeya, ka ya mɔr ba'abiis sieba ka ba bɛɛ?’ Ka ti lɛbis ye, ‘Ti saam anɛ bʋnkʋdʋg.
O da kʋdignɛ ka nyaan du'a Benjamin.
Ka Benjamin mabiig la mɛ kpinɛ.
Ka Benjamin ma'aa vʋe ka ti ba' la nɔŋ o galis.’ Fʋ yɛli ti ye ti mɔr o na ka fʋ mɛŋ nyɛɛ o nɛ fʋ nini, ka tinam yɛlif ye, ‘Benjamin ya'a kena ka bas o ba' la, o ba' la na kpi.’ Ti zugdaana, fʋ daa yɛli ti ye asɛɛ ka ti dɔlli ti pitbil la na, ya'a ka' ala ti kʋ lɛn nyɛ fʋ nindaa.
Dinzugɔ tinamɛ daa kuli paae ti saam la san'an la, ti daa tu'as o fʋn pian' si'el la wʋsa tisi ti la.
Li pʋ yuugɛ ka ti saam yɛli ti ye, ‘Lɛm keŋi da' diib bi'ela na tisi ti.’ Ka ti lɛbis o ye, ‘Ti kʋ nyaŋi keŋɛ.
Ti ya'a na dɔlli ti pitbil la, ti na keŋ; amaa ti ya'a pʋ dɔl o keŋɛ, ti kʋ nyaŋi nyɛ dau la nindaa.’ Ka ti saam yɛli ti ye, ‘Ya mi' ye m pu'a da du'a biis ayi' tisim, ka ba yinne bɔdig ka basim, ka m da yɛl ye bʋnkɔnbbɛ'ogʋ sid gban'e o ka aans o zɔra-zɔra; ka m pʋ lɛn nyɛɛ o hali nɛ zina.
Ka ya ya'a mɔr oŋa mɛ keŋ ka si'el ti niŋ o suor zug, m zuobpielim nwa' na sig yaʋgʋn nɛ sʋnsa'aŋ.’ -Tɔ', m zugdaana, m saam nyɔɔg taae biig la nɛ hali, dinzug, m ya'a kuli paae m saam san'an ka biig la ka' ti san'anɛ, li na kɛ ka o kpi.
Ka li pa'al ye tinamɛ kɛ ka ti saam zuobpielim sig yaʋgʋn nɛ sʋnsa'aŋ.
Mam mɛŋ sid daa pɛsigi m mɛŋ ka pɛ'ɛŋ biig la m saam san'an, ka yɛl o ye m ya'a pʋ mɔr o lɛbis naa, taal la na dɔllim hali ti paae n nyɔvʋr bɛn.
Dinzug, m sɔsidif ye fʋ kɛ ka man di'e biig la zi'esim kpɛlim kpɛla tʋmmi tisidif, ka biig la duoe dɔl o bieya kul o saam san'an.
Ayei, m zugdaana, m na niŋ wala kuli m saam san'an ka pʋ dɔl biig la keŋɛ?
Da kɛ ka m nini nyɛ bʋmbɛ'ɛd linɛ na paae m saam la.”
Josef pa'al o ba'abiis la on an sɔ' Josef da pʋ lɛn nyaŋi gban'e o mɛŋ o ba'abiis la tuonnɛ, ka o tans ye o nidib la wʋsa yim ka kɛɛ o. Ka sɔ' lɛn ka' dɔɔgin la, ka o zaŋ o mɛŋi pa'ali ba ka ba baŋ on an sɔ'.
Ka Josef kaas hali, ka Egipt nidib nɛ banɛ bɛ Na'ayin la wʋsa wʋm.
Josef yɛl o ba'abiis la ye, “Mam anɛ Josef.
M ba' la nan kpɛn vʋeyaa?” Amaa o ba'abiis la zi' ban ye ba lɛbis si'em tis oo, bɔzugɔ dabiem gban'e ba nɛ.
Ka Josef yɛl o ba'abiis la ye, “Paaminɛ m tuon na.” Ka ban paae na la, o yɛli ba ye, “Mam anɛ ya ba'abiig Josef onɛ ka ya da kuosi tis Egipt dim la.
Da kɛ ka li daami ya ka ya sʋnya duod nɛ ya mɛŋ yanamɛ kuos mam tis kpɛla na la yɛla, bɔzugɔ Wina'am nɔk mam dɛŋi ya tuon na ye li faaɛn nidib vʋm.
Yʋma ayi' nwa' ka kɔ'ɔm sig teŋ nwa' zug na, ka li nan kpɛlim yʋma anu ka sɔ' kʋ kua bɛɛ bunɛ.
Amaa Wina'am nɔk mam dɛŋi ya tuon ye yanam nɛ ya yidim nyɛ faangir.
Li ka'anɛ yanamɛ kɛ ka mam bɛ kpɛla, li anɛ Wina'am zug.
Onɛ kɛ ka m an wʋʋ Na'ab Faaro ba', ka sʋ'oe o yidim la wʋsa ka gɔsid Egipt teŋ wʋsa.
Dinzugɔ zɔmi tɔ'ɔtɔ lɛbi m ba' san'an ka yɛl o ye, ‘Josef onɛ aan fʋ biig la yɛl ye Wina'am kɛ ka m an Egipt teŋ wʋsa zugdaan.
Kem tɔ'ɔtɔ na ka da yuugɛ.
Fʋn nɛ fʋ biis, nɛ fʋ yaas nɛ fʋ bʋnkɔnbid nɛ fʋn mɔr si'el wʋsa na bɛ nɛ Gosen teŋin linɛ kpi'e nɛ mam la.
Mam na gɔsi fʋ yɛla, bɔzugɔ yʋma anu banɛ kenna la, kɔ'ɔm la na nan kpɛm bɛ ka fʋn nɛ fʋ yidim wʋsa ba'as yɔri.’” “Yanam wʋsa nɛ m pitʋ Benjamin pʋn baŋ ye li anɛ mam mɛŋi pian'adi tisid ya.
Yɛlimi m ba' la na'asi lin ka m nyɛt Egipt kpɛla la, nɛ yanamɛ nyɛ si'el wʋsa nɛ ya mɛŋ nini, ka mɔri m ba' lɛb tɔ'ɔtɔ na.” Ka o nɔk o nu'usi kuak o pitʋ Benjamin niŋgɔɔnr ka kum, ka Benjamin mɛ kuak o ka kaasid.
Ka o pʋ'ʋs o ba'abiis la wʋsa sʋ'ʋŋa ka kaas pamm, lin nya'aŋ la ka on nɛ o ba'abiis la sɔns nɛ taaba.
Labaari da paae Faaro ye Josef ba'abiis kena la, Faaro nɛ o kpɛɛmnam sʋnf da malis nɛ, ka Faaro yɛl Josef ye, “Yɛlimi fʋ ba'abiis la ye, ‘Lɔɔmini ya la'ad ka maal siri nɛ ya bʋmisi lɛb Keenan teŋin.
Ka mɔri ya saam nɛ ya yidim wʋsa lɛb mam san'an na.
Mam na tisi ya zin'isʋŋ kpɛla ka ya di malisim teŋin la.’ Mɛ yɛlimi ba ye ba niŋim anwa: ‘Nɔkimi tɛrekonamɛ lɛbi zii ya biis nɛ ya pu'ab ka dɔlli ya saam la kena.
Da kɛ ka yanamɛ mɔr si'el wʋsa la yɛla paki ya, bɔzugɔ m na tisi ya la'asʋma Egipt kpɛla ka li aan ya mɔrim.’” Ka Israel biis la sid niŋ ala. Ka Josef nɔk tɛrekonam nɛ ba suorin diib tisi ba nwɛnɛ Faaro yɛl si'em la.
O nɔk fuvɛnla tisi ba wʋsa, ka tis Benjamin anzurifa ligidi bɛdegʋ nɛ fuvɛnla zin'is anu.
Ka nɔk Egipt la'asʋma lɔ bʋmis piiga zug ka ba zii keŋ tis o ba' la ka lɛn kɛ ka bʋŋnya'as piiga zi diib ye o saam ya'a ti kena, on dit.
Ka o kɛɛsi ba ye ba kulim, ka yɛli ba ye ba da zab suorinɛ.
Ka ba yi Egipt teŋin keŋ paae ba saam Jakob san'an, Keenan teŋin.
Ba da yɛl o ye, “Josef nan kpɛn vʋe!
Onɛ gɔsid Egipt teŋ la wʋsa.” Li da lidigi ba ba' la nɛ ka o pʋ niŋi ba yaddaa.
Amaa ban da yɛl o linɛ wʋsa ka Josef yɛl la, ka o mɛ nyɛ tɛreko banɛ ka ba mɔr na ye ba nɔk o lɛb la, ka o ya'am lɛb na ka o sʋnf kpi'em.
Ka o yɛl ye, “Li siakya!
M yʋ'ʋn baŋya ye m biig Josef nan kpɛn vʋe.
M na dɔlli keŋ nyɛɛ o ka nyaan kpi.”
Jakob nɛ o yidim keŋ Egipt teŋin Alazug ka Israel da nɔk on sʋ'oe si'el wʋsa yii keŋ Egipt, ka on paae Beerseba teŋin la, o maal maannɛ tis o ba' Isaak Wina'am.
Ka Wina'am pian' tis Jakob zaansʋŋin ka buol o ye, “Jakob, Jakob!” Ka o lɛbis ye, “Naa, manɛ nwa'!” Ka Wina'am yɛl o ye, “Mam anɛ Wina'am onɛ aan fʋ ba' Isaak Wina'am.” Ka lɛn yɛl o ye, “Da zɔt dabiem fʋn ken Egipt la zugɔ.
M na kɛ ka fʋ buudi an bɛdegʋ anina.
M na mɔri fʋ keŋ Egipt, ka lɛn mɔri fʋ lɛb na.
Ka Josef mɛŋ na gban'af ka fʋ kpi.” Jakob duoe Beerseba, ka o biis la nɔk o niŋ tɛreko ni, nɛ ba bibibis nɛ ba pu'ab, ka ba zin' tɛrekonam banɛ ka Faaro tis ye ba mɔr o na la.
Ba mɛ da mɔri ba bʋnkɔnbid nɛ ban mɔr si'el Keenan teŋin la, ka Jakob nɛ o nya'aŋ dim wʋsa keŋ Egipt.
O da mɔr o biribis nɛ o bipumis nɛ o yaas banɛ an dap nɛ pu'ab hali nɛ o nya'aŋ wʋsa keŋ Egipt.
Jakob yidim yʋda nwa' Jakob yidim banɛ keŋ Egipt la yʋda nwa': Reuben n aan o bikpɛɛm, ka Reuben biis yʋda an Hanok nɛ Pallu nɛ Heziron nɛ Karmi.
Simeon biis yʋda nwa': Jemuel nɛ Jamin nɛ Ohad nɛ Jakin nɛ Zohar nɛ Sauul onɛ an Keenan pu'a sɔ' biig.
Levi biis yʋda nwa': Gerson nɛ Kohat nɛ Merari.
Juda biis yʋda nwa': Er nɛ Onan nɛ Sela, nɛ Perez nɛ Zera (amaa Er nɛ Onan da pʋn kpinɛ Keenan teŋgbauŋʋn).
Perez biis mɛ da anɛ Heziron nɛ Hamul.
Isaka biis yʋda nwa': Tola nɛ Pua nɛ Jasub nɛ Simiron.
Zebulun biis yʋda nwa': Sered nɛ Elon nɛ Jaalee.
Bama an banɛ ka Lea da du'a tis Jakob on da bɛ Padanaram la, paas nɛ o bipuŋ onɛ yʋ'ʋr buon Daina.
O biis nɛ o yaas, biribis nɛ bipumis, da anɛ pistan' nɛ atan'.
Gad biis yʋda nwa': Zefon nɛ Hagi nɛ Seuni nɛ Ezibon nɛ Eri nɛ Arodi nɛ Areli.
Aser biis yʋda nwa': Imnah nɛ Isiva nɛ Isivi nɛ Beria.
Ba taʋn yʋ'ʋr buon Sera.
Ka Beria biis an Heber nɛ Malkel.
Zilipa da du'a bibama n tis Jakob, onɛ ka Laban nɔk tis o pu'ayua Lea la.
Ba wʋsa la'as taaba anɛ pii nɛ ayuobʋ.
Jakob pu'a Rakɛl biis anɛ: Josef nɛ Benjamin.
Egipt teŋin ka Josef di Asenat onɛ an Potifera pu'ayua.
Potifera da anɛ maanmaan Oon teŋin.
Ka Asenat du'a Manase nɛ Efiram tis Josef.
Benjamin biis yʋda nwa': Bela nɛ Bekɛr nɛ Asibɛl nɛ Gera nɛ Naaman nɛ Ehi nɛ Roos nɛ Muppim nɛ Huppim nɛ Arid.
Jakob nɛ Rakɛl biis nɛ ba yaas da la'as taaba anɛ pii nɛ anaasi.
Dan biribiŋ da anɛ: Husim Naftali biis yʋda: Jahziel nɛ Guni nɛ Jezer nɛ Sillem.
Jakob nɛ Biliha onɛ ka Laban nɔki tis o pu'ayua Rakɛl la biis da la'as taaba anɛ ayɔpɔi.
Nimbanɛ da an Jakob mɛŋ yaas ka dɔlli ba keŋ Egipt da anɛ pisyuobʋ nɛ ayuobʋ.
O bipu'ab kal da pʋ paasɛ.
Josef biis ayi' banɛ ka ba da du'a Egipt da paas, ka kal la la'as pisyɔpɔi.
Josef di'e o saam Jakob Egipt teŋin Jakob da dɛŋi tʋm Juda ye o gaad tuonnɛ paae Josef san'an ka o pa'al o Gosen teŋ la suor, ka ba nyaan paae Gosen teŋin la.
Josef da nɔk o tɛreko keŋ Gosen teŋin ye o tʋ'ʋs o ba' Jakob, onɛ yʋ'ʋri lɛm buon Israel la.
Ka Josef n da paae o ba' tuon la, o nɔk o nu'usi kuak o ba' la ka kaasi yuug hali.
Ka Israel yɛl Josef ye, “Nannanna m yʋ'ʋn na kpi, bɔzugɔ man nyɛɛf nɛ m nini, ka fʋ kpɛn vʋe la.” Ka Josef yɛl o ba'abiis nɛ o ba' yidim la ye, “M na keŋ pian' tis Faaro ka yɛl o ye m ba'abiis nɛ m ba' yidim banɛ da bɛ Keenan la kena.
Ye, nidib la anɛ kɔnbkemnib ka gʋ'ʋn bʋnkɔnbid, ka ba mɔri ba kɔnbid nɛ ba niigi kena nɛ ban mɔr si'el wʋsa.
Ka Faaro ya'a buoli ya bu'os ye, ‘Ya tʋʋma an bɔ?’ Yanam lɛbisim o ye, ‘Ti gʋ'ʋnnɛ bʋnkɔnbid.
Ti saamnam mɛ da gʋ'ʋnnɛ.’ Ya ya'a yɛl o ala, o na kɛ ka ya bɛ Gosen teŋin la.” Josef da bɔɔd ye ba yɛl nwa' tis Na'ab la bɔzugɔ Egipt nidib da kis onɛ gʋ'ʋn wʋsa.
Josef da keŋ Na'ab la san'an ka yɛl o ye, “M ba' nɛ m ba'abiis yi Keenan kena, ka mɔri ba bʋnkɔnbid nɛ la'ad wʋsa na ka yʋ'ʋn bɛ Gosen teŋin.” O da gaŋnɛ o ba'abiis anu n dɔlli ba paae Faaro san'an.
Ka Faaro bu'os Josef ba'abiis la ye, “Ya nu'ug tʋʋm an bɔ?” Ka ba lɛbis ye, “Naa!
Ti anɛ kɔnbkemnib nwɛnɛ ti saamnamɛ da gʋ'ʋn si'em la.” Ba mɛ da yɛl ye, “Na'aba, ti kena ye ti bɛ kpɛla saŋa bi'ela, kɔ'ɔm la bɛ Keenan ka ti bʋnkɔnbid kʋ nyɛ yaama la zug.
Kɛl ka ti zin'in Gosen teŋin.” Faaro yɛl Josef ye, “Fʋ ba' nɛ fʋ ba'abiis la kɛɛn fʋ san'an na, ka Egipt teŋgbauŋ paalʋ wʋsa bɛɛ fʋ nu'usin.
Kɛl ka fʋ ba' nɛ fʋ ba'abiis la zin'in zin'ikanɛ an sʋm la.
Kɛl ka ba zin'in Gosen teŋin, ka fʋ ya'a baŋ banɛ mi' bʋnkɔnbid tʋʋma sʋ'ʋŋa, fʋn kɛl ka ba gɔsidi m bʋnkɔnbid la tisim.” Ka Josef mɔr o saam Jakob na pa'al Na'ab Faaro.
Ka Jakob da sɔs Wina'am albareka tis Faaro.
On da naae la, Faaro bu'os o ye, “Fʋ yʋma aan ala?” Ka Jakob lɛbis ye, “M yʋma anɛ kɔbiga nɛ pistan' .
M giligidnɛ wʋʋ m saamnamɛ da giligid si'em la.
M yʋma pʋ zu'oe paae m yaanam yʋma, ka lɛɛ kpi'emi tisim.” Ka Jakob lɛn niŋ Faaro zug albareka ka nyaan yi.
Ka Josef nɔk o ba' nɛ o ba'abiis la ka ba zin'in zin'ikanɛ an sʋm hali Egipt teŋin.
Li da anɛ Rameses sʋ'ʋlimin la nwɛnɛ Faaro pa'al si'em la.
Josef da tis o ba' nɛ o ba'abiis nɛ o ba' yidim wʋsa diib ka li sia'ali ba kalli an si'em.
Egipt teŋin kɔ'ɔm la yɛla Diibi da ka' la kɛ ka kɔ'ɔm la maligim paasid ka Egipt nɛ Keenan dim wʋsa namisid.
Ka Josef kuos dikanɛ ka ba digil la, ka la'as tɛɛns la ligidi wʋsa nɔki digil Na'ab Faaro yin.
Ka ligidii da pɔ'ɔg Egipt nɛ Keenan dim wʋsa la, Egipt dim wʋsa da kɛn Josef san'an na ka yɛl o ye, “Tisimi ti diib ka ti na kpi kɔ'ɔm!
Ti dii ti ligidi la wʋsa naae.” Josef da yɛli ba ye, “Mɔrini ya niigi la na tiak nɛ diib, yanamɛ ka' ligidi la zug.” Ka nidib la mɔri ba bʋnkɔnbidi kɛn Josef san'an na, ka nɔki ba widi nɛ ba pɛ'ɛs nɛ bʋʋs nɛ ba niigi nɛ bʋmis wʋsa tiak nɛ diib.
Yʋʋm kan la da gaad la, ba da kɛn Josef san'an yʋʋm kanɛ dɔlli li nya'aŋ la na ka yɛl ye, “Ti zugdaana, ti kʋ su'a fɔ; ti ligidi naae nɛ ka bʋnkɔnbid lɛn kae.
Ti pʋ mɔr si'ela ya'a kae ti mɛŋ nɛ ti pɔɔd la.
Da kɛ ka ti kpi kɔ'ɔm ka ti teŋ la san'am.
Fʋ ya'a na tisi ti diib ka ti di, nɛ bʋmbʋʋda ka ti bʋd, ti na kuosi ti mɛŋ nɛ ti pɔɔd wʋsa tis na'ab la, ka lieb o sankpan'asnam.” Kɔ'ɔm la da mu'oenɛ hali, ka Josef ti ba'asi da' Egipt teŋgbauŋ la wʋsa tis Na'ab Faaro ka teŋ la wʋsa lieb o din, ka kɛ ka Egipt nidib wʋsa lɛb tempʋʋdin, ka tʋmmi tisid Na'ab Faaro.
O lɛɛ da pʋ da' maanmaannib la paalʋʋ, bɔzugɔ Faaro da tisid maanmaannib la ligidi ka ba mɔri da'ad diib ka pʋ kuosi ba paalʋ laa.
Ka Josef yɛl nidib la ye, “Gɔsimiya, man sadigim da' yanam nɛ ya pɔɔd wʋsa tis Faaro la, asɛɛ ka ya di'e bʋmbʋʋda nwa' bʋd pɔɔd la.
Amaa ya ya'a ti buni li, yanam pʋdigimi li zin'is anu nɔki yinne tis Faaro.
Ka pʋdigir anaasi dinɛ kpɛlim la na an bʋmbʋʋda nɛ diibi tisi ya mɛŋ nɛ ya yidim.” Ka ba yɛl ye, “Fʋ faaɛn ti bas!
Li ya'a tigi fʋ nini, ti na an sankpan'asnam tis Na'ab Faaro.” Ka Josef nɔki li ka li an nɔzi'elʋg hali nɛ zina ye sɔ' ya'a bun zʋʋdi pɛ'ɛl bɔto anu, yinne anɛ Faaro din.
Maanmaannib la ma'aa paalʋ ka Faaro da pʋ di'ee.
Israel dim la da zin'inɛ Egipt teŋ kanɛ buon Gosen sʋ'ʋlim la.
Ba da paam kpan'am nɛ diib bɛdegʋ ka mɛ nɔbigi zu'oe hali.
Jakob da bɛ Egipt nɛ yʋma pii nɛ ayɔpɔi, ka o yʋma wʋsa la'as kɔbiga nɛ pisnaasi nɛ ayɔpɔi .
Lin da paae o kum saŋa la, o buol o biig Josef ka yɛl o ye, “Fʋ ya'a nɔŋim, fʋn nɔkimi fʋ nu'ugi si'isi m gbɛr ka li pa'ali fʋ nimmua, ka kaanbi zi'el ye fʋ kʋ mumim Egipt kpɛla.
Mumim zin'ikanɛ ka ba mumi m saamnam la.” Ka Josef yɛl o ye, “Naa, m ba', m na niŋ ala.” Ka Jakob yɛl o ye, “Pɔɔm!” Ka Josef pɔɔ zi'el.
Ka Jakob zaŋ o duori tik ka su'uni o zugʋ pian' Wina'am.
Jakob n niŋ Josef biis albareka la yɛla Ka lina wʋsa nya'aŋ, ba daa ti yɛl Josef ye, “Fʋ ba' la ka' laafii.” Ka Josef duoe nɔk o biis ayi' la, Manase nɛ Efiram keŋ.
Ka ban da yɛl Jakob ye, “Fʋ biig Josef kena la,” ka o kpɛ'ɛŋ o mɛŋi duoe zin'in.
Jakob da yɛl Josef ye, “Wina'am Onɛ Galis la da nie o mɛŋi tis mam Luz teŋin linɛ bɛ Keenan la, ka tisim albareka, ka yɛlim ye, ‘M na kɛ ka fʋ du'a biis bɛdegʋ ka ya kal zu'oe.
M na kɛ ka fʋ paam yaas.
Ka mɛ na zaŋ teŋ kaŋa wʋsa tisif ka li liebi fʋ din.’” “Tɔ', fʋ biribis ayi' banɛ ka fʋ du'a Egipt ka man nyaan kena la anɛ mam mɛŋ biis.
Ɛɛn, Efiram nɛ Manase na aan m biis, nwɛnɛ Reuben nɛ Simeon n aan m biis si'em la.
Bibanɛ ka fʋ na du'a ba nya'aŋ la na aan fʋ din, amaa ba faar na yinɛ Efiram nɛ Manase san'an na.
Man da yit Paddan teŋin lɛbid na la ka Rakɛl kpi suorin, ka li niŋim sʋnsa'aŋ.
Li da pʋ lal nɛ Efirata teŋa.
Ka m su'a o, suokanɛ ken Efirata teŋin la (zin'ikan da anɛ Betilehem).” Ka Israel da nyɛ Josef biribis la, o da yɛl ye, “Anɔ'ɔnamɛ nwa'?” Ka Josef lɛbis o ba' la ye, “Ba anɛ bibanɛ ka Wina'am tisim kpɛla la.” Ka Israel yɛl ye, “Mɔri ba na ka m niŋi ba albareka.” Saŋkan la Israel nini da pʋ nyɛt sʋ'ʋŋa ka li anɛ on kʋdig la zug.
Ka Josef mɔri ba kɛɛn o tuon na, ka o ba' la kuaki ba ka pʋ'ʋsi ba sʋ'ʋŋa.
Ka Israel yɛl Josef ye, “M da pʋ baŋ ye m na lɛn nyɛɛ fʋ nindaa ya'asa.
Ka Wina'am siak ka m nyɛ fʋ biis gba!” Ka Josef yʋ'ʋn vɛ'ɛg biis la zin' o saam nɔba zug ka igin o tuonnɛ vanbin teŋin.
Ka Josef nɔk biis ayi' la, ka Efiram bɛɛ o datiuŋ ka lɛɛ bɛɛ o saam Israel dagɔbʋg, ka Manase bɛɛ o dagɔbʋg ka lɛɛ bɛ Israel datiuŋ, ka mɔri ba ala li'el o ba' san'an na.
Amaa Israel nɔk o datiuŋ nu'ugʋ pa'al Efiram zug, la'an nɛ on an biig la; ka mɛ nɔk o dagɔbʋg nu'ugʋ lɔbi puugi pa'al Manase zug, la'an nɛ Manase an kpɛɛm la.
Ka o niŋ Josef albareka ka yɛl ye, “Wina'am onɛ ka m yaab Abraham nɛ m saam Isaak da dɔl la, Wina'am onɛ aan m kɔnbkem ka gurim hali ti paae zina la, ka kɛ ka o maliak kanɛ yis mam san'auŋʋn la, na niŋ biis nwa' zug bareka.
Bama zug ka nidib na tiɛn m yʋ'ʋr, nɛ m yaab Abraham nɛ m saam Isaak yʋda.
Ka mɛ kɛ ka ba nɔbig hali pɛ'ɛl teŋgbauŋ la wʋsa.” Josef n nyɛ ka o ba' la nɔk o datiuŋ nu'ug la pa'al Efiram zug la, li da pʋ malis oo, ka o nɔk o ba' la nu'ug la ye o yis Efiram zugin la pa'al Manase zugin.
Ka Josef yɛl o ba' ye, “Ayei m ba', kpɛɛm nwa'!
Nɔkimi fʋ datiuŋʋ pa'al o zug!” Amaa ka o ba' la yɛl o ye, “Mam mi', m biiga, m mi'.
On mɛ na mɔr nidib ka lieb bɛdegʋ, amaa Efiram na gaad Manase, bɔzugɔ Efiram yaas na lieb buudi bɛdegʋ gaad o.” Ka lɛn yɛli ba ye, “Saŋa na kena ka Israel nidib ya'a sɔs Wina'am albareka, ba na sɔsidi tisid taaba ka yɛt ye, ‘M sɔsid Wina'am ye o tisif albareka nwɛnɛ on da tis Efiram nɛ Manase albareka si'em la!’” Ala ka Jakob nɔk Efiram yʋ'ʋri niŋ tuon ka li pa'al ye onɛ gaad Manase.
Ka li nya'aŋ ka Jakob yɛl Josef ye, “M kʋ lɛn vʋe yuugɛ, amaa Wina'am na bɛ nɛf ka mɔri fʋ lɛbi fʋ yaanam teŋin.
M lɛɛ nɔk kʋkʋna zin'ikanɛ ka mam da zabi faaɛn yi Amor dim la paasif.
Ala ka fʋ din na gaadi fʋ bieya la din.”
Jakob niŋ o biis bareka Ka Jakob da buol o biis la ka yɛli ba ye la'asimi na ka m yɛli ya yanamɛ na ti an si'em saŋa linɛ kenna la.
Jakob biisɛ, la'asimi na ka kɛlisi; kɛlisimini ya ba' Israel, pian'ad!
Reuben, fʋnɛ aan m bikpɛɛm, fʋnɛ aan m kpi'euŋ nɛ onɛ ka m pɔnsi du'a.
Fʋ anɛ onɛ mɔr girima nɛ paŋ.
Fʋ pʋ gban'adi fʋ mɛŋ sʋ'ʋŋa ka nwɛnɛ ku'okanɛ yɛŋim nɛ.
Fʋ gbɛn nɛ mam pu'a san'ami m gadʋg.
Linzug fʋ kʋ lɛn an girima sɔba.
Simeon nɛ Levi anɛ mabiis nɛ taaba, ba lɛɛ mɔri ba zaba la'adi tʋ'ʋsid nidib.
M kʋ zaŋi m nu'ugʋ kpɛn'ɛsi ba yɛla nii.
M mɛ kʋ la'as nɛ baa, bɔzugɔ ba sʋnya da duoe ya ka ba kʋ nidib, ka kɛns lɔlis gada ka li ka' gbinnɛ.
M nɔpɔɔr bɛɛ ba zug, ba sʋnya zabid hali ka pʋ ya'asid duor la zug.
Ba sʋnkanɛ ɛɛnti duoe ka ba bɔɔd ninkʋʋsim la.
M na widigi ba Jakob buudi ni bas ka widigi ba yaas Israel buudi la ni.
“Juda, fʋ ba'abiis la na wɔ'ɔgif, ba na vanbini fʋ tuon fʋn na nyaŋidi fʋ dataas la zug.
Juda, fʋ anɛ gbigimbil onɛ kʋʋdi o ni'im ka lɛbid o gbɛɛnsigin.
Fʋ anɛ ninzɔtir wʋʋ gbigim kʋdig nɛ ka sɔ' kʋ daami fɔ.
Na'am dansaar kʋ maligin yi Juda nu'ugin, bɛɛ na'am zan'an la yii fʋ san'anɛ, hali ka onɛ sʋ'oe na'am la ti kena ka tɛɛns wʋsa na siak o nɔɔr.
O na nɔk o bʋŋʋ lɔ vain tiig, ka nɔk o bʋŋbili lɔ tikanɛ willi wal pamm.
Daam na bug wʋʋ ku'om nɛ ka o mɔri pied fuud, tiwala daam na buk wʋʋ ku'om nɛ.
Fʋ nini na mu'oe gaad daam, ka fʋ nyina pɛligi gaad bin'isim.
Zebulun, fʋ na bɛ nɛ ku'om nɔɔrin ka tʋm anrima tʋʋma.
Ka fʋ teŋ titɔndig na yaligi keŋ hali paae Sidon teŋin sa.
Isaka, fʋ nwɛnɛ bʋŋ kanɛ mɔr paŋ nɛ, fʋ na tʋm ka pʋ gɛɛnda.
Fʋ ya'a nyɛ ka fʋ vʋ'ʋsʋm zin'ig la an sʋm ka teŋ la mɔr kʋ'ʋlʋm pamm tisif, fʋ na basi fʋ mɛŋi tis tʋʋma ka ba kɛ ka fʋ lieb yammʋgʋ tʋm tʋʋm kpi'ema.
Dan, fʋ anɛ onɛ na kati fʋ nidib la saria nɛ sida.
Fʋ dɔɔg nidib na zem wʋʋ Israel dɔɔg wʋsa an si'em la.
Fʋ na nwɛnɛ waafʋ dig suorin, ka na dum wief nɔbir, ka kɛ ka onɛ ban'ad o la lɛb nya'aŋi lu.
“M Zugsɔba, mam gu'usidnɛ bɔɔdi fʋ faangir la.
“Gad, nidib bɛdegʋ na zabi nyaŋif, amaa fʋn mɛ na tuligi zab nɛ ba wʋsa.
Aser, fʋ na mɔr disʋma ka na tis na'ab la dikanɛ sʋm nɛ o. Naftali, fʋ na nwɛnɛ walig kanɛ mɔr yɔlisim, ka du'ad bivɛnla hali.
Josef, fʋ na nwɛnɛ tikanɛ bɛ ku'om nɔɔrin nɛ, ka wan walsʋma ka zaŋguom na gu' fʋ lɛbis.
Fʋ dataas zabid nɛf nɛ sʋnpɛɛn, ka dɔllif nɛ tiraad nɛ piema.
Amaa fʋ kpɛn zi'enɛ kiŋ-kiŋ nɛ fʋ tiraug ka tʋ'ʋsidi zabidi ba nyaŋid, ka li anɛ Jakob Wina'am la zug, onɛ aan fʋ Kɔnbkem onɛ an Israel Tampiing la.
Fʋ saamnam Wina'am la na sʋ'ʋŋif, Wina'am Onɛ Galis la na niŋi fʋ zug bareka.
O na tisif albareka linɛ an saa nɛ teŋin albareka linɛ an ma'asim nɛ kʋ'ʋlʋm, albareka linɛ an du'am nɛ biis nɛ bʋnkɔnbid bɛdegʋ.
Ɛɛn, fʋ saam albareka zu'oe gaad zʋʋd linɛ yit zuoya nɛ kʋkʋna banɛ da dɛŋin bɛ kʋdimin sa la ni.
Albareka nwa' wʋsa na bɛ Josef zugin, on an tuongati o ba'abiisin la zug.
Benjamin, fʋ na nwɛnɛ zaŋku'ar kanɛ an bʋnzɔtire, kʋʋdi fʋ bi'emnam bɛogʋn nɛ zaam.” Bama an Israel dɔɔd pii nɛ ayi' la, ka ba saam Jakob da niŋ albareka niŋi ba yinne-yinne zug.
O da tis sɔ' mɛkama o albareka linɛ nar nɛ o. Jakob kum yɛla Ka dina nya'aŋ ka Jakob yɛl o biis la ye, “M yʋ'ʋn bɔɔd ye m paae nɛ m yaanam san'an.
Mumminimi m saamnam yaad linɛ bɛ tampinlɛuŋʋn, Efiron onɛ an Hitti nid la pɔɔgin la.
Li anɛ Makipiela linɛ bɛ Mamir baba Keenan teŋgbauŋʋn la.
Linɛ ka Abraham da da' nɛ li paalʋ wʋsa Efiron san'an la.
Ani ka ba su'adi ba kum.
Anina ka ba mum Abraham nɛ o pu'a Sara, anina ka ba mum Isaak nɛ o pu'a Rebɛka, anina mɛn ka m da mum Lea.
Hitti nidib la san'an ka ba da da' pɔɔg nɛ li tampinlɛuŋ la.
Mummi mam anina.” Jakob n da pa'ali ba on bɔɔd si'em naae la o da lɛbi digin ka kpɛm bas o mɛŋ.
Ka Josef luu bibig o ba' la ka kaas hali.
Josef da kɛ ka banɛ mi' kum tʋʋma la niŋ o ba' la niŋgbiŋ la tiim ka li kʋ san'am bɛɛ pun'oe.
Li da paae o dabisa pisnaasi nwɛnɛ ban da tʋm tiim tʋʋma si'em la, ka Egipt nidib yʋ'ʋn maal sʋnsa'aŋ dabisa pisyɔpɔi o yɛla.
Ka sʋnsa'aŋ la nya'aŋ ka Josef yɛl na'ayikpɛm la ye, “Nɔkimi labakaŋa keŋ tis Na'ab la: ‘M ba' la daa bɔɔd ye o kpi la, o daa kɛ ka m pɔ nɔɔr ye m na ti mum o yakanɛ ka o maali digil Keenan teŋin la.
Dinzug kɛl ka m keŋ mumi m ba' la ka lɛb na.’” Ka Na'ab Faaro yɛl ye, “Kem mumi fʋ ba' la nwɛnɛ fʋn daa pɔ nɔɔr ye fʋ na niŋ si'em la.” Ka Josef keŋ ye o mumi o ba' la.
Na'ab la kpɛɛmnam la wʋsa nɛ o na'ayikpɛm la nɛ Egipt teŋ kpɛɛmnam wʋsa da dɔl Josef n keŋ.
O yidim nɛ o ba'abiis nɛ o saam yidim la wʋsa mɛ da dɔlli keŋ.
Ba bibibis nɛ ba pɛ'ɛs nɛ bʋʋs nɛ niigi ma'aa da nan kpɛlim Gosen teŋin.
Dap banɛ da mɔr widi tɛrekonam nɛ banɛ da ban'ad widi la da la'am keŋ.
Nidib la da la'asi zu'oe hali.
Ban da paae Atad zieŋin linɛ bɛ Joodan kɔldaug nya'aŋ la, ba kpɛn' nɛ kukuma hali yuug.
Ka Josef zaŋ daba ayɔpɔi kaas o saam kʋʋr nɛ sʋnsa'aŋ.
Keenan dim la nyɛ ka nidib la maan sʋnsa'aŋ Atad zieŋin la, ba yɛl ye, “Gɔsimi, Egipt nidib la maan sʋnsa'aŋ si'em!” Lin ka ba buon zin'ig la ye Abɛl-Miziram.
Jakob biis la da maal nwɛnɛ on da pʋn yɛli ba si'em la ka zaŋ o niŋgbiŋ la mɔri keŋ mum yaʋg kanɛ bɛ Makipiela pʋʋgin, Mamir nya'aŋ, paalʋ kanɛ ka Abraham da da' Efiron onɛ an Hitti dau san'an ye ba mummi ba kum anina la.
Josef n da mum o ba' la naae la, on nɛ o ba'abiis nɛ banɛ da dɔl o keŋi maal kʋʋr la da lɛb Egipt teŋin.
Josef n kpɛmis o ba'abiis la sʋnya si'em Ba ba' la kum nya'aŋ la ka Josef ba'abiis la yɛl taaba ye, “Ka Josef ya'a nan kpɛn kisi ti ka bɔ suoya ye o lɛbisi ti bɛ'ɛd wʋʋ tinamɛ da maal o si'em la?” Ka ba tʋm dau sɔ' Josef san'an ye, “Ti ba' la da nam pʋ kpi la o da zi'el nɔɔri tisi ti ye ti yɛlimif ye, ‘Dimi fʋ bieya la suguru!
Baa ban tʋmif bɛ'ɛd la, asɛɛ ka fʋ kɛɛ ba tʋʋmbɛ'ɛdi bas.’ Ti anɛ fʋ ba' la Wina'am yammis, dimi ti suguru!” Josef n da di'e labakaŋa la, o da kumya hali.
O ba'abiis la da kena vanbin o tuon, ka yɛl o ye, “Tinamɛ nwa' fʋ tuon ka an fʋ sankpan'asnam.” Ka Josef yɛli ba ye, “Da zɔti dabiem, m kʋ nyaŋi nɔki m mɛŋi zi'el Wina'am zin'iginɛ.
Yanam da gban'e nɛ bɛ'ɛd mam yɛla, amaa ka Wina'am lɛbigi li sʋm, ye li sʋŋ nidib bɛdegʋ, ka faaɛn ba yis kumin wʋʋ lin an si'em zina la.
Si'el kae ka ya na zɔt dabiem.
Mam na gɔsi ya nɛ ya biis sʋ'ʋŋa.” Ka o pian' pian'asʋma tisi ba ka ba lɛbi kul nɛ sumalisim.
Josef kum yɛla Josef nɛ o ba'abiis la da nan kpɛm bɛ nɛ Egipt teŋin.
O da anɛ yʋma kɔbiga nɛ piiga ka nyaan kpi.
O da vʋe yuug ka da nyɛ Efiram yaan-tan', ka da lɛn di'e Manase biig Makir biis la o nu'usin.
Ka yɛl o ba'abiis la ye, “M bɔɔd ye m kpinɛ, amaa Wina'am na ba'asi gɔsi ya sʋ'ʋŋa ka mɔri ya yi teŋ kaŋa ni ka ya kpɛn' teŋ kanɛ ka o da pɔ nɔɔri tis Abraham nɛ Isaak nɛ Jakob ye o na tisi ba la.” Ka Josef yɛl o nidib ye, “Pɔɔm tisi nɛ m ye Wina'am ya'a mɔri yaa lɛbi ya teŋin la ya na mɔri m niŋgbiŋ la keŋ.” Ka Josef n da paae yʋma kɔbiga nɛ piiga la, o da kpi Egipt teŋin ka ba nɔk tiim niŋ o niŋgbiŋ la ka li pʋ san'am, ka nɔki li niŋ kum daka ni.
Gbauŋ nwa' yɛla Yiib gbauŋ la pa'annɛ ti nɛ Wina'am da dɔlis Moses ni tis o nidib la yɔlisim ban da an yammis Egipt teŋin la.
Wina'am da nie o mɛŋi pa'al Moses tituugin; zin'ikanɛ ka bugum da la'aŋi dit mɔɔg ka pʋ kanbid la ni tis o suor ye o dɔl Israel dim la yis Egipt teŋin la .
Wina'am da kɛ ka Atɛuk Zɛn'ug la ku'om buak ka ba dɔl teŋkpi'emisi gaad.
Wina'am da lɛn dɔlisnɛ Moses san'anɛ tisi ba wada Sinai zuor zug.
On da tisi ba wada piiga la Wina'am da lɛn tis zi'el sieba pa'annɛ ba ban na kɛɛn o san'an na si'em wɔ'ɔg o. O da bigis Moses on na maal Fuug Sʋgʋr si'em ka ba na mɔri ken ka zin'ikanɛ wʋsa ka ba zi'in ban zi'eli li ka ban nɛ Wina'am la'as taaba.
Jakob biis yʋda Jakob biribis nɛ ba yidim banɛ da dɔlli ba saam onɛ yʋ'ʋri mɛ da an Israel keŋ Egipt la yʋda nwa': Reuben nɛ Simeon nɛ Levi nɛ Juda nɛ Isaka nɛ Zebulun nɛ Benjamin nɛ Dan nɛ Naftali nɛ Gad nɛ Aser.
Banɛ wʋsa da yii keŋ nɛ Jakob la da anɛ pisyɔpɔi, ka Josef on pʋn bɛ Egipt sa.
Ka li nya'aŋ ka Josef nɛ o bieyanam la da kpi, ban nɛ zʋmaʋŋ kan la nidib wʋsa.
Egipt na'apaalli da namis Israel dim la yɛla Israel nidib da nɔbigid hali nɛ du'am pʋʋgin, ka mɔr paŋ ka zu'oe pɛ'ɛl teŋ la wʋsa.
Ka na'apaalig onɛ zi' Josef yɛla da di na'am Egipt teŋin.
O da yɛl o nidib la ye, “Gɔsimiya, Israel dim la nɔbigidnɛ galisi gaadi ti.
Kɛlli ka ti bɔ suoya namisi ba ka ba da nɔbigi gaadi tii.
Ya'a ka' ala, zaba ya'a duoe, ba na la'as nɛ ti dataas la zab nɛ ti ka zɔɔ yi ti teŋin la.” Ka ba gaans tʋʋma zugdaannam ye ba gur Israel dim la ka kɛ ka ba tʋm tʋʋm kpi'ema.
Nimbama da kɛ ka Israel dim la mɛ tempʋbanɛ an Pittom nɛ Rameses ka li an na'ab la la'ad digilʋg zin'is ka Egipt dim nɔkidi ba la'adi niŋid ani.
Amaa la'an nɛ ban da maan si'em bɔɔd ye ba kal sie la, ba da nan kpɛn nɔbigidnɛ.
Ka ba zɔt Israel dim la dabiem.
Egipt dim la da kɛ ka Israel dim tʋm tʋʋm kpi'ema hali ka pʋ zɔti ba nimbaanliga.
Ba da kɛ ka Israel dim la bɛllim tɔi hali ka ba nwɛ'ɛd tampiga ka tʋm pɔɔd tʋʋm kpi'ema bɛdegʋ dinɛ ka' na'anaa.
Egipt Na'ab la da buol Hibiru pu'adu'asnam banɛ yʋda an Sifra nɛ Pua la, yɛli ba ye, “Ya ya'a du'asid Hibiru pu'ab la ka nyɛ ka biig la an biribiŋ, yanam kʋʋm o; amaa o ya'a an bipuŋ, yanam da kʋʋ oo.” Amaa pu'adu'asnam la da zɔt Wina'am dabiem ka pʋ tʋm wʋʋ Egipt na'ab la yɛl si'em laa, ka bas biribis la.
Ka Egipt Na'ab la buol pu'adu'asnam la ka yɛli ba ye, “Bɔɔ nwa' ka ya tʋm?
Ya niŋ wala bas biribis la ka pʋ kʋʋ ba?” Ka pu'adu'asnam la yɛl na'ab Faaro ye, “Hibiru pu'ab la pʋ nwɛnɛ Egipt pu'ab laa.
Ba du'am pʋ tɔiya, ka tinamɛ ti ye ti baŋ la ka ba pʋn du'a sa.” Li anɛ Wina'am da sʋŋ pu'adu'asnam la, ka nidib la da nɔbig ka mɔr paŋ.
Pu'adu'asnam la zɔt Wina'am dabiem la zug ka o kɛ ka ba zak yalig.
Ka Na'ab Faaro yɛl o nidib la ye, “Bikanɛ wʋsa ka ba du'a o ka o an biribiŋ, yanam nɔkim o lɔb kɔldaugin, amaa o ya'a anɛ bipuŋ yanam basim o.”
Moses du'am yɛla Saŋkan la ka Levi dau di Levi dɔɔg pu'asadir ka o pu'a la nɔk pʋʋgʋ du'a biribiŋ.
Ka on nyɛ ka o an vɛnliŋ la, o da nɔk o su'a nwadis atan'.
Amaa on da gɔs ka o kʋ lɛn nyaŋi su'a biig la, o da nɔk nɛ pɛog, ka nɔk kotaali bʋligi li.
Ka nɔk biig la niŋ pɛog la pʋʋgin ka keŋ digil o Nail mu'ar nɔɔrin mɔɔd sʋʋgin.
Ka biig la taʋn zi'e lalli ka gɔsid dinɛ na maal o. Ka Na'ab Faaro bipuŋ sɔ' da sig mu'arin la ye o sʋ, ka banɛ gɔsid na'abiig la dɔl o dɛn'ɛnid mu'ar la nɔɔr.
Ka o nyɛ ka pɛog bɛ mɔɔdin la ka o tʋm pu'asada banɛ gɔsid o la yinne ye o nɔk na.
Ka Na'abiig la pibigi li ka nyɛ bilia ka o kaasid, ka o zɔ biig la nimbaanlig, ka yɛl ye, “Bikaŋa anɛ Hibiru dim biig yinne.” Ka biig la taʋn bu'os Na'ab Faaro bipuŋ la ye, “M keŋ bɔ Hibiru dim pu'ab la yinne na ka o ugus biig la tisi fɔɔ?” Ka o lɛbis o ye, “Ɛɛn, kem!” Ka biig la keŋ mɔr bilia la ma na.
Ka Faaro bipuŋ la yɛl o ye o nɔkim biig la ugusi tis o, ka o na yɔɔ o. Ka pu'a la nɔk biig la ugus o. Ka biig la nɔbig, ka o mɔr o keŋ tis Na'ab Faaro bipuŋ la ka o lieb o biig.
Ka o pʋd biig la yʋ'ʋr ye Moses.
Moses zɔɔ keŋ Midian teŋin Moses n da nɔbig la, daar yinne ka o yii keŋ o nidibin la ka nyɛ ban namisidi ba si'em ba tʋʋma ni la.
Ka mɛ nyɛ Egipt nid ka o bʋ'ʋd Hibiru dau sɔ' onɛ an Moses nidib la yinne.
Ka o gɔsi gɔs ka pʋ nyɛ sɔ' anina babaa, ka o nwɛ' Egipt nid la kʋʋ mum titanbin'isi ni.
Ka li yimbɛog ka o lɛn yi ka nyɛ ka Hibiru nidib ayi' zabid nɛ taaba ka o bu'os onɛ tʋm taal la ye, “Bɔɔ maal ka fʋ nwɛ'ɛdi fʋ mabiig onɛ an Hibiru nida?” Ka dau la yɛl o ye, “Anɔ'ɔnɛ gaŋif ye fʋ an sariakat tinam sʋʋginɛ?
Fʋ bɔɔd ye fʋ kʋ mam wʋʋ fʋn sa kʋ Egipt nid si'em laa?” Anina ka Moses ya'am iank ka o tɛn'ɛs ye, “Mam sa tʋm si'el la, nidib baŋ ya!” Ka Na'ab Faaro wʋm ka bɔɔd ye o kʋ Moses ka o baŋ ka zɔɔ yi Faaro san'an keŋ bɛ Midian teŋin zin' kpi'e nɛ bulig.
Ka maanmaan sɔ' bɛ Midian teŋin ka mɔr pu'ayuos ayɔpɔi, ka ba keŋ buligin la ye ba wik ku'om tisi ba saam kɔnbid.
Ka kɔnbkem sieba kena kadi ba, amaa ka Moses sʋŋi ba ka ba paam ku'om nulis kɔnbid la.
Ka pu'asada la lɛbi ba saam san'an ka pʋ yuug la, ka o bu'osi ba ye, “Bɔɔ maal ka ya pʋ yuug zina?” Ka ba lɛbis ye, “Egipt dau sɔ' sʋŋi ti ka kɔnbkemnib la pʋ daami tii.
O la'am wik nɛ ku'om la sʋŋi ti ka ti nulis kɔnbid la.” Ka o bu'osi ba ye, “Ka o bɛ yaanɛ?
Ka bɔ ka ya bas o ani?
Kem buol o nɛ o na ka o paam si'eli di.” Ka Moses siak ye o na bɛ dau la yin; ka dau la nɔk o bipuŋ Zippora tis Moses ka o lieb o pu'a.
Ka Zippora du'a biribiŋ ka Moses pʋd o yʋ'ʋr ye, Gersom, ka li pa'al ye, “M anɛ saan teŋzʋŋin.” Li da yuug ya hali ka Egipt Na'ab Faaro kpi.
Ka Israel dim la paam namisʋg hali, ka kaasidi bɔɔd sʋŋir, bɔzugɔ ba da anɛ sankpan'asnam teŋ la ni, ka ba kaasig la paae Wina'am san'an.
Ka Wina'am wʋmi ba kaasig, ka tiɛn on da kaanbi zi'el Abraham nɛ Isaak nɛ Jakob la.
Ka Wina'am gɔs Israel dim la ka zɔɔ ba nimbaanlig.
Wina'am nie o mɛŋi pa'al Moses Moses da kemnɛ o diem Jetro kɔnbid.
Jetro da anɛ Midian maanmaan.
O da kem kɔnbid la lalig hali keŋ paae Wina'am zuor linɛ yʋ'ʋri buon Horeb la.
Anina ka o nyɛ Wina'am maliak ka o nie o mɛŋ bugumini bɛ tituugin.
Ka Moses nyɛ ka bugum la bɛ tituugin la dit ka li pʋ kanbida.
Ka Moses tɛn'ɛs ye, “M na keŋ gɔs nyalim kanɛ kɛ ka bugum bɛ tituugin dit ka li pʋ kanbid la.” Ka Zugsɔb la nyɛ ka o kenna ye o gɔs la, ka Wina'am buol tituugin la ye, “Moses, Moses!” Ka Moses siak ye, “Manɛ nwa'.” Ka Wina'am ye, “Da li'el naa!
Pidigimi fʋ ta'ada la, ka zin'ikanɛ ka fʋ zi'e la anɛ kasi.” Ka o yɛl ye, “Manɛ aan fʋ yaanam Wina'am la, m anɛ Abraham Wina'am, nɛ Isaak Wina'am, nɛ Jakob Wina'am.” Ani ka Moses su'a o nindaa bɔzugɔ o da zɔtnɛ on na kpa' gɔs Wina'am.
Ka Zugsɔb la yɛl ye, “M sid nyɛɛm nidib la namisid Egipt si'em.
M wʋmi ba kaasig ban namisidi ba la zug ka li yɛla daamim.
M kena ye m faaɛn ba yi Egipt dim nu'usin mɔri ba keŋ teŋ kanɛ yalim, ka an sʋm, ka bin'isim nɛ siind pʋbid la.
Teŋ kan ka Keenan dim nɛ Hitti dim nɛ Amor dim nɛ Perizi dim nɛ Hivi dim nɛ Jebus dim bɛ la.
Israel dim la fabʋlʋg paae mam na ka mam mɛ nyɛ Egipt dim la maannɛ ba si'em.
Dinzugɔ, kem ka m tʋmif nɛ Faaro san'an ye fʋ mɔr Israel dim la yi Egipt teŋin na.” Amaa ka Moses bu'os Wina'am ye, “Ka mam mɛ aan anɔ'ɔnɛ na keŋ Na'ab Faaro san'anɛ yis Israel dim la Egipt teŋinɛ?” Ka Wina'am ye, “Man na bɛ nɛf.
Ka lina na an zanbin ye manɛ tʋmif.
Fʋ ya'a mɔri ba yina ya na pʋ'ʋs mam Wina'am zuokaŋa ni.” Ka Moses bu'os Wina'am ye, “Ka m ya'a keŋ yɛl Israel dim la ye, ‘Ya yaanam Wina'am la tʋm mam ya san'an na,’ ka ba bu'osim ye, ‘O yʋ'ʋrɛ?’ M ye m lɛbisi ba ye anɔ'ɔnɛ?” Ka Wina'am yɛl Moses ye, “Yɛlimi ba ye, man yʋ'ʋr anɛ ‘Manɛ an Man.’ Yɛlim Israel dim la ye, ‘Manɛ’ tʋmif na.” Ka Wina'am lɛn yɛl Moses ye, “Yɛlim Israel dim la ye, Zugsɔb onɛ aan ba yaab Abraham Wina'am, nɛ Isaak Wina'am nɛ Jakob Wina'am la tʋmi mɛ ya san'an na.
M yʋ'ʋkaŋa ye li bɛ nɛ saŋa wʋsa, ka zʋmaana wʋsa na zaŋi li ka tɛnri m yɛla saŋa linɛ ka' naarɛ.
Kem la'as Israel kpɛɛmnam la, ka yɛli ba ye Zugsɔb onɛ aan ya yaanam Wina'am, Abraham Wina'am nɛ Isaak Wina'am nɛ Jakob Wina'am la, nie o mɛŋi pa'alif ka yɛlif ye o nyɛ Egipt dim la maannɛ ba si'em.
M kaanb ya ye, ‘M na mɔri ya yi namiskanɛ ka ya nyɛt Egipt teŋin la keŋ teŋ kanɛ ka Keenan dim nɛ Hitti dim nɛ Amor dim nɛ Perizi dim nɛ Hivi dim nɛ Jebus dim bɛ, ka bin'isim nɛ siind pʋbid la ni.’ Fʋ ya'a ti tu'as ala, Israel kpɛɛmnam la na wʋm tisif, ka fʋn nɛ ban na keŋ Egipt na'ab Faaro san'an yɛl o ye, ‘Zugsɔb onɛ an Hibiru dim Wina'am la, yɛli ti ye ti nɔk daba atan' keŋ mɔɔgin maal malʋŋʋ tis on Zugsɔb Wina'am.’ Amaa mam mi' ye Egipt na'ab la kʋ bas suor ka ya keŋi, asɛɛ ka si'el maal ka o nyɛ.
Ka m na tiɛn m nu'ug ka dam Egipt dim la nɛ nyalima banɛ ka m ye m tʋmmi ya san'an la; ka li nya'aŋ ka o na basi ya ka ya keŋ.
M na kɛ ka Egipt dim gɔsi ya sʋ'ʋŋa, ka ya ya'a ti yi teŋin la m kʋ kɛ ka ya yinɛ nu'uzaalisɛ.
Ya pu'a wʋsa na yɛl o kpi'a nɛ onɛ bɛɛ o yin wʋsa ka o na tis o anzurifa nɛ sanlima nɛ fuud; ka ya na zaŋi ziili o ya biribis nɛ ya bipumisi keŋ.
Ala ka ya na paam la'ad Egipt dim la san'an.”
Wina'am pa'al Moses tʋʋmnyalima Ka Moses lɛbis ye, “Ka ba ya'a pʋ siak bɛɛ kɛlisim pian'adɛ ka yɛl ye, ‘Zugsɔb la pʋ nie pa'ali ma?’” Ka Zugsɔb la lɛbis ye, “Bɔɔ bɛɛ fʋ nu'ugin la?” Ka o ye, “Dansaar.” Ka Zugsɔb la ye, “Nɔkim bas teŋin!” Ka Moses nɔki bas teŋin, ka li kilim waaf ka o zɔ ka bas waaf la.
Ka Zugsɔb la yɛl o ye, “Nɔkimi fʋ nu'ugi gban'e o zʋʋr!” Ka Moses gban'e waaf la zʋʋr ka o lɛn kilim dansaar o nu'ugin.
Ka Zugsɔb la ye, “Ala ka ba na baŋ ka niŋ yadda ye man Zugsɔb, onɛ aan ba yaab Abraham nɛ Isaak nɛ Jakob Wina'am la nie o mɛŋi pa'alif.” Ka Zugsɔb lɛn yɛl Moses ye, “Nɔkimi fʋ nu'ugʋ su gɛfa ni!” Ka Moses nɔki su, ka on yis na la, ka li nwa' kʋkɔm.
Ka o lɛn yɛl o ye, “Lɛn nɔki fʋ nu'ug la su!” Ka Moses lɛn nɔk nu'ug la su, ka on yis na la, ka li lɛbi an wʋʋ o niŋgbina la an si'em la.
Ka Zugsɔb la ye, “Ba ya'a pʋ niŋif yadda bɛɛ siak yiiga nyalima laa, ba na niŋ nyalima kanɛ paas ayi' la yadda.
Amaa ba ya'a pʋ niŋ nwa' wʋsa yaddaa, fʋn kabigim ku'om Nail mu'arin la bu'oe bas teŋ kpi'emisin, ka ku'om la na kilim ziim teŋin la.” Ka Moses yɛl Zugsɔb la ye, “M Zugsɔba, kɛlisima!
M biilimin sa man zi' pian'adɛ, hali la'an nɛ fʋn pian' tis man onɛ aan fʋ tʋmtʋm la, m nɔɔr pʋ lakid sʋ'ʋŋaa.” Ka Zugsɔb yɛl o ye, “Anɔ'ɔnɛ tis ninsaal nɔɔrɛ?
Ka anɔ'ɔnɛ kɛt ka o an tʋbkpida bɛɛ gika?
Ka anɔ'ɔnɛ tis o nini bɛɛ kɛt ka o an zʋnzɔŋa?
Li ka'anɛ mam Zugsɔb laa?
Dinzugɔ, kem ka m na sʋ'ʋŋif ka fʋ pian', ka pa'alif fʋn na yɛl si'el.” Amaa ka Moses lɛbis ye, “M Zugsɔba, m bɛlimnɛ, tʋm sɔ' ka o tʋm tʋʋma la tisif.” Ka Zugsɔb sʋʋnr duoe nɛ Moses, ka o ye, “Ka fʋ bier Aaron, onɛ an Levi Dɔɔg nid la?
M mi' ye on mi' pian'ad sʋ'ʋŋa.
Hali o bɛ suori kenna ye o tʋ'ʋsif.
O ya'a nyɛɛf, o sʋnf na ma'ae.
Yɛlim o mam yɛlif si'el la, ka pa'al o; ka m na sʋŋi ya ka ya pian', ka pa'ali ya yanamɛ na tʋm si'em.
O na pian' tis nidib la tisif.
Ka na aan fʋ nɔdi'es, ka li nwɛnɛ fʋnɛ an Wina'am tis o. Mɔr dansaar la fʋ nu'ugin ka zaŋi li tʋm nyalima tʋʋma.” Moses n lɛb Egipt la yɛla Ka Moses lɛbi yɛl o diem Jetro ye, “Kɛl ka m lɛb Egipt n kaae m nidib la gɔs ye ba nan kpɛn vʋe bɛɛ?” Ka Jetro ye, “Kem, ka fʋ na paae sʋ'ʋŋa!” Moses da bɛ Midian la, Zugsɔb da yɛl o ye, “Lɛm Egipt ka dap banɛ wʋsa da bɔɔd ye ba kʋʋf la kpiya.” Ka Moses nɔk o pu'a nɛ o biisi ban'al bʋŋ zug, ka ba gban'e suori lɛbid Egipt; ka Wina'am dansaar la bɛɛ o nu'ugin.
Ka Zugsɔb yɛl Moses ye, “Fʋ ya'a paae Egipt, fʋn kpɛ'ɛŋi fʋ mɛŋ ka tʋm nyalim banɛ ka m ye fʋ tʋm la Na'ab Faaro san'an, amaa m na digilimi o sʋnf ka o kʋ kɛ ka nidib la yii.” Yɛlim Na'ab Faaro ye Zugsɔb la yɛl ye, “Israel anɛ m bikpɛɛm.” Ka m yɛtif ye, “Kɛl ka m bikpɛɛm la keŋ ka wɔ'ɔgim.
Amaa fʋ zan'as nɛ ye o kʋ keŋɛ; dinzugɔ m na kʋʋ fʋ mɛŋ bikpɛɛm.” Moses da kunna ka gbɛn zin'isi'a ka Zugsɔb la kena bɔɔd ye o kʋʋ o. Amaa ka Zippora nɔk barigi kpɛn'ɛs o biribiŋ la baŋʋ, ka nɔk on nwaae si'el la keŋi si'is Moses nɔba ka yɛl o ye, “Fʋn aan m sid la zug ka zikaŋa yit!” Ka Zugsɔb bas Moses; ka pu'a la yɛl ye, “Fʋn aan m sid la zug ka ziim yit!” Ka li pa'al baŋʋ kpɛn'ɛb yɛla.
Ka Zugsɔb yɛl Aaron ye o kem mɔɔgin la tʋ'ʋs Moses.
Ka o keŋ sia'al Moses Wina'am zuorin la, ka pʋ'ʋs o. Ka Moses yɛl Aaron dinɛ wʋsa ka Zugsɔb tʋm o ye o keŋ yɛl, nɛ nyalim banɛ ka o ye o maal la.
Ka Moses nɛ Aaron buol Israel kpɛɛmnam la wʋsa ka Aaron yɛli ba dinɛ ka Zugsɔb yɛl Moses la wʋsa.
Ka Moses maal nyalima la ka nidib la nyɛ, ka niŋ yadda.
Ka ban wʋm ye Zugsɔb la nyɛɛ ba namisʋg ka tiɛn ba yɛla ye o sʋŋi ba la, ba igini tis o girima.
Moses nɛ Aaron pian' tis Faaro Lin nya'aŋ ka Moses nɛ Aaron keŋ yɛl Na'ab Faaro ye, “Zugsɔb onɛ an Israel Wina'am la yɛl ye, ‘Kɛl ka m nidib la keŋ maal malʋŋʋ tisim sian'anr sʋʋgin.’” Ka Na'ab Faaro ye, “Anɔ'ɔnɛ an Zugsɔb la ka li kpa' tilas ye m wʋm tis o ka kɛ ka Israel dim keŋɛ?
M zi' Zugsɔb la, ka mɛ kʋ kɛ ka Israel keŋɛ.” Ka ba yɛl ye, “Hibiru dim Wina'am la yɛl ye ti nɔkim daba atan' keŋ mɔɔgin maal malʋŋʋ tis on Zugsɔb Wina'am, ka ya'a ka' ala o na kɛ ka wiim li na bɛɛ kɛ ka ti kpi tanpin.” Amaa Egipt Na'ab la yɛl Moses nɛ Aaron ye, “Bɔɔ maal ka ya ye nidib la yim ka basi ba tʋʋma?
Lɛmmini ya tʋʋma ni!” Ka Na'ab Faaro lɛn yɛl ye, “Gɔsima, nidib la ka' bɛn teŋ nwa' pʋʋginɛ, ka fʋ yɛl ye ba basim tʋʋmaa?” Ka daakan la ka Na'ab Faaro yɛl banɛ gɔsid tʋmtʋmnib la ye, “Da lɛn tisid nidib la la'abanɛ ka ba mɔri maan tampiga la; kɛlli ka ba mɛŋ keŋ bɔɔ ba la'ad.
Amaa kɛl ka ba maal wʋʋ ban daa maan si'em la, da sie tampigbanɛ ka ba maan la kallɛ; ba anɛ gbanya'anam dinɛ kɛ ka ba fabin ka ye ban keŋ maal malʋŋʋ tisi ba Wina'am la.
Kɛl ka tʋʋma la kpi'em tis dap la, ka ba na bɛɛ anina tʋm ka kʋ kɛlis ziri pian'adɛ.” Ka banɛ gɔsid tʋmtʋmnib la yɛl nidib la ye, “Na'ab Faaro yɛl si'eli nwa': ‘M kʋ lɛn tisi ya la'abanɛ ka ya mɔri maan tampiga laa.
Kem bɔɔe la'ad la zin'ikanɛ ka ya na nyɛ, amaa tʋʋma la pʋ ye li bu'oe baa bi'elaa.’” Ka nidib la widig Egipt zin'ig wʋsa ieed la'ad la ye ba tʋm.
Nimbanɛ gɔsid tʋʋma la da mugusid nidib la ye, “Naami tʋʋma la daar wʋsa wʋʋ tinamɛ daa tisidi ya la'ad ka ya tʋm si'em la!” Ba da bʋ'ʋd Israel tʋmtʋmnib tuongatib la ka yɛt ye, “Bɔɔ kɛ ka ya pʋ tʋm ka li paae dabisbanɛ gaad la?” Israel nimbanɛ gaad tuonnɛ gɔsid tʋʋma la da keŋ fabili tis Na'ab Faaro ye, “Naa!
Bɔɔ kɛ ka fʋ namisidi ti anwana?
Tinam pʋ paam la'abanɛ na maal tampiga laa, ka ba ye ti maalim tampiga ka bʋ'ʋdi ti, amaa li yinɛ fʋ mɛŋ nidib la san'an na.” Ka Na'ab Faaro lɛbis ye, “Ya anɛ gbanya'anam!
Ya'a ka' ala ya naan kʋ yɛlin ye m kɛl ka ya yi Egipt teŋinɛ keŋ maal malʋŋʋ tisi ya Zugsɔba.
Lɛm mɛɛi!
Ba pʋ ye ba tisi ya la'ad la, amaa la'an nɛ wala bɔɔmi la'ad la tʋm wʋʋ yanamɛ daa tʋm si'em la.” Na'ab Faaro n zan'as la, Israel tʋʋma tuongatib la baŋ ye ba bɛ nɛ yɛla ni.
Ka ban yi Na'ab Faaro yin la ba nyɛ ka Moses nɛ Aaron guri ba yiŋ, ka tʋmtʋmnib tuongatib la yɛl Moses nɛ Aaron ye, “Zugsɔb na kadi ya sariabɛ'og!
Yanamɛ zaŋ tinamɛ tugul Na'ab Faaro nɛ o kpɛɛmnam la!
Ya tisi ba sʋ'ʋg ye ba kʋʋ ti.” Ka Moses lɛb Zugsɔb la san'an ka yɛl ye, “M Zugsɔba, bɔ ka fʋ basi fʋ nidib ka ba namisida?
Ka bɔzugʋ kɛ ka fʋ tʋmim na?
Din yi daakanɛ ka m yɛl Na'ab Faaro labaar la, hali ti paae zina, o sʋʋnr pɛlig nɛ fʋ nidib la nɛ hali galis, ka fʋ nam pʋ maal si'eli pa'al ye fʋ na yisi baa.”
Wina'am kaanb ye o na faaɛn Israel dim Ka Zugsɔb yɛl Moses ye, “Nannanna fʋ na nyɛ mam na maal Faaro si'em.
Mam mɔr paŋ tita'ar la zug, o na kɛ ka ba yi, asida mam mɔr paŋ tita'ar la zug, o na kadi ba yis o teŋin la.” Ka Wina'am lɛn yɛl Moses ye, “Manɛ an Zugsɔb la.
M da nɔki m mɛŋi pa'al Abraham, nɛ Isaak, nɛ Jakob ye manɛ an Wina'am Onɛ Galis la, amaa m daa pʋ nie m yʋ'ʋr kanɛ buon ‘Zugsɔb’ la pa'ali baa.
M lɛn kaanb ye m na tisi ba Keenan teŋ la, teŋ kanɛ ka ba da bɛ ka an saam la.
M mɛ lɛn wʋm Israel dim banɛ ka Egipt dim namisidi ba la fabʋlʋg, ka tiɛn man da maal nɔnaar nɛ ba la yɛla.
Dinzugɔ, yɛlim Israel dim la ye, ‘Manɛ an Zugsɔb la, ka m na mɔri ya yis Egipt dim namisʋg pʋʋgin.
M na nɔki ya ka ya aan m mɛŋ nidib, ka m na aan ya Wina'am; ka ya na baŋ ye manɛ an Zugsɔb Wina'am onɛ mɔri ya yi Egipt dim namisʋgʋn la.
M na mɔri ya keŋ teŋ kanɛ ka m kaanbi tis Abraham, nɛ Isaak, nɛ Jakob la, ka nɔki tisi ya ka li aan ya bʋn.
Manɛ an Zugsɔb la.’” Ka Moses pian' ala tis Israel dim la, ka ba pʋ siak Moses nɔɔrɛ, bɔzugɔ ba sʋnf da digilimnɛ ba tʋʋm kpi'ema la zug.
Ka Zugsɔb pian' tis Moses ye, “Kem yɛl Egipt Na'ab Faaro ye o kɛ ka Israel dim la yii o teŋin la!” Ka Moses yɛl Zugsɔb ye, “Israel dim la ya'a pʋ siak mam nɔɔrɛ, Na'ab Faaro na niŋ wala wʋm tisi ma, ka m mɛ pʋ tun'e pian'ad la?” Ka Zugsɔb pian' tis Moses nɛ Aaron ye, “M bɔɔd ye ya mɔr Israel dim la yi Egipt teŋin la.
Kem yɛli Israel dim nɛ Egipt Na'ab Faaro nɛ'ɛŋa.” Moses tuŋ yɛla Banɛ da an Israel dim dɔɔd kpɛɛmnam la yʋda nwa': Israel bikpɛŋ Reuben biis da anɛ Hanok nɛ Pallu nɛ Heziron nɛ Karmi.
Bama da an Reuben dɔɔg dim.
Simeon dɔɔg dimi nwa': Jemuel nɛ Jamin nɛ Ohad nɛ Jakin nɛ Zohar, nɛ Sauul onɛ maa da an Keenan nid la.
Bama an Simeon dɔɔg dim.
Ka Levi dɔɔg dim mɛ da an; Gerson nɛ Kohat nɛ Merari: Levi da anɛ yʋma kɔbiga nɛ pistan' nɛ ayɔpɔi ka naan kpi.
Ka Gerson tuŋ dim mɛ an Libni nɛ Simie.
Kohat tuŋ dim mɛ da anɛ Amram nɛ Izar nɛ Hebron nɛ Uziel.
Kohat da anɛ yʋma kɔbiga nɛ pistan' nɛ atan' ka naan kpi.
Merari tuŋ dim mɛ da anɛ Mahili nɛ Musi.
Bama da an Levi dɔɔg la dim.
Ka Amram da nɔknɛ o saam taʋn Jokɛbɛd ka o lieb o pu'a, ka ba du'a biis ayi' ka ba pʋd o ba yʋda ye Aaron nɛ Moses.
Amram da anɛ yʋma kɔbiga nɛ pistan' nɛ ayɔpɔi ka naan kpi.
Izar tuŋ dim da anɛ Kora nɛ Nefeg nɛ Zikir.
Ka Uziel tuŋ dim an Misael nɛ Elizafan nɛ Sitri.
Aaron da nɔknɛ Eliseba, Aminadab bipuŋ onɛ an Nason taʋn la, ka o lieb o pu'a, ka ba du'a Nadab nɛ Abihu nɛ Eleazar nɛ Itamar.
Ka Kora tuŋ dim mɛ an Asir nɛ Elkana nɛ Abiasaf.
Bama an Kora tuŋ dim.
Eleazar onɛ an Aaron biig la da nɔk Putiel bipuŋ yinne ka o lieb o pu'a, ka ba du'a Finehas.
Bama da an Levi Dɔɔg Dim la.
Li anɛ Aaron nɛ Moses kaŋa ka Zugsɔb da yɛli ba ye, “Yisimi Israel dim la ka ba dɔl taaba dɔɔg-dɔɔg yi Egipt teŋin na.” Li da anɛ Moses nɛ Aaron n pian' tis Egipt Na'ab Faaro ye o yis Israel dim teŋin la.
Aaron di'es Moses pian'ad Ka Zugsɔb la da pian' tis Moses Egipt teŋin la, o da yɛl Moses ye, “Manɛ an Zugsɔb la.
Yɛlim Egipt Na'ab Faaro man yɛlif si'el la wʋsa.” Amaa ka Moses yɛl Zugsɔb ye, “Mam pʋ tun'e pian'ada, ka Na'ab Faaro ye o niŋ wala wʋm tis mam?”
Ka Zugsɔb yɛl Moses ye, “M na kɛ ka fʋ nwɛnɛ Wina'am nɛ tis Na'ab Faaro ka fʋ bier Aaron aan fʋ nɔdi'es.
Yɛlim mam yɛlif si'el la wʋsa tis Aaron, ka o yɛl Na'ab Faaro ka o kɛ ka Israel dim la yi.
Amaa m na kɛ ka Faaro sʋnf digilim, dinɛ na kɛ ka m tʋmmi m tʋʋmnyalima nɛ n zanbina la Egipt teŋin.
Amaa Faaro kʋ wʋm tisi fɔ, dinɛ na kɛ ka m mɔri m nimbanɛ an Israel dim la yi Egipt teŋin ka ba dɔl taaba dɔɔg-dɔɔg.
Ka Egipt teŋ dim na nyɛ namisʋg bɛdegʋ.
M ya'a tiɛn m nu'ukanɛ mɔr paŋ tita'ar la yisi m nidib Israel ba sʋʋgin, ala ka Egipt dim la na baŋ ye manɛ an Zugsɔb la.” Ka Moses nɛ Aaron tʋm wʋʋ Zugsɔb la yɛli ba si'em la.
Ban da pian' tis Faaro saŋa si'a la, Moses da anɛ yʋma pisnii ka Aaron an yʋma pisnii nɛ atan'.
Dansaar kilim waaf la yɛla Ka Zugsɔb yɛl Moses nɛ Aaron ye, “Na'ab Faaro ya'a ti yɛli ya ye ya maalim nyalima, fʋn yɛlim Aaron ye o nɔkim o dansaari la lɔbi bas teŋ ka li na kilim waaf Faaro tuon.” Ka Moses nɛ Aaron kpɛn' Na'ab Faaro san'an maal wʋʋ Zugsɔb la yɛli ba si'em la.
Ka Aaron nɔk dansaar la lɔbi bas teŋ ka li kilim waaf, Faaro nɛ o kpɛɛmnam la tuon.
Amaa Na'ab Faaro mɛ da buol o Egipt tiim dim banɛ tʋm nyalima la ka ba mɛ tʋm ala. Ka ba wʋsa mɛ nɔki ba dansaya lɔbi bas teŋ ka li kilim wiigi.
Amaa ka Aaron dansaar la vɔli ba dansaya la wʋsa.
Ka Na'ab Faaro sʋnf maligim digilim hali ka o pʋ wʋm tisi baa, wʋʋ Zugsɔb la pʋn yɛl si'em la.
Ku'om kilim ziim la yɛla Ka Zugsɔb yɛl Moses ye, “Na'ab Faaro sʋnf digilimnɛ ka o zan'as ye nidib la kʋ yii.
Saa kem Faaro san'an bɛkɛung ka o saa na yii keŋ mu'arin la.
Zi'enim Nail mu'ar la gbɛog ka mɔr dansaar kanɛ kilim waaf la fʋ nu'ugin ka o ya'a paae na fʋn yɛl o ye, ‘Zugsɔb onɛ an Hibiru dim Wina'am la, tʋm mam fʋ san'an na ye m yɛlif ye asɛɛ fʋ kɛ ka m nidib la yii keŋ pʋ'ʋs mam mɔɔgin.
Amaa hali nɛ anwa, fʋ pʋ wʋmma.’ Alazug, Zugsɔb la yɛl ye ‘M na tʋm nwa' ka fʋ baŋ ye manɛ an Zugsɔb la.
Gɔsima, m ye m san'amnɛ ku'okanɛ bɛ mu'a nɛ kɔlisin la wʋsa ka li kilim ziim.
Ka zimi banɛ bɛ mu'a nɛ kɔlisin la wʋsa na kpi, ka ku'om la na pun'oe, ka Egipt dim kʋ nyaŋi nu ku'om laa.’” Zugsɔb da lɛn yɛl Moses ye, “Yɛlim Aaron ka o nɔk dansaar la ʋki tiesi kpa' Egipt ku'obanɛ an mu'a nɛ kɔlis nɛ bɛɛnna nɛ kɔldaad nɛ bulis wʋsa.
Ka ziim na di'e Egipt teŋ wʋsa, la'an nɛ ba nwama nɛ dʋgid.” Ka Moses nɛ Aaron maal wʋʋ Zugsɔb la yɛli ba si'em la, ka nɔk dansaar la ʋki tiesi kpa' ku'om la Faaro nɛ o kpɛɛmnam la nini ni, ka ku'om la kilim ziim.
Ka zimi banɛ bɛ ku'omin la wʋsa kpi, ka ku'om la wʋsa pun'oe, ka Egipt dim pʋ lɛn nuud ku'om kɔlis la nii.
Bɔzugɔ Egipt teŋgbauŋ la wʋsa da anɛ ziim.
Ka Egipt dim banɛ tʋm nyalima la mɛ maal ala, ka Na'ab Faaro sʋnf maligim digilim ka o pʋ wʋm tisi ba, wʋʋ Zugsɔb la pʋn yɛl si'em la.
Ka Faaro fɛndigi lɛbi kuli o yin ka li pʋ daami o sʋnf baa bi'elaa.
Ka Egipt dim la tu bulisi kpi'el nɛ kɔlis la paam ku'om nuud, bɔzugɔ ba kʋ nyaŋi nu kɔlis la ku'om.
Lɔmisi daam Egipt dim la yɛla Daba ayɔpɔi nya'aŋ Zugsɔb da san'am ku'om la.
Ka Zugsɔb yɛl Moses ye, “Kem Na'ab Faaro san'anɛ yɛl o ye, ‘Zugsɔb Wina'am yɛtif ye fʋ kɛ ka o nidib la yi teŋin la keŋ wɔ'ɔg o.’ Ka ye, ‘Fʋ ya'a zan'as ye ba kʋ yii, m na kɛ ka lɔmis di'e teŋ la wʋsa.
Ka ku'om la wʋsa na an lɔmis.
Ba na kpɛn' na'ayin la, kpɛn' fʋ dɔɔgin, nɛ fʋ digisigin.
Ba mɛ na kpɛn' fʋ kpɛɛmnam yaan nɛ fʋ nidib wʋsa ya' pʋʋgin, hali ya za'ambɛmisin na an lɔmis.
Ka lɔmis la na dʋt fʋn nɛ kpɛɛmnam la wʋsa.’” Ka Zugsɔb yɛl Moses ye o yɛlim Aaron ka o nɔk dansaar la tiesi kpa' ku'om zin'is wʋsa ka lɔmis na yina pɛ'ɛl Egipt teŋ la.
Ka Aaron tiesi kpa' Egipt ku'om zin'is wʋsa ka lɔmis yina di'e teŋ la wʋsa.
Amaa ka Egipt dim banɛ tʋm nyalima mɛ maal ala ka lɔmis yina pɛ'ɛl teŋ la.
Ka Na'ab Faaro buol Moses nɛ Aaron ye, “Sɔsimi Zugsɔb ka o kɛ ka lɔmis la yii m san'an, ka m na kɛ ka Israel dim la yii keŋ maal malʋŋʋ tis Zugsɔb la.” Ka Moses yɛl Na'ab Faaro ye, “Naa, Na'aba, tisimim saŋa kanɛ ka fʋ bɔɔd ye m sɔs Wina'am tis fʋn nɛ fʋ kpɛɛmnam nɛ fʋ nidib wʋsa, ka lɔmis la yi ka basi ya ka kɛ banɛ bɛ ku'omin la ma'aa.” Ka Na'ab Faaro ye, “Bɛog.” Ka Moses ye, “Li na niŋ wʋʋ fʋn yɛl si'em la, ka fʋ baŋ ye ti Zugsɔb Wina'am la bɛ, ka sɔ' kae nwɛn oo.
Lɔmis la wʋsa na lɛb ku'omin la ka bas fʋn nɛ fʋ yidim, nɛ fʋ kpɛɛmnam, nɛ fʋ nidib la wʋsa.” Ka Moses nɛ Aaron yi Na'ab Faaro san'an ka Moses da fabili tis Zugsɔb lɔmis la yɛla.
Ka Zugsɔb wʋm o fabʋlʋg ka kɛ ka lɔmis la kpii ba yaan, nɛ ba za'asin, nɛ ba pɔɔdin nɛ zin'is wʋsa.
Ka ba vaae lɔmis la la'as dʋya-dʋya ka teŋ la pun'oe.
Amaa Na'ab Faaro nyɛ ka yɔlisim kena la, ka o digilimi o sʋnf ka pʋ lɛn siak ye o wʋm tis Moses nɛ Aaron, wʋʋ Zugsɔb la pʋn yɛl si'em la.
Pɔ'ɔdi yi Egipt teŋin la yɛla Ka Zugsɔb yɛl Moses ye o yɛlim Aaron ka o nɔk o dansaar la nwɛ' teŋ la ka uusʋg duoe ka Egipt teŋ la wʋsa uusʋg na kilim pɔ'ɔd.
Ka Aaron sid nɔk o dansaar la nwɛ' teŋin ka pɔ'ɔd yina niŋ nidib nɛ bʋnkɔnbid mi'ii.
Ka Egipt teŋin wʋsa uusʋg lieb pɔ'ɔd.
Amaa ka ba banɛ tʋm nyalima la mak ye ba mɛ tʋm ala, ka maki gʋ'ʋŋ, ka pɔ'ɔd la dum nidib la nɛ bʋnkɔnbid.
Ka banɛ tʋm nyalima la yɛl Na'ab Faaro ye, “Wina'am nu'ug bɛ yɛl kaŋa ni.” Amaa Na'ab Faaro sʋnf digilim nɛ ka o pʋ kɛlisɛ, wʋʋ Zugsɔb la pʋn yɛl si'em la.
Pʋmpɔɔsi yi Egipt teŋin la yɛla Ka Zugsɔb lɛn yɛl Moses ye, “Duom bɛogʋn keŋ Faaro san'an saŋkanɛ ka o ken mu'arin la, ka yɛl o ye, ‘Zugsɔb la yɛl ye, kɛl ka m nidib la yii keŋ pʋ'ʋsim.
Fʋ ya'a zan'as, m na tʋm pʋmpɔɔs na kad fʋn nɛ fʋ kpɛɛmnam, nɛ fʋ nidib wʋsa ya' na anɛ pʋmpɔɔs ma'aa, la'an nɛ teŋin la wʋsa.
Amaa daakan la, m na bɛŋ Gosen teŋ la, zin'ikanɛ ka m nidib bɛ la, pʋmpɔɔs la kʋ bɛɛ anina; ka ya na baŋ ye man onɛ an Zugsɔb la bɛ kpɛla.
M na kɛ ka bɛn bɛɛ m nidib nɛ fʋ nidib la sʋʋgin.
Bɛog ka zanbin kaŋa saa na kena.’” Ka Zugsɔb tʋm nwa', ka pʋmpɔɔs yina hali pɛ'ɛl Na'ab Faaro yir nɛ o kpɛɛmnam la ya', nɛ yir wʋsa Egipt tempʋʋgin; pʋmpɔɔs la da san'am teŋ la wʋsa.
Ka Na'ab Faaro buol Moses nɛ Aaron ka ye, “Yim keŋ ka maali malʋŋʋ tisi ya Wina'am la teŋ kaŋa ni.” Amaa Moses lɛbis o ye, “Li pʋ tu'alɛ, bɔzugɔ kɔnbbanɛ ka ti ye ti maali tis Zugsɔb Wina'am la anɛ kisʋgʋ tis Egipt dim.
Ka ti ya'a maal malʋŋ kanɛ kisi ba san'an, ba na lɔbi ti nɛ kuga.
Ti na keŋnɛ mɔɔgin daba atan' maal malʋŋ la tisi ti Zugsɔb Wina'am wʋʋ on yɛli ti si'em la.” Ka Na'ab Faaro lɛbis ye, “M na kɛ ka ya keŋ mɔɔgin la maal malʋŋ la tisi ya Zugsɔb Wina'am la, amaa da laligi nyaa!
Sɔsim Wina'am tisim!” Ka Moses lɛbis o ye, “Ti ya'a yi kpɛla, m na sɔs Zugsɔb la ka bɛog, pʋmpɔɔs la wʋsa saa na bas fʋn nɛ fʋ nidib la.
Amaa mid ka fʋ ma', ka pʋmpɔɔs la gaad ka fʋ pʋ kɛ ka nidib la keŋi maal malʋŋʋ tis Zugsɔb laa.” Ka Moses yi ka bas Na'ab Faaro ka sɔs Zugsɔb la.
Ka Zugsɔb la maal wʋʋ Moses n sɔs si'em la, ka pʋmpɔɔs la bas Faaro nɛ o nidib la wʋsa ka yinne pʋ kpɛlim.
Amaa ka Faaro lɛn digilimi o sʋnf ka pʋ siak ye nidib la keŋɛ.
Bʋnkɔnbidi kpiid Egipt la yɛla Ka Zugsɔb yɛl Moses ye, “Kem yɛl Na'ab Faaro ye Zugsɔb onɛ an Hibiru dim Wina'am la yɛl si'em nwa' ye, ‘Kɛl ka m nidib banɛ an Israel dim la yii keŋi pʋ'ʋs mam.
Ka fʋ ya'a zan'as ka pʋ kɛ ka ba keŋɛ, Zugsɔb na kɛ ka ban'abɛ'ɛd gban'e ya bʋnkɔnbid banɛ an widi nɛ bʋmis nɛ yʋgʋma nɛ niigi nɛ pɛ'ɛs nɛ bʋʋs.
Amaa Zugsɔb na bak Israel bʋnkɔnbid nɛ Egipt dim bʋnkɔnbid, ka Israel bʋnkɔnbʋg baa yinne kʋ kpii.
Ka Zugsɔb tis saŋa ye li yimbɛog, on Zugsɔb na tʋm bʋnkaŋa teŋ la ni.’” Ka li yimbɛog ka Zugsɔb sid tʋm wʋʋ on yɛl si'em la, ka Egipt dim bʋnkɔnbid wʋsa kpi, amaa Israel bʋnkɔnbʋg baa yinne pʋ kpii.
Ka Na'ab Faaro tʋm dap ye ba gɔs ye Israel dim bʋnkɔnbid on an wala, ka ba nyɛ ka baa yinne pʋ kpii.
La'an nɛ wala ka o sʋnf digilim ka o zan'as ye ba kʋ keŋɛ.
Bʋmmɔta li Egipt teŋin la yɛla Ka Zugsɔb yɛl Moses nɛ Aaron ye, “Gbin'emi tampɛligim dan'aŋin, ka kɛ ka Moses yɛligi li bas pɛbisimin ka Faaro nyɛ.
Ka li na kilim uusʋg Egipt teŋin, ka na kɛ ka bʋmmɔta sig teŋ la ni na gban'e saalib nɛ bʋnkɔnbid wʋsa Egipt teŋin.” Ka ba gbin'e tampɛligim bugum la pʋʋgin zi'en Faaro tuon, ka Moses yɛlig tampɛligim la.
Ka bʋmmɔta di'e teŋ la ka li kilim fɛn'ɛd saalib nɛ bʋnkɔnbid wʋsa ni.
Ka banɛ tʋm nyalima la pʋ lɛn nyaŋi zi'e Moses tuon ya'asɛ, bɔzugɔ ba niŋgbina wʋsa da anɛ fɛn'ɛd nɛ mɔda ma'aa nɛ Egipt nidib la wʋsa.
Amaa Zugsɔb da kɛ ka Faaro sʋnf digilim ka o pʋ wʋm tis Moses nɛ Aaron wʋʋ Zugsɔb la pʋn yɛl Moses si'em la.
Sakuga li Egipt teŋin la yɛla Ka Zugsɔb yɛl Moses ye, “Duom bɛkɛungʋ sia'al Na'ab Faaro ka yɛl o ye Zugsɔb onɛ an Hibiru dim Wina'am la yɛl ye, ‘Kɛl ka m nidib la yii keŋ pʋ'ʋsim.
Ya'a ka' ala, m na kɛ ka namistita'ar lu fʋn nɛ fʋ kpɛɛmnam nɛ fʋ nidib la wʋsa zugin ka ya na baŋ ye sɔ' pʋ bɛ dunia nwa' ni nwɛnɛ mam.
M naan tun'e kɛɛn ka ban'akpi'euŋ sigi ya teŋ nwa' ni na kʋ fʋn nɛ fʋ nidib la wʋsa ka hali baa ya nid yinne kʋ lɛm bɛɛn dunia nwa' nii.
Amaa nɛ'ɛŋa zug ka m kɛ fʋ an na'ab, ye m pa'alim paŋi zem si'em, ka li kɛ ka m yʋ'ʋr tiig dunia wʋsa.
Fʋ nan kpɛn dʋ'ʋsidi fʋ mɛŋ ka zan'as ye mam nidib la kʋ yii keŋɛ.
Dinzug, bɛog anwa win m na kɛ ka sakugtitada banɛ nam zi' lu Egipt teŋin lin yii li pin'ilʋgʋ ti paae zina la li na.
Kɛl ka ba mɔri ya bʋnkɔnbidi kuli ya yaan, ka ya'a ka' ala sakuga la ya'a ye li kena, li na kʋ nidib nɛ bʋnkɔnbid banɛ wʋsa pʋ bɛ yinne.’” Ka Na'ab Faaro kpɛɛmnam banɛ zɔt Zugsɔb la keŋi mɔri ba yammis nɛ ba bʋnkɔnbidi kul na yɔ'.
Amaa banɛ ki'is Zugsɔb nɔɔr la basi ba yammis nɛ ba bʋnkɔnbid la nɛ mɔɔgin.
Ka Zugsɔb yɛl Moses ye, “Ʋkimi fʋ nu'ug agɔl ka sakuga na lu Egipt teŋin la wʋsa.
Di na lu nidib nɛ bʋnkɔnbid nɛ mɔɔd wʋsa linɛ bɛ Egipt pʋʋgin.” Ka Moses ʋk o dansaar la agɔl, ka Zugsɔb tʋm satansʋg nɛ sakuga na, ka sa-ian'asʋg bugum paae teŋin na.
Ka Zugsɔb kɛ ka sakuga di'e Egipt teŋ la wʋsa.
Sakuga la da lutnɛ hali ka saa ɛɛn iank nya'aŋi gaad tuon.
Nwa' da gaad sakuga sisi'em wʋsa din yi Egipt da pin'ili ti paae saŋkan la.
Ka lin yi Egipt teŋ la wʋsa sakuga la da kʋnɛ nidib nɛ bʋnkɔnbid banɛ wʋsa bɛ pɔɔdin.
Ka san'am mɔɔd, ka kɔ' tiis buudi wʋsa.
Ka zin'ikanɛ ka sakuga la da bas anɛ Gosen ma'aa, bɔzugɔ teŋ kan ka Israel dim da bɛ.
Ka Na'ab Faaro buol Moses nɛ Aaron ka ye, “Nannanna mam tʋm taal ka Zugsɔb on tʋm sʋm.
Mam nɛ m nidib la tʋm bɛ'ɛd.
Sɔsim Zugsɔb ye o kɛ ka satansʋg nɛ sakuga la bas ala ka li sia'al ya.
M na kɛ ka ba yii keŋ ka kʋ lɛn kpɛlim kpɛla.” Ka Moses yɛl o ye, “M ya'a yi tempʋʋg nwa' ni, m na ʋki m nu'ug ka sɔs Zugsɔb ye o kɛ ka satansʋg nɛ sakuga la bas.
Ka nwa' na kɛ ka fʋ baŋ ye dunia la wʋsa bɛ nɛ Zugsɔb nu'usin.
Amaa m mi' sʋ'ʋŋa ye fʋn nɛ fʋ kpɛɛmnam la pʋ zɔt Zugsɔb Wina'am.” Saŋkan la ka ba gum puud ka mui mɛ bi'ig, amaa ba wʋsa da san'amnɛ.
Amaa ki sieba banɛ kpɛlim la on da pʋ san'am, bɔzugɔ ban da nam pʋ bi'igɛ.
Ka Moses bas Faaro ka yi tempʋʋg la yiŋ, ka ʋk o nu'us agɔla sɔs Zugsɔb la, ka satansʋg nɛ sakuga la bas ka saa la mɛ bas niib.
Faaro nyɛ ka saa nɛ sakuga nɛ satansʋg la bas la, ka o lɛn tʋm bɛ'ɛd.
Ka on nɛ o kpɛɛmnam digilimi ba sʋnya.
Faaro digilimi o sʋnf ka zan'as ye Israel dim la kʋ keŋɛ, wʋʋ Zugsɔb la pʋn yɛl Moses si'em la.
Ka Zugsɔb yɛl Moses ye, “Kem kpɛn' Faaro san'an ka m digilim on nɛ o kpɛɛmnam la wʋsa sʋnya, dinɛ na kɛ ka m tʋmmi m tʋʋmnyalima la ba san'an.
Ka ya na ti yɛli ya biis nɛ ya yaas mam da mugus Egipt dim ka tʋm nyalima si'em la.
Ala ka ya na baŋ ye manɛ an Zugsɔb la.” Ka Moses nɛ Aaron keŋ Faaro san'an yɛl o ye, “Nwa' ka Zugsɔb onɛ an Hibiru dim Wina'am la yɛl: ‘Nɔɔra ala ka fʋ na zan'as ye fʋ kʋ sie fʋ mɛŋ mam san'anɛ?
Saŋkanɛ ka fʋ na kɛ ka m nidib la yi ka wɔ'ɔgi ma?
Fʋ ya'a ye fʋ kʋ kɛ ka ba yii, m saa na mɔr na'azɔmnam bɛog na; ka ba na di'e teŋ la wʋsa ka fʋ kʋ nyɛ titan nɛ.
Ba na ɔnb dinɛ ka sakuga san'am ka li kpɛlim fiin la, ka ɔnb tibanɛ bɛ mɔɔgin la wʋsa.
Ka ba na pɛ'ɛl fʋn nɛ fʋ kpɛɛmnam nɛ Egipt dim wʋsa yaan.
Bʋnkaŋa na an linɛ ka ya saamnam nɛ ya yaanam banɛ da pin'ili bɛ teŋin la ti paae zina nan zi' nyɛɛ.’” Ka Moses fɛndigi yi ka bas Na'ab Faaro.
Ka Na'ab Faaro kpɛɛmnam la ye, “Dau kaŋa na namisi ti anwa paae wala bɛnnɛ?
Kɛl ka nidib la yii keŋ ka pʋ'ʋsi ba Zugsɔb Wina'am la.
Fʋ nam pʋ baŋ ye Egipt san'amnɛɛ?” Ka ba mɔr Moses nɛ Aaron n lɛb Na'ab Faaro san'an na.
Ka o ye, “Yim keŋ pʋ'ʋsinɛ ya Zugsɔb Wina'am la.
Amaa m lɛɛ ye m bu'osnɛ baŋ ye, anɔ'ɔnamɛ na keŋɛ?” Ka Moses lɛbis ye, “Tinam nɛ ti biis nɛ ti kpɛɛmnam nɛ ti biribis nɛ bipumis nɛ ti bʋnkɔnbid wʋsa na keŋ.
Bɔzugɔ ti na keŋ maal di'ema malʋŋʋ tis Zugsɔb la.” Ka Na'ab Faaro ye, “Zugsɔb la sid na bɛ nɛ ya, amaa man kʋ siak ka yanam nɛ ya pu'ab nɛ ya biis la yii!
Bɔzugɔ m pʋn mi' ye ya gban'anɛ bɛ'ɛd.
Ayei!
Kɛl ka dap la ma'aa keŋ pʋ'ʋs Zugsɔb la, mɛ fʋn pʋn bɔɔdin si'eli la?” Ka ba kad Moses nɛ Aaron n yis Na'ab Faaro san'an.
Ka Zugsɔb yɛl Moses ye, “Tiesimi fʋ nu'ug teŋ la ni, ka na'azɔmnam na kena san'am si'el wʋsa dinɛ ka ba bʋd pɔɔdin la, nɛ banɛ ka sakuga pʋ san'am la.” Ka Moses ʋk o dansaar la ties Egipt, ka Zugsɔb kɛ ka sisi'em yi ya-nya'aŋ na gilig teŋ la wʋsa keŋ paae yʋ'ʋŋ.
Ka bɛogʋ ti nie naae la ka teŋ la wʋsa di'e nɛ na'azɔmnam.
Ka ba di'e Egipt teŋ la wʋsa hali ka ka' kallɛɛ.
Na'azɔmnam nan zi' kpɛn' teŋ la nii alaa, ka mɛ kʋ lɛn kpɛn' ya'asɛ.
Ka ba pɛ'ɛl teŋ la wʋsa ka li sɔbig.
Ka ba ɔnb la'abanɛ ka sakuga da pʋ san'am la, nɛ bʋmbʋta banɛ nan bɛ pɔɔdin, nɛ tiis wala la wʋsa.
Ka vanma'asir baa yinne lɛn kae Egipt teŋin la ya'asɛ.
Ka Na'ab Faaro buol Moses nɛ Aaron tɔ'ɔtɔ ka ye, “Mam maal taali tis Zugsɔb Wina'am nɛ fʋn.
Kɛlli m taali bas, ka sɔs Zugsɔb Wina'am ka o yis namisʋg linɛ kʋʋdi ti la bas.” Ka Moses naan Na'ab Faaro san'anɛ yi ka sɔs Zugsɔb la ka o kɛ ka sisi'etita'ar yi ya-tuona na zi na'azɔmnam la wʋsa mɔri keŋ niŋ Atɛuk Zɛn'ug la ni, ka na'azɔm pʋ lɛn kpɛlim Egipt zin'isi'aa.
Amaa ka Zugsɔb kɛ ka Na'ab Faaro sʋnf digilim ka o pʋ kɛ ka Israel dim la yii.
Lik tita'ari lu Egipt teŋin si'em Ka Zugsɔb yɛl Moses ye, “Tiesimi fʋ nu'ug la kpa' saŋgbana ni, ka Egipt wʋsa na an lik.
Lik kan na mɔr dabiem.” Ka Moses nɔk o nu'ugʋ tiesi kpa' saŋgbana la ni, ka lik di'e Egipt teŋ la wʋsa daba atan', ka sɔ' pʋ nyɛt o tiraan bɛɛ on wa'ae zin'isi'a.
Amaa Israel dim la bɛ zin'isi'a la wʋsa da mɔr nɛɛsim.
Ka Na'ab Faaro buol Moses ka ye, “Yim keŋ pʋ'ʋsi nɛ ya Zugsɔb, yanam nɛ ya pu'ab nɛ ya biis, amaa basimini ya bʋnkɔnbid la.” Amaa Moses yɛl ye, “Asɛɛ ka fʋ basi ti ka ti mɔr bʋnkɔnbid la keŋ ka maal malima tisi ti Zugsɔb Wina'am.
Ti bʋnkɔnbid la la'am kennɛ, hali ti pʋ ye ti bas tafɛɛgɔ; ti na nɔk sieba pʋ'ʋsi ti Zugsɔb Wina'am.
Ka li ya'a ka' tinamɛ na paae nii, ti kʋ baŋ tinamɛ na nɔk bʋnkɔnbsi'a maal malʋŋ la tis Zugsɔba.” Amaa Zugsɔb digilim Na'ab Faaro sʋnf ka o pʋ siak ye Israel dim la yii keŋɛ.
Ka Na'ab Faaro tans Moses ye, “Mɛlimi m tuon, m pʋ lɛm bɔɔd ye m nyɛɛf ya'asɛ!
Daakanɛ ka m nyɛɛf, fʋ na kpi.” Ka Moses lɛbis o ye, “Nwɛnɛ fʋn yɛl si'em la, fʋ mɛ kʋ lɛn nyɛɛ ma!”
Kum kʋ Egipt dim bikpɛɛmnam si'em Ka Zugsɔb yɛl Moses ya'as ye, “M na kɛ ka namistita'ar ayinne sig Na'ab Faaro nɛ Egipt teŋin na.
Ka lin nya'aŋ o na kɛ ka ya wʋsa yi.
Hali o na kadi ya yis o teŋin la.
Yɛlim nidib la wʋsa, dap nɛ pu'ab, ye ba yɛli ba kpi'es ka ba tisi ba anzurifa nɛ sanlima.” Zugsɔb la da kɛ ka Egipt dim la gɔs nidib la sʋ'ʋŋa, hali ka Faaro kpɛɛmnam nɛ o nidib la wʋsa tis Moses girima.
Ka Moses yɛl Faaro ye, “Zugsɔb la yɛl si'eli nwa', ‘Yʋ'ʋŋ kaŋa m na gilig Egipt teŋ la wʋsa, ka Egipt dim bikpɛɛmnam wʋsa na kpi, lin yi Na'ab Faaro onɛ zin' na'am gbauŋ zug la biribiŋ kpɛɛm kem paae pu'a onɛ an yammʋg biribiŋ kpɛɛm, hali nɛ niigi bikpɛɛmnam wʋsa.
Ka Egipt wʋsa na mɔr sʋnsa'aŋ kanɛ ka li taab nan zi' bɛ teŋ la nii, ka mɛ kʋ lɛm bɛ ya'asɛ.
Amaa Israel dim la san'an, hali baa kʋ wɛsi vɔlis saal bɛɛ bʋnkɔnbʋgɔ’; ala ka ya na baŋ ye Zugsɔb bak Egipt dim nɛ Israel dim.
Ka fʋ kpɛɛmnam la na kena igin mam tuon ka nwɛ' nu'ug ka ye, ‘Fʋn nɛ fʋ nya'andɔlib la wʋsa yimi!’ Ka li nya'aŋ ka m yʋ'ʋn na yi.” Ka Moses sʋʋnr duoe ka o yi Na'ab Faaro san'an.
Ka Zugsɔb yɛl Moses ye, “Na'ab Faaro kʋ siakɛ, dinɛ mɛ na kɛ ka m tʋʋmnyalima la nɔbig Egipt pʋʋgin.” Moses nɛ Aaron tʋm tʋʋm nyalim bama wʋsa Na'ab Faaro nifin, amaa Zugsɔb kɛ nɛ ka Faaro sʋnf digilim ka o pʋ kɛ ka nidib la yii o teŋinɛ.
Kum Maliak Gaadʋg malʋŋ yɛla Ka Zugsɔb yɛl Moses nɛ Aaron ban da nan bɛ Egipt teŋin la ye, “Nwadkaŋa aan ya yʋʋm la pin'ilʋg nwadig.
Alazug, yɛlim Israel nidib la wʋsa ye nwadig la dabpiiga daar, dau wʋsa ye o kʋnɛ pɛraugʋ tis o yidim, yir wʋsa mɔr pɛ'og yinne.
Ka yir si'a ya'a pʋ zu'oe ka kʋ nyaŋi ɔnb pɛ'og yinne, on la'asim nɛ o kpi'a pʋdig.
Alazug li nar ye fʋ baŋ nidib la zem si'em yin, ka baŋ nid yinne na ɔnb si'em.
Bʋnkɔnbʋg la sʋm ye o paae yʋʋm yinne ka an bʋndaug ka ka' dɛŋŋa, o tun'e an pɛ'og bɛɛ bʋʋg, ka ya gʋ'ʋli ba sʋ'ʋŋa gur nwadig la dabpiiga nɛ anaasi daar.
Ka winnig ya'a ti bɔɔd kpɛn'ɛb, Israel nidib wʋsa na kʋ bʋnkɔnbid la.
Li sʋm ye ba nɔk kɔnbʋg la ziim la buoɛn gilig dɔɔg za'anɔɔrin, zin'ikanɛ ka ba ɔnb ni'im la.
Daakan la yʋ'ʋŋ ka ya ye ya sɛn' ni'im la ɔnb nɛ vantɔɔd, nɛ bodobodo kanɛ ka danbin pʋ gɛndigɛ.
Da ɔnbi ni'im la kansa, bɛɛ ya dʋg nɛ ku'om, amaa sɛn'ɛmi bugumin, la'an nɛ zug nɛ nɔba nɛ dinɛ kpɛlim la wʋsa.
Da kɛ ka ni'im kpɛlim nie bɛogɔ, ka li ya'a nie bɛog, asɛɛ ya nɔk linɛ kpɛlim la wʋsa niŋ bugumin ka li kanb.
Yanamɛ na ɔnbi li si'em nwa'; ya na lɔɔ ya siaa nɛ sɛnbidis, ka pid ta'ada, ka ya dansaya bɛɛ ya nu'usin, ka ya na ɔnbid tɔ'ɔtɔ bɔzugɔ, li anɛ Kum Maliak Gaadʋg malʋŋ.
“Ka yʋ'ʋŋ kan la m na gaad Egipt teŋ la pʋʋgin, ka na kʋ bikpɛɛm wʋsa, nidib nɛ bʋnkɔnbid wʋsa sʋʋgin, ka na kʋʋs Egipt bada la wʋsa bɛ'ɛd.
Mam an Zugsɔb la.
Ka ziim la na an zanbinnɛ ya yaan la, ka m ya'a san'amid Egipt teŋ la, ka nyɛ ziim la m na gaad ka bas yikan la ka san'auŋ kʋ kɛn yin la naa.
“Ka ya na tiɛnd dabiskaŋa yɛla, yanam nɛ ya biis banɛ na ti kena, ka li na an di'ema malʋŋ ka ya na maannɛ tisid Zugsɔb la.
Ya na tiɛnd malʋŋ kaŋa saŋa wʋsa.
Ya na ɔnbid bodobodo kanɛ ka' dabinnɛ paae daba ayɔpɔi.
Yisimi danbin nɛ ya yaan, malʋŋ pin'ilʋg la daar.
Onɛ di danbinni li pin'ilʋg daar la m paae daba ayɔpɔi la kʋ lɛn an Israel nida.
Dabisir kanɛ an yiiga la, ya na la'as taaba ka li an man Zugsɔb la la'asʋg.
Da tʋmmi tʋʋma dabisbama pʋʋginɛ, ya'a ka' yanamɛ na maal diib ma'aanɛ.
Din ma'aa ka ya na tʋm.
Maalimi bodobodo linɛ ka' danbin di'ema, bɔzugɔ li anɛ daakan ka m baki ya nɛ Egipt dim.
Maalimi ala saŋa wʋsa, yanam nɛ ya biis banɛ na ti duoe na.
Yiiga nwadig la, lin yi dabpii nɛ anaasi zaam ti paae dabpisi nɛ yinne zaam, ya na ɔnb bodobodo kanɛ ka' dabinnɛ.
Ka daba ayɔpɔi la wʋsa da kɛ ka danbin bɛɛ ya yaanɛ, ka onɛ di si'el ka li mɔr danbin lɛn ka' Israel nida, baa o ya'a anɛ ya sankpan'as bɛɛ teŋin biiga.
Ya ya'a bɛ zin'isi'a wʋsa li pʋ sʋm ye ya di dikanɛ mɔr dabinnɛ.
Dimi bodobodo kanɛ ka' dabinnɛ.” Ka Moses buol Israel kpɛɛmnam la ka yɛl ye, “Kemi nannanna gaŋi Kum Maliak Gaadʋg malʋŋ kɔnbid la maali tis sɔ' wʋsa nɛ o yidim.
Ka ya na nɔk nyulinnyu'usi tʋm ziim la bɛ laan la buoɛn li giligi ya dɔɔd za'anɔya.
Mid ka sɔ' naan o zakin yi yiŋ hali nɛ bɛogʋ na ti nie.
Ka Zugsɔb ya'a ti gat ye o kʋ Egipt dim la, o na nyɛ ziim la buoɛn la ka bas ka gaad ka kʋ kpɛn' yikan na kʋʋ.
Siakimi ka li na bɛ saŋa wʋsa tis yanam nɛ ya yaas.
Ya ya'a ti kpɛn' teŋ kanɛ ka Zugsɔb da kaanb ye o na tisi ya la, yanam on tiɛnm malʋŋ kaŋa, ka ya biis ya'a bu'osi ya ye, ‘Ka malʋŋ kaŋa an bɔɔ tisi ya?’ Yanam yɛlimi ba ye, ‘Li anɛ Kum Maliak Gaadʋg malʋŋʋ tis Zugsɔb, on da gaŋ Israel dim yaa bas ka kpɛn' Egipt dim yaanɛ kʋʋ ba bikpɛɛmnam la.’” Ka nidib la igin ka wɔ'ɔg Zugsɔb la.
Ka Israel dim la keŋ maal ala; ba da maal wʋʋ Zugsɔbi yɛl Moses nɛ Aaron si'em la.
Ka yʋ'ʋŋ tisʋʋs ka Zugsɔb kʋ Egipt bikpɛɛmnam wʋsa.
Lin yi Na'ab Faaro onɛ zin' na'am gbauŋ zug la bikpɛɛm hali paae onɛ bɛ sanrega ni bikpɛɛm, keŋ paae ba niigi bikpɛɛmnam wʋsa.
Ka Na'ab Faaro duoe, ka o kpɛɛmnam la mɛ duoe, ka Egipt dim wʋsa duoe yʋ'ʋŋ tisʋʋs la, ka li anɛ kukuma; bɔzugɔ yir da kae ka kum pʋ kʋʋ.
Yʋ'ʋŋ kan la ka Na'ab Faaro buol Moses nɛ Aaron ka ye, “Yimi ka basini m nidib, yanam nɛ Israel dim la wʋsa!
Yim keŋ pʋ'ʋsinɛ ya Zugsɔb la wʋʋ yanamɛ sɔs si'em la.
Mɔri ya bʋnkɔnbid wʋsa yii keŋ; ka mɛ niŋ mam bareka.” Ka Egipt dim la ye ba niŋim tɔ'ɔtɔ ka yi, ka ya'a ka' ala ba na kpii naae.
Ka nidib la nɔki ba bodobodo zɔ'ɔm kanɛ ka danbin nam pʋ gɛndig la niŋ laasin.
Ba da nɔk laas la lɔ nɛ fuudi buki keŋ.
Ka Israel dim la tʋm wʋʋ Moses n yɛli ba si'em la, ka yɛl Egipt dim la ye ba tisimi ba anzurifa, nɛ sanlima nɛ fuud.
Ka Zugsɔb kɛ ka Egipt dim la gɔsi ba sʋ'ʋŋa, ka tisi ba ban sɔs si'el la; ala ka ba da fan' Egipt dim la.
Ka Israel dim la yi Rameses n keŋ Sukot.
Ba da anɛ dap tusa kɔbisyuobʋ , ka pu'ab nɛ biis pʋ paasɛ.
Ka ninsieba banɛ ka Israel dim mɛ dɔlli ba yi, nɛ ba niigi nɛ bʋnkɔnbid.
Ka ba nɔk bodobodo zɔ'ɔm linɛ ka ba mɔri yi Egipt na la sɛn' maal bodobodo linɛ kae danbin nɛ, bɔzugɔ ba da kadi ba yis Egipt tɔ'ɔtɔ, ka saŋa kae ka ba na maal diibɔ.
Israel dim la da zin'in Egipt teŋin la yʋma kɔbisnaasi nɛ pistan' .
Ka yʋma kɔbisnaasi nɛ pistan' la daar ka Zugsɔb nidib la duoe dɔl taaba dɔɔg-dɔɔg n yi Egipt daakan la.
Yʋ'ʋŋ kan la Zugsɔb da gur Israel dim la mɔri ba yi Egipt teŋin.
Alazug ban nɛ ba yaas nɔkid yʋ'ʋŋ kaŋa zin'inidi nied bɛog ka li an girima tisid Zugsɔb la.
Kum Maliak Gaadʋg malʋŋ la tiɛnr yɛla Ka Zugsɔb yɛl Moses nɛ Aaron ye, “Malʋŋ la kisa nwa': Teŋ zʋŋ nid pʋ ditta.
Yammʋg ya'a pʋ kpɛn' baŋʋ o pʋ ditta.
Nid ya'a kena ye o bɛ dabisa bi'ela, bɛɛ fʋ nɔk sɔ' ye o tʋm si'eli tisif, o pʋ ditta.
Malʋŋ la pʋ dit samannin nɛ, ni'im la mɛ pʋ yit yiŋa.
Da kɔ'ɔgi kɔnbir baa yinne.
Di anɛ tilas ye Israel nidib wʋsa maal di'ema malʋŋ la.
Ka saan kanɛ bɛ nɛ ya ka bɔɔd ye o maal Kum Maliak Gaadʋg malʋŋ la, on kpɛn'ɛsim dap banɛ bɛɛ o yin la wʋsa baŋʋ ka li nwɛnɛ ba du'a ba nɛ teŋin la.
Amaa onɛ pʋ kpɛn' baŋʋ pʋ ditta.
Kisʋg la anɛ ala tis teŋin biis nɛ saam.” Ka Israel dim la sid da maal nwɛnɛ Zugsɔb la yɛl Moses nɛ Aaron si'em la.
Ka daakan la ka Zugsɔb mɔr Israel dim la ka ba dɔl taaba dɔɔg, dɔɔgʋ yi Egipt teŋin na.
Ka Zugsɔb yɛl Moses ye, “Maalim bikpɛŋ wʋsa nyain tisim.
Biribiŋ kpɛŋ wʋsa anɛ mam bʋn, o ya'a anɛ nid bɛɛ bʋnkɔnbʋgɔ.” Bodobodo linɛ pʋ gɛndig danbin la Malʋŋ Ka Moses yɛl nidib la ye, “Tiɛnmi dabiskaŋa nwa' yɛla, dabiskanɛ ka Zugsɔb la da mɔri ya yi Egipt teŋin na la, zin'ikanɛ ka ya da an yammis la.
O mɔri ya yina nɛ o paŋ tita'ar.
Mid ka ya ɔnb bodobodo kanɛ mɔr danbin dabiskan la.
Zina linɛ an Abib nwadig la ni ka ya yit kpɛla.
Zugsɔb la ya'a mɔri ya keŋ teŋ kanɛ ka Keenan dim nɛ Hitti dim nɛ Amor dim nɛ Perizi dim nɛ Hivi dim nɛ Jebus dim bɛ la, teŋ kanɛ pʋbid bin'isim nɛ siind ka o da kaanb ye o na tisi ya yaanam la, yanam maalim malʋŋ di'em kaŋa nwadkaŋa ni.
Ka lin yi zina ti paae daba ayɔpɔi, ɔmmi bodobodo dinɛ pʋ mɔr danbinnɛ, ka daba ayɔpɔi la daar, ya na maal malʋŋʋ tis Zugsɔb la.
Ɔmmi bodobodo dinɛ ka danbin kae daba ayɔpɔi la wʋsa, da kɛ ka danbin bɛ disi'a ni baa bi'ela, bɛɛ li kpi'e ya teŋ laa.
Daakan la yanam yɛlimi ya biis ye, ‘M maal nwa' nɛ ka li pa'al Zugsɔb la da tʋm si'em tis mam, man da yi Egipt na la.’ Ka malʋŋ di'em kaŋa na an wʋʋ zanbinnɛ bɛɛ fʋ nu'ugin, ka lɛm bɛɛ fʋ gbɛ'ogʋn, ka Zugsɔb nɔzi'ela la na bɛɛ fʋ nɔŋgbanin.
Ka li pa'al ye Zugsɔb la mɔri ya yi Egipt na nɛ o mɛŋ paŋ.
Li sʋm ye fʋ tɛnr malʋŋ di'em kaŋa yʋʋm woo, li saŋa ya'a paae.” Bikpɛɛmnam yɛla ya'as Ka o lɛn yɛl ye, “Zugsɔb la ya'a mɔri ya keŋ Keenan dim teŋin ka tisi ya teŋ la, wʋʋ on da kaanbi tisi ya yaanam si'em la, ya na nɔk bʋnkɔnbkanɛ du'a yiiga tis o. Bʋnkɔnbkanɛ wʋsa du'a bʋndaug yiiga la anɛ Zugsɔb bʋn.
Ya bʋŋ ya'a dɛŋin du'a bʋndibig, yanam tiakimi nɛ pɛribigi tis Zugsɔb la.
Amaa ya ya'a pʋ lɛm bɔɔd ye ya tiakɛ, ya tun'e kɔ'ɔg bʋŋ la niŋgɔɔnri kʋ.
Ala mɛn ka ya na tiaki ya bikpɛɛmnam wʋsa.
Ka bɛog sa, ya biis ya'a bu'osi ya ye, ‘Nwa' an bɔ?’ Yanam yɛlimi ba ye, ‘Tinamɛ da an yammis Egipt teŋin la, ka Zugsɔb la da faaɛn ti yi nɛ o mɛŋ paŋ tita'ar.
Na'ab Faaro da maal zukpi'euŋʋ zan'as ye ti kʋ yi la, Zugsɔb la da kʋ Egipt nidib nɛ bʋnkɔnbid bikpɛɛmnam wʋsa.
Dinɛ kɛ ka ti mɔr si'el wʋsa bikpɛɛm maan maana tisid Zugsɔb la, amaa di ya'a an ninsaal, ti nɔkid nɛ pɛ'ogʋ tiakid.
Lina mɛ na an zanbinnɛ bɛɛ ya nu'usin nɛ ya gbɛ'ɛdin.
Li anɛ linɛ pa'an ye li anɛ Zugsɔb la mɔri ti yi Egipt na nɛ o mɛŋ paŋ.’” Saŋgbauŋ nɛ bugum la yɛla Ka Na'ab Faaro da bas nidib la ka ba keŋ la, Wina'am da pʋ mɔri ba dɔl suokanɛ dɔl Filistia dim teŋin la, la'an nɛ lin da pʋ lal Egipt nɛ Keenan teŋ la bɔzugɔ Wina'am da yɛl ye, “Nidib nwa' ya'a tʋ'ʋs zaba, ba na tiaki ba pʋtɛn'ɛr ka lɛb Egipt.” Ka Wina'am nɔki ba dɔl mɔɔgin ken Atɛuk Zɛn'ug la baba.
Ka Israel dim la bas Egipt ka dɔl taaba ken dɔɔg-dɔɔg.
Ka Moses nɔk Josef kɔnba, bɔzugɔ Josef da yɛl Israel dim ye, “Pɔɔm tisinim ye Wina'am ya'a mɔri yaa lɛbi ya teŋin la ya na mɔri m kɔnba la keŋ.” Ba da yi Sukot teŋin keŋ zin'in Etam teŋ kanɛ pʋ lal nɛ mɔɔgin la.
Zugsɔb la bɛɛ ba tuon wʋʋ saŋgbauŋ nintaŋ ka lɛn nwɛnɛ bugum yʋ'ʋŋʋ nie tisi ba.
Dinɛ na kɛ ka ba ken yʋ'ʋŋ nɛ nintaŋ wʋsa.
Ka saŋgbauŋ la zi'e nidib la tuon nintaŋ, ka bugum la mɛ zi'e yʋ'ʋŋ ka pʋ vurigida.
Atɛuk Zɛn'ug lɔ'ɔŋir yɛla Ka Zugsɔb yɛl Moses ye, “Yɛlim nidib Israel dim la ye ba dɔlli kpa' Pihahirot nɛ Migdol dinɛ kpi'e nɛ Atɛuk la.
Zin'inimi Baal-Zafon nya'aŋ, atɛuk la gʋʋr.
Ka Na'ab Faaro na tɛn'ɛs ye, ‘Israel dim la bɔdignɛ.
O na ye mɔɔg nɛ Atɛuk la gu' ba nɛ.’ Ka m na kɛ ka Faaro sʋnf digilim ka o kadi ya bugir.
Mam gban'anɛ nwa' ye m paam girima Faaro nɛ o soogianam la san'an, ka li nya'aŋ ka Egipt dim na baŋ ye mam an Zugsɔb la.” Ka Israel dim la da niŋ ala. Ka labaari paae Egipt na'ab la ye Israel dim la kʋ lɛn lɛb Egipt na la, ka Na'ab la nɛ o kpɛɛmnam tiaki ba pʋtɛn'ɛr ka yɛl ye, “Gɔsima, bɔɔ lɛɛ kɛ ka ti bas Israel dim la ka ba keŋɛ?
Ba wʋsa yii gaad ka kʋ lɛn aan ti yammisɛ!” Ka o lɔɔ o widi ka yɛl o soogianam ka ba dɔl o. O da nɔk nɛ zaba widi tɛreko sʋma la kɔbisyuobʋ , nɛ zaba tɛrekonam banɛ kpɛlim Egipt teŋin la wʋsa nɛ ba zaba kpɛɛmnam.
Ka Zugsɔb digilim Egipt Na'ab Faaro sʋnf ka o kad Israel dim banɛ da yi nɛ sʋnkpi'euŋ la.
Ka Egipt dim la nɛ ba Na'ab la nɛ widi nɛ tɛrekonam la, nɛ wiedban'adib nɛ soogianam la wʋsa kad Israel dim hali ti paae ba ka ba bɛ atɛuk dinɛ kpi'e Pihahirot, Baal-Zafon nya'aŋ la.
Ka Na'ab Faaro da paadi ba la, Israel dim la da nyɛ ka Egipt soogianam la dɔlli ba nya'aŋ ka dabiem kpɛn' ba ka ba kaasi tis Zugsɔb la ka yɛl Moses ye, “Li anɛ yaadi ka' Egipt la zug ka fʋ mɔri ti na ye ti kpi mɔɔgin kpɛla, bɛɛ?
Bɔ kimm kɛ ka fʋ mɔri ti yi Egipt na?
Ti daa pʋ yɛlif ye fʋ basimi ti Egipt teŋin ka ti tʋmmi tisidi baa?
Ti ya'a tʋmmi tisidi ba, li naan kʋ sɔn'ɔn tinamɛ ye ti kpi mɔɔgin nwaa?” Ka Moses yɛli ba ye, “Da zɔti dabiem!
Zi'enimi santir ka nyɛ Zugsɔb la na yisi ya si'em.
Yanamɛ nyɛt Egipt dim nwa' si'em zina la, ya kʋ lɛn nyɛɛ ba ya'asɛ.
Zugsɔb na zabi tisi ya, kʋdim zi'enimi santir!” Ka Zugsɔb yɛl Moses ye, “Bɔ ka fʋ kaasidi ziinnɛ ma?
Yɛlim Israel dim la ye ba kem tuon!
Ʋkimi fʋ dansaar la agɔl ka tiesi kpa' atɛuk la ka ku'om la na pʋdig, ka Israel dim la na dɔl teŋ kpi'emisi gaad.
Ka m na digilim Egipt dim la sʋnya ka ba dɔlli ya ka m paam girima yi Faaro nɛ o wiedban'adib nɛ soogianam la san'an.
Ka m ya'a nyaŋ Faaro nɛ o soogianam la, Egipt dim la na baŋ ye manɛ sid an Zugsɔb la, di na kɛ ka m paam girima ka li yinɛ Faaro nɛ o soogianam la san'an.” Ka Wina'am maliak onɛ daa bɛ Israel dim tuon la daa lɛb nya'aŋ; ka saŋgbauŋ la mɛ lɛb nya'aŋi zi'en, ka bɛ Egipt soogianam nɛ Israel dim la teŋsʋk.
Ka yʋ'ʋŋ kan la wʋsa zin'ig yinne da anɛ lik ka zin'ig yinne an nɛɛsim ka sɔ' pʋ nyaŋi paae o tiraana.
Ka Moses da tiɛn o nu'ugʋ kpa' atɛuk la.
Ka yʋ'ʋŋ kan la wʋsa ka Zugsɔb buak ku'om la nɛ sisi'etita'ar kanɛ yi ya-nya'aŋ na, ka zin'ikanɛ ka ku'om la buak la lieb kpi'emis.
Ka Israel dim la nɔɔ atɛuk la pʋʋgin teŋ kpi'emisi gaad, ka ku'om la mɛ zaŋguom datiuŋ nɛ dagɔbʋg.
Ka Egipt dim la dɔl, ka Na'ab Faaro widi nɛ tɛrekonam nɛ wiedban'adib la wʋsa dɔlli sigi atɛuk la ni.
Ka bɛkɛung ka Zugsɔb da bɛ bugumin nɛ saŋgbauŋin gɔsid Egipt soogianam la, ka kɛ ka dabietita'ar kpɛn' ba ka ba pin'ili zɔt yaaŋ-yaaŋ.
O daa kɛ ka ba tɛrekonam la nɔba fir ka ba pʋ tun'e kenna.
Ka Egipt dim la yɛl ye, “Kɛlli ka ti zɔ ka bas Israel dim la ka Zugsɔb la zabidnɛ tisidi ba!” Ka Zugsɔb la yɛl Moses ye, “Tiɛnmi fʋ nu'ugʋ kpa' atɛuk la ka ku'om la lɛb na di Egipt dim la nɛ ba tɛrekonam nɛ ba wiedban'adib la wʋsa.” Ka Moses tiesi o nu'ugʋ kpa' atɛuk la, ka bɛogʋ ti yɔe nier la ka ku'om la lɛbi li naŋnaŋin, ka Egipt dim la mɔɔd ye ba zɔɔ yi la, Zugsɔb la tusi ba lɛbis ku'omin la.
Ka ku'om la lɛb na di tɛrekonam la nɛ wiedban'adib la hali nɛ Faaro soogianam banɛ dɔlli sig atɛukʋn la wʋsa, baa ba nid yinne pʋ kpɛlim.
Amaa ka Israel dim la on lɛɛ keŋ teŋ kpi'emisi yi atɛukʋn la na, ka ku'om la maal zaŋguommi ba datiuŋ nɛ ba dagɔbʋg.
Ala ka Zugsɔb la da faaɛn Israel dim la yis Egipt dim nu'usin; ka ba nyɛ ka Egipt dim la kpii digi dig atɛuk la gbɛog.
Ka Israel dim la da nyɛ Zugsɔbi zaŋ o paŋtita'ari nyaŋ Egipt dim si'em la ka niŋ o yadda ka mɛ niŋ Moses yadda.
Moses nɛ Miriam yʋʋm zun'e Wina'am Ka Moses nɛ Israel dim la yʋ'ʋm yʋʋm kaŋa tis Zugsɔb la: “M na yʋʋm pian' Zugsɔb la, onɛ an girima daan ka lɛn nyaŋid.
O nɔk wiedban'adib la nɛ widi la lɔsi Atɛuk la ni.
Zugsɔb la an mam paŋ, o zug ka m yʋ'ʋmid yʋʋm nwa', onɛ lieb mam faangid.
Onɛ an mam Wina'am ka m na wɔ'ɔg o, mam yaanam Wina'am ka m na dʋ'ʋs o yʋ'ʋr!
Zugsɔb anɛ zabzabid.
O yʋ'ʋri an Zugsɔb.
Na'ab Faaro tɛrekonam nɛ soogianam la wʋsa ka o lɔbi bas Atɛukʋn, hali nɛ o soogia kpɛɛmnam la wʋsa, Atɛuk Zɛn'ug dii ba.
Ku'ozuluŋ la dii ba ka ba sim wʋʋ kugir nɛ.
Zugsɔba!
Fʋ datiuŋ nu'ug la mɔr paŋ.
Zugsɔba, fʋ datiuŋ nu'ug la nyaŋ dataas la.
Fʋ paŋ la kɛnɛ ka fʋ nyaŋ banɛ wʋsa ki'isi fʋ nɔɔr.
Ka fʋ sʋʋnr duoe ka ba kanb wʋʋ vaala nɛ mɔɔd nɛ.
Ka fʋ vʋ'ʋsʋg ma'aa kɛ ka ku'om la la'as taaba.
Ka ku'okanɛ dammid la mɛ duoe zi'e wʋʋ zaŋguoma nɛ.
Ka ku'om la kpɛ'ɛŋ kaŋ-kaŋ Atɛuk la teŋsʋk.
Dataas la da nwɛ'ɛd nyɔ'ɔg ye, ‘Ti na kadi ba, Ti na paae ba ka nyaŋi ba, Ti na faaɛn ba la'ad la pʋdig, Ti na zaŋ tinamɛ bɔɔd si'el.
Ti na fuoe ti sʋ'ʋs ka san'ami ba.’ Fʋ vʋ'ʋsʋm ma'aa kɛ ka Atɛuk la dii ba ka ba sim wʋʋ dalbanam nɛ ku'otita'ar la ni.
Zugsɔba, wina wʋsa pʋʋginɛ anɔ'ɔnɛ nwɛnɛ fɔ?
Anɔ'ɔnɛ nwɛnɛ fʋn kanɛ na'am an kasi, ka mɔr girima ka tʋm nyalima la?
Fʋ ʋki fʋ nu'ug nɛ paŋ ka teŋ la vɔli ba wʋsa.
Fʋ na mɔri fʋ nimbanɛ ka fʋ faaɛn la nɛ nɔŋilim, fʋ na mɔri ba nɛ fʋ paŋ tita'ar la paae fʋ bɛllim zin'ig linɛ an kasi la.
Tɛɛns la na wʋm ka dabiem gban'e ba; ka sʋnsan'aŋ tita'ar na paae Filistia dim.
Dabietita'ar na kpɛn' Edom na'anam; ka Moab kpɛɛmnam na kirid, ka Keenan dim giinla na kɛns ka ba mɛlim.
Dabietita'ar na paae ba.
Fʋ nu'ug kanɛ mɔr paŋ la na kɛ ka ba ga'aŋi lieb wʋʋ kugir nɛ, asɛɛ ka fʋ nidib la ti gaad; hali ka nimbanɛ ka Zugsɔb da' ba la gaadi naae.
Fʋ na mɔri ba paae, ka zin'ili ba zuokanɛ aan fʋ mɛŋ din la zug.
Zin'ikanɛ ka fʋn Zugsɔb maal ye fʋ bɛ la.
Pʋ'ʋsim Yir kanɛ ka fʋn Zugsɔb mɛ nɛ fʋ mɛŋ-mɛŋ nu'ug la.
Zugsɔb la na an Na'ab, saŋa dinɛ ka' naarɛ.” Ka Na'ab Faaro widi nɛ o tɛrekonam nɛ wiedban'adib la wʋsa sig Atɛukʋn la ka Zugsɔb kɛ ka ku'om la dii ba, amaa Israel dim la da dɔlnɛ Atɛuk la pʋʋgin gaad teŋ kpi'emis.
Miriam yʋʋm Ka Miriam onɛ an Wina'am nɔdi'es pu'ak ka an Aaron taʋn la nɔk siyaarig, ka pu'ab la wʋsa nɔk siyaarisi nwɛ'ɛdi dɔl o ka wa'ad.
Ka Miriam yʋʋm tisi ba ye, “Yʋʋm tisi Zugsɔb la, bɔzugɔ onɛ nyaŋ nyaŋir ka nar nɛ girima O nɔk wiedban'adib la nɛ widi la lɔs Atɛuk la ni.” Mara teŋin ku'otɔɔg la yɛla Ka Moses mɔr Israel dim la yii Atɛuk Zɛn'ug la ni keŋ teŋ kanɛ an pipirig ka ba buon ye Seur la.
Daba atan' ka ba zaŋi keŋ mɔɔgin la ka pʋ nyɛ ku'om.
Ka ban da paae Mara la, ba da pʋ nyaŋi nu ku'om la bɔzugɔ li da anɛ tɔɔg (dinzug ka ba buon zin'ig la ye, Mara).
Ka nidib la nyɔn Moses ye, “Ti na nu bɔ?” Ka Moses fabili tis Zugsɔb la ka o pa'al o dasi'a ka o zaŋi lɔs ku'omin la ka li yʋ'ʋn malis.
Anina ka Zugsɔb zi'el zi'elʋg nɛ kisa tisi ba ye o kpansi ba gɔs, ka ye, “Ya ya'a kɛlis mam Zugsɔb Wina'am nɔɔr, hali ka tʋm dinɛ an sʋ'ʋŋa m nifin ka siaki m yɛla, ka mɔri m nɔzi'ela la, wibanɛ ka m daa kɛ ka di gban'e Egipt dim la kʋ gban'e ya.
Manɛ an Zugsɔb onɛ tisidi ya laafi la.” Ka ba paae Elim na, anina mɔr kɔlis pii nɛ ayi' nɛ kpʋkparis tiis pisyɔpɔi; ka ba zin'in anina kpi'e nɛ ku'om la.
Dikanɛ yi Arezana ni na la yɛla Ka Israel dim la duoe Elim keŋ paae teŋ kanɛ an pipirig ka ba buonnɛ li ye Sin, ka li bɛ Elim nɛ Sinai teŋsʋk la.
Li da anɛ nwadis ayi' la dabpii nɛ anu daar ban yi Egipt na la.
Ka Israel nidib la wʋsa nyɔn Moses nɛ Aaron, pipirigin la yɛt ye, “Ti ya'a daa kpi Zugsɔb la nu'usin Egipt teŋin di pʋ sɔn'oe yaa?
Anina ka ti daa ɔnbid ni'im ka dit diibi tigid, amaa fʋ mɔri tii kɛn mɔɔgin kpɛla na ye kɔ'ɔm kʋʋ ti wʋsa.” Ka Zugsɔb yɛl Moses ye, “M na kɛ ka diib yi arezana na tisi ya.
Daar wʋsa ba yim vaae dinɛ na siaki ba daakan ma'aa, ka m gɔs ye ba na dɔl mam nɔɔr bɛɛ ba kʋ dɔlla.
Amaa daba ayuobʋ daar la, ba na vaae ban ɛɛn pʋn vaad si'em la nɔɔr ayi'.” Ka Moses nɛ Aaron yɛl Israel dim la ye, “Zaama ya na baŋ ye Zugsɔb la sid mɔri ya yi Egipt na.
Bɛog bɛkɛung ka ya na nyɛ Zugsɔb girima la, bɔzugɔ, o wʋm yanamɛ nyɔn o si'em la.
Tinam aan anɔ'ɔn ka ya nyɔnnɛ ti?” Ka Moses yɛl ye, “Zugsɔb la na tisidi ya ni'im zaam ka ya ɔnbid, ka tisidi ya diib bɛogʋn ka ya diti tigid.
Ala ka ya na baŋ ye Zugsɔb la ka ya nyɔn ka ka' tinama.
Tinam aan anɔ'ɔnɛ?
Ya pʋ nyɔn tinama, amaa ya nyɔnnɛ Zugsɔb la.” Ka Moses yɛl Aaron ye, “Yɛlim Israel dim la ye ba kem na, ka Zugsɔb wʋmi ba nyɔnyɔlʋg la.” Ka Aaron nan bɛɛ anina yɛt Israel dim la, ka ba gɔs mɔɔgin ka Zugsɔb girima nie saŋgbauŋin la.
Ka Zugsɔb yɛl Moses ye, “M wʋm Israel dim nyɔnyɔlʋg la.
Yɛlimi ba ye, ‘Zaam ya na ɔnbid ni'im ka bɛogʋn ka ya dit diib.
Ala ka ya na baŋ ye mam an Zugsɔb ya Wina'am la.’” Ka zakan la ka kɔdis kena pɛ'ɛl ban gbɛɛnd zin'isi'a la.
Ka bɛogʋn ka mɛligim lii madigi madig zin'ig la.
Ka mɛligim la kʋdig la ka ba nyɛ bʋnsieba ka ba an lamma-lamma nwɛnɛ sa'apɛlaa bɛ teŋin la.
Israel dimi nyɛɛ li la, ba bu'os taaba ye, “Ka nwa' an bɔ?” Bɔzugɔ ba da zi' lin an si'ela.
Ka Moses yɛli ba ye, “Li anɛ dikanɛ ka Zugsɔb tisi ya ye ya di la.
Zugsɔb la yɛl si'em nwa': ‘Sɔ' wʋsa vaam on na nyaŋi di si'em bɛn, ka mɛ vaae dinɛ na sia'al o yidim.’” Ka Israel dim la tʋm wʋʋ ban yɛli ba si'em la, ka sieba vaae bɛdegʋ ka sieba vaae bi'ela.
Ka ban mak la, onɛ vaae bɛdegʋ pʋ mɔr ka li zu'oe galisɛ, ka onɛ mɛ vaae bi'ela la pʋ mɔr ka li pɔɔdi galisɛ.
Sɔ' wʋsa da vaadnɛ o paŋi zem si'em.
Ka Moses yɛli ba ye, “Mid ka sɔ' digil ye bɛog ka o di.” Amaa sieba pʋ di'e Moses n yɛl si'el la, ka digil sieba ye bɛog.
Ka zʋnzʋnya kpɛn' ka li pun'oe nyuusid.
Ka Moses sʋʋnr duoe nɛ ba.
Daar wʋsa bɛogʋn, sɔ' wʋsa vaadnɛ o paŋi tun'e si'em, ka nintaŋ ya'a mu'oe ka li nyɛlig.
Amaa daba ayuobʋ daar la, nid yinne wʋsa da vaadnɛ nwama ayi' ka li an daba ayi' din.
Ka Israel kpɛɛmnam la kena yɛl Moses, ka o yɛli ba ye, “Zugsɔb la yɛl si'em nwa': ‘Bɛog anɛ Vʋ'ʋsʋm Daar, ka an kasi tis Zugsɔb la.
Sɛn'ɛmi yanamɛ na sɛn' si'el, ka dʋg yanamɛ na dʋg si'el, ka digil dinɛ kpɛlim la gur bɛog.’” Ka ba sid kɛ sieba gur bɛog wʋʋ Moses n yɛl si'em la.
Ka li pʋ pun'oe nyuusid bɛɛ bʋnvʋya kpɛn' baa.
Ka Moses yɛli ba ye, “Dimini li zina bɔzugɔ zina anɛ Zugsɔb dabisir.
Ya kʋ nyɛ diib la teŋin la zinaa.
Daba ayuobʋ la ka ya vaad, amaa daba ayɔpɔi daar ya kʋ nyɛɛ lii.” La'an nɛ wala, sieba da yi daba ayɔpɔi la daar keŋ ye ba vaae diib, amaa ka li kae.
Ka Zugsɔb yɛl Moses ye, “Nɔɔr ala ka ya zan'as ye ya kʋ di'e mam nɔɔr nɛ mam nɔzi'ela?
Baŋim ye Zugsɔb la tisi ya o dabisir la.
Din ka daba ayuobʋ la daar ka o tisi ya daba ayi' diib la.
Ka sɔ' wʋsa na kpɛlim on bɛ zin'isi'a daba ayɔpɔi la daar.
Sɔ' da yi yiŋa.” Ka nidib la da vʋ'ʋs daba ayɔpɔi la daar.
Ka Israel dim la buol bodobodo la ye manna.
Li da anɛ piela-piela ka malis wʋʋ siind nɛ.
Ka Moses yɛli ba ye, “Zugsɔb la yɛl si'em nwa': ‘Makimi manna la kuriba yinne digili ka ya bibanɛ ti duoe na nyɛ dikanɛ ka m tisi ya mɔɔgin mam mɔri ya yi Egipt na la.’” Ka Moses yɛl Aaron ye, “Nɔkim yubigi mak manna kuriba yinne niŋ anina zi'el Zugsɔb la tuon ka li bɛɛ ani an kasɛti tis bibanɛ na ti duoe na.” Ka nwɛnɛ Zugsɔb la yɛl Moses si'em la, Aaron nɔk manna la zi'el nɔnaar zin'igin, ka li bɛɛ anina saŋa wʋsa.
Israel dim la dinɛ manna yʋma pisnaasi ka nyaan paae Keenan na.
Ban da mɔr si'eli makid manna da anɛ wʋʋ kuriba yinne.
Ku'om yi tampiingin la yɛla Ka Zugsɔb la kɛ ka Israel dim yi Sin pipirigin la keŋ paae Refidim na, zin'ikan la ku'om da kae ka nidib la na nuu.
Ka nidib la pin'ili nyɔn ka yɛt Moses ye, “Tisimi ti ku'om ka ti nu!” Ka Moses lɛbisi ba baanlimm ye, “Bɔ ka ya nwa'asid nɛ mam?
Bɔɔ maal ka ya makid Zugsɔb la?” Amaa ku'onuudi wʋmi ba la zug ka ba zan'as ka nyɔn.
Ka ye, “Bɔɔ pʋn maal ka fʋ yis tinam Egipt mɔri ti kɛn kpɛla na ye fʋ kɛ ka tinam nɛ ti biis nɛ ti bʋnkɔnbid wʋsa kpi ku'onuudɛ?” Ka Moses bɛllim Zugsɔb ka yɛl ye, “M na niŋ nidib nwa' wala?
Ba yʋ'ʋn kʋdim bɔɔd ye ba lɔb mam nɛ kuga!” Ka Zugsɔb yɛl Moses ye, “Nɔkimi fʋ kɔnbkem dansaar kanɛ ka fʋ daa nɔki tiesi kpa' Nail ku'om la, ka buol Israel kpɛɛmnam ka ya gaad nidib la tuon.
M na sia'ali ya Sinai zuor la ni.
Nwɛ'ɛm tampiing la ka ku'om na yina ka nidib la nu.” Ka Moses maal wʋʋ on wʋm si'em la ka kpɛɛmnam la nyɛ ka ku'om yit na.
Ka Moses pʋd zin'ikan la ye Masa nɛ Meriba, bɔzugɔ Israel dim la nwa'asnɛ Moses ka mak Zugsɔb ka yɛt ye, “Zugsɔb la sid bɛɛ ti nii?” Ban zabi nyaŋ Amalek dim la yɛla Israel dim la da nam bɛ Refidim la, Amalek zabzabidib la da kena zab nɛ ba.
Ka Moses yɛl Josua ye, “Buolim Israel zabzabidib la na ka ba zab nɛ Amalek zabzabidib la.
Bɛog m na nɔk Wina'am dansaar la m nu'uginɛ duoe zi'e zuor la zug.” Ka Josua tʋm wʋʋ Moses yɛl o si'em la ka dɔl o zabzabidib la yii zab nɛ Amalek zabzabidib la.
Amaa ka Moses nɛ Aaron nɛ Hur lɛɛ duoe zi'e zuor la zug.
Ka Moses ya'a ʋk o dansaar la agɔl ka Israel zabzabidib la paam paŋ.
Amaa o nu'ug la ya'a ti sigid la ka Amalek dim mɛ paamid paŋ.
Ka Moses nu'us gɛn ka pʋ lɛn nyaŋidi ʋkid dansaar la ka Aaron nɛ Hur bɔ kugiri tis o ka o zin' ka ban zi'e o baba ka mɔr o nu'us la, hali nɛ zaam.
Ka Josua nɛ o zabzabidib la nyaŋ Amalek zabzabidib la.
Ka Zugsɔb yɛl Moses ye, “Sɔm nwa' digil ka li na an kasɛt, ka karim tis Josua ye m na san'am Amalek buudi hali ka sɔ' kʋ tɛnri ba yɛla dunia nwa' nii.” Ka Moses mɛ maan bimbim anina ka buoli li ye, Zugsɔb la An Mam Nyaŋir Tuuta.
Ka ba ʋk nu'us Zugsɔb la tuon ka pɔ ye, “Din yi zina ken, Zugsɔb la na zabid nɛ Amalek buudi la zʋmaana wʋsa.”
Jetro kaae Moses la yɛla Jetro onɛ an Midian maanmaan ka an Moses diem la da wʋm Wina'am maal si'em tis Moses nɛ o nidib Israel dim la, hali nɛ on mɔri ba yi Egipt si'em na.
- Moses da kɛ ka o pu'a Zippora nɛ o biis lɛb o diem Jetro san'an ka o di'e ba.
O bikpɛɛm la yʋ'ʋri da buon Gersom, bɔzugɔ Moses yɛl ye o da du'a biig la ka anɛ saan teŋzʋŋin.
Ka ban da du'a biribiŋ onɛ paas ayi' sɔb la, Moses da pʋd o yʋ'ʋr ye Elieza, bɔzugɔ o yɛl ye, “M yaanam Wina'am la an mam sʋŋid; o daa faaɛn mam ka Na'ab Faaro pʋ kʋʋ ma.” Ka Jetro kena ye o gɔs Moses ka mɔr Moses pu'a nɛ o biis ayi' la na.
Ba da paae na ka Moses nɛ o nidib la bɛ nɛ Wina'am zuorin.
Ka ba yɛl Moses ye, “Fʋ diem Jetro kena ye o gɔsif, ka dɔlli fʋ pu'a nɛ fʋ biis ayi' la na.” Ka Moses yii tʋ'ʋs o diem la igin nɛ girima pʋ'ʋs o tʋʋliga.
Ka ba bu'os taaba laafi yɛla ka kpɛn' Moses fuug sʋgʋrin ye ba sɔns.
Ka Moses yɛl o diem la Zugsɔb la tʋm si'el wʋsa, hali ka faaɛn Israel dimi yi Faaro onɛ an Egipt na'ab la ni si'em.
O da lɛn yɛl o yɛlbanɛ paae ba suor zug la wʋsa ka Zugsɔb nyaŋi yisi ba yɛlban la ni.
Li da malis Jetro hali nɛ on wʋm Zugsɔb la tʋm si'eli tis Israel dim ka mɔri ba yis Egipt na la.
Ka Jetro ye, “Ti pʋ'ʋs Zugsɔb bareka, on faaɛn fʋn nɛ nidib la yis Egipt dim nɛ Faaro nu'usin la.
Mam yʋ'ʋn baŋ ye Zugsɔb la mɔr paŋi gat wina wʋsa, bɔzugɔ o nyaŋi yis o nidib Egipt dim banɛ an nyɛɛsim dim la nu'usin.” Ka Jetro da nɔk bʋnkɔnbʋgʋ maal maan linɛ nyu'od bugum tis Wina'am, nɛ maan sieba ya'as.
Ka Aaron nɛ Israel kpɛɛmnam la kɛɛn o san'an na ka ba la'as taaba di diib Wina'am tuon.
Jetro sa'al Moses Li yimbɛog ka Moses zin' maan nidib la antu'a tisidi ba.
Ka nidib la la'asi zi'e gur Moses bɛogʋn hali paae zaam.
Ka Moses diem la nyɛ on maan si'em la, o da bu'os o ye, “Bɔɔ maal ka fʋ kɔn'ɔkɔn' kad saria ka nimbama wʋsa zi'e giligif bɛogʋn paae zaam bɔɔd sʋŋirɛ?” Ka Moses lɛbis ye, “Nidib la ken mam san'an na bɔɔd Wina'am sʋŋir.
Ka yɛlsi'a ya'a bɛ, mam na maali tisi ba, ka pa'ali ba Wina'am bɔɔd si'el, nɛ o nɔzi'ela la.” Ka o diem la yɛl ye, “Nwa' ka' sʋ'ʋm.
Fʋn nɛ nidib la wʋsa na gɛn.
Tʋʋma la tɛbis nɛ fʋn na mɔri fʋ kɔn'ɔkɔn'.
Kɛl ka m pa'alif bʋn kaŋa, ka Wina'am na bɛ nɛf ka fʋ an nidib la tuongat ka mɔri ba yɛla kennɛ o san'an na.
Fʋ na pa'al nidib la Wina'am gban'e ye o maal si'el, nɛ o nɔzi'ela, ka pa'ali ba ban na bɛ si'em.
Amaa bɔɔm nimbanɛ an sida dim ka zɔt Wina'am ka pʋ bɔɔd bɛ'ɛdɛ, ka kɛ ka ba gɔsid nidib la yɛla maalʋg.
Sieba na sʋ'oe nidib tusir, sieba nidib kɔbiga, sieba nidib pisnu, sieba nidib piig-piig.
Nimbama na sʋŋid nidib la ka maan yɛlbanɛ pʋ gaadi ba paŋa, ka yɛlkanɛ gaadi ba paŋ la ba na mɔri kena tisif.
Amaa yɛlbibis la ka ba na maali ba mɛŋ.
Ba na sʋŋidif ka tʋʋma la sie bi'ela tisif.
Fʋ ya'a dɔlis sa'al kaŋa wʋʋ Wina'am yɛl ye fʋ maal si'em la, fʋ na nyɛ ka fʋ nyaŋ yɛl la, ka nidib la kul nɛ sumbʋgʋsʋm.” Ka Moses siak o diem la sa'alʋg ka tʋm ala. Ka o gaans ninsʋma ka kɛ ka ba gɔsid nidib la yɛla maalʋg.
O tis sieba nidib tusir, ka tis sieba nidib kɔbiga, ka tis sieba nidib pisnu, ka tis sieba piiga.
Ka nimbama da bɛ saŋa wʋsa ka tʋm tʋʋma la, ka yɛlbanɛ ka ba kʋ nyaŋ la, ka ba mɔr na tisid Moses, amaa yɛlbibis la ba maannɛ ba mɛŋ.
Lina nya'aŋ ka Moses kɛɛsi o diem la ka o lɛb o mɛŋ teŋin.
Israel dim paae Sinai zuorin Israel dim la da yi Egipt la li nwadis atan' daar ka ba paae Sinai pipirigin.
Ban da yi Refidim ka kpɛn' Sinai mɔɔgin la, ba da kena kpɛlim nɛ Sinai zuor la ni.
Ka Moses dʋ zuor la zug ye o sia'al Wina'am.
Ka Zugsɔb buol zuor la zug ka yɛl o ye, “Yɛlim Jakob yaas banɛ an Israel dim la ye, ‘Yanam mɛŋ nyɛ mam maal Egipt dim la si'em, ka nyɛ mam zii ya si'em wʋʋ silʋg kpʋkpama nɛ mɔri ya paae m san'an na.
Dinzug ya ya'a siak mam nɔɔr ka di'e m kaanbʋg la, ya na an mam nyɔɔrin kɔnbʋg, ka m ba'a na bɛɛ ya ni gaad buudi wʋsa, bɔzugɔ dunia la wʋsa manɛ sʋ'oe.
Ka ya na an maanmaannib buudi tisim, ka lɛn an sʋ'ʋlim kanɛ an kasi tisim.’ Yɛlim nwa' tis Israel dim la.” Ka Moses sig na ka buol Israel kpɛɛmnam la yɛli ba linɛ ka Zugsɔb yɛl la wʋsa.
Ka ba wʋsa siak ka yɛl ye, “Ti na tʋm dinɛ wʋsa ka Zugsɔb la yɛl la.” Ka Moses lɛm mɔr nidib la yɛl si'ela lɛbi yɛl Zugsɔb la.
Ka Zugsɔb yɛl Moses ye, “M na bɛ saŋgbansabilin kɛɛn fʋ san'an na ka nidib la na wʋm mam pian'adi tisidif, ala ka ba na niŋif yadda hali zina zaŋi ken.” Ka Moses yɛl nidib la Zugsɔb la yɛl si'em.
Ka Zugsɔb yɛl Moses ye, “Sigim teŋin ka kɛ ka nidib la maali ti'eb ka m kena.
Maalimi ba sʋ'ʋŋa zina nɛ bɛog, ka kɛ ka ba pie ba fuud nyain.
Maalimi siri daba atan' daar, ka mam Zugsɔb na sig Sinai zuor la ni na ka ba nini nyɛ.
Maalim bɛŋi gilig zuor la ka nidib la da gaŋi kenaa.
Sa'alimi ba ye ba gu'usim ka sɔ' da dʋ zuor la zug bɛɛ si'isi li zin'isi'a baa bi'elaa.
Onɛ wʋsa si'is zuor la, asɛɛ ba kʋʋ o. Ka nid bɛɛ bʋnkɔnbʋg ya'a zɔɔ gaŋ bɛn la, ba kʋ si'is o sɔb nɛ nu'usɛ, amaa ba na lɔb o nɛ kuga kʋ, bɛɛ ba tɔɔn o nɛ piema kʋ.
Nidib la na bɛ lalli, ka ba ya'a ti wʋm na'atan ka li pieb zuor la ni, asɛɛ ka ba li'el zuor la na.” Ka Moses sig na ka kɛ ka nidib la ti'ebi ba mɛŋ ka pie ba fuud nyain.
Ka o yɛli ba ye, “Ti'ebimini ya mɛŋ daba atan' nwa', ka din yi zina wa'ae la, mid ka ya digin nɛ pu'a.” Daba atan' la bɛogʋn ka zin'ig la wʋsa dammidnɛ satansʋg nɛ sa-ian'asʋg hali nɛ sisi'etita'ar.
Ka saŋgbana sig zuor la ni na, ka na'atan pieb ka nidib la wʋsa kirid.
Ka Moses kɛ ka nidib la dɔl o yi ye ba sia'al Wina'am, ka ba paae zi'en zuor la teŋir.
Ka Sinai zuor la wʋsa kpan'alim nɛ nyɔ'ɔs, bɔzugɔ Zugsɔb da sig nɛ na wʋʋ bugum nɛ.
Ka nyɔ'ɔs la duoe agɔla paad saŋgbana ni, wʋʋ sian'anr ka ba nyu'oe bugum nɛ.
Ka zuor la dam nɛ paŋ.
Ka na'atan la piebʋgʋ da dʋt hali la, Moses da pian'ad ka Wina'am lɛbisid o ka nidib la wʋm.
Ka Zugsɔb sig Sinai zuor la zug na ka buol Moses ye o dʋ na.
Ka Moses dʋ zuor la.
Ka Zugsɔb yɛl Moses ye, “Sigim ka yɛl nidib la ye ba da lɔ'ɔŋ bɛn la.
Ba mɛ da dʋ kpɛla na ye ba nyɛ Zugsɔb la.
Ka onɛ wʋsa maal ala na kpi.
Hali banɛ an maanmaannib ka ɛɛn kennɛ m san'an na la mɛ maalimi ba mɛŋ sʋ'ʋŋa, ka ya'a ka' alaa, m na san'ami ba.” Amaa ka Moses lɛbis ye, “Nidib la kʋ nyaŋi dʋ zuor nwa' ni naa.
Fʋ pʋn yɛlim ye m da kɛ ka ba dʋ naa, ka yɛlim ye, ‘Maalim titɔndig gilig zuor la, ka kɛ ka li an kasi tis man Zugsɔb.’” Amaa ka Zugsɔb yɛl o ye, “Sigim mɔr Aaron na.
Amaa da kɛ ka maanmaannib la bɛɛ nidib la sɔ' gaŋ bɛn la ye ba dʋ kpɛla naa, ka m na namisi ba.” Ka Moses sigi yɛl nidib la Zugsɔb la yɛl si'em la.
Wina'am wada piiga la yɛla Ka Wina'am yɛl nidib la ye, “Manɛ an Zugsɔb onɛ aan ya Wina'am ka yisi ya Egipt teŋin, zin'ikanɛ ka ya da an yammis ka ba namisidi ya la.
“Da dɔlli winsieba lɛm paas mam ya'asɛ.
“Mid ka ya maali wina linɛ an wʋʋ niiŋ bɛɛ bʋnkɔnbʋg bɛɛ ziiŋa.
Da pʋ'ʋsidinɛ ba bɛɛ igini tisi ba girimaa.
Mam onɛ aan ya Zugsɔb Wina'am la, m anɛ nyuur sɔb, ka pʋ siak ye m pʋdigi m girima nɛ sɔ'ɔɔ.
Banɛ ki'is mam la, m na namisi ba biisi ba saamnam tʋʋmbɛ'ɛd yɛla hali ti paae zʋmaana atan' nɛ anaasi, ka pa'annɛ m nɔŋilim nɛ banɛ nɔŋ mam ka siakidi m yɛlʋg la hali ti paae zʋmaana tusa-tusa.
“Mid ka ya mɔri Zugsɔb Wina'am yʋ'ʋri maan yɔɔg-yɔɔg.
Ya ya'a maal ala Zugsɔb na namisi ya.
“Tiɛnmi Vʋ'ʋsʋm dabisir la yɛla, ka kɛ ka li an kasi.
Nɔkimi daba ayuobʋ tʋmmini ya tʋʋma.
Amaa daba ayɔpɔi la anɛ Zugsɔb Wina'am din ka li pʋ sʋm ye ya tʋm tʋʋm si'a, yanam bɛɛ ya biribis bɛɛ bipumis, bɛɛ ya yamdaad bɛɛ ya yampu'ab, bɛɛ ya bʋnkɔnbid bɛɛ saam banɛ bɛ nɛ yaa.
Bɔzugɔ Zugsɔb nɔk nɛ daba ayuobʋ maal agɔl nɛ teŋin nɛ atɛuk nɛ dinɛ wʋsa bɛɛ li ni, amaa ka vʋ'ʋs daba ayɔpɔi daar.
Dinzugɔ Zugsɔb niŋ dabisir la nɛ bareka, ka kɛ ka li an kasi.
“Tisimi fʋ saam nɛ fʋ ma girima ka ala ka fʋ nyɔvʋr na yuug teŋ kanɛ ka Zugsɔb onɛ aan ya Wina'am la na tisi ya la.
“Mid ka ya kʋ nid.
“Mid ka ya san'am pu'a bɛɛ dau.
“Mid ka ya zu.
“Mid ka ya di ziri kasɛti tisi ya tiraan.
“Mid ka fʋ kɛ ka fʋ ya'amlɛog kpɛn' fʋ tiraan yir bɛɛ o pu'a, bɛɛ o yamdau bɛɛ o yampu'ak, bɛɛ o bʋnkɔnbid, bɛɛ linɛ wʋsa ka o sʋ'oe ni.” Dabiem kpɛn' nidib la Ka nidib la nyɛ satansʋg nɛ sa-ian'asʋg ka wʋm na'atan la piebʋg la ka nyɛ ka zuor la wʋsa an nyɔ'ɔs la, ka dabiem mɔri ba.
Ka ba lɛb lallisa ka yɛl Moses ye, “Fʋn pian'am tisi ti ka ti na wʋm.
Amaa da kɛ ka Wina'am pian' tisi tii ka ti na kpi.” Ka Moses yɛl nidib la ye, “Da zɔti dabiem.
Ka Wina'am ye o maki ya nɛ gɔs, ka kɛ ka ya na zɔt o dabiem ka kʋ tʋm bɛ'ɛdɛ.” Ka nidib la bɛ lallisa ka Moses on paae Wina'am bɛ si'el la, ka zin'ig la wʋsa an lik.
Maan Bimbim yɛla Ka Zugsɔb yɛl Moses ye, “Yɛlim Israel dim la nwa': ‘Ya mɛŋ nyɛ man naan arezana nii pian' si'em.
Da nɔki anzurifa bɛɛ sanlima mɛ' wina paas mam zugɔ.
Nɔkimi tanni mɛ' maan bimbim, ka maali ya malima dinɛ an pɛ'ɛs nɛ bʋʋs nɛ niigi li zug.
Zin'ikanɛ wʋsa ka m kɛ ka ya la'asi pʋ'ʋsim, anina ka m na kena niŋi ya bareka.
Ya ya'a nɔk nɛ kuga maal bimbim la, yanam da nɔk kugbanɛ ka ba kpi'e ba la mɛɛ.
Ya ya'a nɔk lieŋe kpi'e ba, li kʋ an sʋm tis mam.
Da maali dʋʋsa dʋʋ paae maan bimbim la zugɔ, ka ba na nyɛɛ ya nyan.’”
Yammis yɛla Ka Zugsɔb la yɛl Moses ye, “Zi'elbama ka m ye fʋ pa'ali ba ka ba dɔl: Fʋ ya'a da' Hibiru yammʋg, o na tʋm yʋma ayuobʋ tisif amaa yʋʋm kanɛ paasidi ayɔpɔi la, fʋn basim o ka o keŋ ka da lɛn tʋm ya'asɛ, ka mɛ da yɔ si'ela.
O ya'a da kɛɛn o kɔn' na on kulimi o kɔn', ka o mɛ ya'a da mɔri pu'a on mɔr pu'a la kul.
Ka li ya'a anɛ o zugdaan la da' pu'a la tis o ka o du'a dap nɛ pu'ab, o zugdaan la sʋ'oe pu'a la nɛ o biis la wʋsa, ka dau la ma'aa na kul o kɔn'.
Amaa yammʋg la ya'a yɛl ye, ‘Mam nɔŋi m zugdaan nɛ m pu'a nɛ m biis la zug, m pʋ bɔɔd ye m kul zaalim,’ alazugɔ o zugdaan la na nɔk o keŋ sariakatib san'an, ka dɔl o keŋ dɔɔg za'anɔɔrin ka nɔk piim vʋdigi o tʋbir, ka o na lieb o yammʋg hali nɛ o nyɔvʋr bɛn.
Amaa dau ya'a kuos o bipuŋi tis ye o lieb yammʋg, ba kʋ bas o ka o keŋ wʋʋ dau na keŋ si'em la.
Ka pu'asadir la ya'a pʋ paae o zugdaan la ya'am, asɛɛ ka o lɛbis o tis o saam ka di'e o ligidi.
O zugdaan la ka' suor ka o na kuos o tis teŋ zʋŋ nida, bɔzugɔ o tʋm o linɛ pʋ nara.
Ka o ya'a mɛ lɛn zaŋ o nɛ tis o biig, asɛɛ ka o gɔs o wʋʋ o pu'ayua.
Ka li ya'a lɛn anɛ o mɛŋi dii o, ka di pu'a paas ya'as, on da mɔŋ yiiga sɔb la diib nɛ fuud bɛɛ zan'as ye o kʋ gbɛn nɛ o. Ka o ya'a pʋ nyaŋi maal bama atan' nwaa, pu'a la on basim o, ka da yɔ ligidi baa bi'ela.
Zaba nɛ ninkʋʋr yɛla “Ka sɔ' ya'a nwɛ' o tiraanɛ kʋ, ban mɛ kʋʋm on sɔb.
Amaa o ya'a pʋ maal nɛ bugusim ka anɛ Wina'am bɔɔdim ye li kɛɛn ala na, m na pa'alif zin'isi'a ka o na zɔɔ keŋ anina.
Amaa sɔ' ya'a su'a kʋʋ o tiraan nɛ pɔn'ɔsim, hali baa o ya'a bɛɛ m maan bimbim la ni, yanam nɔkim o keŋ lalli kʋʋ o. Ka onɛ bʋ' o saam bɛɛ o ma, ban kʋʋm o. Ka onɛ mɛ su'a gban'e sɔ' kuos bɛɛ o nam mɔr o nɛ, ka ba gban'e o, ban kʋʋm o. Nid ya'a pɔ nɔɔri niŋ o saam bɛɛ o ma, asɛɛ ka ba kʋʋ o. Ka dapa ayi' ya'a zab ka yinne nɔk kugir bɛɛ o nu'ugʋ nwɛ' ayinne la pu'alim o ka o pʋ kpii ka pʋ tun'e yit paalʋʋ, o ya'a tilig, ban da kʋ onɛ pu'alim o tiraan la, amaa li sʋm ye o yɔ on san'am si'el la wʋsa ka lɛn gɔs o ka o paam laafi naae.
Ka dau ya'a bʋ' o yamdau bɛɛ o yampu'ak nɛ balaar ka o kpi, ban tɛɛgim dau la tʋbir.
Amaa o ya'a paam laafi ban da tɛɛg dau la tʋbirɛ bɔzugɔ on sʋ'oe yammʋg la zug.
Ka dapa ayi' ya'a zabid ka nwɛ'ɛnɛ taab ka di gaadi gban'e pu'apʋʋg ka o kpa'ae, amaa ka pu'a la mɛŋ pʋ pu'alim, onɛ maal ala la na yɔ pu'a la sidi gban'e si'em ka sariakatib la siak la.
Amaa o ya'a pu'alim nɛ hali, asɛɛ ya nɔk nyɔvʋri yɔ nyɔvʋr sam.
Nif yɔɔdi nif sam, ka nyin yɔɔd nyin sam, ka nu'ug yɔɔd nu'ug sam, ka nɔbir yɔɔd nɔbir sam.
Onɛ kanbisi o tiraan nɛ bugum, asɛɛ ka ba kanbis o nɛ bugum.
Li ya'a anɛ o pu'alim o nɛ asɛɛ ka ba pu'alim o, o ya'a kɛ ka o fieb, asɛɛ ka ba kɛ ka o fieb.
Sɔ' ya'a nwɛ' o yamdaug bɛɛ o yampu'ak nif ka li san'am, o na bas o yammʋg la ka o keŋ zaalim, o nif la zug.” Ka o ya'a lɛn kɔ'ɔg nɛ o yampu'ak bɛɛ o yamdau nyinnɛ, asɛɛ ka o bas yammʋg la ka o keŋ zaalim, o nyin la zug.
Bʋnkɔnbid tʋʋmbɛ'ɛd yɛla “Ka na'araug ya'a zɛ dau bɛɛ pu'a pu'alim ka o kpi, asɛɛ ka ba lɔb na'araug la nɛ kugaa kʋ mɛn, ka sɔ' mɛ da ɔnbi o ni'imi, amaa ba kʋ tɛɛg na'araug la sɔb tʋbirɛ.
Amaa na'araug la ya'a anɛ onɛ zɛɛd, ka ba yɛl o sɔb ka o pʋ gur oo ka o kʋ nɛ dau bɛɛ pu'a, ban lɔm na'araug la kʋ, ka mɛ kʋ onɛ sʋ'oe o la.
Amaa onɛ kpi la nidib ya'a gban'e ye naaf la sɔb yɔ ligidi, asɛɛ ka o yɔ dinɛ ka ba bɔɔd la tiak o nyɔvʋr.
Kisʋg kaŋa mɛ la'am bɛ nɛ tis na'araugʋ na zɛ biribiŋ bɛɛ bipuŋi pu'alim.
Ka na'araug ya'a zɛ yamdaug bɛɛ yampu'aki pu'alim, na'araug la sɔb na yɔ anzurifa ligidi pistan' tis onɛ sʋ'oe yammʋg la, ka ba lɛn lɔb na'araug la kʋ.
“Ka dau ya'a pʋ pibili o bulig bɛɛ o pin'ilnɛ tuud bʋmbɔk ka pʋ pibilɛ, ka naaf bɛɛ bʋŋ luu anina, asɛɛ ka onɛ sʋ'oe bulig bɛɛ bʋmbɔk la yɔɔ tis bʋnkɔnbʋg la sɔb ka sʋ'oe bʋnkɔnb kpiiluŋ la.
Ka sɔ' na'araug ya'a zɛɛ o tiraan na'araugʋ pu'alim ka o kpi, asɛɛ ka ba pʋdig onɛ kpi la ni'im, ka kuos onɛ vʋe la pʋdig ligidi la.
Amaa li ya'a anɛ na'akanɛ nɔŋ zaba ka o daana pʋ lɔɔ o, asɛɛ ka o yɔ bʋnkɔnbkanɛ ka o kʋ la yɛla, ka zaŋ bʋnkpiilʋŋ la.”
Mɔrim gu'ub yɛla Ka Wina'am da lɛn yɛl Moses ye, “Dau ya'a zunɛ naaf bɛɛ pɛ'ogʋ kuos bɛɛ kʋ asɛɛ ka o yɔ niigi anu naaf yinne la zug, ka mɛ yɔ pɛ'ɛs anaasi pɛ'og yinne la zug.
“Na'ayiig ya'a kɔɔ kpɛn' fʋ yin na ye o zu, ka fʋ nyɛɛ o ka nwɛ' o kʋ, na'ayiig la ziim pʋ bɛ fʋn onɛ kʋʋ o la zuginɛ; amaa li ya'a anɛ nintaŋ ka o kɔɔ kpɛn' fʋ yin la na ka fʋ kʋʋ o, fʋ tʋm taal.
“Li anɛ tilas ye na'ayiig la yɔɔ lɛbis on zu si'el la zug, amaa o ya'a pʋ mɔr si'el la, asɛɛ ka ba kuos o n yɔ on zu si'el la zug.
“Amaa bʋnkɔnb kanɛ ka o zu la ya'a nan bɛɛ o san'an; li ya'a anɛ naaf bɛɛ bʋŋ bɛɛ pɛ'og, asɛɛ ka o yɔɔ lɛbis nɔɔra ayi'.
“Ka dau ya'a nɔk o bʋnkɔnbidi keŋ sɔ' pɔɔgin bɛɛ o vain tiis pɔɔgin ka ba ɔnb, asɛɛ ka o nɔk o mɛŋ pɔɔgʋ yɔɔ o sɔb.
Sɔ' ya'a nyu'oe bugum ka li faaɛn la'aŋ mɔɔgi di hali ti la'am di nɛ zʋʋd linɛ ka ba bunɛ digil, nɛ linɛ nan zi'e, hali nɛ pɔɔg la wʋsa, asɛɛ ka onɛ nyu'oe bugum la nɔk o mɛŋ zʋʋdi yɔ.
Ka dau ya'a nɔk ligidi bɛɛ la'adi tis o tiraan ye o di'em su'a, ka na'ayiig kɔɔ kpɛn' zu ka ba gban'e na'ayiig la, asɛɛ ka o yɔ nɔɔra ayi'.
Amaa ba ya'a pʋ nyɛ na'ayiig la, asɛɛ ka ba mɔr yir la daana keŋ sariakatib san'an ka ba vɛɛnsi gɔs ye onɛ zu la'ad la bɛɛ ka' onɛ?
Nidib ayi' ya'a zabid nɛ taaba bʋŋ bɛɛ naaf bɛɛ pɛ'ɛs bɛɛ fuug linɛ bɔdig ka ba keŋ nyɛ ka li bɛ sɔ' san'an ka yinne ye li anɛ on bʋn, ka ayinne mɛ ye li anɛ on bʋn, asɛɛ ba mɔri ba wʋsa keŋ sariakatib san'an ka ba vɛɛnsi gɔs ka onɛ ka' bʋʋd la na yɔ nɔɔra ayi' tis onɛ mɔr bʋʋd la.
Dau ya'a nɔk bʋŋ bɛɛ naaf bɛɛ pɛ'og bɛɛ bʋnkɔnbsi'a wʋsa tis o kpi'a ye o gɔsi tis o, ka bʋnkɔnbʋg la kpi bɛɛ pu'alim bɛɛ sɔ' nɔk ka ba pʋ nyɛɛ, lin na niŋ si'em ka yɛl la maal anɛ ba kɛ ka bʋnkɔnbʋg la bɛ sɔ' san'an la pɔ Zugsɔb la tuon ye on pʋ nɔk o nu'ugʋ si'isi o kpi'a la laukɔ.
Ka onɛ sʋ'oe bʋnkɔnbʋg la sʋm ye o siak ka da kɛ ka o kpi'e la yɔ si'ela.
Amaa li ya'a anɛ onɛ gɔti ba la zu, asɛɛ ka o yɔɔ lɛbis o kpi'a la.
Ka li ya'a lɛn anɛ wɛog bʋnyua gban'e bʋnkɔnbʋg la ɔnb, asɛɛ ka o mɔr on ɔnb ka nya'al si'el la na ka ba nyɛ, ka o kʋ yɔɔ lɛbisɛ.
Ka sɔ' ya'a pɛ'ɛŋ bʋnkɔnbʋgʋ o kpi'a san'an ka o pu'alim bɛɛ kpi ka o kpi'a la ka' anina yamma ka nyɛɛ, asɛɛ ka o yɔɔ lɛbis.
Amaa onɛ sʋ'oe bʋnkɔnbʋg la ya'a bɛɛ anina ka nyɛ, o kʋ yɔɔ.
O ya'a hanɛ bʋnkɔnbʋg la, lin nwɛnɛ sam kan yɔnɛ la.” Pu'asadir san'auŋ yɛla “Ka dau ya'a digin nɛ pu'asadir kanɛ nan zi' dau, ka ba mɛ nam pʋ tis pu'asadir la pu'a-ɛliŋ-yirɛ, asɛɛ ka dau la yɔ pu'asadir la yɔɔd ka o lieb o pu'a.
Ka pu'asadir la saam ya'a zan'as kpan-kpan ye o bipuŋ la kʋ kul oo, asɛɛ ka o yɔ pu'asadir la yɔɔd, on san'am o ka o nam zi' dau la zug.” Zi'ela linɛ paas “Pu'a kanɛ an teŋgban-kpɛn'ɛd ban kʋʋm o. Kʋʋmi ninkanɛ wʋsa bɔ bɛɛ digin nɛ bʋnkɔnbʋg.
Ka onɛ wʋsa maal malʋŋʋ tis ba'ar bɛɛ win ka ya'a ka'anɛ Zugsɔb ma'aanɛ, yanam san'am ninkan sɔb.
“Da namisidi saamma ka yanam mɛ da anɛ saam Egipt teŋin.
Da mugusidi pʋkɔnya bɛɛ kpiibisɛ.
Ya ya'a maali ba linɛ ka' sʋm ka ba kaasi tisim, mam na wʋmi ba fabʋlʋg, ka m sʋʋnr na duoe ka m kɛ ka ya kpi tanpin ka ya pu'ab mɛ lieb pʋkɔnya ka ya biis lieb kpiibis.
“Ya ya'a pɛ'ɛŋ ligidi tisim nidib la yinne onɛ an nɔŋdaan ka bɛɛ ya san'an, yanam on da niŋ wʋʋ ligidpɛ'ɛmisa dim banɛ pɛ'ɛsid nyɔɔd la.
Ka fʋ ya'a di'e fʋ kpi'a fugɔbʋgʋ o pɛ'ɛm yɛla, fʋn lɛbisim tis o ka winnig nyaan lu, bɔzugɔ lin ka o mɔri pinnɛ o mɛŋ.
Ya'a ka' alaa, o ye o nɔk bɔɔ pil o mɛŋ yʋ'ʋŋ kanɛ?
Ka o ya'a kaas ka fabili tisim, mam na wʋm, bɔzugɔ m anɛ nimbaanlzɔt.” Mid ka ya san'am Wina'am yʋ'ʋr bɛɛ pɔ nɔɔri niŋ tuongat onɛ guri ya nidib la.
“Asɛɛ ka ya yisi ya pɔɔd zʋʋd la mɔr na, nɛ tiwala bʋnnuuda nɛ kpaam linɛ nar ye ya tisim ka li anɛ malʋŋ la; da kɛ ka li kpɛn digi ya bʋya la ni nɛ ya yaan nɛ.
“Li anɛ tilas ye ya nɔki ya biribiŋ kpɛɛmnam wʋsa tisim.
Maalimi nɛ ala nɛ ya niigi nɛ kɔnbid.
Ba na bɛ nɛ ba manamɛ paae daba ayɔpɔi, amaa daba anii daar la ka ya mɔri ba na tisim.
“Ya na anɛ nimbanɛ an kasi tisim, dinzugɔ, da ɔnbi ni'im linɛ ka wɛog bʋn tɔɔnsi tɔɔnsɛ.
Lɔm tisi baas.”
Yɛlmɛŋir sariakadib yɛla “Mid ka ya mɔri ziri antu'a mɔɔnnɛ gin.
Da sʋŋi di ziri kasɛta tis nimbɛ'ɛdɛ.
Mid ka fʋ paas nimbabig zug ka ya tʋm tʋʋmbɛ'ɛd.
Ka fʋ mɛ ya'a yɛl si'el sariakatib tuon, fʋn da kɛ ka nimbabig fɛndigi fʋ ya'am ka fʋ di ziri kasɛt ka su'a sida laa.
Mɛ da mɔŋ nɔŋdaan bʋʋd sariakadibin o nɔŋ la zugɔ.
“Fʋ dataa naaf bɛɛ o bʋŋ ya'a bɔdig ka fʋ nyɛɛ o, fʋn kpɛ'ɛŋimi fʋ mɛŋ ka gban'e o mɔri keŋ tis o. Ka fʋ ya'a nyɛ onɛ kisif ka o bʋŋ luu dig nɛ la'ad fʋn sʋŋim duoe o.
“Nɔŋ dim ya'a mɔr sida sariakadibin fʋn da mɔŋi ba.
Mid ka fʋ ma'aa ziri tabil sɔ', ka mɛ da kʋ ninkanɛ pʋ tʋm taalɛ.
Onɛ niŋ ala, m kʋ bas o ka o keŋ zaalim.
Mid ka fʋ kɛ ka sɔ' da'af nɛ ligidi, ka li na kɛ ka fʋ nyɛ sida la ka kʋ nyaŋi yɛlɛ.
Lina san'amidi sariakadib suor ka kɛt ka onɛ mɔr sida la kɔ'ɔŋ bʋʋd.
“Da namisidi saamma, ka ya mɛŋ mi' fʋn na an saan ka li an si'em, bɔzugɔ ya da anɛ saam Egipt teŋin.” Vʋ'ʋsʋm yʋʋm nɛ vʋ'ʋsʋm daar la yɛla “Ya na bʋd ka buni ya pɔɔd zʋʋd la yʋma ayuobʋ.
Amaa yʋʋm kanɛ paas ayɔpɔi la yanam basim pɔɔd la ka da kuaa, ka nɔŋ dim banɛ bɛɛ ya san'an la mɛ paam diibi di, ka linɛ kpɛlim la ka wɛog bʋnkɔnbid mɛ ɔnb.
Maaliminɛ ala nɛ ya vain nɛ olif tiis pɔɔd la.
Daba ayuobʋ ka m tisi ya ye ya tʋmmi ya tʋʋma, amaa mid ka ya tʋm daba ayɔpɔi la daar, dabiskan la ka ya na'araad nɛ ya bʋmis na vʋ'ʋs, ka ya yammis banɛ du'a ya yin nɛ ya saam la wʋsa mɛ na vʋ'ʋs.
Gu'usimi ka tʋm mam yɛli ya si'el la wʋsa.
Mid ka ya pʋdig bada la yʋda, pʋn da kɛ ka sɔ' wʋmi ba yɛla ya nɔɔrinɛ.” Yʋʋm-yʋʋm malima yɛla Ka Wina'am da lɛn yɛl Moses ye, “Asɛɛ ka ya maal di'ema malʋŋ nɔɔra atan' tis mam yʋʋm pʋʋgin.
Dimi diib di'ema malʋŋ kanɛ maan nɛ bodobodo kanɛ ka' danbin la.
Ya na ɔnb bodobodo kanɛ paae daba ayɔpɔi wʋʋ mam yɛli ya si'em la.
Maalimi nwa' nwadkanɛ ni ka ya da yi Egipt na la.
Sɔ' da kɛn man san'an na nɛ nu'uzaalisɛ.
“Maalimi Bʋndɛɛnna Di'ema Malʋŋ linɛ ka ya bʋdi ya pɔɔdin la.
“Ka lɛn maali Sʋga Gbɛɛnb Malʋŋ la saŋkanɛ ka ya bun zʋʋdi naae ka zii kul yin na la.
M bɔɔd ye ya dap la wʋsa kɛn man Zugsɔb Wina'am tuon na nɔɔra atan' yʋʋm yinne pʋʋgin.
“Da maali malʋŋ kanɛ an ziim malʋŋ nɛ bodobodo kanɛ mɔr dabinnɛ.
Da nɔk ni'im kpaam dinɛ an malʋŋ din la digil ka bɛog nie.
“Mɔrini ya yiiga zʋʋd dinɛ ka ya bʋn ka di an sʋm la kɛn Zugsɔb onɛ aan ya Wina'am la Yin na.
“Mid ka ya nɔk bʋbil kanɛ nam mu'ad ni'imi dʋg nɛ o ma bin'isim.” Zugsɔb maliak na maal suor ka ba zabi nyaŋ Ka Wina'am da lɛn yɛl Moses ye, “M ye m kɛnɛ ka maliak gaadi ya tuon ka mɔri ya keŋ paae zin'ikanɛ ka m ti'ebi tisi ya la.
Kɛlisimini o ka siak on yɛt si'el, bɔzugɔ ya ya'a ki'isi o, o kʋ kɛɛ ya taali basɛ, man tis o m kpi'euŋ la zug.
Ka ya ya'a siak o nɔɔr ka tʋm man yɛl si'el la wʋsa, ya dataas na aan m dataas, ka m mɛ na kis banɛ kisi ya.
Ka m maliak na gaad tuon ka mɔri ya keŋ paae teŋ kanɛ ka Amor dim nɛ Hitti dim nɛ Perizi dim nɛ Keenan dim nɛ Hivi dim nɛ Jebus dim bɛ la.
Ka o na san'ami ba ka kɛ ka ya kpɛn' zin'in anina.
Li ya'a niŋ ala, yanam mid ka ya pʋ'ʋsi ba bada la, ka mɛ da maan bɛɛ dɔlli ba tʋʋmaa.
Amaa m bɔɔd ye ya san'ami ba wʋsa, ka da kɛ ka ba bada la yinne kpɛlim.
Ka ya na pʋ'ʋsidi ya Zugsɔb Wina'am la ka o na niŋi ya diib nɛ ya ku'om albareka, ka na yis ban'as wʋsa ya san'an.
Ka pu'a kʋ kpa'ae bɛɛ an kʋndu'ari ya teŋin laa.
Ka m na kɛ ka ya na kʋdigi paae ya nyɔvʋr bɛn.
Ka m na kɛ ka dabiem kpɛn' ya dataas la, ka kɛ ka ba nini fɛndig ka ba zi' ban na maal si'ela.
Hali ba na fɛndigi zɔ ka basi ya.
Ka m kɛ ka Hivi dim nɛ Keenan dim nɛ Hitti dim la ya'a nyɛɛ ya, ba ya'am na iank ka ba zɔ.
Amaa m kʋ kɛ ka ba yi teŋin la wʋsa yʋʋm yinnee, bɔzugɔ m ya'a niŋ ala, teŋ la na lieb wɛog, ka sian'anr bʋnkɔnbid na di'e zin'ig la wʋsa.
M na kati ya dataas la yisid bi'el-bi'el, hali ka ya ti nɔbigi sʋ'ʋg teŋ la.
M na kɛ ka ya bɛn la yi Atɛuk Zɛn'ug la ti paae Filistia dim Tɛukʋn la, ka mɛ yi mɔɔgin ti paae Efiritis mu'ar la.
M na kɛ ka ya nyaŋ nimbanɛ bɛɛ anina la yis nɛ paŋ.
Amaa da maal nɔnaar nɛ ba bɛɛ ba bada la.
Da kɛ ka ba kpɛlim bɛ nɛ ya teŋin laa; ya'a ka' alaa ba na kɛ ka ya dɔlli ba bada la ka tʋm tʋʋmbɛ'ɛdi tis mam.”
Nidib la siak Nɔnaar la yɛla Ka Zugsɔb yɛl Moses ye, “Dʋm zuor la zugʋ m san'an na.
Dɔl Aaron nɛ o biribis ayi', Nadab nɛ Abihu, nɛ Israel kpɛɛmnam pisyɔpɔi na.
Asɛɛ ka ba bɛ lallisa ka pʋ'ʋsid mam, amaa fʋn ma'aa kem li'el kpɛla na.
Da kɛ ka nidib la sɔ' dɔlli fʋ pɛ'ɛsɛ.” Ka Moses keŋ yɛl nidib la Zugsɔb la yɛl si'el la nɛ o kaanbʋg la, ka ba siak nɛ nɔɔr yinne ye, “Ti na tʋm linɛ wʋsa ka Zugsɔb yɛl ye ti tʋm la.” Ka Moses sɔb Zugsɔb la yɛl si'el la.
Ka bɛog nie ka Moses duoe mɛ' maan bimbim zuor la gbinnin, ka nɔk kugtitada zi'eli tis Israel dɔɔd pii nɛ ayi' la.
Ka o tʋm Israel dim dasam sieba ye ba nɔk na'araadi maal malʋŋ dinɛ nyu'od nɛ bugum tis Zugsɔb la, ka mɛ maal taaba la'asʋg maana la.
Ka Moses bu'oe ziim la pʋsʋkʋ niŋ laasin ka nɔk linɛ kpɛlim la kpa'ae siɛn maan bimbim la.
Ka o nɔk Zugsɔb nɔnaar gbauŋ la karim tis nidib la, ka ba siak ka ye, “Ti na siak Zugsɔb nɔɔr ka tʋm on yɛl si'el la wʋsa.” Ka Moses nɔk ziim la mis nidib la, ka yɛli ba ye, “Zikaŋa ka Zugsɔb nɔk ye o maal nɔnaar nɛ ya ka li dɔl on yɛli ya si'em la.” Moses n bɛ Wina'am zuor zug la yɛla Ka Moses, nɛ Aaron nɛ o biribis ayi' Nadab nɛ Abihu, nɛ Israel kpɛɛmnam pisyɔpɔi la dʋ zuor la zug, ka nyɛ Israel Wina'am la, ka gɔs ka li nwɛnɛ kugkanɛ ka ba buon ye safir la dig o nɔba teŋir, ka li nie nyain wʋʋ saŋgbana nɛ.
La'an nɛ Israel kpɛɛmnam la da nyɛ Wina'am la, o da pʋ tɛɛgi ba tʋbirɛ, hali ka ba la'am di ka nu.
Ka Zugsɔb la da yɛl Moses ye, “Dum zuor zug kpɛla na bɛ dabisa bi'ela ka m tisif kuglamma ayi' dinɛ ka m sɔbi m nɔzi'ela niŋ ye nidib la dɔl la.” -Ka Moses yɛl nidib la ye, “Gu'usimi kpɛla ka ti keŋ ka lɛb na.
Aaron nɛ Hur na bɛ nɛ ya, ka yɛlkanɛ bɛ wʋsa ba na nyaŋi maal, tinamɛ kae la zug.” Ka on nɛ Josua onɛ sʋŋid o la dɔl taaba keŋ, ka Moses gaadi dʋ Wina'am zuor la zug.
Ka Moses dʋ Sinai zuor la zug ka saŋgbana lus zin'ig la wʋsa.
Ka Zugsɔb girima la nie nyain bɛɛ anina.
Ka saŋgbana lus zuor la daba ayuobʋ, ka daba ayɔpɔi la daar ka Zugsɔb naan saŋgbana la nii buol Moses.
Zugsɔb girima la da nwɛnɛ bugum nɛ zuor la zug, ka Israel dim la nini nyɛ.
Ka Moses kpɛn' saŋgbana la ni zuor la zugʋ, bɛɛ anina dabpisnaasi yʋ'ʋŋ nɛ nintaŋ wʋsa.
Fuug Sʋgʋr la piini tisib yɛla Ka Zugsɔb yɛl Moses ye, “Yɛlim Israel dim la ye ba mɔr piini na tisim.
Onɛ mɛkama tis nɛ o sʋʋnr wʋsa fʋn di'em o piini la.
Piinbanɛ ka fʋ na di'e ba san'an anɛ sanlima nɛ anzurifa nɛ kʋntzɛn'ug; nɛ gum dinɛ an bʋlʋ nɛ gum sʋma dinɛ mu'oe zim-zim, nɛ gumzɛn'ɛs; nɛ pien piela, nɛ bʋʋs kɔnbid linɛ ka ba na nɔki maal fuud, nɛ pɛraad gbana dinɛ ka ba mɔ'ɔnsi li ka li mu'oe sʋee, nɛ gbansʋma, nɛ na'aziinr daad; nɛ olif kpaam dinɛ na nyu'od bugum, nɛ malʋŋ kpaam dinɛ ka ba nɔkidi suond maanmaannib, nɛ bʋnnyubisa dinɛ ka ba mɔri maan pʋ'ʋsim tudaari la.
Kugvɛnla banɛ ka ba na nɔki sɛɛn niŋ maanmaan dansikin la nɛ dinɛ lɔɔd nyɔ'ɔgin la.
M bɔɔd ye ya ti' Fuug Sʋgʋr ka m na bɛɛ m nidib la sʋʋgin.
Maalim ka li nwɛnɛ mam na pa'alif si'em la, nɛ li la'ad la wʋsa.” Nɔnaar daka la yɛla “Yɛlim nidib la ye ba nɔk na'aziinr daadi maal daka ka li wa'alim an wʋʋ nɔba makir anaasi ka li yalʋŋ na an nɔba makir ayi' nɛ bi'ela ka li dʋʋb an nɔba makir ayi' nɛ bi'ela mɛn.
Nɔkim sanlima bʋligi li pʋʋgin nɛ li nya'aŋ la wʋsa ka dɔlisi li nɔya la wʋsa.
Kudim sanlima baans anaasi ka lɔɔ ba yinne-yinne tabil daka la nɔba anaasi la.
Nɔkim na'aziinr daad ayi' ka nɔk sanlima bʋligi ba.
Nɔkim daad la tʋ baans ayi' banɛ bɛ daka la lʋga la ni.
Ala ka ba na nyaŋi gban'e daad la ʋk daka la mɔri keŋ.
Da lɛn yis daad la baans la nii.
Ka nɔk nɔzi'ela piiga banɛ ka m ye m sɔbi niŋ kuglamma zugʋ tisif la, niŋ daka la pʋʋgin.
“Nɔkim sanlima maal suguru sɔsʋg liŋ.
Li wa'alim na an wʋʋ nɔba makir anaasi, ka li yalʋŋ na an nɔba makir ayi' nɛ bi'ela.
Nɔkim sanlima zan' maal Kerubnam ayi' niŋ liŋ la nɔya ayi' la ni.
Kɛl ka yinne zi'e daka la liŋ la datiuŋ, ka yinne mɛ zi'e li dagɔbʋg, ka ban nɛ liŋ la wʋsa an sanlim yinne.
Maalim Kerubnam la ka ba kpʋkpama yadiga agɔla ka li ma'asim pil liŋ la.
Li sʋ'ʋm ye ba kpa' taaba ka sʋnri gɔt liŋ la.
Nɔkim liŋ la pibil daka la zug.
M ya'a tisif nɔzi'ela kuglamma la, fʋ na di'e niŋ daka la pʋʋgin.
M na kɛɛn fʋ san'an zin'ikanɛ ka Kerubnam ayi' la bɛ daka liŋ teŋsʋk la; anina ka m na tisi fʋ m nɔzi'ela la wʋsa ka fʋ di'e tis Israel dim la.” Sanlima teebul la yɛla Ka Zugsɔb da lɛn yɛl ye, “Nɔkim na'aziinr daugʋ maal teebul ka li wa'alim an wʋʋ nɔba makir atan' ka li yalʋŋ na an nɔbir makir yinne nɛ pʋsʋk ka li dʋʋb na an wʋʋ nɔba makir ayi' nɛ bi'ela.
Nɔkim sanlima dɔlis nɔya la wʋsa, ka bʋligi li pʋʋgin nɛ li nya'aŋ la wʋsa nɛ sanlima.
Nɔkim dabibisi tabili gilig teebul la ka ba wa'alim an wʋʋ nu'ug yalʋŋ nɛ, ka nɔk sanlima bʋligi ba wʋsa.
Maalim sanlima baans anaasi ka lɔɔ ba yinne-yinne tabil teebul la nɔba anaasi la ni.
Li sʋm ye baans la kpi'e dabibis banɛ gilig daka la, linɛ na kɛ ka ba na nyaŋi tʋʋdi ʋkid teebul la mɔri ken.
Nɔkim na'aziinr daad ka bʋligi ba nɛ sanlima ka ba na mɔri ʋgisid teebul la ken.
Maalim laas nɛ dʋgid nɛ bʋtiis la wʋsa ka ba an sanlima ka ba mɔri maan bʋnnuuda maana.
Kɛl ka bodobodo bɛ teebul la zugʋ m tuon saŋa wʋsa.” Fita zi'esir la yɛla Ka Zugsɔb da lɛn yɛl ye, “Nɔkim sanlima kʋnt fita zi'esir, ka nwɛ'-nwɛ' li ka li gbin an lammiri, ka li teŋsʋk daug la an sappi.
Fita la zi'esir nɛ li daug nɛ li bʋnvɛnla banɛ nwɛnɛ tipuum la wʋsa na an yinne.
Fita zi'esir la teŋsʋk daug la na mɔr wila ayuobʋ.
Atan' na bɛ lʋgir yinne ka atan' mɛ bɛ lʋgir yinne.
Ka wila ayuobʋ la, wil wʋsa na mɔr bʋnam ka li nwɛnɛ tipuum nɛ bɛɛ li vaandin la.
Wil wʋsa na mɔr atan'.
Ka fita zi'esir teŋsʋk daug la mɛ na mɔr puum nɛ vaand anaasi, ka li nwɛnɛ bama la.
Dutir na bɛ zin'ikanɛ ka wila ayi' wɛligid.
Ayinne na bɛ yiiga din la ni ka yinne bɛ linɛ paas ayi' la ni ka yinne bɛ linɛ paas atan' la ni.
Nɔkim sanlim yinne maal fita zi'esir la, nɛ li wila nɛ li puum nɛ vaand la wʋsa.
Maalim kpaam fita ayɔpɔi sʋn'ʋl fita zi'esir la zug, ka nyu'oe ba ka ba na nie zin'ig la tuon.
Ka nɔk sanlima maal ma'adiŋ kanɛ ka ba na mɔri zin'ed lauŋʋ la nɛ tampɛligim laas.
Nɔkim sanlimgbil sʋma pisyuobʋ nɛ anii maal fita zi'esir la nɛ li la'ad la wʋsa.
Asɛɛ ka fʋ maali li ka li nwɛnɛ mam pa'alif si'em zuor zug la dede.”
Ban na maal Fuug Sʋgʋr la si'em “Maalim Wina'am Fuug Sʋgʋr la nɛ pien pielig fuud piiga banɛ an sʋ'ʋŋa nɛ gum kanɛ an bʋlʋ nɛ gum sʋma banɛ an pipɛl-zɛn'ug nɛ bʋnzɛn'is, ka kɛ ka onɛ mi' ʋgʋb ʋg linɛ ka ba buon ye Kerubnam la niŋ fuudin la.
Fuud la sʋm ye ba zem taaba ka ba wa'alim na an nɔba makir pisnaasi nɛ ayi' ka ba yalʋŋ na an nɔba makir ayuobʋ.
Nɔkim fuud anu sɛɛn tɔ'ɔŋ taaba ka mɛ nɔk fuud anu banɛ kpɛlim la sɛɛn tɔ'ɔŋ taaba.
-Nɔkim pien linɛ an bʋlʋ sɛɛn maal ga'adiŋvɔnya pisnu niŋi li fuud ayi' la nɔɔrin, dinɛ na kɛ ka ba na nyaŋi tɔ'ɔŋ taaba.
Maalim sanlima ga'adiŋgɔnlima pisnu ka li na ga'al fuud la nɛ taaba, ka li kɛ ka Fuug Sʋgʋr la la'asi an mummi.
Nɔkim bʋʋs kɔnbidi maal fuud pii nɛ yinne linɛ ka ba na ti zaŋi pili bʋʋl Fuug Sʋgʋr la.
Fuud pii nɛ yinne la na zem taaba ka ba wa'alim na an nɔba makir pisnaasi nɛ anu ka ba yalʋŋ na an nɔba makir ayuobʋ.
Nɔkim fuud anu tɔ'ɔŋ taaba ka mɛ nɔk fuud ayuobʋ banɛ kpɛlim la tɔ'ɔŋ taaba.
Fʋ kanɛ paas ayuobʋ la, ya na pɔnbili li nɔɔra ayi' lɛbisi pa'al za'anɔɔr la zug.
Nɔkim pien linɛ an bʋlʋ sɛɛn maal ga'adiŋvɔnya pisnu niŋi li fuud ayi' la nɔya ni.
Nɔkim kʋntzɛn'ugʋ maal ga'adiŋgɔnlima pisnu ka li na ga'al fuud la ka di vɛ'ɛg Sʋgʋr la naal taaba.
Ka kɛ ka fuug pʋsʋk linɛ kpɛlim la sigi lus Fuug Sʋgʋr la nya'aŋ.
Fuug la nɔbir makir ayinne nɛ pʋsʋk na yul Fuug Sʋgʋr zin'ig ayinne ka nɔbir makir ayinne nɛ pʋsʋk mɛ yul zin'ikaŋa la bʋʋli li wʋsa.
Ka nɔk pɛraad gbana dinɛ ka ba mɔ'ɔnsi li ka di mu'oe la sɛɛn tɔ'ɔŋ taaba pili paas.
Ka nɔk gbansʋma linɛ vɛnli pili tak.” Kʋlis nɛ li dazi'eda yɛla “Nɔkim na'aziinr daad la maal dalamma kpɛn'ɛs Fuug Sʋgʋr la.
Ka dalammir wʋsa wa'alim na an nɔba makir pii nɛ anu ka li yalʋŋ la an nɔbir makir ayi' nɛ bi'ela.
Ka dalammir mɛkama mɔr nyina ayi' linɛ na kɛ ka ba gban'e taaba.
Maalim Fuug Sʋgʋr la dalamma la wʋsa ka ba nwɛn taaba.
Maalim dalamma pisi kpɛn'ɛs Fuug Sʋgʋr la dagɔbʋg baba, ka nɔk anzurifa maal zi'esa pisnaasi, ka dalammir wʋsa mɔr zi'esa ayi'.
Ka mɛ maal dalamma pisi Fuug Sʋgʋr la datiuŋ ka nɔk anzurifa maal zi'esa pisnaasi ka dalammir wʋsa na tʋ zi'esa ayi' la ni.
Maalim dalamma ayuobʋ Fuug Sʋgʋr la nya'aŋ linɛ bɛ ya-tuona la.
Ka maal dalamma ayi' ka ba na gban'e lɔdig wʋsa.
Asɛɛ ka lɔdis dalamma la ta'al taab teŋiri dʋ zugin, ka baŋ yinne mɛ na mɔri ba wʋsa, ka ayi' la wʋsa na nwɛn taaba, ka li na paae dalamma anii nɛ li anzurifa zi'esa pii nɛ ayuobʋ, ka dalammir wʋsa na mɔr zi'esa ayi'.
Maalim na'aziinr dapuuda anu ka li gu' dalamma linɛ bɛ Fuug Sʋgʋr la lʋgir yinne ni, ka anu mɛ bɛ lʋgkaŋa la ni, ka anu mɛ bɛ dalamma linɛ bɛ Fuug sʋgʋr nya'aŋ ya-tuona baba Ka dapuudir kanɛ bɛ teŋsʋk la na wa'ami paae dalamma la wʋsa.
Bʋligim dalamma la nɛ sanlima ka maal sanlima baans linɛ na nyaŋi mɔr dapuuda la, ka mɛ bulig daad la nɛ sanlima.
Maalim Fuug Sʋgʋr la wʋʋ mam pa'alif zuor la zug si'em la tituaa.” Fugɔbʋg nɛ Fuug Sʋgʋr la la'ad yɛla Ka Zugsɔb lɛn yɛl Moses ye, “Nɔkim fuud linɛ an sʋ'ʋŋa ka an bʋlʋ nɛ pipɛl-zɛn'ug nɛ bʋnzɛn'isi sɛɛn tɔ'ɔŋ taaba maal fugɔbʋg.
Ka kɛ ka banɛ mi' ʋgʋb sʋ'ʋŋa ʋg Kerubnamɛ niŋ anina.
Nɔkim fugɔbʋg la ya'al na'aziinr daad anaasi banɛ ka ba bʋligi ba nɛ sanlima ka ba mɔr kpa'as ka zi'e anzurifa zi'esa anaasi zug.
Ya'alim fuug la kpa'as la ni ka li sig teŋin, ka nɔk Nɔnaar Daka la niŋ fuug la nya'aŋ; ka fuug la na pʋdig Fuug Sʋgʋr la zin'is ayi'.
Fuug la na pʋdig zin'ikanɛ an Kasi la nɛ linɛ an Kasi Wʋsa Kasi la.
Nɔkim suguru sɔsʋg liŋ la pibil Nɔnaar Daka dinɛ bɛ Wina'am zin'ikanɛ an Kasi wʋsa Kasi la pʋʋgin.
Ka nɔk teebul la zi'el Fuug Sʋgʋr la pʋʋg datiuŋ ka mɛ nɔk fita zi'esir la zi'el dagɔbʋg ka ba kpa' taaba.
Nɔkim fuug linɛ an sʋ'ʋŋa ka an bʋlʋ nɛ pipɛl-zɛn'ug nɛ bʋnzɛn'isi sɛɛn, sɛn ka li vɛnl, ka zaŋi ligil Fuug Sʋgʋr la za'anɔɔr la.
Maalim sanlima baansi niŋ fukaŋa, ka nɔk sanlima bʋlig na'aziinr daad anu ka nɔk kʋntzɛn'ugʋ maali ba zi'esa.”
Nyu'or Maan Daka la yɛla Ka Zugsɔb da lɛn yɛl Moses ye, “Nɔkim na'aziinr daadi maal maan daka ka li wa'alim nɛ li yalʋŋ na zem taaba ka an nɔba makir ayɔpɔi nɛ pʋsʋk, ka li dʋʋb mɛ an nɔba makir anu nɛ pʋsʋk.
Ka maal gʋʋdiŋ ka li duoe gɔla nwɛnɛ iila nɛ maan daka la kpikpɛmis anaasi la ni ka iila la nɛ maan daka la na an yinne.
Ka nɔk kʋntzɛn'ugʋ bʋligi li wʋsa.
Nɔkim kʋntzɛn'ugʋ maali li la'ad la wʋsa.
Maalim dʋgid banɛ ka ba mɔri vaad tampɛligim nɛ soobulnam nɛ labanɛ ka ba mɔri misid nɛ linɛ ka ba mɔri liebid ni'im nɛ ban mɔr si'eli vaad bugum saanna la.
Nɔkim kʋntzɛn'ugʋ maal wʋʋ ni'im ɔɔnliŋ nɛ, ka kud baansi tabili li lɔdis anaasi la wʋsa.
Nɔkimi li sa'al maan daka la pʋʋgin, ka li sigi paae li pʋsʋk.
Maalim na'aziinr daad, ka nɔk kʋntzɛn'ugʋ bʋligi ba.
Nɔkim daad la tʋ baans la pʋʋgin ka ba na bɛ maan daka la lʋga ayi' ni.
Dinɛ na kɛ ka ba nyaŋi gban'e daad la ʋk maan daka la mɔri ken.
Nɔkim dalamma maal maan daka la ka li pʋʋgin an vɔɔsim.
Maalim wʋʋ mam pa'alif zuor la zug si'em la yim.” Zak nɛ li fuud la yɛla “Maalim zaki gilig Fuug Sʋgʋr la.
Ka dagɔbʋg baba la wa'alim na an wʋʋ nɔba makir kɔbiga nɛ pisnu nɛ, ka maal fupielsʋma bɛŋi li.
Ka nɔk kʋntzɛn'ugʋ maal kʋnt daad pisi, ka maal zi'esa tʋʋ ba ka ba zi'e sappi.
Amaa kɛl ka li kpa'as nɛ baans la an anzurifa.
Li datiuŋ baba la wa'alim sʋm ye li an nɔba makir kɔbiga nɛ pisnu, ka li mɛ mɔr fupielsʋma linɛ bɛŋidi li, nɛ kʋntzɛn'ug daad pisi nɛ zi'esa banɛ ka ba na tʋʋ ba.
Ka li kpa'as nɛ baans la na an anzurifa.
Ka li tuon la wa'alim na an nɔba makir pisyɔpɔi nɛ anu mɛn, ka mɔr fupielsʋma banɛ bɛŋid nɛ kʋntzɛn'ug daad banɛ an sappi piiga nɛ ba zi'esa piiga.
Zak la zin'ikanɛ kpa' winnigi tansid zin'isi'a la yalʋŋ mɛ na an nɔba makir pisyɔpɔi nɛ anu.
-Ba na nɔk fupielsʋŋ linɛ yalʋŋʋ an nɔba makir pisi nɛ ayi' nɛ pʋsʋkʋ yul daad atan' la nɛ ba zi'esa la bɛ zin'ikanɛ ka ba dɔlli kpɛn'ɛd zakin la luaa yinne ka mɛ niŋ ala lɔ zin'ikaŋa la mɛn.
Li ya'a anɛ Fuug Sʋgʋr la za'anɔɔr la, nɔkim fuud linɛ an sʋ'ʋŋa ka an bʋlʋ nɛ pipɛl-zɛn'ug nɛ bʋnzɛn'is nɛ pien pielig, ka onɛ mi' sɛɛnb sɛn fuug ka li wa'alim an nɔba makir pistan'.
Nɔkimi li ya'al kʋntzɛn'ug daad anaasi nɛ ba zi'esa anaasi la ni.
Li sʋm ye dabanɛ zi'e sappi gilig zak la wʋsa mɔr anzurifa baans nɛ anzurifa datʋʋda, ka ba zi'esa an kʋntzɛn'ug.
Zak la pʋʋgin wa'alim na an nɔba makir kɔbiga nɛ pisnu, ka li yalʋŋ na an pisyɔpɔi nɛ anu ka li dʋʋb an nɔba makir ayɔpɔi nɛ pʋdigir, ka li fukanɛ bɛŋ la an fusʋŋ ka li kʋntzɛn'ug daad linɛ an sappi la zi'esa mɛ an kʋntzɛn'ug.
Nɔkim kʋntzɛn'ugʋ maal linɛ wʋsa ka ya mɔri tʋm Fuug Sʋgʋr la tʋʋma, la'an nɛ Fuug Sʋgʋr la nɛ zak la kpada wʋsa.” Fita la kpaam yɛla Ka Wina'am da lɛn yɛl Moses ye, “Yɛlim Israel dim la ye asɛɛ ka ba mɔr olif kpaam linɛ an nyain na ka ba nyu'oe fita la ka li dit saŋa wʋsa.
Kɛl ka fita zi'e Fuug Sʋgʋr kanɛ ka ba la'asid anina la pʋʋgin, fukanɛ ka ba bɛŋ la tuon, ka Aaron nɛ o biribis na gɔsid ka bugum la dit zaam hali ti nie bɛogʋ tis Zugsɔb la.
Li anɛ zi'elʋg kanɛ bɛ saŋa wʋsa tis Israel dim ka ba na la'asid taaba maan hali nɛ zʋmaana banɛ kenna la.”
Maanmaannib fuud yɛla Ka Zugsɔb da lɛn yɛl ye, “Kɛl ka fʋ bier Aaron nɛ o biribis Nadab nɛ Abihu nɛ Eleazar nɛ Itamar li'eli fʋ san'an na ka na an maanmaannibi tis mam.
Maalim fubanɛ an sʋm ka vɛnl hali tis Aaron ka li pa'al ye o zi'enɛ tis Wina'am ka li an girima tis o tʋʋma la.
Yɛlim banɛ ka m tisi ba ya'am ka ba mi' sɛɛnb sʋŋa la ka ba sɛn fuud la ka Aaron bɛɛ o kɔn' nɛ nidib la ka na an maanmaanni tis mam.
Fubanɛ ka ba na maal anɛ linɛ lɔɔdi tabin nyɔ'ɔgin, nɛ dansik nɛ fuwɔk linɛ an bʋlʋ, nɛ fuwɔk pielig linɛ nu'usi wa'am la, ka ba sɛɛn maal ka li vɛnl nɛ zupibig nɛ sɛnbidiŋ.
Ba na sɛn fubama tisi fʋ bier Aaron nɛ o biribis la, ka ba an maanmaannib banɛ na tʋmmi tisid mam.
Ba na nɔk gum kanɛ nyɛɛn wʋʋ salima nɛ, nɛ gum linɛ an bʋlʋ nɛ pipɛl-zɛn'ug nɛ bʋnzɛn'is nɛ fupiel sʋŋʋ sɛn fuud la.” Dansik la yɛla “Di sʋm ye ba nɔk gum kanɛ nyɛɛn wʋʋ salima nɛ, nɛ gum linɛ an bʋlʋ nɛ gum sʋma banɛ mu'oe zim-zim nɛ bʋnzɛn'is nɛ gum pielig linɛ an sʋm kɛ ka banɛ mi' sɛɛnb sɛn dansik la ka li vɛnl.
Li sʋm ye li mɔr lɔɔdis ayi' ka ba tabili li ban'ad ayi' la zug, ka ba na tun'e lɔɔd.
Nɔkim sanlima nɛ gum dinɛ an bʋlʋ nɛ gum pipɛl-zɛn'ug nɛ bʋnzɛn'isi ʋk sɛnbidiŋ ka din nɛ dansik la an yinne.
Nɔkim kugsʋma ayi' kpi'e ba ka sɔb Israel biribis la yʋda anina.
Sɔm wʋʋ ban du'a ba si'em, nidiba ayuobʋ yʋda kugir yinne zug, ka sɔb ayuobʋ banɛ kpɛlim la yʋda kugir yinne la ni.
Sɔm Israel biribis yʋda la wʋʋ banɛ mi' kuga kpi'ebi maan si'em la niŋ kuglamma la ni, ka nɔk sanlima dɔlis kuga la nɔya ka li gban'e nwɛnɛ nu'ubibis nɛ.
Lɔɔmi ba tabil dansik la ban'ad la zug, ka ba na an kugbanɛ na tɛɛnsid Israel biribis la.
Ka yʋda la na bɛ Aaron ban'ad zug ka tiɛnd o ba yɛla, saŋa kanɛ wʋsa ka o kpɛn'ɛd Zugsɔb la tuon.
Maalim sanlima bʋnkanɛ na nyaŋi gban'e kuga la nɔya, ka maal sanlima baans ka ba nwɛnɛ nwiis nɛ, ka fʋ nɔk baans la lɔɔ tɔ'ɔŋ nwiis la.” Linɛ lɔɔd maanmaan nyɔ'ɔgin la yɛla “Kɛl ka banɛ mi' li tʋʋma maal linɛ lɔɔdi tabin maanmaan fuug nyɔ'ɔgin la, ka li pa'an ban na gban'ad antu'a gbin si'em.
Maalimi li ka li nwɛnɛ dansik la, ka nɔk sanlima, nɛ gum dinɛ an bʋlʋ nɛ gum pipɛl-zɛn'ug nɛ gum zɛn'ug nɛ gum pieligi sɛɛn li sʋ'ʋŋa ka di vɛnl.
Kɛl ka li kpilima abʋyi' ka li an makʋ, ka li wa'alim an hakir ka li yalʋŋ mɛ an hakir.
Nɔkim kugvɛnla pii nɛ ayi' kpɛn'ɛsi ba gʋʋdis anaasi la, ka gʋʋdiŋ yinne wʋsa mɔr kuga atan'.
Atan' banɛ bɛɛ agɔl la na an kanelian nɛ kirisolat nɛ emeral, ka kugbanɛ tia'al la mɛ an takuos nɛ safir nɛ bʋmpielig, ka banɛ paas atan' la an yasin nɛ agat nɛ ametis, ka banɛ paas anaasi la an bɛril nɛ onik nɛ jaspa; ka kɛ ka ba maal sanlima dɔlis kuga la nɔya la.
Kuga pii nɛ ayi' nwa' na zi'e Israel biis pii nɛ ayi' la zi'esim.
Ya na sɔb yʋda la niŋ kuga la yinne-yinne ni ka li pa'an Israel dɔɔd pii nɛ ayi' la wʋsa yʋda.
Maalim sanlima zɔnt banɛ nwɛnɛ nwiis nɛ niŋ linɛ lɔɔd nyɔ'ɔgin la.
Ka maal sanlima baans ayi' ka nɔki niŋi li nɔya ayi' la ni.
Ka nɔk sanlima nwiis ayi' la lɔ baans banɛ bɛ dinɛ lɔɔd nyɔ'ɔgin nɔya ni la, ka ba gaadi paae lɔ baans banɛ bɛ dansikin la, ka li kɛ ka li tabil dansik la kpʋkpama tuon.
Ka maal sanlima baans ayi' niŋ fukanɛ lɔɔd nyɔ'ɔgin la lʋga ayi' la ka li gban'e li teŋir nɔɔr la tabil dansik la.
Ka mɛ maal sanlima baans ayi' ya'asi sɛɛn tabil dansik la biankimpiiung teŋir ka li kpi'e dansik la sɛnbidiŋi lɛbisid zugin.
Ba na nɔk gum kanɛ an bʋlʋ lɔ baans banɛ bɛ nyɔ'ɔgin la ken tabil nɛ baans banɛ bɛ dansik la nii tɔ'ɔŋ nɛ sɛnbidiŋ la, ka li kɛ ka nyɔ'ɔgin pien la kʋ yi ka bas dansik la.
Saŋkanɛ wʋsa ka Aaron kpɛn'ɛd zin'ikanɛ an Kasi la, o na yɛ fuug linɛ lɔɔd nyɔ'ɔgin ka Israel biribis pii nɛ ayi' la yʋda sɔbi li ni la, ka li an tiɛnri tisid o Zugsɔb Wina'am tuon.
Nɔkim ban buon si'el ye Urim nɛ Tummim la su nyɔ'ɔgin fuug la gɛfa ni, ka Aaron ya'a ɛɛn kpɛn' Zugsɔb la san'an li na bɛɛ o sʋnfʋn.
Ala ka linɛ ka ba mɔr ka li kɛt ka ba gban'ad antu'a gbin la pa'ae Aaron nyɔ'ɔg zug saŋkanɛ wʋsa ka o kpɛn'ɛd Zugsɔb la san'an.
Maanmaannib Fuud banɛ kpɛlim la yɛla “Nɔkim pien kanɛ an bʋlʋ sɛn dansik.
Maalim vɔɔnr fuug la teŋsʋk ka zug na nyaŋi kpɛn'; ka nɔk gumme kpamisi giligi li, dinɛ na kɛ ka li kʋ aaɛn.
Nɔkim gum banɛ an bʋlʋ nɛ pipɛl-zɛn'ug nɛ bʋnzɛn'isi maal tiwal kanɛ ka ba buon pomanganɛt yuli ba fuug la teŋir.
Ka nɔk sanlima lʋmma lɔɔ ba sʋʋgin.
Sanlima lʋmma nɛ pomanganɛt la na lʋʋm taaba fuug la nɔɔr teŋir.
Li sʋm ye Aaron ya'a tʋmm o maanmaan tʋʋma la on yɛɛ li.
O ya'a kpɛn'ɛd zin'ikanɛ an Kasi la, lʋmma la na nwɛ'ɛd, ka o ya'a yit na ba na nwɛ'ɛd ka o kʋ kpii.
“Nɔkim sanlima zan' lammiri bi'ela ka sɔbi pa'ali li zug ye li an, ‘KASI TIS ZUGSƆB’ la, ka nɔk nwiig dinɛ an bʋlʋ lɔɔ tabil maanmaan zupibig la tuon.
Ka Saŋkanɛ wʋsa ka Aaron maan maannɛ tisid man Zugsɔb la, li na bɛɛ o gbɛ'ogʋn ka li pa'al ye o ziid Israel taal wʋsa.
Li na bɛ Aaron gbɛ'ogʋn la saŋa wʋsa, ka di na kɛ ka man Zugsɔb na di'e Israel dim.
“Kɛl ka ba nɔk pien piel sʋma maal fuwɔk pielig linɛ nu'usi wa'am nɛ zupibis.
Di sʋm ye onɛ mi' sɛɛnb sʋ'ʋŋa sɛn sɛnbidiŋ la.
“Ka sɛn fuwɔk piela banɛ nu'usi wa'am nɛ sɛnbidis nɛ zupibisi tis Aaron biis la mɛn ka ba na mɔr girima nɛ na'asi nidib la tuon.
Nɔkim fuud la yɛɛl Aaron nɛ o biis la, ka nɔk malʋŋ kpaam la bu'oe niŋi ba ka tisi ba suor ka ba liebi m maanmaannib.
Maalim pien pielig kurgimis ka li wa'alim paae duma ka li lusi ba nyan.
Aaron nɛ o biribis la na sɔɔnd kurigimbama saŋkanɛ wʋsa ka ba kpɛn'ɛd Fuug Sʋgʋr kanɛ ka ba la'asid taaba la, bɛɛ ba ya'a li'el maan daka la ye ba maal maan zin'ikanɛ an Kasi la ni.
Dinɛ na kɛ ka ba kʋ maal taal ka kpii.
“Nwa' na an Aaron nɛ o yaas tʋʋma saŋa wʋsa.”
Ban na kɛ ka sɔ' lieb Maanmaan si'em Ka Zugsɔb lɛn yɛl Moses ye, “Fʋn na maali ba si'em ka ba an nyain ka nyaŋi tʋm maanmaannib tʋʋma tis mam nwa': Nɔkim na'arapɔl nɛ pɛraad ayi' banɛ pʋ mɔr dɛŋŋa, ka nɔk zɔmbaanlig dinɛ pʋ gɛndig dabinnɛ sɛn' bodobodo, ka maal ma'asa gɛndig nɛ kpaam, ka maal si'el ka li nwɛnɛ sa'akɔnt kpi'emis ka nɔk kpaam niŋ.
Nɔkim bama atan' nwa' niŋ pɛogʋn, ka mɛ nɔk na'arapɔl nɛ pɛraad ayi' la mɔr na.
Ka yʋ'ʋn mɔr Aaron nɛ o biis la keŋ Fuug Sʋgʋr kanɛ ka ba la'asid taaba za'anɔɔrin la, ka nɔk ku'om sʋʋ ba.
Nɔkim fuud la yɛɛl Aaron.
Nɔkim fuwɔk la yɛɛl o, ka pa'al yinne kanɛ pʋ paae ala la, ka yʋ'ʋn zaŋ dansik la pa'al zugin, nɛ linɛ lɔɔd nyɔ'ɔgin la, ka mɛ nɔk sɛnbidiŋ linɛ vɛnl la lɔ o. Ka nɔk zupibigi pid o zug, ka nɔk sanlima baŋ kanɛ pa'al ye o anɛ Wina'am nid la paas.
Ka nɔk malʋŋ kpaam kanɛ ka ba bu'odi niŋid nidib zug la bu'oe niŋ o zug.
Ka mɛ mɔr o biis la na ka maali ba ala. Ka nɔk sɛnbidis la lɔɔ ba sies, ka nɔk zupibis la pili ba.
Aaron nɛ o biis la wʋsa na sʋ'oe malʋŋ tʋʋma saŋa wʋsa.
Ala ka fʋ na maali ba ka ba na an maanmaannib.” “Mɔr na'araug la kɛn Fuug Sʋgʋr la tuon na, ka Aaron nɛ o biis la na nɔki ba nu'usi pa'al o zugin.
Kʋʋmi naaf la Fuug Sʋgʋr la za'anɔɔrin Zugsɔb la tuon.
Ka nɔki fʋ nu'ubili tin'e ziim la keŋ niŋ iila banɛ bɛ maan daka la ni, ka nɔk dinɛ kpɛlim la kpa'ae sɛɛnr maan daka la teŋir.
Nɔkim naaf la pʋʋgin la'ad wʋsa ka yis kpaam linɛ bɛɛ li ni la, ka nwaae sɔɔnr la yis bi'ela, ka nɔk siyaanini la nɛ li kpaam la wʋsa pa'al maan daka la zugi nyu'oe.
Amaa ni'im dinɛ kpɛlim la wʋsa nɛ gbauŋ nɛ pʋt la, asɛɛ ka ba mɔri yi yanamɛ gbɛɛnd zin'isi'a la yiŋi nyu'oe, ka li na an tʋʋmbɛ'ɛd malʋŋ.
“Nɔkim pɛraad la yinne ka kɛ ka Aaron nɛ o biis la nɔki ba nu'usi pa'al o zug, ka kɔdig o ka nɔk ziim la kpa'asi sɛɛnr maan daka la gilig.
Waansim ni'im la ka nɔk ku'om pie pʋʋgin la'ad nɛ nɔba la wʋsa ka nɔk zug nɛ ni'imbaanlʋg la wʋsa pɛ'ɛsi nyu'oe li wʋsa maan daka la zugʋ tis mam Zugsɔb.
Li anɛ malʋŋ kanɛ ka ba nyu'oe bugum tis mam Zugsɔb la, ka li nyuug na malisi tisim ka li na an linɛ ma'adi m sʋʋnr.
“Nɔkim pɛrakanɛ kpɛlim la ka kɛ ka Aaron nɛ o biribis la na pa'ali ba nu'usi o zug ka kɔdig o ka ti'el ziim la bi'ela niŋ Aaron nɛ o biis la datiuŋ tʋba, nɛ ba datiuŋ nu'uraad nɛ ba datiuŋ nɔbraad, ka nɔk ziim la kpa'asi sɛɛnri gilig maan daka la.
Nɔkim ziim linɛ bɛ maan daka zugin la nɛ malʋŋ kpaam bi'ela zu'as Aaron nɛ o biis la nɛ ba fuud la wʋsa, ka ba na an nyain tis Wina'am.
Yisim pɛraug la kpaam bi'ela, nɛ o zʋgan'ar nɛ li kpaam la wʋsa, ka nwaae sɔɔnr la bi'ela, ka nɔk siyaanini la nɛ li kpaam la wʋsa, nɛ o datiuŋ gbɛr la.
Bɔzugɔ ba nɔkidnɛ pɛraug nwa' maan banɛ na an maanmaannib la malʋŋ.
Yisim bodobodo kanɛ ka' danbinnɛ ka zi'e Zugsɔb tuon la yinne, nɛ ma'asir yinne nɛ linɛ nwɛnɛ sa'akɔnt kpi'emis la yinne niŋ Aaron nɛ o biribis la nu'usin ka nyɔɔsimi li wʋʋ ban niŋid nyɔɔsʋŋ malʋŋ si'em tisid Zugsɔb la.
Di'emi li ba nu'usin keŋ nyu'oe maan daka la zugin ka li nyɔ'ɔs la nyuug na malisi tis Zugsɔb la.
Li anɛ bugum malʋŋʋ tis Zugsɔb la.
Fʋ ya'a kɔdig pɛrakanɛ ka fʋ na nɔki maal malʋŋ kanɛ na kɛ ka Aaron lieb maanmaan la, nɔkim kugsir la Zugsɔb la tuon ka nyɔɔsimi li wʋʋ ban nyɔɔsim maannɛ tisid Zugsɔb si'em la, ka li na aan fʋ din.
Fʋ na nɔk pɛraug la kugsir kanɛ ka fʋ nyɔɔsim la nɛ gbɛr kanɛ ka fʋ pɛsig ka li an maanmaan liebʋg maan ka li an man din.
Amaa Aaron nɛ o biribis la na sʋ'oe li.
Nɛ'ɛŋa an zi'elʋg kanɛ na bɛ saŋa wʋsa.
Saŋa kanɛ wʋsa ka Israel dim maal taaba la'asʋg malʋŋʋ tis Zugsɔb la, ni'im nwa' na an Aaron nɛ o biis la din.” Ka Zugsɔb lɛn yɛl Moses ye, “Aaron maanmaan fuud nwa' na aan o yaas din.
Ba na yɛ fuud nwa' saŋkanɛ wʋsa ka maanmaan kpɛɛm la maali ba ka ba lieb maanmaannib, ka nɔk malʋŋ kpaam bu'oe niŋi ba zut.
Ka o bikanɛ na ti di'e o lieb maanmaan kpɛɛm, ka na kpɛn' Fuug Sʋgʋr zin'ikanɛ ka ba La'asid ka li an Kasi la ni maal maan, asɛɛ ka o yɛ fuud nwa' daba ayɔpɔi.
“Nɔkim pɛrakanɛ ka ba kɔdigi maal maan ka ba lieb maanmaannib la ni'imi dʋg zin'isʋŋin la.
Ka Aaron nɛ o biis la na ɔnb pɛraug la ni'im Fuug Sʋgʋr la za'anɔɔrin, nɛ bodobodo dinɛ bɛ pɛogʋn la.
Ban ma'aa na di dikanɛ ka ba zaŋi maal suguru sɔsʋg maan ka ba lieb maanmaannib la.
Da kɛ ka sɔ' dii pɛ'ɛsi ba zugɔ, bɔzugɔ li anɛ kasi tis Wina'am.
Ka ya ya'a di ka li kpɛlim ka bɛog nie, yanam nɔkim ni'im la nɛ bodobodo la wʋsa nyu'oe bugum ka li anɛ kasi.
“Maalim Aaron nɛ o biis la wʋʋ mam yɛlif si'em la.
Nɔkim daba ayɔpɔi maali ba malʋŋ la.
“Daar wʋsa fʋn kʋʋm na'araug ka li an tʋʋmbɛ'ɛd maan, ka lɛm maal malʋŋ kanɛ an suguru sɔsʋg maannɛ pie maan daka la ka li an kasi, ka nɔk malʋŋ kpaam bu'oe niŋi li, ka li an Wina'am din.
Nɔkim daba ayɔpɔi maal suguru sɔsʋg daka la zug ka li kɛ ka li an Wina'am din.
Ala ka maan daka la na an kasi ka bʋn linɛ si'is maan daka la mɛ na an kasi.” Daar wʋsa malʋŋ yɛla Ka Zugsɔb lɛn yɛl Moses ye, “Daar wʋsa ya na mɔr pɛraad ayi' banɛ an yʋʋm yinne na maal maan daka la zug.
Zaŋimi yinne maal maan bɛogʋn ka maal yinne la zaam.
Ka bɔ zɔ'ɔm kuribir yinne paas yiiga pɛraug la zugʋ gɛndig nɛ olif kpaam kɔlibir yinne ka li na an zʋʋd maan, ka bɔ daam yubis ayi' ka li an bʋnnuuda maan.
Kɔdigim pɛraug kaŋa zaam, ka maal wʋʋ fʋn maal oŋa la si'em bɛogʋn la, nɛ li zʋʋd malʋŋ nɛ daam la, ka li na an malʋŋ kanɛ ka li nyuug malisi tis Zugsɔb la ka an malʋŋ kanɛ an nyu'or maan.
Ya na maan nyu'or maan kaŋa zʋmaana banɛ ken na la.
Li sʋm ye ba maan Fuug Sʋgʋr la za'anɔɔrini tis mam Zugsɔb la.
Anina ka man Zugsɔb la na sia'ali m nidib la ka pian' tisif.
Anina mɛn ka m na sia'al Israel dim la ka m na'am pipilim na kɛ ka zin'ig la an kasi.
Ka m na kɛ ka la'asʋg Fuug Sʋgʋr la nɛ maan daka la an kasi, ka mɛ kɛ ka Aaron nɛ o biis la lieb maanmaannibi tisim.
M na bɛ nɛ Israel dim la, ka na aan ba Wina'am.
Ka ba na baŋ ye manɛ aan ba Zugsɔb Wina'am onɛ mɔri ba yi Egipt na ka na bɛ nɛ ba.
Sida manɛ aan ba Zugsɔb Wina'am la.”
Tudaari nyu'or Daka la yɛla Ka Zugsɔb da lɛn yɛl Moses ye, “Nɔkim na'aziinr daadi maal maan daka kanɛ ka ba nyu'od tudaari li zug la.
Kɛl ka li wa'alim nɛ li yalʋŋ zem taaba ka an nɔbir makir yinne nɛ pʋsʋk, ka kɛ ka li dʋʋ gaadi li wa'alim la nɔɔr ayi'; ka li gʋʋdis duoe gɔla nwɛnɛ iila nɛ.
Nɔkim sanlima bʋligi li zug nɛ li lʋga anaasi la nɛ li iila la wʋsa.
Ka nɔk sanlima dɔlisi gilig nɔɔr la ka li nwɛnɛ nwiig nɛ.
-Maalim na'aziinr daad ka nɔk sanlima bʋligi ba.
Ka maal sanlima baans anaasi tabil maan daka la lʋga la ni, ka ayi' bɛ lʋgkaŋa ka ayi' bɛ lʋgkaŋa la.
Baans la sʋm ye li gɛɛl daad la, ka ba na mɔr dabanɛ ziid maan daka la.
Nɔkim maan daka nwa' zi'el fukanɛ bɛŋ Kasi Zin'ig nɛ Kasi Wʋsa Kasi Zin'ig la nya'aŋ.
Nɔnaar daka kanɛ mɔr sanlima suguru sɔsʋg liŋ la bɛ nɛ fukaŋa nya'aŋ.
Anina ka m na si'anif.
Bɛkɛung wʋsa, Aaron ya'a kena maal fita la, o na nyu'oe tudaari linɛ nyuugʋ malis daka la zug.
Ka o ya'a ti nyu'od fita la zaam o na lɛn nyu'oe tudaari.
Ka li na dit saŋa wʋsa tisid Zugsɔb la, ka ya na maan ala, yanam nɛ ya biis banɛ na ti duoe na, saŋa linɛ ka' naarɛ.
Da nɔki tudaar si'a ya'asi niŋ Zugsɔb tudaari daka la nii, bɛɛ maal nyu'or maan bɛɛ zʋʋd maannɛ li zugɔ.
Mɛ da bu'oe daam basi li zugɔ.
Aaron na zaŋ bʋnkɔnbkanɛ ka ba kʋ ye ba maal suguru sɔsʋg malʋŋ la ziim niŋ maan daka iila la ni yʋʋm wʋsa.
Li anɛ tilas ye ya maan yʋʋm-yʋʋm suguru sɔsʋg nwa' nɛ suguru sɔsʋg tʋʋmbɛ'ɛd maan ziim zʋmaʋŋ kanɛ dɔl la wʋsa.
Maan Daka kaŋa anɛ kasi tis Zugsɔb la.” Tʋʋmbɛ'ɛd suguru yɔɔb ligidi Ka Zugsɔb yɛl Moses ye, “Fʋ ya'a ye fʋ kaal Israel dim la sɔbi ba yʋda digil, asɛɛ sɔ' wʋsa yɔ si'eli tis Zugsɔb la o nyɔvʋr zug.
Linɛ na kɛ ka yɛlbɛ'og kʋ paae sɔ' kaalʋg la saŋaa.
Banɛ ka ba kaal la ya'a lɔ'ɔŋi keŋ ban pʋn kaal sieba la san'an, ba na yɔ ligidi wʋʋ din nar si'em.
Ligidkaŋa anɛ piini tis Zugsɔb la.
Banɛ ka ba kaal ka ba an yʋma pisi wa'ae la, ba nid woo na mɔr maan na tis Zugsɔb la.
Ya ya'a mɔr maan nwa' na ye ya tisi ya Zugsɔb la ka sɔs suguru ya nyɔvʋr yɛla, arezak dim la nɛ nɔŋ dim la na yɔ ka li zem taaba.
Di'em suguru sɔsʋg maan la Israel dim la wʋsa ni, ka nɔki maal Fuug Sʋgʋr kanɛ ka ba la'asid nɛ taaba la.
Dinɛ na kɛ ka Israel dim la na tiɛn Zugsɔb la yɛla, ban yɔɔ ba nyɔvʋr yɛla la zug.” Laa kanɛ ka ba na piesid la maalʋg yɛla Ka Zugsɔb yɛl Moses ye, “Nɔkim kʋntzɛn'ugʋ maal latita'ar nɛ lin na sʋn'ʋl si'el zug, ka li na an piesʋg zin'ig.
Nɔkim laa la zi'el la'asʋg Fuug Sʋgʋr nɛ maan daka la teŋsʋk ka niŋ ku'om li pʋʋgin.
Ka Aaron nɛ o biis la na piesidi ba nu'us nɛ ba nɔba anina.
Saŋa kanɛ wʋsa ka ba kpɛn' Fuug Sʋgʋr kanɛ ka ba la'asid taaba la ni, ba na pie ba nu'us nɛ ba nɔba, ka li na kɛ ka ba kʋ kpii.
Ba mɛ ya'a lɛn ye ba maal malʋŋʋ nyu'oe bugum tis Zugsɔb maan daka la ni, ba na pie.
Ba na pie ba nu'us nɛ ba nɔba ka kʋ kpii, li na aan ala saŋa wʋsa tis Aaron nɛ o yaas banɛ na ti duoe na.” Malʋŋ kpaam nɛ tudaari zɔ'ɔm yɛla Ka Zugsɔb lɛn yɛl Moses ye, “Nɔkim bʋnnyubisa bama maal tudaari.
Makim mir ku'om galam ayi', nɛ sinamon zɔ'ɔm nɛ, zaŋgbɛsuma, ka nɔk kasiya mak ka li tɛbisim dɔl nɛ Fuug Sʋgʋr makir.
Ka lɛn nɔk olif kpaam nwɛnɛ kɔliba yuobʋ.
Kɛl ka banɛ mi' bʋnnyubisa maalʋg nɔk nwa' wʋsa maal malʋŋ kpasʋŋ ka ba mɔri suond ka li an Wina'am din.
Nɔkim malʋŋ kpaam la bu'oe siɛn Fuug Sʋgʋr kanɛ ka ba la'asid nɛ taaba anina la, nɛ Nɔnaar Daka la, la'an nɛ teebul nɛ li la'ad la wʋsa, nɛ fita zi'esir nɛ li la'ad la wʋsa, nɛ daka kanɛ ka ba nyu'od tudaari la, nɛ daka kanɛ ka ba maan malʋŋ kanɛ ka ba nyu'odi tisid Zugsɔb la nɛ li la'ad wʋsa, la'an nɛ laa nɛ bʋn linɛ ka li sʋn'e li zug la.
Maalimi ba ka ba an kasi; hali dinɛ wʋsa si'isi ba na lieb kasi.
Nɔkim kpaam la bu'oe niŋ Aaron nɛ o biis la, ka maali ba ka ba na an maanmaannibi tisim.” Zugsɔb da lɛn yɛl Moses ye, “Yɛlim Israel dim la ye kpakaŋa anɛ malʋŋ kpaam kanɛ an mam Zugsɔb din.
Li na bɛɛ ala tis Israel dim saŋa wʋsa.
Da nɔk kpaam nwa' suoɛn ya niŋgbinaa, sɔ' mɛ da bɔɔd ye o maal kpasi'a ka li nwɛnɛ lii.
Li anɛ malʋŋ kpasɔɔndim ka mam Zugsɔb sʋ'oe li ka li an m din, gu'usim ka kɛ ka li aan ala. Sɔ' ya'a maal kpakan la buudi, ka sɔ' nɔki li bu'oe niŋ onɛ ka' maanmaana, ban yisim niŋkan sɔb buudi ni.” Ka Zugsɔb yɛl Moses ye, “Nɔkim bʋnnyubisa kɔn'ɔb-kɔn'ɔb nɛ frankinsens, ka maki ba wʋsa ka ba zem taaba.
Nɔkimi li wʋsa ka maali li wʋʋ banɛ mi' bʋnnyubisa nɛ tima tʋʋma maan tudaar zɔ'ɔm si'em la.
Niŋimi yaarim ka li an nyain ka aan m din.
Nɔkimi li bi'ela tua ka li kilim wʋʋ zɔ'ɔm nɛ, ka nɔki li zi'el sʋgʋrin la Nɔnaar Daka la tuon, ka m na sia'ali fʋ anina.
Li sʋm ye li an kasi tisif.
Da maal tudaari kaŋa buudi tisi fʋ mɛŋa, gɔsimi li ka li an kasi tis Zugsɔb la.
Ka sɔ' ya'a maal tudaar kan la buudi on bɔɔdi li nyuug la zug, ban yisim o sɔb buudi la ni.”
Bezalel nɛ Oholiyab yɛla Ka Zugsɔb yɛl Moses ye, “Gɔsima!
M gaŋnɛ Uri biig Bezalel onɛ an Hur yaaŋ, ka an Juda dɔɔg nid la.
M tis o Wina'am Siig la, ka tis o ya'am nɛ mi'ilim nɛ baŋir hali bɛdegʋ ye o mɔri tʋm tʋʋma buudi wʋsa.
O na baŋ on na niŋ si'em nɔk sanlima nɛ anzurifa nɛ kʋntzɛn'ugʋ maal si'el wʋsa.
O mɛ na nyaŋi kpi'e kugvɛnla maal duorim la'ad, ka mi' daad kpi'eb nɛ tʋʋma buudi wʋsa.
M mɛ gaŋnɛ Akisamak biig Oholiyab onɛ yi Dan dɔɔgin na la ye o sʋŋ o, ka nɔk baŋiri tis banɛ mi' tʋʋma kɔn'ɔb-kɔn'ɔb la, hali ka ba na nyaŋi tʋm tʋʋm kanɛ ka m yɛlif ye fʋ tʋm la wʋsa.
Ba na nyaŋi maal Fuug Sʋgʋr la, nɛ Nɔnaar Daka la ka suguru sɔsʋg liŋ la bɛɛ li zug nɛ li la'ad la wʋsa, nɛ teebul la nɛ li la'ad la wʋsa, nɛ sanlima fita zi'esir nɛ li la'ad la, nɛ tudaari nyu'or daka la, nɛ daka kanɛ ka ba nyu'od malʋŋʋ tisid Zugsɔb la nɛ li la'ad wʋsa, nɛ lakanɛ ka ba mɔri piesid la, nɛ maanmaannib fubanɛ vɛnl hali ka ba na maali tis Aaron la, nɛ fubanɛ ka ba na maali tis o biis la ka ba na yɛ ka nyaŋi tʋm wʋʋ maanmaannib la, nɛ malʋŋ kpaam nɛ bʋnnyubisa dinɛ ka ba nɔkidi tʋm zin'ikanɛ an Kasi tʋʋma la.
Ba maalim nwa' wʋsa wʋʋ mam yɛlif si'em la.” Vʋ'ʋsʋm dabisir la yɛla Ka Zugsɔb lɛn yɛl Moses ye, “Yɛlim Israel dim la ye ba tɛnr Vʋ'ʋsʋm dabisir la yɛla.
Vʋ'ʋsʋm dabisir la anɛ zanbin linɛ na pa'al ye mam nɛ yanam nɛ ya zʋmaana banɛ na ti duoe na wʋsa anɛ yinne.
Li na kɛ ka ya baŋ ye manɛ an Zugsɔb la, ka kɛ ka ya an kasi.
Ɛɛn, tɛnri Vʋ'ʋsʋm dabisir la yɛla.
Vʋ'ʋsʋm dabisir la anɛ kasi ka li an sʋm ye ya gu'us ka kɛ ka li aan ala saŋa wʋsa.
Ka onɛ san'am dabisir nwa' kisʋg la, asɛɛ ka on sɔb kpi, ka onɛ mɛ tʋm tʋʋma daakan la yanam yisim on sɔb buudi ni.
Tʋmmi daba ayuobʋ ma'aa, amaa daba ayɔpɔi la anɛ Vʋ'ʋsʋm dabisir linɛ an kasi tis Zugsɔb la.
Onɛ wʋsa tʋm Vʋ'ʋsʋm dabisir la ba na kʋʋ o. Alazug, li sʋm ye Israel dim tɛnr ka maan Vʋ'ʋsʋm dabisir la di'ema wʋʋ din nar si'em, hali nɛ ba biis banɛ na ti duoe na wʋsa ka li pa'ali ti nɔnaar linɛ ka' naar la.
Li anɛ zanbin linɛ na pa'al ye mam nɛ yanam nɛ ya zʋmaana banɛ na ti duoe na wʋsa anɛ yinne.
Li pa'al ye daba ayuobʋ ka Zugsɔb maal agɔl nɛ teŋ ka vʋ'ʋs daba ayɔpɔi la daar.” Wina'am sɔb o nɔzi'ela la yɛla Ka Zugsɔb la pian' tis Moses Sinai zuor zugʋ naae la, ka yʋ'ʋn nɔk kuglamma ayi' tis o, banɛ ka on Wina'am mɛŋ sɔb o nɔnaar la nɔzi'ela la.
Sanlima na'apɔl ba'ar la yɛla Nidib la da nyɛ ka Moses yuug zuor la zug ka nam pʋ sig na la, ka ba keŋ gilig Aaron ka yɛl o ye, “Gɔsima, maalim wina tisi ti ka ba gaadi ti tuon ka ti dɔl ka ti zi' dinɛ niŋ Moses onɛ mɔri ti yi Egipt teŋin la naa!” Ka Aaron yɛl ba ye, “Yɛlimini ya pu'ab, nɛ ya biribis nɛ ya bipumis ye ba nɔki ba sanlima tʋblɛma la mɔr na.” Ka nidib la wʋsa siak Aaron nɔɔr ka mɔri ba sanlima tʋblɛma na.
Ka Aaron nɔk sanlima la nyɛligi maal na'apɔl.
Ka nidib la yɛl ye, “Israel dima, wʋmmiya!
Ya teŋgbana banɛ mɔri ya yi Egipt na la nwa'.” Ka Aaron nyɛ nidib la tʋm si'em la, ka o mɛ' maan bimbim na'apɔl la tuon ka mɔɔli yɛli ba ye, “Bɛog ti na maal malʋŋʋ tis Zugsɔb la.” Ka nidib la duoe bɛkɛungʋ maal malima banɛ nyu'od bugum nɛ taaba la'asʋg maana, ka zin'ini di ka nu, ka duoe wa'a ba'amaannib wa'a.
Ka Zugsɔb yɛl Moses ye, “Sigim zuor la zug tɔ'ɔtɔ ka nidib la ka fʋ mɔri ba yi Egipt na la, ba tʋm tʋʋmbɛ'ɛd!
Ba ta'an kɛɛs mam yɛl ye ba dɔl si'em la bas, ka maal bʋn ka li nwɛnɛ na'apɔl nɛ ka ba pʋ'ʋsidi li ka maal malʋŋʋ tisi li, ka yɛt ye, ‘Israel dima, wʋmmiya!
Ya wina banɛ mɔri ya yi Egipt na la nwa'.’” Ka Zugsɔb lɛn yɛl o ye, “M nyɛ nidib nwa' tʋbzian'asim nɛ ba tʋʋmbɛ'ɛdi an si'em.
Moses!
Kɛl ka m san'ami ba!
Ka m na kɛ ka fʋn Moses yaas zu'oe lieb bɛdegʋ.” Ka Moses fabili tis o Zugsɔb Wina'am ye, “M Zugsɔba, da tʋm alaa!
Bɔ ka fʋ sʋʋnr duoe nɛ fʋ nimbanɛ ka fʋ mɔri ba yi Egipt na nɛ fʋ paŋ tita'ar la?
Egipt dim na yɛl ye fʋ mɔri pʋtɛn'ɛbɛ'ɛd ka ma'aa mɔri ba paae zuorin nwa' na ye fʋ kʋʋ ba ka li' ba buudi dunia nwa' ni.
Ayei, da kɛ ka ba yɛl ala!
Kɛl ka fʋ sʋʋnr digin ka fʋ tiaki fʋ ya'am ka yɛl kaŋa da paae ba.
Tɛn'ɛsim fʋn mɛŋ mɛŋi da kaanb si'em tisi fʋ tʋmtʋmnib Abraham nɛ Isaak nɛ Jakob ye, ‘M na kɛ ka ya yaas zu'oe nwɛnɛ nwadbibisi bɛ saazug si'em la, ka na tisi ba teŋ kaŋa wʋsa ka m da kaanb la ka li aan ba din saŋa wʋsa.’” Ka Zugsɔb la sik o sʋʋnr ka pʋ san'am nidib la wʋʋ on gban'e si'em laa.
Ka Moses fɛndigi sigid zuorin la na, ka mɔr kuglamma ayi' banɛ ka ba sɔb nɔyɛlʋgʋ li tuon nɛ nya'aŋ la o nu'usin.
Wina'am mɛŋi da maal kuga la, ka mɛ sɔb pian'ad la o mɛŋ.
Ka Josua wʋm ka nidib la maan tʋkpiidʋg ka li nwɛnɛ zaba la, ka o yɛl Moses ye, “Zaba tʋkpiidʋg bɛɛ anina!” Ka Moses lɛbis o ye, “Ayei!
Nɛ'ɛŋa ka' zaba tʋkpiidʋgɔ; li ka' banɛ zabi nyaŋ bɛɛ banɛ zabi gʋ'ʋŋ tʋkpiidʋgɔ; amaa li anɛ di'ema nɛ yʋ'ʋma tʋkpiidʋg!” Ka ba duoe ken paae ban bɛ zin'isi'a la nyɛ ka ba maal na'apɔlli zi'el, ka wa'adi tisidi li.
Ka Moses sʋʋnr duoe ka o nɔk kuga la lɔbi bas zuor la teŋir ka li nwa'ae.
Ka Moses nɔk na'apɔl la bas bugumin ka li nyɛligi ga'aŋ ka o nɛɛmi li baanlig ka nɔki yugus ku'omin tisi ba ye ba num, ka ba nu.
Ka Moses bu'os Aaron ye, “Nidib la maal bɔ ka fʋ mɔr tʋʋmbɛ'ɛd kaŋa na tisi ba?” Ka Aaron lɛbis ye, “M zugdaana, m bɛlimnɛ, da kɛ ka nɛ' daami fɔ.
Fʋ mɛŋ mi' nidib la an bɛ'ɛd si'em.
Ba yɛlim ye, ‘Gɔsima, maalim wina tisi ti banɛ na gaadi ti tuon ka ti dɔl.
Ka ti zi' dinɛ niŋ Moses onɛ mɔri ti yi Egipt teŋin la naa!’ Ka m yɛli ba ye, ‘Mɔri ya sanlima tʋblɛma la na.’ Ka ba mɔri ba na ka m di'e nɔki bas bugumin la, ka na'apɔl nwa' yina.” Moses daa nyɛ ka nidib la tʋm yɔɔg-yɔɔg, ka li anɛ Aaron n kɛ ka ba niŋid ala, ka ba dataas yʋ'ʋn la'adi ba.
Ka o zi'e za'anɔɔrin la ka yɛl ye, “Yanam banɛ wʋsa dɔl Zugsɔb la, kemini m san'an na.” Ka banɛ an Levi dɔɔg dim la wʋsa la'as o san'an na.
Ka o yɛli ba ye, “Ala ka Zugsɔb Israel Wina'am yɛt ye, ‘Sɔ' woo yisimi o sʋ'ʋraug ka gilig nidib la ni kʋʋ ya pitib nɛ ya bieya, nɛ ya zuanam, nɛ ya kpi'es wʋsa!’” Ka Levi dɔɔg dim la siak Moses nɔɔr ka kʋ nidib tusa atan' daakan.
Ka Moses yɛl Levi dim la ye, “Zina ya anɛ banɛ na tʋm Zugsɔb la tʋʋma bɔzugɔ ya siaki kʋʋ ya pitib nɛ ya biis, ka nwa' zug Zugsɔb na niŋi ya zug bareka zina.” Ka li yimbɛog ka Moses yɛl nidib la ye, “Ya tʋm tʋʋmbɛ'ɛd hali, amaa m na lɛn lɛbi dʋ Zugsɔb san'an zuor la zugʋ, sɔs suguru ya tʋʋmbɛ'ɛd la zug ka daasi'erɛɛ o na kɛɛ ya taali bas.” Ka Moses lɛb Zugsɔb san'an ka yɛl o ye, “Nimbama tʋm tʋʋmbɛ'ɛd, ba nɔk sanlima maal wina tisi ba mɛŋ.
Amaa nannanna m bɛlimnɛ, kɛl nidib la tʋʋmbɛ'ɛd la bas, ya'a ka' ala fʋn yis mam yʋ'ʋri fʋ gbauŋ la ni!” Ka Zugsɔb yɛl Moses ye, “Ayei, amaa li anɛ onɛ wʋsa tʋm tʋʋmbɛ'ɛd ka m na yis o bas.
Lɛm mɔr nidib la keŋ mam ye fʋ mɔri ba keŋ si'el la.
Gɔsima, m maliak na gaad tuon ka ba dɔl.
Amaa m ya'a ti ye m buol nidib la gɔs banɛ tʋm tʋʋmbɛ'ɛd la wʋsa, m na tɛɛgi ba tʋbir.” Ka Zugsɔb kɛ ka tɔɔg paae ba, ban kɛ ka Aaron maal na'apɔl la zug.
Israel dimi yi Sinai zuorin la yɛla Ka Zugsɔb yɛl Moses ye, “Mɔri fʋ nimbanɛ ka fʋ mɔri yi Egipt la duoe yi zin'ikanɛ ka ya bɛ nwa' la.
Mɔri ba keŋ teŋ kanɛ ka m kaanbi tis Abraham nɛ Isaak nɛ Jakob ye m na nɔki tisi ba yaas la.
Ka m na kɛ ka m maliak gaad tuonnɛ kad buudbanɛ an Keenan dim nɛ Amor dim nɛ Hitti dim nɛ Perizi dim nɛ Hivi dim nɛ Jebus dim la.
Kemi teŋ kanɛ ka bin'isim nɛ siind pʋbid wʋʋ ku'om la, amaa man kʋ dɔlli ya keŋɛ.
Bɔzugɔ ya anɛ nimbanɛ ki'isidi m nɔɔr ka m ya'a dɔlli ya m na kʋʋ ya suor zug.” Ka nidib la wʋm nwa' la, ka ba sʋnf san'am ka ba kaasid ka pʋ zaŋi ba sanlima la'adi yɛ bɛɛ suoɛn kpaam.
Ka Zugsɔb la yɛl Moses ye o yɛlimi ba ye, “Ya anɛ nimbɛ'ɛdnam nɛ banɛ tʋbaa ziank.
M ya'a ye m dɔl yanam hali saŋa bi'ela, m na san'ami ya tɔ'ɔtɔ.
Yisiminɛ ya niŋgɔnkɔris nɛ ya bʋnvɛnla wʋsa ka m gɔsi baŋ mam na maali ya si'em.” Dinzug saŋkanɛ ka ba da yit Sinai zuorin la, Israel dim la da pʋ lɛn kɔr niŋgɔnkɔrisɛ.
La'asʋg fuug sʋgʋr la Moses da ɛɛnti ti'inɛ la'asʋg fuug sʋgʋr nidib la bɛ si'el la yiŋ sa ka li wa'am bi'ela.
Ba da buonnɛ li yʋ'ʋr ye, “La'asʋg Fuug Sʋgʋr.” Ka onɛ bɔɔd ye o paae Zugsɔb la da ɛɛnti keŋnɛ anina.
Saŋkanɛ wʋsa ka Moses ti keŋ La'asʋg Sʋgʋrin la, nidib la duodnɛ zi'e ba sʋga za'anɔya ni gɔsid Moses hali ka o ti kpɛn' naae.
Ka o ya'a ti kpɛn' pʋʋgin la naae, saŋgbauŋ la sigidnɛ na lusid za'anɔɔr la, ka Zugsɔb nyaan pian' tis Moses.
Ka nidib la wʋsa ya'a ti nyɛ ka saŋgbauŋ la lus Fuug Sʋgʋr za'anɔɔr la, ba wʋsa duodnɛ zi'en ka sʋ'ʋnnɛ ba zuti ba fuud sʋga za'anɔya ni.
Ka La'asʋg Sʋgʋrin la ka Zugsɔb pian'adi tisid Moses wʋʋ nid nɛ o tiraanɛ na sɔnsid si'em.
Ka li nya'aŋ ka Moses lɛb nidib la san'an na, ka Josua onɛ an Nun biig, ka sʋŋid o la, nam bɛ Fuug Sʋgʋr la ni.
Moses nyɛ Zugsɔb la girima Ka Moses yɛl Zugsɔb la ye, “Fʋ yɛtim ye m mɔr nidib la keŋi ba ken zin'ig la, amaa fʋ pʋ yɛl onɛ ka fʋ na tʋm ka o na sʋŋi ma.
Fʋ da buol mam nɛ ka yɛlim ye, ‘M mi' fʋ yʋ'ʋr, ka m nini mɛ tigif.’ Tɔ', li ya'a sid aan ala, pa'alim fʋn gban'e si'em ka m baŋ, ka na tʋm wʋʋ fʋn bɔɔd ye m tʋm si'em la.
Da tam ye nimbama anɛ fʋ mɛŋ nidiba.” Ka Zugsɔb la lɛbis ye, “Mam mɛŋ na dɔllif ka ti keŋ ka m na tisif vʋ'ʋsʋm.” Ka Moses lɛbis ye, “Fʋ ya'a kʋ dɔlli ti keŋi da kɛ ka ti yi kpɛla.
Ka fʋ ya'a pʋ dɔlli tii keŋɛ, nidib na niŋ wala baŋ ye fʋ nini sid tig mam nɛ nimbama ka fʋ gaŋ ye ti bɛɛ ti kɔn' nɛ dunia dim wʋsa la?” Ka Zugsɔb lɛbis o ye, “M na niŋ fʋn sɔs ye m tʋm si'em la.
Bɔzugɔ, m mi' fʋ yʋ'ʋr ka m nini tigif.” Ka Moses yɛl ya'as ye, “Kɛl ka m nyɛɛ fʋ girima la kpɛla.” Ka Zugsɔb lɛbis ye, “M na kɛ ka fʋ nyɛɛm tʋʋm sʋma la ka m na buonnɛ m mɛŋ yʋ'ʋr ye, ‘Zugsɔb’ fʋ san'an.
Man na zɔ nimbanɛ ka m gban'e ye m zɔɔ ba nimbaanlig, ka zʋ'ʋs nimbanɛ ka m gban'e ye m zʋ'ʋsi ba.
Amaa fʋ kʋ nyaŋi gɔsi kpa' m nindaa, bɔzugɔ sɔ' ka' na nyɛ m nindaa ka lɛn vʋeya.” Ka o lɛn yɛl ye, “Gɔsima!
Fʋ na tun'e zi'enɛ m san'an tampiing la zug kpɛla.
M girima la ya'a ti gat m na nɔki fʋ niŋ tampiing la yɔkin ka nɔki m nu'ugi ligilif, hali nɛ mam na ti gaadi naae.
Ka nyaan yisi m nu'ug ka fʋ nyɛ m nya'aŋ, amaa fʋ kʋ nyɛ m nindaa.”
Moses n da maal nɔzi'elʋg kuga si'em ya'as Ka Zugsɔb yɛl Moses ye, “Kpi'em kuglamma ayi' wʋʋ yiiga bʋnam la nɛ, ka m na lɛn sɔb pian'abanɛ daa bɛɛ ba zug ka fʋ nwa'ae la.
Ti'ebim ka bɛog ka fʋ dʋ Sinai Zuor la zug na zaŋi fʋ mɛŋi pa'alim.
Da kɛ ka sɔ' dɔlli fʋ kenaa bɛɛ pʋn li'el zuor la gbinnɛ, hali bʋnkɔnbid da ɔnb yaamaa anina babaa.” Ka Moses kpi'a kuglamma ayi' ka ba nwɛnɛ banɛ ka o daa kpi'a yiiga la, ka duoe bɛogʋn dʋ Sinai Zuor la zug wʋʋ Zugsɔb la yɛl si'em la, ka mɔr kuga la o nu'usin.
Ka Zugsɔb la saŋgbauŋ sig na zi'enɛ o san'an, ka o buol o mɛŋ yʋ'ʋr ye, Zugsɔb ka Moses bɛɛ o san'an.
Ka o dɔl Moses tuonnɛ gaad ka yɛl ye, “Manɛ an Zugsɔb la, manɛ an Zugsɔb la!
M anɛ Wina'am onɛ an nimbaanlzɔɔr sɔb ka zɔt saalib nyɔɔg.
M anɛ baanlimm ka m sʋnf pʋ duod tɔ'ɔtɔɔ, ka m nɔŋilim nɛ sida ka' naarɛ.
M pa'annɛ m nɔŋilim tisidi m nidib baa li ya'a anɛ yʋma tusirɛ; ka kɛti ba tʋʋmbɛ'ɛd wʋsa basid.
Amaa banɛ tʋm tʋʋmbɛ'ɛd la, m kʋ kɛɛ ba tʋbtɛɛgir baa bi'elaa.
M na namisi ba, ba tʋʋmbɛ'ɛd zug hali ti paae ba biis nɛ ba yaas.” Ka Moses igini zaŋ o zugɔ kpa' teŋ ka wɔ'ɔg Zugsɔb la, ka yɛl o ye, “M Zugsɔba, fʋ nini ya'a sid tig mam, alaa fʋn dɔlli tii keŋ.
Sida nidib la anɛ nimbɛ'ɛdnam amaa m sɔsidif ye fʋ kɛɛ ti tʋʋmbɛ'ɛd taali bas, ka di'e ti ka ti aan fʋ nimbanɛ ka fʋ gaŋ.” Zugsɔbi lɛn kaanb nɔnaar si'em Ka Zugsɔb lɛbis ye, “M nɔnaar kaanbir kaŋa ka m ye m tisi ya.
M ye m na maal nyalima linɛ nan zi' tʋm dunia kaŋa bɛɛ teŋ si'a nii, ka fʋ nidib wʋsa na nyɛ.
Ka nimbanɛ bɛ kpɛla na nyɛ mam Zugsɔb paŋ la an si'em.
Bɔzugɔ tʋʋm nyalim titada ka m ye m tʋmmi ya san'an.
Yanamɛ na niŋ si'em anɛ ya siaki m nɔɔr, ka m na kad banɛ bɛ teŋin la wʋsa, banɛ an Amor dim nɛ Keenan dim nɛ Hitti dim nɛ Perizi dim nɛ Hivi dim nɛ Jebus dim la.
Mid ka ya maal nɔnaar kaanbʋg nɛ nimbanɛ ka ya keŋ paae ba teŋin la, ya ya'a niŋ ala an bɛndigʋ san'ami ya suoya.
Amaa Nwa'amini ba winpʋ'ʋsʋg bimbima la, ka nwa'a ba teŋgban kuga la, ka kɔ' Asera daad la.
Da pʋ'ʋsi win si'a ya'asɛ amaa Zugsɔb la ma'aa; bɔzugɔ Zugsɔb onɛ yʋ'ʋri buon Nyuur la sid anɛ nyuur sɔb.
Mid ka ya maal nɔnaar kaanbʋg nɛ nimbanɛ ka ya keŋ paae ba teŋin la.
Ba ya'a maannɛ ba bada nɛ wina la, li nwɛnɛ wʋʋ dau bɔɔd pu'agɔɔndir si'em la, ka ba ya'a buoli ya, ya na ɔnbi ba bada malʋŋ ni'im la.
Ya ya'a li'a ba bipumis banɛ pʋ'ʋsid bada nɛ wina tisi ya biribis ka ba kilimi ba pu'ab, ba na bɔɔd ye ya pʋ'ʋsi ba bada nɛ wina la, ka li nwɛnɛ pu'agɔɔndir tʋʋma nɛ tisidi ya.
“Mid ka ya mɛ nɔk kʋnti maal wina.
“Maalimi malʋŋ kanɛ maan nɛ bodobodo linɛ ka' danbin la.
Ya na ɔnb bodobodo la daba ayɔpɔi nwɛnɛ mam pa'ali ya si'em la.
Maalimi na ala nwadkanɛ ka ba buon ye Abib la, bɔzugɔ nwadkan la ni ka ya da yi Egipt na.
Bikpɛŋ wʋsa anɛ mam bʋn, la'an nɛ bʋnkɔnbkpɛŋ wʋsa, ka ya bʋŋ ya'a kiibi du'a, o ya'a anɛ bʋndibig, ya na tiak nɛ pɛribigi tis Zugsɔb la.
Amaa ya ya'a pʋ lɛm bɔɔd ye ya tiakɛ, ya tun'e kɔ'ɔg bʋŋ la niŋgɔɔnri kʋ.
Ala mɛn ka ya na tiaki ya biribiŋ kpɛɛm wʋsa.
“Sɔ' da kɛn mam san'an na ka pʋ mɔr si'eli kenaa.
“Tʋmmini ya tʋʋma daba ayuobʋ, amaa Vʋ'ʋsʋm dabisir la Vʋ'ʋsimi, baa li ya'a anɛ kuob bɛɛ bunib saŋaa.
Maalimi Bakuainam Malʋŋ saŋa kanɛ ka ya buni ya ki dɛɛnna la.
Ka maali ya Sʋga Gbɛɛnb Malʋŋ saŋa kanɛ ka ya buni ya sapal zʋʋd la.
Nɔɔr atan' yʋʋm pʋʋgin, ya dap la wʋsa na kɛn Zugsɔb Paŋtita'ar Sɔb onɛ an Israel Wina'am la san'an na.
Ya ya'a ken mam Zugsɔb onɛ aan ya Wina'am la san'an nɔɔr atan' yʋʋm yinne pʋʋgin na, sɔ' kae na zabi nyaŋi faaɛn ya teŋ la, ka m na kad buudbanɛ bɛ nɛ ya la wʋsaa yis, ka kɛ ka ya teŋ la yalig hali.
Da maali malʋŋ kanɛ an ziim malʋŋ nɛ bodobodo kanɛ mɔr dabinnɛ.
Mɛ da kɛ ka Kum Maliak Gaadʋg malʋŋ la pɛraug la ni'im diginɛ nie bɛogɔ.
“Mɔrini ya yiiga zʋʋd dinɛ ka ya bʋn ka di an sʋm la kɛn Zugsɔb onɛ aan ya Wina'am la Yin na.
Mid ka ya nɔk bʋbil kanɛ nam mu'ad ni'imi dʋg nɛ o ma bin'isim.” Ka Zugsɔb yɛl Moses ye, “Sɔm nwa' digil ka li na zi'enɛ an nɔnaar kaanbiri tis Israel dim la wʋsa.” Ka Moses da bɛ nɛ Zugsɔb la dabisa pisnaasi yʋ'ʋŋ nɛ nintaŋ wʋsa ka pʋ di bɛɛ nu si'ela.
O da sɔb nɔzi'ela piiga la niŋ kuglamma la ni.
Moses nindaa pɛlig ka nyɛɛn pil-pil si'em Ka Moses n da sigid na ka mɔr kuglamma banɛ ka Nɔzi'ela sɔbi li zugʋ o nu'ugin la, o da pʋ baŋ ye on pian' tis Zugsɔb la zugɔ o nindaa nyɛɛnnɛ.
Ka Aaron nɛ Israel dim la nyɛ ka Moses nindaa la nyɛɛn la, ka dabiem mɔri ba ka ba pʋ bɔɔdi li'el o naa.
Ka Moses buoli ba ka Aaron nɛ kpɛɛmnam la kɛɛn o san'an na, ka o pian' tisi ba.
Ka Israel dim la yʋ'ʋn li'el o na ka o tisi ba Zugsɔb nɔzi'ela wʋʋ Zugsɔb la zi'el si'em Sinai Zuor zugin la.
Ka Moses pian' naae ka nɔk pien nɛ lus o nindaa.
Amaa saŋkanɛ wʋsa ka Moses kpɛn' ye o pian' tis Zugsɔb la, asɛɛ ka o yis pien la hali nɛ on na ti yina.
Ka o ya'a ti yina pian' tis Israel dim la Zugsɔb la yɛl o si'em la, ba da nyɛ ka o nindaa pɛlig ka nyɛɛn pil-pil.
Alazug o na lɛn nɔk pien la lɛbisi lus hali nɛ on na ti lɛn lɛbi kpɛn' pian' tis Zugsɔb la ya'as.
Vʋ'ʋsʋm dabisir yɛla Ka Moses la'as Israel dim la wʋsa pian' tisi ba, ka yɛl ye, “Zugsɔb la zi'el nɔɔr ye ya niŋ si'em nwa': Tʋmmini ya tʋʋma daba ayuobʋ, amaa daba ayɔpɔi la anɛ Vʋ'ʋsʋm dabisir ka li nar ye ya vʋ'ʋs, bɔzugɔ li anɛ Zugsɔb la din; ka onɛ tʋm tʋʋma daakan la, ba na kʋʋ o sɔb.
Da nyu'oe bugum yanamɛ bɛ zin'isi'a wʋsa daakan la.” Fuug Sʋgʋr piini yɛla Ka Moses pian' tis Israel dim la wʋsa ye, “Zugsɔb la zi'el nɔɔr ye ya tʋm si'em nwa': Mɔri ya piini na tisi Zugsɔb la.
Onɛ ka o sʋʋnr gban'e ye o tis si'el wʋsa on mɔr na tis Zugsɔb la.
Li ya'a anɛ sanlima nɛ anzurifa nɛ kʋntzɛn'ug nɛ gum dinɛ an bʋlʋ nɛ bʋnsʋma dinɛ an pipɛlig nɛ bʋnzɛn'is nɛ pien piela nɛ bʋʋs kɔnbid fuud, nɛ pɛraad gbana dinɛ ka ba mɔ'ɔnsi li ka li mu'oe sʋee nɛ gbansʋma, nɛ na'aziinr daad; nɛ olif kpaam dinɛ na nyu'od bugum, nɛ malʋŋ kpaam dinɛ ka ba nɔkidi suond maanmaannib, nɛ bʋnnyubisa dinɛ ka ba mɔri maan pʋ'ʋsim tudaari la, nɛ kugvɛnla banɛ na nɔki sɛɛn niŋ maanmaan dansikin la nɛ dinɛ lɔɔd nyɔ'ɔgin la.
“Banɛ bɛɛ ya sʋʋgin mi' la'ad maalʋg na la'as na maal si'el mɛkama wʋʋ Zugsɔb la yɛli zi'el si'em la.
Banɛ an: Fuug Sʋgʋr nɛ li fubanɛ liginnɛ li la, nɛ li ga'adiŋgɔnlima nɛ dalamma nɛ dapuuda banɛ wa'am, nɛ dabanɛ zi'e sappi la, nɛ li zi'esa; nɛ Nɔnaar Daka la nɛ li dazi'eda la wʋsa, nɛ li suguru sɔsʋg liŋ la, nɛ fugɔbʋg kanɛ lusid la; nɛ teebul nɛ li daad nɛ li la'ad la wʋsa, nɛ bodobodo linɛ pa'annɛ li zug Zugsɔb la tuon daar woo; nɛ fita zi'esir nɛ li la'ad nɛ fita la nɛ kpaam dinɛ na nyu'od bugum; maan daka kanɛ ka ba nyu'od tudaari la nɛ li daad; nɛ malʋŋ kpaam nɛ tudaar zɔ'ɔm dinɛ nyuugʋ malis nɛ fuug linɛ ligin za'anɔɔr la nɛ maan daka kanɛ ka ba nyu'od maan la nɛ li kʋntzɛn'ug bʋn linɛ nwɛnɛ ziiŋ-ɔɔnliŋ la, nɛ li daad nɛ la'ad la wʋsa, nɛ latita'ar la nɛ li zi'esir la, nɛ fubanɛ ya'ali gilig zak la, nɛ li dabanɛ zi'e sappi la nɛ zi'esa nɛ fuug linɛ na ya'ali lusi li za'anɔɔr la, nɛ li nwiis, nɛ kpa'as; nɛ la'ad wʋsa banɛ ka ba na mɔri tʋm Fuug Sʋgʋr la tʋʋma nɛ Fuug Sʋgʋr kanɛ ka ba la'asid anina tʋm tʋʋma wʋsa; nɛ maanmaannib fubanɛ vɛnl hali ka ba yɛɛdi tʋm kasi zin'ig la tʋʋma; nɛ fubanɛ na tis Aaron nɛ o biis banɛ an maanmaannib la.” Nidibi da tisid piini si'em Din nya'aŋ ka Israel dim la yi Moses san'an lɛbi kul.
Ka banɛ sʋʋnri da ma'ae ka ba gban'e ye ba tis piini la wʋsa da lɛb na mɔri ba piini ye ba maal Fuug Sʋgʋr kanɛ ka ba na la'asid anina la.
Ba da mɔr dinɛ wʋsa nar ye ba nɔki tʋm tʋʋma nɛ maanmaannib fuud la.
Ka dap nɛ pu'a banɛ wʋsa sʋʋnri ma'ae ka ba gban'e ye ba tis piini la, da mɔr sanlima tʋblɛma, nɛ niŋgɔnkɔris nɛ nu'utʋʋs nɛ baans banɛ an sanlima na tis Zugsɔb la.
Ba wʋsa da tis sanlima nwa' ka li an nyɔɔsʋŋ piini.
Ninkanɛ wʋsa mɔr gum dinɛ an bʋlʋ nɛ pipɛl-zɛn'ug, nɛ bʋnzɛn'is; nɛ pien piela, nɛ bʋʋs kɔnbid fuud, nɛ pɛraad gbana dinɛ ka ba mɔ'ɔnsi li ka li mu'oe sʋee, nɛ gbansʋma da mɔr na.
Ka onɛ wʋsa mɔr piini na ka li anɛ anzurifa nɛ kʋntzɛn'ug da mɔri li na tis Zugsɔb la.
Banɛ wʋsa da mɔr na'aziinr daad da mɔri kena ka li sʋŋ tʋʋma la.
Ka pu'ab banɛ wʋsa mi' gum nwiib la da nwi gum dinɛ an bʋlʋ nɛ bʋnsʋma dinɛ an pipɛl-zɛn'ug nɛ bʋnzɛn'is, nɛ pien piela, mɔr na n tis, ka pu'a sieba banɛ mi' li tʋʋma da nwi bʋʋs kɔnbidi mɔr na tis.
Ka kpɛɛmnam la nɔk kugvɛnla banɛ na sɛɛn niŋ maanmaan dansikin la nɛ li fubil kanɛ lɔɔd nyɔ'ɔgin la m mɔra.
Ba mɛ da mɔr bʋnnyubisa nɛ olif kpaam dinɛ na nyu'oe bugum, nɛ malʋŋ kpaam dinɛ ka ba nɔkidi suond maanmaannib la, nɛ dinɛ ka ba mɔri maan pʋ'ʋsʋg tudaar la.
Israel dim dap nɛ ba pu'ab banɛ sʋʋnri da gban'e ye ba sʋŋ Wina'am tʋʋma la da mɔr piini na tis Zugsɔb la wʋʋ Moses n yɛli ba si'em la.
Bezalel nɛ Oholiyab la yɛla Ka Moses yɛl Israel dim la ye, “Gɔsima Zugsɔb gaŋ Uri biig Bezalel onɛ an Hur yaaŋ ka an Juda dɔɔg nid la, ka nɔk on Wina'am Siig la tis o, nɛ ya'am, nɛ mi'ilim nɛ baŋir ye o tʋm tʋʋma buudi wʋsa.
O na baŋ on na niŋ si'em nɔk sanlima nɛ anzurifa nɛ kʋntzɛn'ugʋ maal si'el wʋsa.
O mɛ na nyaŋi kpi'e kugvɛnla maal duorim la'ad, ka mi' daad kpi'eb nɛ tʋʋma buudi wʋsa.
Ka mɛ mɔr ya'am kanɛ na pa'al nidib la tʋʋma, on nɛ Akisamak biig Oholiyab onɛ yi Dan dɔɔgin na la.
Ka o tisi ba baŋir kanɛ ka ba na nyaŋi maal si'el wʋsa dinɛ anɛ fuud ʋgʋb bɛɛ ba na nɔk nɛ gum dinɛ an bʋlʋ nɛ bʋnsʋma dinɛ an pipɛl-zɛn'ug, nɛ bʋnzɛn'is, nɛ pien piela sɛn, ka mɛ mi' tʋʋma buudi wʋsa.”
Ban da pin'il tʋʋma la si'em Bezalel nɛ Oholiyab nɛ banɛ wʋsa ka Zugsɔb tisi ba ya'am nɛ baŋir ka ba na nyaŋi tʋm Fuug Sʋgʋr la tʋʋma na tʋm wʋʋ Zugsɔb la yɛli ba si'em.
Ka Moses yʋ'ʋn buol Bezalel nɛ Oholiyab nɛ banɛ wʋsa ka Zugsɔb tisi ba baŋir ka ba bɔɔd ye ba kena tʋm tʋʋma la.
Ka Moses nɔk piinkanɛ wʋsa ka Israel dim la mɔr na ye li tʋm Fuug Sʋgʋr la tʋʋma la tisi ba.
Hali daar wʋsa nidib la da nan mɔri piini kenna.
Ka dinzug tʋmtʋmnib la wʋsa da bas Fuug Sʋgʋr la tʋʋma ka kena yɛl Moses ye, “Nidib la mɔri kenna ka li gaad Zugsɔb la yɛl si'em la.” Ka Moses mɔɔli tis nidib la ye sɔ' wʋsa da lɛm mɔr si'el na tis Fuug Sʋgʋr la maalʋg zugɔ.
Dinzug ka nidib la gu'oe ka pʋ lɛm mɔr na ya'asɛ, bɔzugɔ ba pʋn tis dinɛ na nyaŋi tʋm tʋʋma la naae.
Ban da maal Fuug Sʋgʋr la si'em nwa' Ka nimbanɛ da mi' tʋʋma sʋ'ʋŋa maal Wina'am Fuug Sʋgʋr la nɛ pien pielig fuud piiga banɛ an sʋ'ʋŋa nɛ gum kanɛ an bʋlʋ nɛ gum sʋma banɛ an pipɛl-zɛn'ug nɛ bʋnzɛn'is, ka onɛ mi' ʋgʋb ʋg linɛ ka ba buon ye Kerubnam la niŋ fuudin la.
Ka fuud la wa'alim an nɔba makir pisnaasi nɛ ayi' ka ba yalʋŋ an nɔba makir ayuobʋ ka ba wʋsa zem taaba.
Ba da nɔk fuud anu sɛɛn tɔ'ɔŋ taaba ka mɛ nɔk fuud anu banɛ kpɛlim la tɔ'ɔŋ taaba.
-Ba mɛ daa nɔk pien linɛ an bʋlʋ sɛɛn maal ga'adiŋvɔnya pisnu niŋi li fuud ayi' la nɔɔrin, dinɛ na kɛ ka ba na nyaŋi tɔ'ɔŋ taaba.
Ka ba maal sanlima ga'adiŋgɔnlima pisnu ka nɔk fuud la ga'al taaba ka li kɛ ka Fuug Sʋgʋr la la'asi an mummi.
Ba da nɔk bʋʋs kɔnbidi maal fuud pii nɛ yinne linɛ ka ba na pili bʋʋl Fuug Sʋgʋr la.
Fuud pii nɛ yinne la da zemnɛ taaba ka ba wa'alim an nɔba makir pisnaasi nɛ anu ka ba yalʋŋ an nɔba makir ayuobʋ.
Ba da nɔk fuud anu tɔ'ɔŋ taaba ka mɛ nɔk fuud ayuobʋ banɛ kpɛlim la tɔ'ɔŋ taaba.
Ba daa yʋ'ʋn nɔk pienni sɛɛn maal ga'adiŋvɔnya pisnu niŋi li fuud ayi' la nɔya ni.
Ba daa nɔk kʋntzɛn'ugʋ maal ga'adiŋgɔnlima pisnu ye ba ga'al taaba ka li an yinne.
Ka ba yʋ'ʋn nɔk pɛraad gbana dinɛ ka ba mɔ'ɔnsi li ka di mu'oe la sɛɛn tɔ'ɔŋ taabaa pili paas.
Ka nɔk gbansʋma linɛ vɛnli pili tak.
Ba da nɔk na'aziinr daad la maal dalamma ye ba kpɛn'ɛs Fuug Sʋgʋr la.
Ka dalammir wʋsa wa'alim an nɔba makir pii nɛ anu ka li yalʋŋ la an nɔbir makir yinne nɛ pʋsʋk, ka dalammir mɛkama mɔr nyina ayi' linɛ kɛ ka ba gban'e taaba.
Ba da maal Fuug Sʋgʋr la dalamma wʋsa ka ba nwɛn taaba.
Ba da maal dalamma pisi kpɛn'ɛs Fuug Sʋgʋr la dagɔbʋg baba, ka maal anzurifa zi'esa pisnaasi, ka dalammir wʋsa mɔr zi'esa ayi', ka mɛ maal dalamma pisi Fuug Sʋgʋr la datiuŋ, ka nɔk anzurifa maal zi'esa pisnaasi ka dalammir wʋsa mɔr zi'esa ayi'.
Ka maal dalamma ayuobʋ Fuug Sʋgʋr la nya'aŋ linɛ bɛ ya-tuona la.
Ka maal dalamma ayi' ka ba gban'ad Fuug Sʋgʋr la lɔdig wʋsa, ka lɔdis dalamma la ta'al taab teŋiri dʋ zugin, ka baŋ yinne mɛ mɔri ba wʋsa.
Ka li paae dalamma anii nɛ li anzurifa zi'esa pii nɛ ayuobʋ, ka dalammir wʋsa mɔr zi'esa ayi'.
Ba da maal na'aziinr dapuuda anu banɛ na puug dalamma la Fuug Sʋgʋr la lʋgir yinne ni, ka anu mɛ bɛ lʋgkaŋa la ni, ka anu mɛ bɛ dalamma linɛ bɛ Fuug sʋgʋr nya'aŋ ya-tuona baba.
Ba daa maal teŋsʋk dapuudir la ka li wa'ami paae dalamma la wʋsa.
Ka ba bulig dalamma la nɛ sanlima ka maal sanlima baans linɛ na nyaŋi mɔr dapuuda la, ka mɛ bulig daad la nɛ sanlima.
Ba da nɔk fuud linɛ an sʋ'ʋŋa ka an bʋlʋ nɛ bʋnsʋma banɛ an pipɛl-zɛn'ug nɛ bʋnzɛn'is n sɛɛn tɔ'ɔŋ taaba n maal fugɔbʋg, ka banɛ mi' ʋgʋb sʋ'ʋŋa ʋg Kerubnam la niŋ anina.
Ka mɛ maal na'aziinr daad anaasi ka bʋligi ba nɛ sanlima, ka ba ga'adis la an sanlima; ka nɔk anzurifa maal zi'esa anaasi ka daad la na zi'e ba zug.
Ka nɔk fuug linɛ an sʋ'ʋŋa ka an bʋlʋ nɛ bʋnsʋma banɛ an pipɛl-zɛn'ug nɛ bʋnzɛn'isi sɛn ka li vɛnl, ka ba zaŋi ligil Fuug Sʋgʋr la za'anɔɔr la.
Ba daa maal zan'antɔlis anu nɛ ba baans.
Ka bʋligi ba zugin nɛ teŋir la nɛ sanlima ka nɔk kʋntzɛn'ugʋ maali ba zi'esa la.
Nɔnaar daka la yɛla Ka Bezalel da nɔk na'aziinr daadi maal daka ka li wa'alim an wʋʋ nɔba makir anaasi ka li yalʋŋ na an nɔba makir ayi' nɛ bi'ela ka li dʋʋb an wʋʋ nɔba makir ayi' nɛ bi'ela mɛn, ka nɔk sanlima bʋligi li pʋʋgin nɛ li nya'aŋ la wʋsa ka maali kuoɛn dɔlis nɔya la.
Ka maal sanlima baans anaasi ka lɔɔ ba yinne-yinne tabil daka la nɔba anaasi la ni.
Ka nɔk na'aziinr daad ayi' ka nɔk sanlima bʋligi ba.
Ka o nɔk daug yinne wʋsa tʋ baans ayi' la pʋʋgin, dinɛ na kɛ ka ba nyaŋi gban'e daad la ʋk daka la mɔri keŋ.
Ka o nɔk sanlima maal suguru sɔsʋg liŋe pibil daka la nɔɔr ka li pa'an Wina'am mɔr suguru nɛ ba si'em.
Ka li wa'alim an wʋʋ nɔba makir anaasi, ka li yalʋŋ an nɔba makir ayi' nɛ bi'ela.
Ka o nɔk sanlima zan' maal Kerubnam ayi' la ka ba zi'e liŋ la zug.
Ka kɛ ka yinne zi'e daka la liŋ la datiuŋ, ka yinne mɛ zi'e li dagɔbʋg, ka ban nɛ liŋ la wʋsa an sanlim yinne.
Ka Kerubnam la kpa' taaba n sʋnri gɔt daka la, ka ba kpʋkpama la yadig ka ba ma'asim pil liŋ la.
Sanlima teebul la yɛla Ka Bezalel nɔk na'aziinr daugʋ maal teebul, ka li wa'alim an wʋʋ nɔba makir atan', ka li yalʋŋ an nɔbir makir yinne nɛ pʋsʋk ka li dʋʋb an wʋʋ nɔba makir ayi' nɛ bi'ela.
Ka o nɔk sanlima maali dɔlis nɔya la wʋsa, ka bʋligi li pʋʋgin nɛ li nya'aŋ la wʋsa nɛ sanlima.
Ba daa nɔk dabibisi tabili gilig teebul la ka ba wa'alim an wʋʋ nu'ug yalʋŋ nɛ, ka nɔk sanlima bʋligi ba wʋsa.
Ka o maal sanlima baans anaasi ka lɔɔ ba yinne-yinne tabil teebul la nɔba anaasi la ni.
Baans la da kpi'enɛ dabibis banɛ gilig daka la, ka li kɛ ka ba na tun'e tʋʋdi ʋkid teebul la mɔri ken.
Ka o nɔk na'aziinr daad ka bʋligi ba nɛ sanlima ye ba mɔri ʋgisid teebul la ken.
Ka ba nɔk sanlima maal laas nɛ dʋgid nɛ bʋtiis la wʋsa, ka ba na mɔri maan bʋnnuuda maana.
Fita zi'esir la yɛla Ka Bezalel da nɔk sanlima kʋnt fita zi'esir ka nwɛ'-nwɛ' li ka li gbin an lammiri ka li teŋsʋk daug la an sappi.
Fita la zi'esir nɛ li daug nɛ li bʋnvɛnla banɛ nwɛnɛ tipuum la wʋsa da anɛ yinne.
Ka fita zi'esir teŋsʋk daug la mɔr wila ayuobʋ.
Atan' da bɛnɛ lʋgir yinne ka atan' mɛ bɛ lʋgir yinne.
Ka wil wʋsa mɔr bʋnam ka li nwɛnɛ tipuum nɛ bɛɛ li vaandin la.
Wila ayuobʋ la wʋsa daa anɛ ala. Ka fita zi'esir la teŋsʋk daug la mɛ mɔr puum nɛ vaand anaasi nwɛnɛ bama la.
Dutir da bɛ zin'ikanɛ ka wila ayi' wɛligid.
Ayinne da bɛ yiiga wil la wɛligid si'el la, ka yinne bɛ linɛ paas ayi' la ni ka yinne bɛ linɛ paas atan' la ni.
Ka ba nɔk sanlim yinne maal fita zi'esir la, nɛ li wila nɛ li puum nɛ vaand la wʋsa.
Ka ba daa maal kpaam fita ayɔpɔi nɛ sanlima ka maal ma'adiŋ kanɛ ka ba na mɔri zin'ed lauŋʋ la nɛ tampɛligim laas.
Ba daa nɔknɛ sanlimgbila pisyuobʋ nɛ anii maal fita zi'esir la nɛ li la'abanɛ paas la.
Bʋnyubisa Maan Daka la yɛla Ka Bezalel nɔk na'aziinr daadi maal daka kanɛ ka ba nyu'od tudaari li ni la, ka ba wa'alim nɛ yalʋŋ zem taaba ka an nɔbir makir ayinne nɛ pʋsʋk, ka li dʋʋ gaadi li wa'alim la nɔɔr ayi'; ka li gʋʋdis duoe agɔla nwɛnɛ iila nɛ.
Ka o nɔk sanlima bʋligi li zug nɛ li lʋga anaasi la nɛ li iila la wʋsa.
Ka nɔk sanlim kuoɛn giligi li nɔɔr la wʋʋ nwiig nɛ.
-Ka maal na'aziinr daad ka nɔk sanlima maali kuaki ba.
Ka maal sanlima baans anaasi tabil maan daka lʋga anaasi la.
Baans la sʋm ye ba gɛɛl daad la, ka na nyaŋi zanl dabanɛ ka ba nɔkidi ziid maan daka la.
Bezalel da maal bʋnnyubisa nɛ malʋŋ kpasʋŋ linɛ an Wina'am din ka ba mɔri kpa'adi niŋid maanmaan zug la, nɛ tudaari zɔ'ɔm linɛ nyuugʋ malis.
Nyu'or maan daka nɛ li laa la yɛla Ba da lɛn nɔk na'aziinr daadi maal nyu'or maan daka ka li wa'alim nɛ li yalʋŋ zem taaba ka an nɔba makir ayɔpɔi nɛ pʋsʋk, ka li dʋʋb mɛ an nɔba makir anu nɛ pʋsʋk.
Ba daa maal gʋʋdiŋ ka li duoe gɔla nwɛnɛ iila nɛ maan daka la kpikpɛmis anaasi la ni ka iila la nɛ maan daka la an yinne.
Ka nɔk kʋntzɛn'ugʋ bʋligi li wʋsa.
Ba daa nɔk kʋntzɛn'ugʋ maali li la'ad la wʋsa; dʋgid banɛ ka ba mɔri vaad tampɛligim nɛ soobulnam nɛ labanɛ ka ba mɔri misid nɛ linɛ ka ba mɔri liebid ni'im nɛ ban mɔr si'eli vaad bugum saanna la.
-Ka nɔk kʋntzɛn'ugʋ maal bʋn linɛ nwɛnɛ ziiŋ-ɔɔnliŋ nɛ, ka maal kʋnt baansi tabili li lɔdis anaasi la wʋsa, ka nɔki sa'al maan daka la pʋʋgin, ka li ziiŋ-ɔɔnliŋ la sigi paae li pʋsʋk.
Ka o maal na'aziinr daad, ka nɔk kʋntzɛn'ugʋ bʋligi ba, ka nɔk daad la tʋ baans la pʋʋgin ka ba na bɛ maan daka la lʋga ayi' ni.
Dinɛ na kɛ ka ba nyaŋidi gban'e daad la ʋk maan daka la mɔri ken.
O nɔk dalamma maal maan daka la ka li pʋʋgin an vɔɔsʋm.
Ka o di'e gɔtis pu'a banɛ tʋm pʋ'ʋsim Fuug Sʋgʋr za'anɔɔrin la ka nɔki li kʋntzɛn'ug la maal latita'ar nɛ li zi'esir.
Fuug Sʋgʋr la zak yɛla Ka Bezalel da maal Fuug Sʋgʋr la zak ka li dagɔbʋg baba wa'alim la an wʋʋ nɔba makir kɔbiga nɛ pisnu, ka maal fupielsʋŋʋ bɛŋi li, ka nɔk daad pisi, ka maal zi'esa tʋʋ ba' ka ba zi'e sappi, amaa ka li kpa'as nɛ baans la an anzurifa; ka li datiuŋ baba la wa'alim mɛ da an nɔba makir kɔbiga nɛ pisnu, nɛ li kʋntzɛn'ug daad pisi banɛ an sappi, nɛ ba zi'esa nɛ li anzurifa kpa'as nɛ baans; ka li tuon baba yalʋŋ la an nɔba makir pisyɔpɔi nɛ anu, ka maal fuud bɛŋir ka li mɔr daad kanɛ zi'e sappi nɛ anzurifa zi'esa piig-piig; ka li zin'ikanɛ kpa' winnigi tansid zin'isi'a la yalʋŋ an nɔba makir pisyɔpɔi nɛ anu, -Ba da nɔk fupielsʋŋ linɛ yalʋŋʋ an nɔba makir pisi nɛ ayi' nɛ pʋsʋkʋ yul daad atan' la nɛ ba zi'esa la bɛ zin'ikanɛ ka ba dɔlli kpɛn'ɛd zakin la luaa yinne ka mɛ niŋ ala lɔ zin'ikaŋa la mɛn.
O da nɔk fupiel sʋŋ hali maal zak la fuud la wʋsa mɛn.
Dabanɛ an sappi la zi'esa wʋsa da anɛ kʋntzɛn'ug ka li kpa'as nɛ baans la da anɛ anzurifa, ka ba nɔk anzurifa bʋligi ba zut; alazug, dabanɛ zi'e sappi gilig zak la wʋsa da mɔri anzurifa baans.
O da nɔk fuug linɛ an sʋ'ʋŋa ka an bʋlʋ nɛ pipɛl-zɛn'ug nɛ bʋnzɛn'is nɛ fupieligi sɛɛn sɛn ka li vɛnl, ka ba na zaŋi ligil Fuug Sʋgʋr la za'anɔɔr.
Li yalʋŋ anɛ nɔba makir pistan', ka li wa'alim an wʋʋ fubanɛ gilig zak la nɛ, ka mɔr dabanɛ an sappi anaasi ka ba mɔr kʋntzɛn'ug zi'esa anaasi.
Ka nɔk anzurifa maali li baans nɛ kpa'as la, ka bʋligi ba zut nɛ ba baans la wʋsa nɛ anzurifa.
O da nɔk kʋntzɛn'ugʋ maal kpada banɛ na gban'e Fuug Sʋgʋr nɛ zak la fuud la wʋsa kiŋ-kiŋ.
La'ad banɛ ka ba maal Fuug Sʋgʋr la yɛla Moses da yɛl maanmaannib la ye ba kaalim la'ad la, ka Aaron biig Itamar da sʋ'oe Levi dim banɛ da kaal la'ad la.
Ban da nɔk la'adi maal la'asʋg Fuug Sʋgʋr la wʋsa yɛla nwana: Bezalel onɛ an Hur yaaŋ, Uri biig, ka an Juda dɔɔg nid la da sʋ'oe tʋʋma la wʋʋ Wina'am n pa'al Moses si'em la; ka Akisamak biig Oholiyab onɛ yi Dan tuŋʋn na la da sʋŋid o, ka an onɛ kpi'ed daad nɛ kuga, ka mi' la'ad la na gʋl si'em, ka lɛn nɔk gum dinɛ an bʋlʋ nɛ bʋnsʋma dinɛ mu'oe zim-zim, nɛ bʋnzɛn'is, nɛ pien piela sɛɛn, sɛn ka fuud la vɛnl.
Ka nidib la mɔr sanlima na ka li tɛbisim makir an wʋʋ bʋntɛbisa pisi nɛ awai, nɛ linɛ pʋ tɛbis la kɔbisyɔpɔi nɛ pistan' (ba da maki tɛbisim ka li dɔl nɛ Wina'am Fuug Sʋgʋr makir).
Ba da nɔk sanlima la wʋsa tʋm Fuug Sʋgʋr la tʋʋma naae.
Ka anzurifa linɛ ka ba da mɔr la na tɛbisim da anɛ kɔbiga, nɛ linɛ tɛbisim pʋ paae makir la tusir nɛ kɔbisyɔpɔi nɛ pisyɔpɔi nɛ anu (ba da mak tɛbisim la ka li dɔl nɛ Wina'am Fuug Sʋgʋr makir).
Ba da di'e nɛ'ɛnam wʋsa nidib la san'an ban da kaali ba yʋda naae la.
Ba ya'a da kaal sɔ' wʋsa o da tisidi la'abielif linɛ buon bɛka (ba da maki li tɛbisim ka li dɔl nɛ Wina'am Fuug Sʋgʋr makir), ka ba da kaal banɛ an yʋma piswai la, ka ba an dap tusa kɔbisyuobʋ nɛ atan' nɛ kɔbisnu nɛ pisnu .
Anzurifa gbila tusa yuobʋ nɛ kɔbisnii ka ba da nɔki maal Fuug Sʋgʋr nɛ fugɔbʋg la zi'esa kɔbiga linɛ sʋŋi gban'e Fuug Sʋgʋr la kiŋ-kiŋ.
Ka anzurifa linɛ kpɛlim la ka ba da nɔki maal kpa'as nɛ baansi ga'al daad banɛ zi'e sappi la, ka bʋligi ba zut.
Ka nidib la lɛm mɔr kʋntzɛn'ug gbila tusa anaasi nɛ kɔbisnii na ka ba nɔki maal dazi'edis banɛ bɛ za'anɔɔrin la, ka lɛn maal maan daka la nɛ li bʋn linɛ nwɛnɛ ziiŋ-ɔɔnliŋ la, nɛ li la'ad la wʋsa.
Ba da lɛm maal zi'esa linɛ ba'a daad banɛ gu'ud fubanɛ gilig zak la, nɛ banɛ bɛɛ li za'anɔɔrin la, nɛ kpada banɛ gban'e fuud la gilig wʋsa kiŋ-kiŋ.
Maanmaannib fuud maalʋg yɛla Ba da nɔk gum dinɛ an bʋlʋ nɛ pipɛl-zɛn'ug nɛ bʋnzɛn'isi sɛn tis maanmaannib la, ye ba ya'a ti kpɛn' Fuug Sʋgʋrin la tʋmmi ba tʋʋma ba na yɛ fuud nwa'.
Ba mɛ da maal fubanɛ bɛɛ li kɔn' tis Aaron wʋʋ Zugsɔb la yɛl Moses si'em la.
Ba da nɔk gum kanɛ nyɛɛn wʋʋ salima nɛ, nɛ gum linɛ an bʋlʋ nɛ pipɛl-zɛn'ug nɛ bʋnzɛn'is nɛ fupiel sʋŋʋ sɛn dansik la.
Ka banɛ mi' sanlima tʋʋma la nɔk sanlima la zan' nwaasi maal wʋʋ gum nɛ nɔki tabil gum dinɛ an bʋlʋ nɛ pipɛl-zɛn'ug nɛ bʋnzɛn'is nɛ pien piela.
Ka ba maal lɔɔdis ayi' sɛɛn tabil dansik la ban'ad la zug, ka ba tun'e lɔɔd taaba.
Ka nɔk sanlima nɛ gum dinɛ an bʋlʋ nɛ gum pipɛl-zɛn'ug nɛ bʋnzɛn'isi ʋg sɛnbidiŋ ka din nɛ dansik la an yinne nwɛnɛ Zugsɔb la tisi ba nɔɔr si'em la.
Ka ba maal kugvɛnla ayi' banɛ ka ba nɔk sanlima dɔlisi li nɔya la ka li gban'e nwɛnɛ nu'ubibis nɛ, ka sɔb Israel biribis la yʋda niŋ anina.
Ka ba nɔki lii tabil dansik la ban'ad la zug, ka ba an kugbanɛ na tɛɛnsid Israel biribis nwɛnɛ Zugsɔb la tis Moses nɔɔr si'em la.
Ka onɛ mi' sɛɛnb sʋŋa nɔk sanlima, nɛ gum dinɛ an bʋlʋ nɛ pipɛl-zɛn'ug nɛ bʋnzɛn'is nɛ fupiel sʋŋʋ sɛɛn maal linɛ lɔɔdi tabin maanmaan fuug nyɔ'ɔgin la, ka li pien la an linɛ ka ba nɔki sɛn dansik la nɔɔ.
Li da kpilimnɛ abʋyi' ka li wa'alim nɛ li yalʋŋ zem taaba, ka li makir an wʋʋ hakir-hakir nɛ.
Ba da nɔk kugvɛnla pii nɛ ayi' sɛɛn tabili li, abʋtan' tan', zin'is anaasi.
Atan' banɛ bɛɛ agɔl la anɛ kanelian nɛ kirisolat nɛ emeral, ka kugvɛnla banɛ tia'al mɛ an takuos nɛ safir nɛ bʋmpielig, ka banɛ paas atan' la an yasin nɛ agat nɛ ametis, ka banɛ paas anaasi la an bɛril nɛ onik nɛ jaspa.
Ba da maal sanlima bʋnkanɛ na nyaŋi gban'e kuga la nɔya.
Kuga pii nɛ ayi' nwa' zug, ba da sɔb Israel biis pii nɛ ayi' la yʋda yinne-yinne, ka li pa'an Israel dim dɔɔd pii nɛ ayi' la wʋsa yɛla.
Ka ba maal sanlima zɔnt banɛ nwɛnɛ nwiis nɛ niŋ linɛ lɔɔd nyɔ'ɔgin la.
Ba da maal sanlima baans ayi' nɛ sanlima bʋnama ayi' ka ba nwɛnɛ nu'ubibis nɛ gban'e kuga.
Ka zaŋ baans la lɔ nyɔ'ɔgin fuug la nɔya ayi' la ni.
Ba da nɔk sanlima nwiis ayi' la lɔ baansin banɛ bɛ dinɛ lɔɔd nyɔ'ɔgin nɔya ni ka ba gaadi paae lɔ baans banɛ bɛ dansikin la, ka li kɛ ka li tabil dansik la kpʋkpama tuon zin'is; Ba da maal sanlima baans ayi' niŋ fukanɛ lɔɔd nyɔ'ɔgin la lʋga ayi' ka li gban'e li teŋir nɔɔr la ka tabil dansik la.
Ba da maal sanlima baans ayi' ya'asi sɛɛn tabil dansik la biankimpiiung teŋir ka li kpi'e dansik la sɛnbidiŋ lɛbisid zugin.
Ba da nɔk gum kanɛ an bʋlʋ n lɔ baans banɛ bɛ nyɔ'ɔgin la ken tabil nɛ baans banɛ bɛ dansik la ni n tɔ'ɔŋ nɛ sɛnbidiŋ la, ka li kɛ ka nyɔ'ɔgin pien la kʋ yi ka bas dansik la, wʋʋ Zugsɔb la da pa'al Moses si'em la.
Ba da nɔk pien kanɛ an bʋlʋ sɛn dansik la, ka maal vɔɔnr fuug la teŋsʋk ka zug na nyaŋi kpɛn'; ka nɔk gumme kpamisi giligi li, dinɛ na kɛ ka li kʋ aaɛn.
Ka ba nɔk gum banɛ an bʋlʋ nɛ pipɛl-zɛn'ug nɛ bʋnzɛn'is nɛ pien pielsʋŋ linɛ ka ba pan'am maal tiwal kanɛ ka ba buon pomanganɛt la.
Ka maal sanlima lʋmma lɔ fuug la nɔɔrin lʋʋm pomanganɛt la.
Lʋmma la nɛ pomanganɛt la da lʋʋm nɛ taaba fukanɛ ka ba yɛɛdi maan maana la teŋir nwɛnɛ Zugsɔb la zi'el Moses si'em la.
Banɛ mi' fuud sɛɛnb sʋŋa da nɔk pien pieli sɛn fuudi tis Aaron nɛ o biis la mɛn, nɛ zupibis ka nɔk pien piel sʋma sɛɛn ba kurgimis, ka nɔk gum dinɛ an bʋlʋ nɛ pipɛl-zɛn'ug nɛ bʋnzɛn'is nɛ pien piela la ka li vɛnl hali sɛn sɛnbidiŋ ka nwɛ' li nɛ gum ka li vɛnl.
Ka maanmaannib fuud la an wʋʋ Zugsɔb la yɛl Moses si'em la.
Ka o nɔk sanlimmɛŋiri maal bʋngbilig wʋʋ tipuum nɛ, ka sɔbi niŋ ye, “Li anɛ KASI TIS Zugsɔb” la, ka nɔk gum dinɛ an bʋlʋ lɔɔ li tabil maanmaan zupibig la tuon.
Ka zupibig nɛ li sanlima bʋmbil la an wʋʋ Zugsɔb la yɛl Moses si'em la.
Tʋʋma la naar yɛla Ala ka ba da ti'eb la'abanɛ na maal Fuug Sʋgʋr kanɛ ka ba La'asid anina la nɛ li malima la'ad la wʋsa naae, ka Israel dim maali li wʋsa wʋʋ Zugsɔb la yɛl Moses si'em la.
Ka ba yʋ'ʋn mɔr Fuug Sʋgʋr la na pa'al Moses nɛ fuud banɛ liginnɛ li la nɛ di la'ad wʋsa nɛ di ga'adiŋgɔnlima nɛ dalamma nɛ dapuuda banɛ wa'am nɛ dabanɛ zi'e sappi nɛ zi'esa; nɛ pɛraad gbana dinɛ ka ba mɔ'ɔnsi li ka di mu'oe la; linɛ na pili paas, nɛ gbansʋma linɛ na pili tak, nɛ fugɔbʋg linɛ na ya'ali lusi bɛŋid Fuug Sʋgʋr la; nɛ Nɔnaar Daka la nɛ li daad nɛ li suguru sɔsʋg liŋ la; nɛ teebul la nɛ li la'ad la wʋsa, nɛ bodobodo linɛ pa'annɛ li zug Zugsɔb tuon daar woo; nɛ fita zi'esir ka fita la bɛɛ li zug, nɛ li la'ad la wʋsa, nɛ kpaam linɛ na nyu'od bugum; nɛ sanlima maan daka, nɛ malʋŋ kpaam nɛ tudaar zɔ'ɔm dinɛ nyuugʋ malis, nɛ fuug linɛ na ya'ali lus Fuug Sʋgʋr la za'anɔɔr la; nɛ kʋntzɛn'ug maan daka nɛ li bʋn linɛ nwɛnɛ ziiŋ-ɔɔnliŋ la, nɛ li daad nɛ li la'ad la wʋsa; nɛ latita'ar la nɛ li zi'esir; nɛ fubanɛ ya'ali gilig zak la, nɛ li dabanɛ zi'e sappi la nɛ zi'esa nɛ fuug linɛ na ya'ali lusi li za'anɔɔr la, nɛ li nwiis, nɛ kpa'as; nɛ la'ad wʋsa banɛ ka ba na mɔri tʋm Fuug Sʋgʋr la tʋʋma nɛ Fuug Sʋgʋr kanɛ ka ba La'asid anina tʋm tʋʋma wʋsa; nɛ maanmaannib fubanɛ vɛnl hali ka ba yɛɛdi tʋm kasi zin'ig la tʋʋma; nɛ fubanɛ na tis Aaron nɛ o biis banɛ an maanmaannib la.
Israel dim sid da tʋmi li wʋsa naae wʋʋ Zugsɔb la yɛl Moses si'em la kiapi.
Ka Moses da nyɛ ka ba tʋm naae wʋʋ Zugsɔb la yɛl si'em la, ka kaanb, kaanb sʋŋʋ tisi ba.
Fuug Sʋgʋr la ti'ib yɛla Ka Zugsɔb yɛl Moses ye, “Nɔkim Fuug Sʋgʋr la ti' pin'ilʋg nwadig la, li yiiga dabisir la ni, ka li na an nidib la la'asʋg zin'ig.
Nɔkim Nɔnaar Daka la niŋ Fuug Sʋgʋr la pʋʋgin, ka nɔk fuug la lus daka la.
Mɔr teebul la na ka nɔk linɛ wʋsa nar ye li bɛɛ li zugin la pa'al nwɛnɛ lin nar si'em; ka mɔr fita zi'esir la na, ka mɛ nɔki li fita la sʋn'ʋl li zug.
Nɔkim sanlima maan daka kanɛ ka ba na nyu'od tudaari li zug la mɔr na, ka li na zi'e Nɔnaar Daka la tuon.
Ka nɔk fugɔbʋg linɛ bɛŋid la ya'ali lus Fuug Sʋgʋr la za'anɔɔr.
Nɔkim maan daka kanɛ ka ba na nyu'od malima li zug la mɔr na zi'el Fuug Sʋgʋr la za'anɔɔr tuon.
Nɔkim laa la mɔr na zi'el Fuug Sʋgʋr la nɛ maan daka la teŋsʋk, ka mɔr ku'om na niŋ.
Ti'im zak la gilig Fuug Sʋgʋr la, ka nɔk fuug la ya'ali gilig, ka nɔk fukanɛ lusid za'anɔɔr la ya'ali lus.
Nɔkim malʋŋ kpaam la bu'oe siɛn Fuug Sʋgʋr la nɛ linɛ bɛɛ li pʋʋgin wʋsa.
Pɛsigimi li nɛ li la'ad wʋsa tis mam Zugsɔb ka li na an kasi.
Ka mɛ bu'oe malʋŋ kpaam la niŋ nyu'or maan daka la nɛ di la'ad la wʋsa ka li an kasi hali tis mam Zugsɔb.
Nɔkim malʋŋ kpaam la bu'oe niŋ laa la, nɛ linɛ ka li sʋn'e li zug la wʋsa, ka pɛsigi li tis mam Zugsɔb ka li an kasi.
Mɔr Aaron nɛ o biis la kɛn la'asʋg Fuug Sʋgʋr za'anɔɔrin la na, ka sʋʋ ba ku'om.
Nɔkim maanmaan fuud la yɛɛl Aaron ka nɔk malʋŋ kpaam bu'oe niŋ o ka pɛsig o tisim ka o an maanmaan, ka lɛm mɔr o biis la na ka yɛɛli ba fupiela, ka bu'oe malʋŋ kpaam niŋi ba ka ba lieb maanmaannib wʋʋ ba saam nɛ.
Li na kɛ ka ba wʋsa an maanmaannib zʋmaana banɛ na ti duoe na wʋsa.” Moses da maal si'el wʋsa nwɛnɛ Zugsɔb la yɛl o si'em la.
Ba da ti' Fuug Sʋgʋr la naae, yʋʋm kanɛ paas ayi' ban yi Egipt na la, li yiiga nwadig la pin'ilʋg daar.
Moses da ti' Fuug Sʋgʋr la, o da zaŋi li zi'esa la ba'a teŋ, ka nɔk dalamma banɛ wa'am la ba'a li ni; ka nɔk dapuuda la tʋ ka li gban'e kiŋ-kiŋ.
Ka yʋ'ʋn ba' dazi'eda la.
Ka o nɔk fuug linɛ ka ba maal nɛ bʋʋs kɔnbid la pil Fuug Sʋgʋr la, ka yʋ'ʋn nɔk pɛraad gbana banɛ ka ba mɔ'ɔns ka li mu'oe wii la pili bʋʋl, nwɛnɛ Zugsɔb la pa'al o si'em la.
Ka o nɔk nɔzi'ela la niŋ Nɔnaar Daka la pʋʋgin ka zaŋi li dapuuda la tʋ baansin la, ka nɔki li suguru sɔsʋg liŋ la pibil.
Ka yʋ'ʋn nɔk Nɔnaar Daka la mɔri kpɛn' Fuug Sʋgʋr la pʋʋgin digil Kasi Wʋsa Kasi zin'igin la, ka nɔk fugɔbʋg linɛ bɛŋid la ya'ali lus Nɔnaar Daka la, wʋʋ Zugsɔb la yɛl o ye o niŋ si'em la.
Ka Moses nɔk teebul la kpɛn' zi'el Wina'am Kasi Zin'ig, Fuug Sʋgʋr la datiuŋ baba, ka li bɛ fugɔbʋg linɛ bɛŋid la nya'aŋ, ka nɔk bodobodo la pa'ali li zug Zugsɔb la tuon, wʋʋ Zugsɔb la yɛl o ye o niŋ si'em la.
Ka mɛ nɔk fita zi'esir la kpɛn' zi'el Wina'am Zin'isʋŋ, Fuug Sʋgʋr la pʋʋgin, ka li kpi'e teebul la dagɔbʋg baba sa, ka nɔki li fita la sʋn'ʋl zi'esir la zug, wʋʋ Zugsɔb la yɛl o si'em la.
O da nɔk sanlima maan daka linɛ nyu'od tudaar la kpɛn' zi'el Fuug Sʋgʋr la pʋʋgin, fugɔbʋg la nya'aŋ na, ka yʋ'ʋn nɔk tudaar zɔ'ɔm nyu'oe li zug, wʋʋ Zugsɔb la yɛl o ye o niŋ si'em la.
Ka nɔk fuug la lus La'asʋg Fuug Sʋgʋr la za'anɔɔr.
O da nɔk maan daka kanɛ ka ba nyu'od maana li zug la zi'eli kpi'el Fuug Sʋgʋr la za'anɔɔrin, ka maal nyu'or malʋŋ, ka mɛ lɛm maal zʋʋd maannɛ tis Zugsɔb la, nwɛnɛ Zugsɔb la pa'al Moses si'em la.
Ka o zaŋ latita'ar la zi'el La'asʋg Fuug Sʋgʋr la nɛ maan daka la teŋsʋk, ka wik ku'om kpa'ae niŋi li pʋʋgin ka li an ku'opiedim; ka Moses, nɛ Aaron nɛ o biis la, piesidi ba nu'us nɛ ba nɔba.
Saŋkanɛ wʋsa ka ba kpɛn'ɛd La'asʋg Sʋgʋrin la, asɛɛ ba zi'enɛ pie ba nu'us nɛ nɔba nwɛnɛ Zugsɔb la pa'al Moses si'em la.
Ka Moses nɔk fuud la ya'ali geŋ zak la gilig Fuug Sʋgʋr nɛ maan daka la, ka nɔk fuug la lus za'anɔɔr linɛ kpɛn'ɛd zakin la yʋ'ʋn naae o tʋʋma la wʋsa.
Saŋgbauŋ nɛ Zugsɔb girima la yɛla Ka saŋgbauŋ la sig na n ligil La'asʋg Fuug Sʋgʋr la, ka Zugsɔb girima nie nyɛɛn pil-pil Fuug Sʋgʋr la pʋʋgin wʋsa, ka Moses pʋ nyaŋi kpɛn' saŋgbauŋin la, ka li anɛ Zugsɔb girima nɛɛsim la zug.
Saŋkanɛ ka saŋgbauŋ la ʋk ka bas Fuug Sʋgʋr la, Israel dim duodnɛ gban'e suori ken.
Amaa saŋkanɛ ka saŋgbauŋ la pʋ ʋkɛ, ba mɛ pʋ ken si'ela, hali nɛ li ʋkir saŋa ya'as.
Ala ka Zugsɔb la saŋgbauŋ da ligil Fuug Sʋgʋr la nintaŋ, ka yʋ'ʋŋ ka li an bugum niedi tisid Israel dim la ba ken wʋsa pʋʋgin.
Gbauŋ nwa' yɛla Levi dim gbauŋ la mɔri zi'ela nɛ Israel nidibi na bɛ bɛllim si'a nɛ ban na zun'od Wina'am si'em.
Wina'am an kasi la zugɔ, nidib la nar ye ba maali ba mɛŋ sʋ'ʋŋa ka nyaan li'el Wina'am san'an.
Maanmaannib la da anɛ Moses bier Aaron tuŋ la, o da gaŋi ba nɛ ye ba maan maana tisid o nidib la yɛla.
Maanmaannib la ma'aa da kpɛn'ɛd sʋgʋr kanɛ an zin'ikanɛ ka Wina'am la'asid nɛ ba la.
Wina'am mɛ bɔɔd ye o nidib la bɛ nɛ taaba nɛ nɔɔr yinne.
Levi dim gbauŋ la tis nɛ zi'ela zaŋi ken nidibi na maannɛ ba yɛla si'em ba bɛllimin ka li na ma'ad Wina'am sʋʋnr.
Moses da bɛnɛ yiŋ, ka Zugsɔb naam Fuug Sʋgʋr kanɛ ka ba la'asid anina la buol o ka yɛl o ye, “Yɛlim Israel dim la ye ya sɔ' ya'a ye o mɔr maan na tis man Zugsɔb ka li anɛ kɔnbʋg bɛɛ naaf, on yisim o bʋnkɔnbidin la yinne.
Maan la ya'a anɛ nyu'or maan ka o yis naaf o bakʋn ye o maal, on yisim na'arakanɛ ka' dɛŋi mɔri kɛn Fuug Sʋgʋr kanɛ ka ba la'asid la za'anɔɔrin na ka Zugsɔb na di'e li.
O na nɔk o nu'ugʋ pa'al bʋnkɔnbʋg la zugin ka Zugsɔb la di'e li ka li an suguru sɔsʋg maannɛ tis o. Ka yʋ'ʋn kɔdig bʋnkɔnbʋg la Zugsɔb la san'an; ka Aaron yaas banɛ an maanmaannib la na mɔr ziim la na, misi mis maan daka linɛ bɛ dɔɔg la za'anɔɔrin la gilig.
O na si bʋnkɔnbʋg la bɛs baanlʋg-baanlʋg, ka Aaron yaas banɛ an maanmaannib la na nyu'oe bugum la maan daka la zug ka paas daad bugum la ni, ka maal na'araug ni'im la la'an nɛ zug la nɛ kpaam la wʋsa niŋ bugumin la, maan daka la zug.
Ba na nɔk ku'om pie li pʋʋgin la'ad la nɛ li nɔba la, ka maanmaan la na nyu'oe li wʋsa maan daka la zug.
Li anɛ maan kanɛ nyu'od ka li nyuug la malisi tis Zugsɔb la.
“Maan la ya'a anɛ bʋʋs bɛɛ pɛ'ɛs ka o ye o maal nyu'or maan, li sʋm ye o nɔk pɛraug bɛɛ bʋrakanɛ ka' dɛŋŋa.
O na kɔdig bʋnkɔnbʋg la maan daka la datiuŋ baba Zugsɔb la san'an, ka Aaron yaas banɛ an maanmaannib la na nɔk ziim la misi mis maan daka la gilig wʋsa.
Ba na bɛs bʋnkɔnbʋg la baanlʋg-baanlʋg ka maanmaan la na la'asi li zug nɛ kpaam la wʋsa pa'al bugum linɛ bɛ daka la zug la.
Ba na nɔk ku'om pie li pʋʋgin la'ad la nɛ li nɔba la, ka maanmaan la na mɔri li wʋsa kena nyu'oe daka la zug.
Li anɛ maan kanɛ nyu'od ka li nyuug malisi tis Zugsɔb la.
“Maan la mɛ ya'a anɛ bʋn-ian'ada ka o ye o maal nyu'or maan, li sʋm ka li an sian'adawan bɛɛ na'adawan.
Maanmaan la na mɔri keŋ maan daka la ni ka nwɛligi fi'igi li zugʋ nyu'oe daka la zug, ka kpa'ae ziim la siɛn daka la kpikpɛŋ.
O na yis yɛog nɛ kɔnbid la bas daka la nya'aŋ, zin'ikanɛ mɔr tampɛligim la, ka aaɛn biinr la vɛbil amaa ka lɛɛ kʋ yisi li nyainnɛ, ka maanmaan la na nyu'oe li daka la zug.
Li anɛ maan kanɛ nyu'od ka li nyuug malisi tis Zugsɔb la.”
Zʋʋd maan la yɛla Sɔ' mɛ ya'a mɔr ki na ye o tis Zugsɔb ka li an zʋʋd maan, li sʋm ye ba nɛɛmi li ka li an zɔmbaanlig, ka o niŋ kpaam ka paas tudaar, ka nɔki tis Aaron biribis banɛ an maanmaannib la, ka ba na gbin'e zɔ'ɔm la nu'ukukudug la'an nɛ kpaam la nɛ tudaar la wʋsa nyu'oe daka la zug, ka li an tiɛnr maan, ka an maan kanɛ malisi tis Zugsɔb la.
Ka linɛ kpɛlim la na an Aaron nɛ o biribis la bʋn, bɔzugɔ li anɛ maan kanɛ ka ba maal ka li an kasi hali tis Zugsɔb.
Sɔ' mɛ ya'a mɔr zʋʋd maan linɛ ka ba maal wʋʋ bodobodo nɛ, asɛɛ ka o nɔk zɔmbaanlig linɛ pʋ gɛndig danbinni maal.
Nɔkim gɛndig kpaam sɛn'; bɛɛ sɛn' li naae ka yʋ'ʋn niŋ kpaam.
Li ya'a anɛ zʋʋd maan linɛ ka ba maali li wʋʋ pɛmpɛm nɛ, li sʋm ye li an zɔmbaanlig ka gɛndig kpaam amaa ka danbin kae.
Ka gbin'esi li zɔra-zɔra ka niŋ kpaam bɔzugɔ li anɛ zʋʋd maan.
Ka maan la ya'a anɛ bodobodo ka ba maal bodobodo laasin, li sʋm ye li an zɔmbaanlig ka gɛndig kpaam.
Mɔri zʋʋd maan la wʋsa na tis Zugsɔb la, ka nɔki tis maanmaannib la ka ba mɔri keŋ nyu'or malʋŋ daka la ni.
Ba na yis tiɛnr maan la zʋʋd maan la ni nyu'oe daka la zug, ka li nyuug la malisi tis Zugsɔb la.
Ka linɛ kpɛlim la na an Aaron nɛ o biribis la bʋn.
Li anɛ maan kanɛ an kasi ka ba nyu'oe li tis Zugsɔb la.
Mid ka ya gɛndig danbin zʋʋd maan kanɛ wʋsa ka ya ye ya maali tis Zugsɔb la; li pʋ sʋm ye ya nyu'oe maan la ka danbin bɛɛ siind bɛɛ anina.
Ya tun'e mɔr danbin nɛ siindi kena tis Zugsɔb ka li pa'al ye ya yiiga bunib maana la, amaa maan ban pʋ maannɛ nyu'od daka la zug wʋʋ linɛ tisid nyuug linɛ malis la.
Zʋʋd maan kanɛ wʋsa ka ya ye ya maal, yanam on pɛ'ɛsim yaarim; mid ka ya tam yaarim niŋir ka li anɛ Wina'am nɛ yanam nɔnaar malʋŋ, pɛ'ɛsimi yaarim zʋʋd maan wʋsa ni.
Ya ya'a mɔr ki dɛɛnna na ye ya maal zʋʋd maannɛ tis Zugsɔb la, asɛɛ ka ya kiimi li arig kayaama.
Pɛ'ɛsimi kpaam nɛ tudaar ka li anɛ zʋʋd maan.
Maanmaan la na gbin'e zɔ'ɔm kayaama nɛ kpaam la bi'ela la'an nɛ tudaar la wʋsa nɔki nyu'oe, ka li na an nyu'or maannɛ tis Zugsɔb la.
Taaba la'asʋg maan Sɔ' ya'a bɔɔd ye o maal taaba la'asʋg maannɛ tis Zugsɔb la ka li anɛ na'araug bɛɛ na'anya'aŋ, li pʋ sʋm ka bʋnkɔnbʋg la mɔr dɛŋŋa.
O nɔkimi o nu'ugʋ pa'al naaf la zugin ka kɔdig o Fuug Sʋgʋr la za'anɔɔrin, ka Aaron biribis banɛ an maanmaannib la na nɔk ziim la misi mis maan daka la gilig wʋsa.
Taaba la'asʋg maan la ni, li sʋm ye o yis kpaam linɛ bɛ pʋʋgin la'ad la nii nyu'oe tis Zugsɔb la.
O yisim siyaanini la nɛ kpaam linɛ bɛɛ li ni la wʋsa, ka nwaae sɔɔnr la bi'ela, ka Aaron biribis la na nyu'oe li maan daka la zug.
Li anɛ maan kanɛ nyu'od ka li nyuug la malisi tis Zugsɔb la.
O ya'a ye o maal taaba la'asʋg maannɛ tis Zugsɔb la, ka li anɛ pɛ'og bɛɛ bʋʋg, li ya'a anɛ pɛraug bɛɛ bʋraug, li pʋ sʋm ka li mɔr dɛŋŋa.
O ya'a mɔr pɛ'og na ye o maal maan, on nɔkim tis Zugsɔb la, ka nɔk o nu'ugʋ pa'ali li zugin ka kɔdigi li Fuug Sʋgʋr za'anɔɔrin la ka Aaron biribis la nɔk ziim la misi mis maan daka la lʋga wʋsa gilig.
O na yis kpaam nɛ zʋgan'ar la nɛ kpakanɛ ligil kɔnbʋg la pʋʋgin la'ad la wʋsa nyu'oe tis Zugsɔb la.
O na yis siyaanini la nɛ kpaam linɛ bɛɛ anina la wʋsa, ka nwaae sɔɔnr la bi'ela, ka maanmaan la na nyu'oe li maan daka la zug ka li an nyu'or maannɛ tis Zugsɔb la.
O ya'a mɔr bʋʋg na ye o maal maan, on nɔkimi li tis Zugsɔb la, ka nɔk o nu'ugʋ pa'ali li zugin ka kɔdigi li Fuug Sʋgʋr la za'anɔɔrin, ka Aaron biribis la na nɔk ziim la misi mis maan daka la lʋga wʋsa gilig.
O maan la pʋʋgin, o yisim la'abama wʋsa nyu'oe tis Zugsɔb la: Kpaam linɛ bɛ pʋʋgin la wʋsa nɛ siyaanini la nɛ kpaam linɛ bɛɛ li ni la wʋsa, ka nwaae sɔɔnr la bi'ela paas ka maanmaan la na nyu'oe li maan daka la zug.
Li anɛ maan kanɛ nyu'od ka li nyuug la malisi tis Zugsɔb la.
Kpaam la wʋsa anɛ Zugsɔb din.
Mid ka ya ɔnb kpaam la bɛɛ ziim la.
Li anɛ zi'elʋgʋ tis yanam nɛ ya yaas wʋsa zin'ikanɛ wʋsa ka ya na bɛ.
Tʋʋmbɛ'ɛd maan Ka Zugsɔb yɛl Moses ye, “Yɛlim Israel dim ye sɔ' ya'a tʋm nyɔsig Zugsɔb zi'elʋg ka li ka' o mɛŋ bɔɔdim, yanamɛ na niŋ si'em nwa': Li ya'a anɛ maanmaan kpɛɛm la tʋm bɛ'ɛd ka li kɛ ka taal dɔl nidib la wʋsa, o na tis Zugsɔb la na'arapɔl kanɛ ka' dɛŋŋa.
O na nɔk na'araug la tis Zugsɔb la Fuug Sʋgʋr la za'anɔɔrin ka pa'al o nu'ug na'araug la zug ka kɔdigi li tis Zugsɔb la anina.
O na bu'oe ziim la mɔri kpɛn' sʋgʋrin la, ka nɔk o nu'ubili tʋm ziim la nii mis nɔɔra ayɔpɔi tis Zugsɔb la fuug linɛ ka ba ya'al Kasi Wʋsa Kasi Zin'ig la nya'aŋ la.
Maanmaan kpɛɛm la yʋ'ʋn na nɔk ziim la bi'ela niŋ iila banɛ bɛ maan daka kanɛ ka ba nyu'od bʋnnyubisa li zug, ka li bɛ Zugsɔb tuon sʋgʋrin la.
Na'araug la ziim kanɛ kpɛlim la, ba na kpa'ae li niŋ daka kanɛ ka ba nyu'od maana la gbinnin, ka li bɛ Sʋgʋr la za'anɔɔr yiŋ la.
Ka o na yis kpaam linɛ bɛ na'araug kanɛ an tʋʋmbɛ'ɛd maan la pʋʋgin la wʋsa, nɛ siyaanini la nɛ kpaam linɛ bɛɛ li ni la wʋsa, ka nwaae sɔɔnr la yis bi'ela, ka nyu'oe li maan daka la zug ka li an maan wʋʋ ban maan na'araug bɛɛ na'anya'aŋ taaba la'asʋg maan si'em la.
Amaa na'araug la gbauŋ, nɛ li ni'im banɛ kpɛlim an nɔba nɛ zug nɛ pʋʋgin la'ad nɛ pʋt la wʋsa, asɛɛ ba mɔri lii yi la'asʋg zin'ig la kpikpɛŋ, zin'ikanɛ an maan zin'isʋŋ ka ba kpa'asid tampɛligim la, ka nyu'oe li wʋsa ani.” “Li ya'a anɛ Israel dim la tʋm nyɔsig Zugsɔb zi'elʋg ka li ka' ba mɛŋ bɔɔdim, ka ba sɔ'ɔsɔ pʋ baŋi li yɛlaa, li taal dɔl nɛ nidib la wʋsa.
Ba ya'a ti baŋ tʋʋmbɛ'ɛd la yɛla, la'asʋg dim la na mɔr na'araugʋ kɛn Zugsɔb tuon Fuug Sʋgʋr la za'anɔɔrin na ka li an tʋʋmbɛ'ɛd maan.
Kpɛɛmnam la na pa'ali ba nu'us na'araug la zugin ka kɔdigi li tis Zugsɔb la.
Ka maanmaan la na mɔr ziim la bi'ela kpɛn' sʋgʋrin la ka nɔk o nu'ubili tʋm ziim la ni n mis nɔɔra ayɔpɔi tis Zugsɔb la, fuug linɛ ka ba ya'al Kasi Wʋsa Kasi zin'ig la nya'aŋ.
Ka lɛn nɔk ziim la bi'ela niŋ iila banɛ bɛ maan daka kanɛ ka ba nyu'od bʋnnyubisa li zug la, ka li bɛ Zugsɔb la tuon, sʋgʋrin la.
Na'araug la ziim kanɛ kpɛlim la, ba na kpa'ae li niŋ daka kanɛ ka ba nyu'od maana la gbinnin, ka li bɛ sʋgʋr la za'anɔɔr yiŋ.
Ka o na yis kpaam linɛ bɛ na'arakanɛ an tʋʋmbɛ'ɛd maan la pʋʋgin la wʋsa nyu'oe li nyu'or maan daka la zug.
O niŋim na'arakaŋa wʋʋ on niŋ na'arakanɛ ka ba nɔki maal tʋʋmbɛ'ɛd maan la si'em la.
Maanmaan la na niŋ si'em nwa' ka li an suguru sɔsʋg maannɛ tis nidib la ka ba paam suguru.
Ka maanmaan la na nɔk dinɛ kpɛlim la yi teŋ la kpikpɛŋ sa nyu'oe wʋʋ maanmaan kpɛɛm tʋʋmbɛ'ɛd maan la nyu'od si'em la.
Nwa' anɛ tʋʋmbɛ'ɛd maannɛ tis Israel dim la wʋsa.” “Li ya'a anɛ Israel kpɛɛm sɔ' tʋm nyɔsig Zugsɔb zi'elʋg ka li ka' o mɛŋ bɔɔdim, ka li kilim taali dɔl o, o ya'a ti baŋ ye o maal bɛ'ɛd, o na tis maan dinɛ an bʋraug ka ka' dɛŋŋa, ka pa'al o nu'ug bʋʋg la zugin ka kɔdigi li zin'ikanɛ ka ba kɔdigid nyu'or maannɛ tisid Zugsɔb la, ka li an tʋʋmbɛ'ɛd maan.
Ka maanmaan la na nɔk o nu'ubili tʋm tʋʋmbɛ'ɛd maan ziim la ni niŋ iila banɛ bɛ daka kanɛ ka ba nyu'od maan la zug, ka kpa'ae ziim la daka la gbinnin, ka na nyu'oe bʋʋg la kpaam wʋsa maan daka la zug, wʋʋ taaba la'asʋg maan kpaam n nyu'od si'em la.
Anwana ka maanmaan la na maal suguru sɔsʋg maan ka ba na kɛ dau la taali bas.” “Li ya'a anɛ Israel nidi zi' ka tʋm nyɔsig Zugsɔb la zi'elʋg ka li ka' o mɛŋ bɔɔdim, taal dɔl o nɛ.
Amaa o ya'a baŋ ye o tʋm bɛ'ɛd o na mɔr bʋnya'aŋ kanɛ pʋ mɔr dɛŋ na tis tʋʋmbɛ'ɛd la yɛla.
O na nɔk o nu'ugi pa'al bʋʋg la zugin ka kɔdigi li zin'ikanɛ ka ba kɔdigid nyu'or maan la.
Ka maanmaan la na nɔk o nu'ubili tʋm tʋʋmbɛ'ɛd maan la ziimin niŋ iila banɛ bɛ maan daka kanɛ ka ba nyu'od maan la zug la, ka kpa'ae ziim la daka la gbinnin.
O na yis bʋʋg la kpaam wʋsa wʋʋ ban yisid taaba la'asʋg maan kpaam si'em la ka maanmaan la na nyu'oe li maan daka la zug ka li nyuug malisi tis Zugsɔb la.
Ala ka maanmaan la na maal suguru sɔsʋg maan ka ba na kɛɛ o taali bas.
“Sɔ' ya'a mɔr pɛ'og na ye o maal tʋʋmbɛ'ɛd maan, li sʋm ka li an pɛnya'aŋ kanɛ ka' dɛŋŋa.
Ka o na nɔk o nu'ugi pa'al tʋʋmbɛ'ɛd pɛ'og la zugin ka kɔdigi li zin'ikanɛ ka ba kɔdigid nyu'or maan la.
Ka maanmaan la na nɔk o nu'ubili tʋm tʋʋmbɛ'ɛd maan ziim la ni niŋ iila banɛ bɛ daka kanɛ ka ba nyu'od maan la zug la, ka kpa'ae ziim la daka la gbinnin.
O na yis pɛ'og la kpaam wʋsa wʋʋ ban yisid taaba la'asʋg maan kpaam si'em la ka maanmaan la nɔki li pa'al maan banɛ bɛ daka la zug ka nyu'oe li tis Zugsɔb la.
Ala ka maanmaan la na maal suguru sɔsʋg maan ka ba na kɛɛ o taali bas.”
Yɛlbanɛ nar tʋʋmbɛ'ɛd maan Sɔ' ya'a zan'as ye o kʋ di kasɛt linɛ ka o nyɛ bɛɛ mi' li yɛlaa, o sɔb tʋm tʋʋmbɛ'ɛd ka taal na bɛɛ o zugin.
Bɛɛ sɔ' ya'a si'is si'el dinɛ ka' nyainnɛ, wʋʋ bʋnkpiilʋŋ kanɛ an yin bʋnkɔnbʋg bɛɛ sian'arin bʋnkɔnbʋg bɛɛ bʋnvuudir, o sɔb tʋm taal, baa o ya'a la'am zi'.
Bɛɛ sɔ' ya'a si'is saal dian'ad buudi wʋsa linɛ na kɛ ka o lieb dian'ad sɔb, hali la'an nɛ on zi' la, o ya'a ti baŋ nya'aŋ, o sɔb tʋm taal.
Bɛɛ sɔ' ya'a pʋ gu'usɛ ka pɔ nɔɔri zi'el ye o na tʋm sʋ'ʋm bɛɛ bɛ'ɛd baa o ya'a zi' on maal si'el la, o sɔb ya'a ti baŋ, taal na bɛɛ o zug.
Ka sɔ' ya'a baŋ ye o tʋm taal nɛ'ɛnam wʋsa ni, asɛɛ ka o pɛlig o pʋʋgʋ tu'asi o tʋʋmbɛ'ɛd ka mɔr pɛnya'aŋ bɛɛ bʋnya'aŋ na tis Zugsɔb la, ka li an tʋʋmbɛ'ɛd maan; ka maanmaan la na maal suguru sɔsʋg maan o tʋʋmbɛ'ɛd yɛla.
O sɔb ya'a kʋ nyaŋi paam pɛ'ogɔ, on mɔr sian'adawana ayi', bɛɛ na'adawanbibis ayi' na tis Zugsɔb la, o tʋʋmbɛ'ɛd la zug.
Ayinne na an tʋʋmbɛ'ɛd la maan ka ayinne mɛ an nyu'or maan.
O na mɔri keŋ maanmaan la san'an, ka o nɔk yinne maal tʋʋmbɛ'ɛd la maan.
O na nwɛligi li niŋgɔɔnr amaa ka kʋ fi'igi li zugɔ, ka nɔk tʋʋmbɛ'ɛd maan ziim la bi'ela mis maan daka la lʋga ni, ka kpa'ae dinɛ kpɛlim la bas daka la gbinnin.
O yʋ'ʋn na nɔk na'adawan kanɛ kpɛlim la nyu'oe maal nyu'or maan wʋʋ lin nar si'em la.
Ala ka maanmaan la na maal suguru sɔsʋg maannɛ o tʋʋmbɛ'ɛd la yɛla ka o paam suguru.
Amaa o ya'a kʋ nyaŋi mɔr sian'adawana bɛɛ na'adawana ayi' la naa, on mɔr zɔmbaanlig kuriba yinne na ka li an tʋʋmbɛ'ɛd maan.
Din an tʋʋmbɛ'ɛd maan la zug, li pʋ sʋm ka kpaam bɛɛ tudaar gɛndigi lii.
O na nɔk zɔ'ɔm la tis maanmaan la, ka o gbin'e li nu'ukukudug ka li an tiɛnr maan, ka nyu'oe li maan daka la zug wʋʋ nyu'or maan ka ba maannɛ tisid Zugsɔb si'em la.
Ka li na an tʋʋmbɛ'ɛd maan.
Anwana ka maanmaan la na niŋ ka li pie o tʋʋmbɛ'ɛd banɛ ka o tʋm la bas ka o paam suguru.
Zɔm kanɛ kpɛlim la na an maanmaan la bʋn wʋʋ zʋʋd maana an si'em la.
Ka Zugsɔb yɛl Moses ye, “Sɔ' ya'a pʋ baŋɛ ka tʋm taal nɛ Zugsɔb la'abanɛ an kasi la, asɛɛ ka o mɔr pɛrakanɛ ka' dɛŋ na ka li na an taal maan.
Li sʋm ye kɔnbʋg la ligidi zu'oe paae Wina'am Pʋ'ʋsim Yir ligidi makiri an si'em la.
Asɛɛ ka o lɛbis la'abanɛ an kasi la wʋsa, ka zaŋ o sam la pʋdigir yinne zin'is anu pʋʋgin paas pɛraug la zugʋ nɔki tis maanmaan la ka o maal suguru sɔsʋg maan ka Wina'am na kɛɛ o taali bas.
“Ka sɔ' ya'a zi' ka tʋm linɛ ka Zugsɔb nɔzi'ela la ye ba da tʋm la ka ti baŋ, o na paam tʋbtɛɛgir.
Asɛɛ ka o mɔr pɛrakanɛ ka' dɛŋŋa ka o ligidi zu'oe paae lin nar si'em na tis maanmaan la ka o maal suguru sɔsʋg maan tʋʋmbɛ'ɛd kanɛ ka o pʋ maal pɔn'ɔsim la zug ka Wina'am na bas o taal.
Nwa' anɛ tʋʋmbɛ'ɛd maan, on tʋm taali tis Zugsɔb la zug.”
Tʋʋmbɛ'ɛd linɛ nar taal maan Ka Zugsɔb la yɛl Moses ye, “Sɔ' ya'a tʋm tʋʋmbɛ'ɛdi san'am Zugsɔb la wada ka li anɛ o tiraanɛ tis o si'el ye o su'a tis o ka o ma' ye bʋn la bɔdignɛ, bɛɛ ba zuu li nɛ; bɛɛ o zam o tiraan la nɛ, bɛɛ sɔ' si'eli bɔdig ka o pi'ig ka ma' ye o pʋ pi'igɛ, bɛɛ o ma'anɛ ziri ka pɔ ye li anɛ sida, bɛɛ sɔ' ya'a tʋm -tʋʋmbɛ'ɛbama buudi wʋsa ka baŋi li yɛla, asɛɛ ka o nɔk bʋnkanɛ ka o zu, bɛɛ filim, bɛɛ pi'ig ka ma' ziri la, bɛɛ o pɔ nɔɔri paam la, lɛbisi tisi li sɔb.
Asɛɛ o lɛbis bʋn la ka pɛ'ɛs o sɔba pʋdigir yinne zin'is anu pɔɔgin.
O na mɔr o taal maan na tis maanmaan ka o tis Zugsɔb la.
Asɛɛ ka li an pɛrakanɛ ka' dɛŋŋa ka o ligidi zem nwɛnɛ din nar si'em nɛ.
Maanmaan la na maal suguru sʋsɔg maannɛ tis Zugsɔb la, ka o na kɛ tʋʋmbɛ'ɛd kanɛ ka o tʋm la taali bas.” Nyu'or maan Ka Zugsɔb yɛl Moses ye o pa'alim Aaron nɛ o biribis nyu'or maan la na an si'em.
Nyu'or maan la sʋm ye li kpɛm bɛ maan daka la zug yʋ'ʋŋ hali nie bɛog.
Asɛɛ bugum kanɛ bɛ maan daka la zug mɛ kpɛn dit ala. Bɛog ya'a nie maanmaan la na yɛ fuug ka sɔɔn o kurigiŋ kanɛ ka ba zaŋ pien pielsʋŋʋ sɛn la ka keŋ vaae nyu'or maan bugum tampɛligim la daka la zugʋ basi li kpikpɛŋ, ka yʋ'ʋn tiak o fuud la ka nyaan mɔr tampɛligim la yi ban la'asi bɛ zin'isi'a la keŋi bas zin'ikanɛ an maan zin'isʋŋ la kpikpɛŋ.
Amaa bugum la na kpɛn dit maan daka la zug saŋa wʋsa.
Li pʋ sʋ'ʋm ye li kpiisɛ.
Maanmaan la na paasid daad bugum la ni bɛkɛung wʋsa, ka na maan daar wʋsa nyu'or maan la nyu'oe li zug, nɛ taaba la'asʋg maana kpaam la.
Baŋim ye bugum la pʋ kpiisid maan daka la zugɔ.
Zʋʋd maan Zʋʋd maan la pa'ala nwana: Aaron biribis la na nɔki li maali tis Zugsɔb la maan daka tuon.
Ka maanmaan la na gbin'e zɔ'ɔm la nu'ukukudug ka li an kisir, la'an nɛ kpaam nɛ tudaar la wʋsa, n nyu'oe maan daka la zug ka li nyuug malisi tis Zugsɔb la.
Ka Aaron nɛ o biribis la na di linɛ kpɛlim la, amaa ba na ɔnb bodobodo linɛ pʋ gɛndig danbin la nɛ zin'ikanɛ an kasi la ni.
Ba na dii li La'asʋg Fuug Sʋgʋr la zakin.
Baŋim ka zɔ'ɔm kaŋa pʋ maan si'el ka danbin bɛɛ.
M nɔki linɛ tis maanmaannib la ka li aan ba pʋʋri yit maan kanɛ ka nidib la tis mam ka li an bugum maan la ni na.
Li nwɛnɛ tʋʋmbɛ'ɛd maan nɛ taal maan la, li anɛ kasi hali.
Aaron yaas banɛ an dap la na nyaŋi di dikaŋa bɔzugɔ li anɛ ba bʋn ka mam Zugsɔb tisi ba, hali saŋa linɛ ka' bɛnnɛ.
Bʋn linɛ si'is dikaŋa na lieb kasi.
Ka Zugsɔb yɛl Moses ye, “Daakanɛ ka ba na nɔk malʋŋ kpaam bu'oe niŋ Aaron nɛ o biribis la zug ka ba lieb maanmaannib la, asɛɛ ka ba nɔk zɔmbaanlig kuriba wʋʋ daar wʋsa zʋʋd maannɛ mɔr na, pʋdig zin'is ayi', maal yinne bɛogʋn ka maal yinne zaam.
Ba na gɛndig kpaam maali sɛn'.
Ba ya'a sɛn' naae ba na zaŋi mɔr na ka pʋdigi li bi'el bi'eli tis Zugsɔb la ka li nyuug malisi tis o. Ka bibanɛ na di'e ba saamnam maanmaan tʋʋma la, asɛɛ ka ba maal ala mɛn.
Li anɛ Zugsɔb la bʋn ka li sʋm ye ba nyu'oe li saŋa wʋsa.
Maanmaannib la zʋʋd maan nyu'odi wʋsa ka sɔ' pʋ ditta.” Tʋʋmbɛ'ɛd maan Ka Zugsɔb yɛl Moses ye, “Yɛlim Aaron nɛ o biribis la ye ban na dɔlis si'em nwa' maal tʋʋmbɛ'ɛd maan la: Tʋʋmbɛ'ɛd maan la sʋm ye ba kɔdig bʋnkɔnbʋg la Zugsɔb la tuon zin'ikanɛ ka ba kɔtid nyu'or maan la; li anɛ kasi hali.
Ka maanmaan kanɛ maali li la na ɔnbi li zin'ikanɛ an kasi la, Fuug Sʋgʋr la zakin.
Sɔ' ya'a si'is ni'im kaŋa, asɛɛ ka o lieb man Zugsɔb la bʋn.
Ka ziim la ya'a si'is sɔ' fuug on yɛɛgimi li pie zin'ikanɛ an kasi la ni.
Ka ya ya'a nɔk tan dʋkʋ dʋg ni'im la naae yanam nwa'am dʋg la.
Ya ya'a nɔk kʋntzɛn'ug dʋkʋ dʋg yanam piemi li hali ka li yi.
Maanmaannib nɛ ba biribis ma'aa na ɔnb maan kaŋa ni'im bɔzugɔ li anɛ kasi.
Amaa mid ka sɔ' ɔnb tʋʋmbɛ'ɛd maan linɛ ka ya mɔri li ziim kpɛn' Fuug Sʋgʋrin la ye ya maal suguru sɔsʋg maan zin'ikanɛ an Kasi Zin'igin la.
Asɛɛ ka ya nyu'oe ni'im la wʋsa nɛ bugum.”
Taal maan “Nɛ'ɛŋa an taal maan zi'ela.
Li anɛ man Zugsɔb la din ka an kasi.
Ba na kɔdig taal maan bʋnkɔnbʋg la zin'ikanɛ ka ba kɔdigid nyu'or maan la, ka nɔk ziim la misi mis maan daka la gilig.
Ka maanmaan la na nɔk zʋʋr la nɛ pʋʋgin la'ad la nɛ kpaam la wʋsa nyu'oe tis Zugsɔb la, ka yis kpaam linɛ bɛ siyaanini la ni wʋsa, nɛ siyaanini la, ka nwaae sɔɔnr la yis bi'ela, ka maanmaan la na nyu'oe li daka la zug ka li an nyu'or maannɛ tis mam Zugsɔb la.
Li anɛ taal maan.
Maanmaannib nɛ ba biribis ma'aa na ɔnb maan kaŋa ni'im zin'ikanɛ an kasi la bɔzugɔ li anɛ kasi.
“Taal maan la nɛ tʋʋmbɛ'ɛd maan la nwɛnɛ taaba.
Ba wʋsa zi'ela la anɛ yinne.
Maanmaan onɛ maan suguru sɔsʋg maan la sʋ'oe ni'im kan la.
Maanmaan ya'a maal nyu'or maan, onɛ sʋ'oe gbauŋ la.
Maanmaan onɛ maal zʋʋd maan wʋsa linɛ ka ba maal wʋʋ bodobodo nɛ, bɛɛ linɛ ka ba sɛn' bugum zugin, bɛɛ linɛ ka ba maal ma'aslaasin, na sʋ'oe diib la.
Ka zʋʋd maan linɛ kpɛlim ka an zɔ'ɔm ka kpaam gɛndig bɛɛ linɛ pʋ gɛndig la na an Aaron biribis wʋsa din.” Taaba la'asʋg maan Nɛ'ɛŋa an taaba la'asʋg maan zi'ela, linɛ ka nid na tun'e maali tis Zugsɔb la: O ya'a ye o maal ka li anɛ bareka pʋ'ʋsʋg maan, li sʋm ka o maal bodobodo linɛ ka danbin kae ka gɛndig nɛ kpaam, nɛ linɛ nwɛnɛ sa'akɔnt kpi'emis linɛ pʋ gɛndig danbinnɛ ka niŋi li kpaam, nɛ zɔmbaanlig ka ba nɔki maal ma'asa ma'aslaasin.
O mɛ na maal bodobodo linɛ mɔr danbin la paas taaba la'asʋg bareka pʋ'ʋsim la.
O na mɔr nwa' buudi wʋsa yinne-yinne kena tis Zugsɔb la.
Maanmaan onɛ nɔk ziim la misi gilig daka la ka maal taaba la'asʋg maana la sʋ'oe li wʋsa.
Taaba la'asʋg maan ni'im la ɔnbidnɛ daakan la nɔɔ.
Li ni'im pʋ nied bɛogɔ.
Maan la ya'a anɛ o kaanbnɛ zi'el bɛɛ ya'amlɛog maan, li sʋm ye ba ɔnbi li wʋsa daakan la nɔɔ, amaa li ya'a kpɛlim bi'ela ba na nyaŋi ɔnbi li, di yimbɛog, amaa ni'im la ya'a paae daba atan' ban nyu'omi li nɛ bugum.
Sɔ' ya'a ɔnb taaba la'asʋg maan ni'im kanɛ paae daba atan', Zugsɔb la kʋ di'e lii.
Maan la na lieb zaalim, bɔzugɔ ni'im la dian'a nɛ; ka onɛ ɔnbi li la, taal na dɔl on sɔb.
Ni'im kanɛ wʋsa si'is linɛ an dian'ad la pʋ sʋm ye ya ɔnbi li.
Di sʋm ye ba nɔki nyu'oe bugum.
Amaa ni'im banɛ kpɛlim la, onɛ wʋsa an nyain na nyaŋi ɔnb.
Amaa onɛ ka' nyain ya'a ɔnb taaba la'asʋg maan ni'im kanɛ an Zugsɔb bʋn la, ba na yis o Israel nidib la kallin.
Ka sɔ' ya'a si'is bʋnkanɛ wʋsa ka' nyainnɛ, ka li anɛ ninsaal bɛɛ bʋnkɔnbʋg dian'ad, bɛɛ bʋnsi'a wʋsa linɛ kis ka an dian'ad, ka ɔnb taaba la'asʋg maan ni'im kanɛ ka ba maali tis Zugsɔb la, o tʋm taal ka ba na yis on sɔb Israel nidib la kallin.
Ka Zugsɔb yɛl Moses ye, “Yɛlim Israel dim la ye sɔ' da ɔnb naaf kpaam, bɛɛ pɛ'og kpaam, bɛɛ bʋʋg kpaam.
Li ya'a anɛ bʋnkɔnbkanɛ kpi, bɛɛ o bʋnkɔnbtaaba gban'e o kʋ, sɔ' da ɔnb o kpaam la, amaa ya na tun'e nɔki li maali ya tʋʋm si'a wʋsa.
Ka sɔ' ya'a ɔnb kpakanɛ ka ba maal nyu'or maannɛ tis Zugsɔb la asɛɛ ka ba yis o Israel nidib la kallin.
Yanamɛ bɛ zin'isi'a wʋsa, yanam da di bʋnkɔnbʋg ziim, bɛɛ bʋn-ian'adir ziim; ka onɛ di ziim ban yisim o sɔb Israel nidib la kallin.” Ka Zugsɔb yɛl Moses ye, “Yɛlim Israel dim la ye onɛ mɔr o taaba la'asʋg maan na, asɛɛ o yis linɛ ka ba na maal malʋŋʋ tis Zugsɔb la.
Ka on sɔb na mɔr maan la o mɛŋ nu'usin na ka ba nyu'oe maali tis Zugsɔb la.
O na mɔr kpaam nɛ kugsir la na ka nɔk kugsir la nyɔɔsim ka pʋ'ʋs Zugsɔb ka li an nyɔɔsʋŋ maan, ka maanmaan la na nyu'oe kpaam la daka la zug.
Amaa kugsir la anɛ Aaron nɛ o biribis la bʋn.
Ka ya na yisi ya taaba la'asʋg maana la datiuŋ gbɛri tis maanmaan la ka li an tɔnsir.
Aaron biig onɛ zaŋ ziim nɛ kpaam maal taaba la'asʋg maana la na sʋ'oe datiuŋ gbɛr la.
Man Zugsɔb nɔk kugsir kanɛ ka ba nyɔɔsim nɛ datiuŋ gbɛr kanɛ ka ba yis Israel dim taaba la'asʋg maannin la wʋsa tis Aaron nɛ o biribis la ka li aan ba pʋʋr saŋa wʋsa yit Israel dim nu'usin.
Li anɛ pʋʋr kanɛ yi nyu'or maan linɛ ka ba maali tis Zugsɔb la ni, ka zaŋi tis Aaron nɛ o biis la, lin yi saŋkanɛ ka ba gaŋi ba ye ba an maanmaannib la.
Daakanɛ ka ba bu'oe malʋŋ kpaam niŋi ba la, Zugsɔb la da yɛl Israel dim ye ba tisimi ba tɔnsir kaŋa ka li aan ba pʋʋr zumaana wʋsa.” Nwa' wʋsa pa'an maan la nyu'ore na dɔl si'em, nɛ zʋʋd maan, nɛ tʋʋmbɛ'ɛd maan, nɛ taal maan, nɛ maanmaannib liebʋg maan, nɛ taaba la'asʋg maana la wʋsa.
Zi'elbama ka Zugsɔb la da tis Moses Sinai zuor zug, saŋkanɛ ka o da yɛl Israel biribis la ye ba mɔri ba maana na tis o, Sinai sian'arin la.
Ban maal Aaron nɛ o biis la maanmaannib si'em Zugsɔb la da yɛl Moses ye, “Mɔr Aaron nɛ o biribis la na, nɛ maanmaannib fuud la nɛ malʋŋ kpaam la, m paas tʋʋmbɛ'ɛd maan na'araug la, nɛ pɛraad ayi', ka nɔk bodobodo linɛ ka danbin kae la niŋ pɛogʋnɛ mɔr na; ka buol nidib la wʋsa La'asʋg Fuug Sʋgʋrin la.” Ka Moses maal wʋʋ Zugsɔb la yɛl si'em la.
Ka nidib la la'as La'asʋg Fuug Sʋgʋr la za'anɔɔrin ka Moses yɛl nidib la ye, “Zugsɔb la yɛlim ye m niŋ si'em nwa'.” Ka Moses mɔr Aaron nɛ o biribis la yi tuon na ka nɔk ku'om sʋʋ ba, ka nɔk fuwɔk la yɛɛl Aaron ka nɔk sɛnbidiŋ la lɔɔ o, ka nɔk fukanɛ pʋ paae fuwɔk la yɛɛli pa'al, ka yʋ'ʋn nɔk dansik la pa'al zugin, ka nɔki li pien vɛnliŋi lɔɔ o siaa ka li gban'e sʋ'ʋŋa, ka nɔk linɛ lɔɔd nyɔ'ɔgin la lɔɔ paas, ka nɔk ban buon si'el ye Urim nɛ Tummim la suu li gɛfa ni, ka nɔk zupibig la pid o zug, ka nɔk sanlima baŋ kanɛ pa'al ye o anɛ Wina'am nid la tabili li tuon, wʋʋ Zugsɔb la yɛl Moses si'em la.
Moses da nɔk malʋŋ kpaam la bu'oe niŋ Fuug Sʋgʋr la nɛ linɛ bɛɛ li pʋʋgin wʋsa ka pɛsigi li tis Zugsɔb la; ka lɛn nɔk kpaam misi gilig daka la nɔɔra ayɔpɔi, nɛ li la'ad la wʋsa, nɛ ku'om latita'ar nɛ lin sʋn'e si'el zug la, ka pɛsigi li tis Zugsɔb la.
Ka yʋ'ʋn bu'oe malʋŋ kpaam la niŋ Aaron zug ka pɛsig o tis Wina'am ka o lieb maanmaan, ka mɛ mɔr Aaron biribis la yina ka yɛɛli ba dansikanam, ka nɔk piena lɔɔ ba sies ka pili ba zupibis wʋʋ Zugsɔb la yɛl Moses si'em la.
Ka o yʋ'ʋn nɔk na'araug linɛ ka ba na maal tʋʋmbɛ'ɛd maan la ka Aaron nɛ o biribis la nɔki ba nu'usi pa'al o zug.
Ka Moses kɔdig na'araug la ka ti'el ziim la nɔk o nu'ubili tin'e niŋ iila banɛ bɛ daka la ni la ka kɛ ka daka la an nyain, ka kpa'ae ziim kanɛ kpɛlim la bas daka la gbinnin.
Ala ka o pɛsigi li ka maal suguru sɔsʋg maannɛ li zug.
Ka Moses yis kpaam linɛ bɛ pʋʋgin la'ad la ni, nɛ siyaanini nɛ li kpaam la wʋsa, ka nwaae sɔɔnr la bi'ela, n nyu'oe daka la zug.
Amaa ka mɔr na'araug la gbauŋ, nɛ li ni'im banɛ kpɛlim la nɛ pʋʋgin la'ad nɛ pʋt la wʋsa yi teŋ la kpikpɛŋi nyu'oe li wʋsa anina, wʋʋ Zugsɔb la yɛl Moses si'em la.
Ka Moses mɔr pɛraug na ye ba maal nyu'or maan, ka Aaron nɛ o biribis la nɔki ba nu'usi pa'ali li zugin ka o kɔdig pɛ'og la ka nɔk ziim la kpa'asi sɛɛnr daka la gilig; ka waansi li baanlʋg ka la'asi ba nɛ zug nɛ kpaam la wʋsa nyu'oe daka la zug; ka nɔk ku'om pie li pʋʋgin la'ad la nɛ li nɔba la, ka nyu'oe li wʋsa nyu'or daka la zug ka li an maan kanɛ nyu'od ka li nyuug la malisi tis Zugsɔb la, wʋʋ on Zugsɔb la yɛl Moses si'em la.
Ka o mɔr pɛrakanɛ kpɛlim ka o ye o maal banɛ na an maanmaannib maan la, ka Aaron nɛ o biribis la pa'ali ba nu'us pɛraug la zug, ka Moses kɔdigi li ka ti'el ziim la niŋ Aaron datiuŋ tʋbirin, nɛ o datiuŋ nu'uraug nɛ o datiuŋ nɔbraug.
Ka kɛ ka Aaron biribis la yi tuon na, ka niŋ ziim la ba datiuŋ tʋba ni, nɛ ba datiuŋ nu'uraad nɛ ba datiuŋ nɔbraadin, ka nɔk ziim la kpa'asi sɛɛnr daka la gilig.
Ka o yis pɛraug la kpaam bi'ela, nɛ o zʋʋr, ka nwaae sɔɔnr la yis bi'ela, ka nɔk siyaanini la nɛ li kpaam la wʋsa, nɛ o datiuŋ gbɛr.
Ka yis bodobodo kanɛ ka' danbinnɛ ka zi'e Zugsɔb tuon la yinne, nɛ ma'asir yinne nɛ linɛ nwɛnɛ sa'akɔnt kpi'emis la yinne, ka pa'ali li kpaam la'ad nɛ datiuŋ gbɛr la zug.
Ka o daa nɔki li wʋsa niŋ Aaron nɛ o biribis la nu'usin ka nyɔɔsimi li wʋʋ ban niŋid nyɔɔsʋŋ malʋŋ si'em tisid Zugsɔb la.
Ka Moses di'e li wʋsa ba nu'usin nyu'oe maan daka la zugin ka li an maanmaannib liebʋg malʋŋ ka li nyɔ'ɔs la nyuug malisi tis Zugsɔb la.
Li da anɛ maan kanɛ ka ba nyu'oe bugum tis Zugsɔb la.
Ka mɛ nɔk kugsir linɛ an Moses pʋʋr ka an maanmaannib liebʋg malʋŋ pɛraug la nyɔɔsimi li Zugsɔb tuon, wʋʋ nyɔɔsʋŋ malʋŋ nɛ, wʋʋ Zugsɔb la yɛl Moses si'em la.
Ani ka Moses da nɔk malʋŋ kpaam la bi'ela, nɛ ziim linɛ bɛ daka la zugin bi'ela, mis Aaron nɛ o biribis maanmaannib fusʋma la, ka pɛsig Aaron nɛ o biribis la nɛ ba fuud wʋsa tis Zugsɔb la.
Moses da yɛl Aaron nɛ o biribis la ye, “Nɔkimi ni'im la dʋgi La'asʋg Fuug Sʋgʋr la za'anɔɔrin ka ɔnbi li nɛ maanmaan liebʋg bodobodo linɛ bɛ pɛogʋn la, wʋʋ Zugsɔb la yɛl si'em la ye, ‘Aaron nɛ o biribis la an banɛ na dii li la.’ Nɔkimi bodobodo nɛ ni'im linɛ kpɛlim la wʋsa nyu'oe.
Mid ka ya yi La'asʋg Fuug Sʋgʋr la za'anɔɔrin hali ti paae dabisa ayɔpɔi ka ya maanmaannib liebʋg malʋŋ la ti paae li bɛn.
Tinamɛ tʋm si'em zina la anɛ Zugsɔb la zi'el nɔɔr ye ti tʋm ala, ka li anɛ suguru sɔsʋg maannɛ tisi ya.
Alazug, asɛɛ ka ya bɛ La'asʋg Fuug Sʋgʋr la za'anɔɔrin la ka li paae dabisa ayɔpɔi, nintaŋ nɛ yʋ'ʋŋ, ka tʋm wʋʋ Zugsɔb la zi'eli ya si'em la; ka li ya'a ka' alaa, ya na kpi.
Ala ka Zugsɔb la yɛli tisim.” Ka Aaron nɛ o biribis la sid tʋm wʋʋ Zugsɔb la yɛl Moses ye ba tʋm si'em la.
Maanmaannib la pin'ili ba tʋʋma Ka daba anii daar ka Moses buol Aaron nɛ o biribis la nɛ Israel kpɛɛmnam, ka yɛl Aaron ye, “Nɔkim na'araug ka li an tʋʋmbɛ'ɛd maan, ka mɛ nɔk pɛraug ka li an nyu'or maan.
Bʋnkɔnbid la pʋ sʋm ye ba mɔr dɛŋŋa; ka fʋ na nɔki maali tis Zugsɔb la.
Yɛlim Israel dim la ka ba nɔk bʋʋg ka li an tʋʋmbɛ'ɛd maan ka nɔk yʋʋm na'abil nɛ yʋʋm pɛraug ka li an nyu'or maan.
Bʋnkɔnbid nwa' mɛ pʋ sʋm ye ba mɔr dɛŋŋa.
Yɛlimi ba ye ba nɔk na'araug nɛ pɛraug linɛ na an taaba la'asʋg maan ka nɔk zɔ'ɔm gɛndig nɛ kpaam ka li an zʋʋd maannɛ maali tis Zugsɔb la, ka o na nie o mɛŋ zina tisi ya.” Ka Israel dim la sid da mɔr la'abanɛ ka Moses yɛli ba la keŋ La'asʋg Fuug Sʋgʋr la tuon, ka nidib la wʋsa kena zi'en Zugsɔb tuon.
Ka Moses yɛli ba ye, “Anwana ka Zugsɔb yɛli ya ye ya tʋm, ka Zugsɔb girima nɛɛsim na nie tisi ya.” Ka Moses yɛl Aaron ye, “Kem maan daka la nii maali fʋ tʋʋmbɛ'ɛd maan la, nɛ fʋ nyu'or maan ka maal suguru sɔsʋg maannɛ tisi fʋ mɛŋ nɛ nidib la wʋʋ Zugsɔb la zi'el si'em la.” Ka Aaron keŋ daka la ni n kɔdig na'abil la ka li an o mɛŋ tʋʋmbɛ'ɛd maan, ka o biribis la mɔr ziim la na tis o ka o nɔk o nu'ubili tʋm tʋʋmbɛ'ɛd maan ziim la ni n niŋ iila banɛ bɛ daka la ni la, ka kpa'ae ziim la daka la gbinnin, ka yis naaf la kpaam, nɛ siyaanini la, ka nwaae sɔɔnr la bi'ela, nyu'oe daka la zug, wʋʋ Zugsɔb la yɛl Moses si'em la; ka mɔr gbauŋ la nɛ ni'im la yi teŋ la kpikpɛŋi nyu'oe bugum.
Ka o da kɔdig nyu'or maan kɔnbʋg la, ka o biribis mɔri li ziim na tis o ka o di'e mis daka la gilig wʋsa, ka ba mɔr bʋnkɔnbʋg la ni'im la yinne-yinne nɛ li zug la na ka o nyu'oe daka la zug, ka pie pʋʋgin la'ad la nɛ nɔba la nyu'oe daka la zugʋ pa'al nyu'or maan la zugin.
Ka Aaron yʋ'ʋn mɔr bʋkanɛ ka o ye o nɔki maal nidib la tʋʋmbɛ'ɛd maan la na kɔdigi li maal tʋʋmbɛ'ɛd maan la wʋʋ on maal yiiga bʋʋg la tis o mɛŋ si'em la, ka lɛm mɔri ba nyu'or maan la wʋsa na maal wʋʋ lin nar si'em la; ka lɛm mɔr zʋʋd maan la na ka gbin'e zɔ'ɔm la nu'ukukudugu nyu'oe daka la zugʋ paas bɛogʋn nyu'or maan la.
Ka o kɔdig na'araug nɛ pɛraug la ka li an taaba la'asʋg maannɛ tis nidib la, ka o biribis la mɔr ziim la na ka o mis daka la wʋsa gilig.
Ka yis na'araug nɛ pɛraug la zʋʋr la nɛ pʋʋgin la'ad la kpaam wʋsa, nɛ siyaanini la, ka nwaae sɔɔnr la yis bi'ela, ka nɔk kpaam la wʋsa pa'al kugsa la zugin ka nɔk kpaam la nyu'oe li nɛ bugum.
Ka Aaron nyɔɔsim kugsa nɛ datiuŋ gbɛr la tis Zugsɔb ka li an nyɔɔsʋŋ maan wʋʋ Moses n yɛl si'em la.
Ka on maal tʋʋmbɛ'ɛd maan, nɛ nyu'or maan, nɛ taaba la'asʋg maannɛ naae la, Aaron da ʋk o nu'us agɔl ka sɔs Wina'am albareka tis nidib la, ka nyaan naam daka la nii sig na.
Moses nɛ Aaron da kpɛn' La'asʋg Fuug Sʋgʋrin la ka yina niŋ nidib la zug bareka, ka Zugsɔb girima nɛɛsim nie tis nidib la wʋsa.
Ka bugum da yi Zugsɔb san'an na di nyu'or maan nɛ kpaam la daka la zug, ka li malis nidib la ka ba maal tʋkpiidʋg ka igin teŋinɛ tis Zugsɔb la na'asi.
Nadab nɛ Abihu kum yɛla Aaron biribis banɛ yʋda da buon Nadab nɛ Abihu la da zan'as Zugsɔb la nɔɔr ka zaŋ laa dinɛ ka ba niŋid tudaar la nyu'oe bugum la maal tudaar maan linɛ pʋ dɔl suorɛ.
Ka bugum da kpɛn yi Zugsɔb la san'an na dii ba ka ba kpi o tuon.
Ka Moses yɛl Aaron ye, “Ala ka Zugsɔb la yɛl ye, “Banɛ li'el man san'an na la, li nar ye ba baŋ ye m anɛ kasi.
Asɛɛ ka m paam zun'ori m nidib la wʋsa san'an.” Ka Aaron kpɛn an baanlimm.
Ka Moses buol Misael nɛ Elizafan banɛ an Aaron saambil Uziel biribis la yɛli ba ye, “Kemi na zaŋi ya ba'abiis banɛ kpi nwa' n yi Fuug Sʋgʋrin la ka mɔri ba yis teŋ la kpikpɛŋ!” Ka ba yi tuon na gban'e banɛ kpi la fuud la mɔri ba yi ba la'asʋg zin'ig la kpikpɛŋ nwɛnɛ Moses yɛli ba si'em la.
Ka Moses yɛl Aaron nɛ o biribis Eleazar nɛ Itamar ye, “Da basi ya zuobid yɔri-yɔri ka maali sʋnsa'aŋa; mɛ da aansi ya fuudɛ, ya'a ka' alaa ya na kpi, ka Zugsɔb la sʋʋnr mɛ duoe nɛ nidib la wʋsa.
Amaa kɛl ka ya ba'abiis banɛ an Israel dim la wʋsa maal sʋnsa'aŋ banɛ ka bugum di la yɛla.
Mid ka ya yi Fuug Sʋgʋr la yiŋ, ya'a ka' alaa ya na kpi.
Bɔzugɔ Zugsɔb la gaŋi ya ka bu'oe malʋŋ kpaam la niŋi ya ye ya an maanmaannib.” Ka Aaron nɛ o biribis ayi' la da siak Moses nɔɔr.
Maanmaannib kisʋg Ka Zugsɔb yɛl Aaron ye, “Fʋn bɛɛ fʋ biribis la ya'a ye ya kpɛn' Fuug Sʋgʋrin la, yanam da nu daam; ya ya'a niŋ ala, ya na kpi.
Nwa' anɛ zi'elʋgʋ tisidi ya zʋmaana wʋsa ni.
Li anɛ tilas ye ya baŋ linɛ an kasi nɛ linɛ an daar wʋsa din, nɛ linɛ an nyain nɛ linɛ ka' nyainnɛ, ka mɛ pa'al Israel dim la zi'elʋg linɛ ka Zugsɔb pian' tis Moses la wʋsa.” Malʋŋ diib la kisʋg Ka Moses yɛl Aaron nɛ o biribis Eleazar nɛ Itamar banɛ kpɛlim la ye, “Zaŋimi zʋʋd linɛ ka ba maal bugum maannɛ tis Zugsɔb ka li kpɛlim la, li maan daka la baba; da nɔk danbinnɛ niŋi li, bɔzugɔ li anɛ kasi tis Zugsɔb la.
Dimini li zin'ikanɛ an kasi la bɔzugɔ, li anɛ fʋn nɛ fʋ biribis la din, ka an bugum maan kanɛ ka ba maali tis Zugsɔb la.
Ala ka Zugsɔb zi'eli tisim.
Ka fʋn nɛ fʋ biribis nɛ fʋ bipumis na tun'e ɔnb maan la kugsir kanɛ ka ba nyɔɔsim la, nɛ gbɛr kanɛ ka ba yis la.
Ɔmmini li zin'isʋŋin la, li anɛ ya dinɛ yi Israel dim la tisid taaba la'asʋg maana la ni.
Ka gbɛr la, nɛ kugsir kanɛ nyɔɔsim la, ba na mɔri li kena nɛ li kpaam la ka li an bugum maan, ka nyɔɔsimi li tis Zugsɔb la ka li an nyɔɔsʋŋ maan, ka nwa' na an fʋn nɛ fʋ biribis la pʋʋr saŋa wʋsa, nwɛnɛ Zugsɔb la zi'el si'em la.” Moses da bu'os bʋkanɛ an tʋʋmbɛ'ɛd maan la yɛla ka baŋ ye ba nyu'oe li nɛ la, ka o sʋnf duoe nɛ Aaron biribis Eleazar nɛ Itamar banɛ kpɛlim la, ka o yɛl ye “Bɔ ka ya pʋ ɔnbid tʋʋmbɛ'ɛd maan la ni'im zin'ikanɛ an kasi la ni?
Bɔzugɔ, li anɛ bʋnkanɛ ka Zugsɔb la sʋ'oe ka li an kasi, ka o zaŋi tisi ya ye ya maan suguru maannɛ tisid Zugsɔb la ka o yisid nidib la tʋʋmbɛ'ɛdi basid.
Kɔnbʋg la Ziim la sadigim pʋ kpɛn' Zin'ikanɛ an kasi la, li narin ye ya ɔnbi li Fuug Sʋgʋr la baba wʋʋ man zi'el si'em la.” Ka Aaron yɛl Moses ye, “Ba maal tʋʋmbɛ'ɛd maan nɛ nyu'or maan la zina, ka yɛlbama paae mam; ka m ya'a ɔnbin nwa', Zugsɔb la sʋnf naan malisinɛɛ?
Ayei!” Moses n wʋm nwa' la, li da malisi o sʋʋnr.
Bʋnkɔnbid banɛ nar ye ba ɔnb Ka Zugsɔb la da lɛm pian' tis Moses nɛ Aaron ye, “Pian'am tisi Israel dim la ye, bʋnvʋbanɛ bɛ teŋgbauŋ zug ka ya na di anɛ bama: Ya na tun'e ɔnb bʋnkɔnbʋg kanɛ ka o tafɛɛd buak ayi' ka o mɛ ʋgʋsid yaama bugusid la.
Amaa bʋnkɔnbid banɛ ʋgʋsid yaama bugusid ka ba tafɛɛd pʋ buak ayi', bɛɛ banɛ tafɛɛdi buak ayi' ka ba pʋ ʋgʋsid yaama bugusid la, anɛ kisʋgʋ tisi ya.
Hali baa yʋgʋme ʋgʋsid yaama bugusid ka o tafɛɛd pʋ buak ayi' la, o anɛ bʋnkɔnb kanɛ an dian'ad ka li pʋ nar ye ya ɔnbi lii.
La'an nɛ zansirigi ʋgʋsid yaama bugusid, ka o tafɛɛd pʋ buak ayi' la, o anɛ bʋnkɔnbkanɛ an dian'ad ka li pʋ nar ye ya ɔnbi lii.
Su'oŋ mɛ ʋgʋsid yaama, ka o tafɛɛd pʋ buak ayi' la'an nɛ ala, o anɛ bʋnkɔnb kanɛ an dian'ad ka li pʋ nar ye ya ɔnbi lii.
La'an nɛ dɛɛg tafɛɛdi buak ayi', ka o pʋ ʋgʋsid yaama bugusid la, o anɛ bʋnkɔnb kanɛ an dian'ad ka li pʋ nar ye ya ɔnbi lii.
Mid ka ya ɔnbi ba ni'im bɛɛ si'isi ba bʋnkpiilʋŋ, ba wʋsa anɛ bʋnkɔnb banɛ an dian'ad ka li pʋ nar ye ya ɔnbi baa.
“Ya tun'e ɔnb bʋnvʋya woo banɛ bɛɛ atɛukʋn bɛɛ kɔldaadin bɛɛ mu'arin ka mɔr pa'ad nɛ kpʋkpama wʋsa.
Amaa linɛ wʋsa bɛɛ atɛukʋn nɛ ku'omin wʋsa ka pʋ mɔr pa'ad nɛ kpʋkpama la; li ya'a anɛ bʋmbibis bɛɛ bʋntitada, ya kisi ba.
Ya da ɔnbi ba ni'im bɛɛ si'isi ba bʋnkpiilʋŋɔ, ka ba wʋsa anɛ kisʋgʋ tisi ya.
Linɛ wʋsa bɛ ku'omin ka pʋ mɔr pa'ad nɛ kpʋkpama la anɛ ya kisi li.
“Ni'imbama ka ya kisi ba ɔnbir: Abaar nɛ zuung bɛɛ silʋg buudi wʋsa, bɛɛ agaand buudi wʋsa, -bɛɛ viiug buudi wʋsa, bɛɛ ku'omin niiŋ, bɛɛ adaalʋŋ nɛ ziiŋyaadiŋ buudi wʋsa nɛ zinzauŋ.
“Bʋn-ian'ad-baanlʋg banɛ wʋsa mɔr nɔba ken la, ya kisi ba.
Amaa bʋn-ian'ada banɛ mɔr nɔba anaasi ka ba nɔba mɔr duta ka ba mɔri ian'ad la, ya tun'e ɔnb.
Bama taaba ka ya na tun'e ɔnb, na'azɔmnam buudi wʋsa, bɛɛ sisɔma buudi wʋsa nɛ kpaanmis.
Amaa bʋn-ian'ada banɛ vuud teŋin ka mɔr nɔba anaasi ken la anɛ ya kisi ba.
“Bʋmbama anɛ kisʋg ka ba ya'a kpi ka sɔ' si'isi li, on sɔb na an dian'ad sɔb hali ti paae zaam, ka onɛ wʋsa mɛ vaae li bʋnkpiilʋŋ la mɔri keŋ, na pie o fuud ka kpɛn an dian'ad sɔb hali ti paae zaam.
Bʋnkɔnbid banɛ tafɛɛdi buak ayi' ka pʋ buaki naae la, bɛɛ ka pʋ ʋgʋsid yaama bugusid la, ba bʋnkpiilima ka' nyain tisi ya, ka onɛ si'isi li na an dian'ad sɔb.
Linɛ wʋsa mɔr nɔba anaasi ken amaa ka ka' tafɛɛd la, li ka' nyain tisi ya.
Onɛ wʋsa si'isi li bʋnkpiilima, o na anɛ dian'ad sɔbi ti paae zaam.
Ka onɛ wʋsa mɛ vaae li bʋnkpiilʋŋʋ mɔri keŋ, na pie o fuud ka an dian'ad sɔb hali ti paae zaam.
Ba anɛ dian'adi tisi ya.
“Bʋn linɛ vuud teŋgbauŋ nwa' zug wʋsa ka' nyainnɛ, linɛ an tintɔɔndig bɛɛ dayuug nɛ kuug bɛɛ atiwindaug nɛ linɛ nwɛnɛ bama taaba la, nɛ akɔn'ɔs nɛ gbanzaug, nɛ abanja nɛ abaŋkʋsɔl nɛ dindɛog.
Banɛ wʋsa vuud teŋin ka' nyain tisi ya.
Ba ya'a kpinɛ ka sɔ' si'isi ba o na an dian'ad sɔbi ti paae zaam.
Ka bʋn bama ya'a kpi ka luu si'is si'el, bʋn kan ka' nyain nɛ, baa li ya'a anɛ tʋʋma lauk, li na anɛ dian'ad; baa ba ya'a zaŋ nɛ daadi maali li bɛɛ pien bɛɛ gbauŋ bɛɛ bɔto fuug, asɛɛ ka ba zaŋi li niŋ ku'omin, ka li kʋ an nyainnɛ hali ti paae zaam, ka yʋ'ʋn na lieb nyain.
Ka ba yinne ya'a lu tandʋkʋn, linɛ wʋsa bɛɛ li ni ka' nyainnɛ, asɛɛ ya nwa'ae dʋk la.
Dikanɛ wʋsa ka ya na di ka dʋk nwa' ku'om si'isi li, diib la ka' nyainnɛ, nɛ bʋnnuuda linɛ ka ya na nu la ya'a bɛ dʋk la pʋʋgin, li wʋsa ka' nyainnɛ.
Bʋn linɛ wʋsa ka bʋnkpiilʋŋ luu li zugʋ si'isi li la lieb nɛ dian'ad.
Li ya'a anɛ siŋ bɛɛ dan'anvi'and, asɛɛ ba nwa'ae ba bɔzugɔ ba ka' nyainnɛ, ka na kpɛn an linɛ ka' nyain tisi ya hali ken sa.
Li ya'a lu nɛ buligin bɛɛ kɔlʋgin, ku'om la kpɛn anɛ nyain, amaa sɔ' ya'a gban'e bʋnkpiilʋŋ la, on sɔb kʋ an nyainnɛ.
Ka bʋnkpiilʋŋ la ya'a si'is bʋmbʋʋda linɛ ka ya ye ya zaŋi bʋd la, li na kpɛn anɛ nyain, amaa sɔ' ya'a zaŋ ku'om niŋ bʋmbʋʋda la ni ka bʋnkpiilʋŋ si'isi li, li anɛ linɛ ka' nyain tisi ya.
“Bʋnkɔnbʋg kanɛ ka ya zaŋ ka li an diibi tisi ya la ya'a kpi nɛ, ka sɔ' si'isi li, o kʋ an nyainnɛ ti paae zaam.
Onɛ wʋsa ɔnb bʋnkpiilʋŋ la piemi o fuud ka an dian'ad sɔbi ti paae zaam, ka onɛ vaae bʋnkpiilʋŋ la mɔri keŋ la piemi o fuud ka an onɛ ka' nyainnɛ ti paae zaam.
“Bʋnvʋr kanɛ wʋsa vuud teŋin na anɛ kisʋg, ka li pʋ sʋm ye ya ɔnbi lii.
Ya mɛ da ɔnb bʋnvʋr kanɛ vuud o pʋʋr zug teŋin bɛɛ linɛ mɔr nɔba bɛdegʋ, li anɛ linɛ ka ya kis.
Da ganlimi ya mɛŋ nɛ bʋnvʋr bamanam taabaa.
Da kɛ ka bamanam kɛ ka ya dian'a ya mɛŋa.
Manɛ aan ya Zugsɔb Wina'am, zaŋimi ya mɛŋi tis mam, aaɛn kasi bɔzugɔ, mam anɛ kasi.
Da kɛ ka bʋnvʋr kanɛ vuud teŋgbauŋ nwa' zug kɛ ka ya kʋ an nyainnɛ.
Manɛ aan ya Zugsɔb onɛ mɔri ya yi Egipt teŋgbauŋʋn na ye m aan ya Wina'am la.
Alazugɔ, bɛɛi kasi, bɔzugɔ, mam anɛ kasi.
“Nwa' aan m zi'elʋgʋ zaŋi keŋ bʋnkɔnbid nɛ niis nɛ bʋnkanɛ vʋe wʋsa; linɛ ken ku'omin nɛ linɛ vuud teŋgbauŋ zug.
Asɛɛ ka ya bakid dinɛ an nyain nɛ dinɛ ka' nyainnɛ, nɛ bʋnvʋr kanɛ ka ya ɔnbid nɛ linɛ ka ya pʋ ɔnbida.”
Biig du'am malʋŋ Ka Zugsɔb la da lɛm pian' tis Moses n yɛt o ye, “Pian'am tis Israel nidib la ye pu'a ya'a gban'e pʋʋgʋ du'a biribiŋ, o kʋ an nyainnɛ ti paae daba ayɔpɔi nwɛnɛ on ka' nyain o nwadig pier saŋa si'em la.
Ba kpɛn'ɛsim biig la baŋʋ daba anii la daar.
Pu'a la na gu'usi o mɛŋ dabisa pistan' nɛ atan' o ku'od la nan kpɛn yit la; o da si'is bʋn linɛ an Zugsɔb la dinnɛ, o mɛ da kpɛn' Fuug Sʋgʋrin la, hali ka o zuŋur saŋa ti gaad.
O ya'a du'a bipuŋ, asɛɛ ka o zaŋ dabis pii nɛ anaasi bɛ yin nwɛnɛ o pier saŋa la; o na zaŋ dabisa pisyuobʋ nɛ ayuobʋ ka ba nyaan zuŋ o.
“Onɛ du'a biribiŋ bɛɛ bipuŋ ka o zuŋur saŋa ti gaad, on zaŋim yʋʋm pɛribig n keŋ Fuug Sʋgʋr la za'anɔɔrin n tis maanmaan la ka li an nyu'or maan, nɛ sian'adawan bɛɛ na'adawanbil ka li an tʋʋmbɛ'ɛd maan.
Maanmaan la na zaŋi ba maal Zugsɔb la tuon ka li an suguru sɔsʋg maan linɛ na zuŋ pu'a la ka o yʋ'ʋn an nyain o ku'od yiib la zug.
Nwa' ka m zi'eli tis pu'a kanɛ du'a biribiŋ bɛɛ bipuŋ.
Onɛ kʋ nyaŋ pɛribiga, on zaŋim sian'adawan ayi', bɛɛ na'adawanbibis ayi' na; yinne anɛ ba nyu'oe li ka li an nyu'or maan, ka onɛ kpɛlim la an tʋʋmbɛ'ɛd maan.
Anwa ka maanmaan la na maal suguru sɔsʋg maan pu'a la yɛla.”
Niŋgbina ban'as zi'ela Ka Zugsɔb la lɛm pian' tis Moses nɛ Aaron ye, “Sɔ' ya'a mɔr fɛn'ɛdi o niŋgbina ni bɛɛ mɔda bɛɛ li fʋlisnɛ nyɛɛnnɛ bɔɔdi kilim niŋgbina ban'as, on kem Aaron onɛ an maanmaan la san'an bɛɛ o biribis banɛ an maanmaannib la yinne san'an.
Maanmaan la na gɔs fɛn'ʋg la o niŋgbiŋin la ka niŋkɔnbilʋg banɛ bɛ fɛn'ʋgʋn la ya'a pɛlig ka nɔbigidi kpɛn'ɛdi o niŋgbina la ni, li anɛ niŋgbina san'auŋ ban'as; ka maanmaan la ya'a gɔs o, o na yɛl ye o ka' nyainnɛ.
Amaa li ya'a pʋ nɔbigi kpɛn' pʋʋginɛ, ka niŋkɔnbilʋg la mɛ pʋ pɛligɛ, maanmaan la na kɛ ka o bɛɛ o kɔn'ɔkɔn' ti paae daba ayɔpɔi.
Ka daba ayɔpɔi la daar ya'a paae, maanmaan la na lɛn gɔs o, ka li ya'a pʋ tiakɛ ka fɛn'ʋg la pʋ lɔ'ɔŋ o niŋgbiŋ la zin'isi'a, maanmaan la na lɛn kɛ ka o bɛɛ o kɔn'ɔkɔn' daba ayɔpɔi ya'as.
Ka maanmaan la na lɛn gɔs o daba ayɔpɔi daar la, ka fɛn'ʋg la ya'a bɔdig ka pʋ lɔ'ɔŋ o niŋgbiŋ la zin'isi'a, li pa'al ye li kʋdim anɛ sankpana ka maanmaan la yʋ'ʋn na yɛl o ye o anɛ nyain, ka o pie o fuud la ka lieb nyain.
Amaa sankpana la ya'a tiigi o niŋgbina wʋsa on pa'al o mɛŋ la nya'aŋ, on kem nɔk o mɛŋi pa'al o ya'as.
Ka maanmaan la na gɔs o ka o sankpana la ya'a tiigidi o niŋgbina la wʋsa, o na yɛl ye o ka' nyainnɛ; ka li anɛ niŋgbina san'auŋ ban'as.
“Sɔ' ya'a mɔr niŋgbina san'auŋ ban'as, ban mɔr o keŋ maanmaan la ni.
Maanmaan la ya'a gɔs o ka o niŋgbiŋ zin'isi'a ya'a mɔdi pɛligi tiak niŋkɔnbilʋg la ka kɛ ka li pɛlig, ka fɛn'ɛpaala bɛ, li anɛ niŋgbina san'auŋ ban'asi bɛɛ o niŋgbiŋin la yuug, ka maanmaan la na yɛl o ye o ka' nyainnɛ.
O kʋ kɛ ka o bɛ zin'isi'a o kɔn'ɔkɔn' bɔzugɔ bi'esʋg lɛn kae ye o kae nyainnɛ.
Ka ban'as la ya'a tiigi o niŋgbina la wʋsa, lin yii o zugini ti paae o nɔba ni, ka maanmaan la mɛŋ nyɛ ka li aan ala, o na gɔs o niŋgbina la wʋsa, ka yɛl o ye o an nyain; li wʋsa ya'a pɛligi naae, li pa'al ye o lieb nyain.
Amaa fɛn'ɛpaala ya'a lɛm bɛɛ o niŋgbina zin'isi'a, o ka' nyainnɛ.
Maanmaan la ya'a nyɛ fɛn'ʋg la o na yɛl o ye o ka' nyainnɛ, ka li anɛ niŋgbina san'auŋ ban'as.
Amaa o niŋgbina la zin'ikanɛ mɔr fɛn'ɛd la ya'a lɛn pɛlig, on zaŋim o mɛŋi pa'al maanmaan la ka maanmaan la ya'a gɔs ka zin'ig la pɛlig wʋsa, o na yɛl o ye o anɛ nyain.
“Natiŋkpi'eŋ ya'a tɔn sɔ' ka bas o ka li isir la an piel, bɛɛ mɔdi an wiya-wiya, o na pa'al o mɛŋ maanmaan la.
Ka maanmaan la ya'a gɔs fɛn'ʋg la ka li kpɛn' o niŋgbina la pʋʋgin, ka niŋkɔnbilʋg la pɛlig, maanmaan la na yɛl o ye o ka' nyainnɛ.
Fɛn'ʋg la anɛ niŋgbina san'auŋ ban'as.
Amaa maanmaan la ya'a gɔs o ka fɛn'ʋg la bas ka niŋkɔnbilʋg la pʋ pɛligɛ, ka li pʋ kpɛn' o niŋgbiŋinɛ, amaa ka mu'oe bi'ela, maanmaan la na kɛ ka o bɛɛ o kɔn'ɔkɔn' daba ayɔpɔi.
Ka o fɛn'ɛd la ya'a kpɛn paasid, maanmaan la na yɛl o ye o ka' nyainnɛ, o mɔr niŋgbina san'auŋ ban'as.
Amaa fɛn'ʋg la ya'a nam bɛ zin'ig yinne ka pʋ lɔ'ɔŋ niŋgbina zin'isi'a, li anɛ natiŋkpi'eŋ la isir, ka maanmaan la na yɛl o ye o an nyain.
“Bugum bɛɛ bʋntʋʋl ya'a pu'alim sɔ' niŋgbiŋ zin'isi'a ka li pɛlig bɛɛ an wiya-wiya, maanmaan la na gɔsi li, ka niŋkɔnbilʋg la ya'a pɛlig ka li kpɛn' o niŋgbina la pʋʋgin, li anɛ niŋgbina san'auŋ ban'as la yi fɛn'ʋgin la na.
Maanmaan la na yɛl o ye o ka' nyainnɛ, li anɛ niŋgbina san'auŋ ban'as.
Amaa ka maanmaan la ya'a gɔs o ka fɛn'ʋg la bas ka niŋkɔnbilʋg la pʋ pɛligɛ, ka li pʋ kpɛn' o niŋgbiŋin laa, amaa ka mu'oe bi'ela o niŋgbina ni, maanmaan la na kɛ ka o bɛɛ o kɔn'ɔkɔn' daba ayɔpɔi.
Daba ayɔpɔi la daar ya'a paae, maanmaan la na gɔs o ka o fɛn'ɛd la ya'a kpɛn paasid, maanmaan la na yɛl o ye o ka' nyainnɛ, o mɔr niŋgbina san'auŋ ban'as.
Amaa isir la ya'a kpɛm bɛ ka pʋ lɔ'ɔŋ o niŋgbina la wʋsa, ka mu'oe bi'ela, li anɛ isir la fʋlis, ka maanmaan la na yɛl o ye o anɛ nyain, li kʋdim anɛ pu'alʋŋ la isir.
“Dau bɛɛ pu'a zug bɛɛ tieŋgu'or ya'a mɔr fɛn'ʋg, maanmaan la na gɔsi o fɛn'ʋg la ka li ya'a kpɛn' o niŋgbina ni ka kɔnbilʋg la nwɛnɛ dɔnbʋʋlim nɛ ka tulisi tulis, maanmaan la na yɛl o ye o ka' nyainnɛ, li anɛ niŋgbina san'auŋ ban'asi bɛɛ o zug nɛ tieŋgu'or la ni.
Amaa maanmaan la ya'a gɔs fɛn'ɛd la ka li pʋ kpɛn' o niŋgbina la nii ka kɔnbilʋg la pʋ sɔbigɛ, maanmaan la na kɛ ka o bɛɛ o kɔn'ɔkɔn' daba ayɔpɔi.
Daba ayɔpɔi la daar maanmaan la gɔsim o fɛn'ɛd la ya'as, ka fɛn'ɛd la ya'a pʋ tiig niŋgbiŋ laa, ka kɔnbilʋg la pʋ nwɛnɛ dɔnbʋʋlim, ka pʋ kpɛn' o niŋgbiŋin laa, ban pʋnimi o zug ka kɛ fɛn'ʋg la zin'ig la.
Ka maanmaan la kɛ ka o bɛɛ o kɔn'ɔkɔn' daba ayɔpɔi ya'as.
Daba ayɔpɔi la daar, maanmaan la na gɔs o fɛn'ʋg la, ka fɛn'ʋg la ya'a pʋ tiigid niŋgbina la, maanmaan la na yɛl o ye o an nyain; o piem o fuud ka lieb nyain.
Ka fɛn'ʋg la ya'a ti maligim paasid ban yɛl o ye o an nyain la nya'aŋ, maanmaan la na gɔs o ya'as ka fɛn'ʋg la ya'a tiigidi o niŋgbina la, on pʋn da lɛn gɔs ye niŋkɔnbilʋg la nwɛnɛ dɔnbʋʋlim; ka o pʋn ka' nyainnɛ.
Amaa maanmaan la ya'a gɔs o, ka fɛn'ʋg la kpɛm bɛɛ ani ma'aa ka pʋ tiigidi o niŋgbinaa, ka li kɔnbilʋg sɔbigid, li pa'al ye ban'a la bas ya.
Maanmaan la na yɛl o ye o anɛ nyain.
“Dau bɛɛ pu'a ya'a mɔr ban'asi'a o niŋgbiŋin ka li pɛlig, maanmaan la na gɔs o, ka linɛ pɛlig la ya'a mu'oe bi'ela, li anɛ isir linɛ bɛɛ o niŋgbiŋin ma'aa, alazug o anɛ nyain.
“Dau sɔ' zug ya'a pie ka o lieb zupieʋŋ, o anɛ nyain.
O gbɛ'og baba ya'a pie ka o lieb zupieʋŋ, o anɛ nyain.
Amaa fɛn'ɛbanɛ an zɛn'ɛm-zɛn'ɛm bɛɛ piela-piela ya'a bɛɛ o gbɛ'og bɛɛ o zug zin'ikanɛ pie la, li anɛ niŋgbina san'auŋ ban'asi yiti o zugin bɛɛ gbɛ'ogʋn la na.
Maanmaan la na gɔs o, ka fɛn'ʋg kanɛ bɛɛ o gbɛ'ogʋn bɛɛ o zugin la ya'a fʋlisi mu'oe pɛlig nwɛnɛ niŋgbina san'auŋ ban'as nɛ, dau la mɔr ban'as ka ka' nyainnɛ.
Maanmaan la na yɛl o ye o ka' nyainnɛ, fɛn'ɛd la bɛɛ o zugin la yɛla.
“Ninkan daana yɛɛm fubanɛ aans, ka bas o zuobid ka li zunnim-zunnim, ka mɛ zaŋ si'eli lus o nɔŋgban baba, ka kennɛ maan vuudi yɛt ye ‘M ka' nyainnɛ, m ka' nyainnɛ!’ Saŋkanɛ ka niŋgbina san'auŋ ban'as mɔr o la, o ka' nyainnɛ, li anɛ ye o bɛɛ o kɔn'ɔkɔn' kpikpɛŋ sa.” Fuug kanɛ guunlim yɛla “Fubanɛ an pien fuud bɛɛ banɛ ka ba zaŋ pɛ'ɛs kɔnbidi ʋg ya'a guunlim; li ya'a anɛ ye ba zaŋ nɛ pɛ'ɛs kɔnbid bɛɛ gumme ʋg, hali li ya'a anɛ gbauŋ ka ba maali li, zin'ikanɛ ka li bɛ fuugin bɛɛ gbauŋ linɛ ka ba zaŋ kɔnbid bɛɛ gumme ʋg ka li an zɛn'ɛm-zɛn'ɛm bɛɛ nwɛnɛ dɛn'ɛm nɛ bɛɛ li wʋsa ni ka o zaŋ ka ban'a la zanbin bɛɛ anina, ba na zaŋi li pa'al maanmaan la.
Ka maanmaan la na gɔs ban'a la ka zaŋ lauk la niŋ zin'isi'a li kɔn' daba ayɔpɔi.
Daba ayɔpɔi la daar o na gɔsi li ka guunluŋ la ya'a lɔ'ɔŋ fuug la bɛɛ lauk la zin'isi'a, baa li ya'a na zaŋi tʋm tʋʋm si'a, lin guunlim la zug, li ka' nyainnɛ.
Li anɛ o nyu'oe fuug la, baa li ya'a anɛ lauk si'a wʋsa, lin guunlim la zug, asɛɛ ba nyu'oe li nɛ bugum.
“Amaa maanmaan la ya'a gɔs ka guunluŋ la pʋ tiig fuug la bɛɛ lauk laa, o na kɛ ka ba pie fuug la ka zaŋi li niŋ zin'isi'a li kɔn' daba ayɔpɔi ya'as.
Ka ba ya'a pie lauk la, maanmaan la na lɛn gɔsi li, ka guunluŋ la ya'a pʋ tiakɛ, li ka' nyainnɛ.
Guunluŋ la ya'a si'isi li pʋʋgin bɛɛ li nya'aŋ o na nyu'oe li nɛ bugum.
“Maanmaan la ya'a gɔsi li ka zin'ikanɛ guunlim la lɛn kae ban pie li la zug, on aam zin'ikanɛ guunlim la bas.
Amaa ba ya'a pie fuug la ka guunluŋ la lɛn nie ya'as, ban nyu'omi li.
Li ya'a anɛ fuug bɛɛ fukanɛ ka ba ʋg bɛɛ li anɛ gbauŋ lauk ka ba pie li ka guunluŋ la yi wʋsa, ba na lɛm pie li ya'as ka li an nyain.
“Bama an zi'ela zaŋi ken guunluŋʋ na bɛ fuudin.
Li ya'a anɛ ye ba zaŋ nɛ gumme ʋg, bɛɛ pɛ'ɛs kɔnbid, bɛɛ ba zaŋ nɛ gbauŋʋ maal; li na pa'al ka ya baŋ ye li an nyain bɛɛ li ka' nyainnɛ.”
Niŋgbina san'auŋ ban'ad nyain malʋŋ yɛla Zugsɔb la da yɛl Moses ye; “Zi'elbama ka onɛ ka o niŋgbina san'auŋ ban'as bas na dɔlis saŋa kanɛ ka ba mɔr o kɛn maanmaan san'an na ye o maal maan linɛ na kɛ ka o lieb nyain la: Ba na mɔr o kɛn maanmaan la san'an na, ka maanmaan la na yi la'asʋg zin'igin la keŋ teŋ la kpikpɛŋ, ka gɔsi o niŋgbina san'auŋ ban'as la.
Ka o ban'as la ya'a bɔdig, maanmaan la na kɛ ka ba zaŋ bʋn-ian'ada ayi' banɛ vʋe ka an nyain, nɛ na'aziinr daug nɛ pien zɛn'ug nɛ nyulinnyu'usi tis onɛ ka ba ye ba maal o ka o lieb nyain la.
Maanmaan la na tis nɔɔr ye ba nɔkim tandʋkʋ niŋ ku'osʋŋ ka kɔdig bʋn-ian'ada la yinne niŋ ziim la dʋkʋn la; ka bʋn-ian'adir kanɛ vʋe la, o na nɔki li, la'an nɛ na'aziinr daug la nɛ pien zɛn'ug nɛ nyulinnyu'us la lɔsi ba wʋsa bʋn-ian'adir kanɛ ka ba kɔdig o ku'osʋŋin la ziimin.
O na misi mis onɛ ka o ye o maal o nyain la nɔɔr ayɔpɔi ka yʋ'ʋn mɔɔl ye o anɛ nyain, ka bas bʋn-ian'adir onɛ vʋe la ka o ianki keŋ mɔɔgin sa.
Ani ka onɛ ka ba ye ba maal o nyain la yʋ'ʋn na pie o fuud ka pʋn o zug, ka sʋ ku'om an nyain.
Lin nya'aŋ o na kpɛn' la'asʋg zin'igin la, ka lɛɛ kʋ kpɛn' o dɔɔginɛ hali ka li ti paae daba ayɔpɔi.
Li ya'a paae daba ayɔpɔi daar la, o na maligim pʋni o zug la nyain, ka kɔɔnsi o tieŋ nɛ o ninkʋgʋdis kɔnbid, hali nɛ o niŋgbiŋ kɔnbilʋg wʋsa, ka yʋ'ʋn pie o fuud wʋsa ka sʋ, ka nyaan lieb nyain naae.
“Daba anii daar, asɛɛ ka o zaŋ pɛribis ayi' banɛ ka' dɛŋŋa nɛ pɛsa'a kanɛ an yʋʋm yinne ka pʋ mɔr dɛŋŋa, nɛ zɔmbaanlig kuribir pʋdigir piiga, ka vaae atan' gɛndig nɛ kpaam ka li an zʋʋd maan, ka bɔ kpaam kɔlibir pʋsʋki paas.
Ka maanmaan onɛ na maal o nyain la na mɔr dau la nɛ la'ad la wʋsa na zi'el Zugsɔb la tuon La'asʋg Fuug Sʋgʋr la za'anɔɔrin.
Maanmaan la na zaŋ pɛribig yinne kɔdig ka paas kpaam kɔlibir pʋsʋki maal taal maan ka nyɔɔsimi li Zugsɔb la tuon ka li an nyɔɔsʋŋ maan.
O na kɔdig pɛribig la zin'ikanɛ an kasi ka ba kɔtid tʋʋmbɛ'ɛd maan nɛ nyu'or maana la.
Taal maan la anɛ maanmaan la din wʋʋ tʋʋmbɛ'ɛd maan la aan o din si'em la.
Li anɛ kasi.
Ka maanmaan la na zaŋ taal maan la ziim tin'e niŋ onɛ ka ba ye ba maal o nyain la datiuŋ tʋbir nɛ o datiuŋ nu'uraug nɛ o datiuŋ nɔbraugin.
Ka bu'oe malʋŋ kpaam kɔlibir pʋsʋk la bi'ela niŋ o mɛŋ dagɔbʋg nu'ugin ka zaŋ o datiuŋ nu'ubili tʋm kpaam linɛ bɛɛ o dagɔbʋg nu'ugin la mis nɔɔra ayɔpɔi, Zugsɔb la tuon.
Ka kpaam kanɛ kpɛlim bɛɛ o nu'ugin la, maanmaan la na tin'e li bi'ela niŋ onɛ ka o ye o maal o nyain la datiuŋ tʋbir, nɛ datiuŋ nu'uraug nɛ datiuŋ nɔbraugin, m paas taal maan ziim la zug.
Maanmaan la na nɔk kpaam linɛ kpɛlim o nu'ugin la niŋ onɛ ka ba ye ba maal o nyain la zugin ka maal suguru sɔsʋg maannɛ o zug Zugsɔb la tuon.
Maanmaan la yʋ'ʋn na maal tʋʋmbɛ'ɛd maannɛ sɔs suguru tis o ka li kɛ ka onɛ kae nyain la lieb nyain.
Ka lin nya'aŋ ka o kɔdig linɛ ka ba na maal nyu'or maan la, nɛ zʋʋd maan la daka la zugʋ maal suguru sɔsʋg maan Zugsɔb la tuon, ka o lieb nyain.
“Ka o ya'a anɛ nɔŋdaan ka kʋ nyɛ la'ad la wʋsaa, on zaŋim pɛribig yinne ka li an taal maan ka ba nyɔɔsim maal suguru maannɛ tis o, ka lɛn zaŋ zɔmbaanlig kuriba pʋdigir piiga pɔɔgin yis ayinne gɛndig nɛ kpaam ka li an zʋʋd maan, nɛ kpaam kɔlibir pʋsʋk, nɛ sian'adawana ayi', bɛɛ na'adawanbibis ayi', on na tun'e nyɛ si'em, ka yinne na an tʋʋmbɛ'ɛd maan, ka yinne mɛ na an nyu'or maan.
Ka daba anii daar la, ban ye ba maal o nyain daasi'er la, o na mɔri li wʋsa na tis maanmaan la La'asʋg Fuug sʋgʋr la za'anɔɔrin, Zugsɔb la tuon.
Ka maanmaan la na zaŋ pɛrakanɛ an taal maan la, nɛ kpaam linɛ an kɔlibir pʋsʋk la, ka zaŋi li ka li an nyɔɔsʋŋ maannɛ tis Zugsɔb la.
Ka linɛ paas anɛ o kɔdig pɛ'og linɛ an taal maan la, ka zaŋ taal maan la ziim tin'e li onɛ ka ba ye ba maal o nyain la datiuŋ tʋbir nɛ o datiuŋ nu'uraug nɛ o datiuŋ nɔbraug.
Ka bu'oe malʋŋ kpaam kɔlibir pʋsʋk la bi'ela niŋ o mɛŋ dagɔbʋg nu'ug pʋʋgin, ka zaŋ o datiuŋ nu'ubili tʋm kpaam linɛ bɛɛ o dagɔbʋg nu'ugin la mis nɔɔra ayɔpɔi, Zugsɔb la tuon.
Ka kpaam kanɛ kpɛlim bɛɛ o nu'ugin la, maanmaan la na tin'e niŋ onɛ ka ba ye ba maal o nyain la datiuŋ tʋbir, nɛ o datiuŋ nu'uraug nɛ o datiuŋ nɔbraugin la paas on niŋ taal maan la ziim zin'isieba la.
Maanmaan la na zaŋ kpaam linɛ kpɛlim o nu'ugin la niŋ on ye o maal sɔ' nyain la zugin, maal suguru sɔsʋg maannɛ tis o Zugsɔb la tuon.
Ka o na nɔk sian'adawana la bɛɛ na'adawanbibis la maal maan la wʋʋ nid la paŋi na tun'e nyɛ si'el, ka yinne an tʋʋmbɛ'ɛd maan ka oŋa la mɛ an nyu'or maan, ka o la'as nɛ zʋʋd maan, ka maanmaan la na sɔs suguru tis o ka maal o nyain Zugsɔb la tuon.
Nɛ'ɛŋa an nɔzi'ela tis onɛ mɛkama ka niŋgbina san'auŋ ban'as bɛɛ o niŋgbiŋin ka o kʋ nyaŋi paam maana la'abanɛ ka ba na maali pie o ka o lieb nyain la.” Yir nyain maan yɛla Zugsɔb la da lɛn yɛl Moses nɛ Aaron ye, “Ya ya'a kpɛn' Keenan teŋin la, teŋ kanɛ ka m ye m tisi ya ka ya sʋ'oe la, ka m kɛ ka dɛn'ɛm bɛ yisi'a ni, onɛ sʋ'oe yir la na kena yɛl maanmaan la ye, m nyɛ si'el ka li nwɛnɛ dɛn'ɛm nɛ kpɛn'ɛm m yir la.
Ka maanmaan la na kɛ ka ba yis yir la la'ad wʋsa ka o nyaan kpɛn' yin la gɔs dɛn'ɛm la, ala ka ba kʋ yɛl ye linɛ bɛ yin la wʋsa ka' nyainnɛ: Ka lina nya'aŋ, maanmaan la na kpɛn' gɔs yir la.
O na gɔs dɛn'ɛm la, ka zanbin banɛ bɛ yir la dɔkpina ni la ya'a an dɛn'ɛm bɛɛ zɛn'ug ka kpɛn' dɔkpin la pʋʋgin, o na yi yir la za'anɔɔrin na, ka yɔ' yir la daba ayɔpɔi.
Ka daba ayɔpɔi la daar maanmaan la na lɛn keŋ gɔs yir la, ka dɛn'ɛm la ya'a yadigid yir la dɔkpina la ni, o na yɛli ba ye, ba nwa'am yis kugbanɛ ka zanbina la bɛɛ ba ni la, ka zaŋi ba bas zin'ikanɛ ka' nyainnɛ, tempʋʋg la yiŋ sa.
Asɛɛ o kɛ ka ba ur yir la pʋʋgin wʋsa gilig ka la'as titaad linɛ ka ba kɔɔns la zaŋi li yi teŋ la yiŋ sa, zin'ikanɛ ka' nyainnɛ, kpa'ae bas anina.
Ka zaŋ kugsieba kpɛn'ɛsi lɛdig kugbanɛ ka ba yis la zin'igin, ka bɔ mʋma'adi taae linɛ ka ba urisi yis la.
“Ka dɛn'ɛm la ya'a lɛn lɛb na bɛ yin la on vɔn' kuga la yis ka uris ka lɛm maligim taae li nya'aŋ la, maanmaan la na lɛn kena gɔs yir la, ka o ya'a nyɛ ka dɛn'ɛm la sid yadig yin la, li anɛ dɛn'ɛm kanɛ mɔr san'auŋ ka yir la ka' nyainnɛ.
Asɛɛ ka ba da'ae yir la bas, ka vaae li kuga la, nɛ li daad nɛ titaad linɛ bɛ yin la wʋsa, zaŋi li yi tempʋʋg la yiŋi keŋ zin'ikanɛ ka' nyain la bas.
Ka onɛ mɛkama kpɛn' yin la saŋa kanɛ ka li yɔ la na lieb dian'ad sɔb, hali ti paae zaam.
Ala mɛn, ka onɛ mɛkama digin yikan la bɛɛ di diib yikan la pʋʋgin, na pie o fuud.
“Amaa maanmaan la ya'a lɛb na kpɛn' yin la gɔsi li ka dɛn'ɛm la pʋ tʋgis ban uris ka lɛbi taae titaad la nya'aŋa, maanmaan la na yɛl ye, yir la anɛ nyain bɔzugɔ, dɛn'ɛm la pʋ lɛn lɛb naa.
O ya'a ye o pie yir la, asɛɛ ka o zaŋ niimis ayi', nɛ na'aziinr daug nɛ pien zɛn'ug nɛ nyulinnyu'us, ka zaŋ tandʋkʋ niŋ ku'osʋŋ ka kɔdig niimis la yinne niŋ ziim la dʋkʋn la, ka nɔk niiŋ kanɛ kpɛlim la la'an nɛ na'aziinr daug la nɛ pien zɛn'ug nɛ nyulinnyu'us la lɔsi ba wʋsa niiŋ kanɛ ka ba kɔdig la ziimin nɛ ku'osʋŋin la, ka nɔki li misi mis yir la nɔɔra ayɔpɔi.
O na zaŋ niiŋ la ziim nɛ ku'osʋŋ la la'an nɛ bʋnvʋr la nɛ na'aziinr daug nɛ nyulinnyu'us nɛ pien zɛn'ug la pie yir la ka li an nyain.
Ka mɔr niiŋ onɛ kpɛlim la yi teŋ la yiŋi bas o ka o ianki keŋ mɔɔgin sa, anwa ka o na maal suguru sɔsʋg maan ka yir la lieb nyain.” Bama an nɔzi'ela banɛ ka ya na dɔlis niŋgbina san'auŋ ban'as yɛla hali baa li ya'a anɛ niŋgbina mun, bɛɛ li anɛ fuud bɛɛ li bɛnɛ yir pʋʋgin.
Li ya'a anɛ sankpana bɛɛ mɔda ka o niŋgbiŋ la tiaki las piela-piela bɛɛ mu'oe bɛɛ sɔbig; nɛ'ɛŋa an niŋgbina san'auŋ ban'as la nɔzi'ela ka ya na dɔlisi baŋ linɛ an nyain nɛ linɛ ka' nyainnɛ.
Dau daulim na yuod yɛla Zugsɔb la da yɛl Moses nɛ Aaron ye, “Pian'am tis Israel dim la ka yɛli ba ye, mɛt ya'a yuod dau daulimin, li anɛ dian'ad.
Ka o mɛt la ya'a kpɛn yuod bɛɛ li guoe nɛ, li na kɛ ka o an dian'ad sɔb.
Digisig kanɛ wʋsa ka o sɔb diginɛ li ni na lieb dian'ad, ka linɛ mɛkama zug ka o zin'in na lieb dian'ad, ka sɔ' ya'a si'isi o digisig la, o na pie o fuud ka sʋ, ka na an dian'ad sɔbi ti paae zaam; ka onɛ mɛkama zin'in zin'ikanɛ ka dau la zin'ini li zug mɛ na pie o fuud ka sʋ, ka na an dian'ad sɔbi ti paae zaam.
Ala mɛn ka onɛ mɛkama si'is ninkan sɔb na pie o fuud ka sʋ, ka an dian'ad sɔbi ti paae zaam; hali dau la ya'a tʋbis o nintɔɔndi mad onɛ an nyain, o sɔba mɛ na pie o fuud ka sʋ, ka an dian'ad sɔbi ti paae zaam; ka ga'ar mɛkama linɛ ka ninkan sɔb zin'ini li zug mɛ na an dian'ad.
Onɛ mɛkama si'is linɛ wʋsa ka o zin'in bɛɛ digini li zug na anɛ dian'ad sɔbi ti paae zaam, ka onɛ si'is la'abama mɛ na pie o fuud ka sʋ, ka an dian'ad sɔbi ti paae zaam.
Ala mɛn ka onɛ daulim yuod la ya'a pʋ pie o nu'usɛ ka si'is sɔ', o sɔba na pie o fuud ka sʋ, ka an dian'ad sɔbi ti paae zaam.
Ka tandʋk kanɛ ka onɛ daulim yuod la si'is, ban nwa'ami li, ka la'abanɛ ka ba zaŋ daadi maal la asɛɛ ba pie li ku'omin.
“Ka linɛ yuod dau la daulimin la ya'a bas ka o lieb nyain, o na kaal daba ayɔpɔi, o nyain maan la yɛla, ka yʋ'ʋn pie o fuud ka sʋ ku'osʋŋin, ka lieb nyain.
Ka daba anii la daar o na zaŋ sian'adawana ayi', bɛɛ na'adawanbibis ayi' kɛn Zugsɔb la tuon na, La'asʋg Fuug Sʋgʋr la za'anɔɔrini zaŋi li tis maanmaan la, ka maanmaan la na zaŋi ba maal maan, ka yinne an tʋʋmbɛ'ɛd maan ka onɛ kpɛlim la an nyu'or maan.
Ala ka maanmaan la na maal suguru maannɛ tis dau la Zugsɔb la tuon bʋnkanɛ yuodi o tuon la yɛla.
“Ka dau daulim ya'a duoe ka li ku'om yina, o na sʋʋ o niŋgbiŋ wʋsa ka an dian'ad sɔbi ti paae zaamnɔɔr.
Bʋn kanɛ wʋsa an fuug bɛɛ gbauŋ ka o yu'oku'om la madi li, ba na pie li ku'omin ka li na an dian'adi ti paae zaam, ka dau nɛ pu'a ya'a digin nɛ taaba, babayi' la wʋsa na sʋ, ka an dian'ad dimi ti paae zaam.” Pu'a pier nɛ ziim yuob yɛla Ka lɛn yɛl ye, “Pu'a ya'a nyɛɛ o nu'ug, o na an dian'ad sɔbi ti paae daba ayɔpɔi, ka sɔ' ya'a si'is o, o sɔba na lieb dian'ad sɔbi ti paae zaam.
O nu'ug nyɛɛb la saŋa, linɛ mɛkama ka o digini li zug, na anɛ dian'ad, ka linɛ mɛkama zug ka o zin'in mɛ na an dian'ad.
Ka onɛ si'isi o digisig na pie o fuud ka sʋ, ka an dian'ad sɔbi ti paae zaam, ka onɛ mɛkama si'is linɛ wʋsa ka o zin'ini li zug na pie o fuud ka sʋ, ka an dian'ad sɔbi ti paae zaam.
Li ya'a an digisig bɛɛ bʋnkanɛ wʋsa ka o zin'ini li zug, sɔ' ya'a si'isi li, o na an dian'ad sɔbi ti paae zaam.
Ka pu'a ya'a nyɛ nu'ug ka dau digin nɛ o, dau la na anɛ dian'ad sɔb daba ayɔpɔi, on digin nɛ o la zug; ka digisig kanɛ zug ka o digin la mɛ na lieb dian'ad.
“Ziim ya'a yit pu'a tuon dabisa bɛdegʋ ka li ka' o nu'ug nyɛɛb saŋa, bɛɛ o nyɛnɛ nu'ug ka li tʋʋg saŋa kanɛ ka o ɛɛnti nyɛt la, o na anɛ dian'ad sɔb nwɛnɛ on ɛɛnti nyɛ nu'ug ka li an si'em la; ka digisig kanɛ wʋsa ka o digin dabisbanɛ ka o nyɛ nu'ug la anɛ dian'ad, wʋʋ o nwadig-nwadig nu'ug nyɛɛb saŋa an si'em la, ka linɛ wʋsa ka o zin'ini li zug na anɛ dian'ad, saŋkanɛ ka o nan ka' nyain la.
Onɛ wʋsa si'isi ba na an dian'ad sɔb; asɛɛ ka o sʋ ka pie o fuud, ka an dian'ad sɔbi ti paae zaam.
Ka pu'a la ya'a lieb nyain, o na kaal daba ayɔpɔi, o nyain maan la yɛla, ka li nya'aŋ o na lieb nyain.
Ka daba anii la daar, pu'a la mɛŋ na zaŋ sian'adawana ayi', bɛɛ na'adawanbibis ayi' n kɛn Zugsɔb la tuon na, La'asʋg Fuug Sʋgʋr za'anɔɔrin la zaŋi li tis maanmaan la, ka maanmaan la na zaŋi ba maal maan, ka yinne an tʋʋmbɛ'ɛd maan ka onɛ kpɛlim la an nyu'or maan.
Ala ka maanmaan la na sɔs suguru tis o Zugsɔb la tuon, o nu'ug nyɛɛb la kɛ ka o an dian'ad sɔb la yɛla.
“Ya ya'a dɔlis anwana wʋsa ya na gu' Israel dim la ka ba kʋ tʋm tʋʋm kanɛ na kɛ ka ba an dian'ad dima, ka kʋ kpi ka li anɛ ban miligid mam La'asʋg Fuug Sʋgʋr kanɛ bɛɛ ba san'an la zugɔ.
“Nɛ'ɛŋa an nɔzi'ela tis dau kanɛ ka mɛt yuodi o daulimin bɛɛ onɛ daulim iank ka yuoku'om yina.
Pu'a ya'a nyɛɛ o nwadig-nwadig nu'ug bɛɛ dau bɛɛ pu'a tuon ya'a yuod, bɛɛ dau na digin nɛ pu'a saŋkanɛ ka o ka' nyainnɛ.”
Suguru sɔsʋg malʋŋ dabisir yɛla Aaron biribis ayi' la da kpɛn' Zugsɔb la tuon ka li pʋ dɔl suorɛ ka ba kpi la nya'aŋ, Zugsɔb la da yɛl Moses ye, “Yɛlimi fʋ bier Aaron ye o da kpɛn'ɛd Kasi Wʋsa Kasi zin'ikanɛ ka fuug bɛŋ ka li bɛ suguru sɔsʋg liŋ kanɛ pibil nɔnaar daka la ni yɔɔg, yɔɔgɔ, ya'a ka' ala o na kpi.
Bɔzugɔ, man naanid saŋgbauŋinɛ niedi m mɛŋ anina.
Aaron na kpɛn' Kasi wʋsa Kasi Zin'ig la ni si'em nwa': O na mɔr na'arapɔl ka li an tʋʋmbɛ'ɛd maan nɛ pɛraug ka li an nyu'or maan.
O na zaŋ fupielig kanɛ an nyain ka bɛɛ li kɔn' la yɛ, ka zaŋ kurigiŋ la sɔn, ka zaŋ sɛnbidiŋi lɔɔ o siaa, ka pid zupibpielig.
O na sʋ ka nyaan zaŋi li wʋsa yɛ.
O na di'e bʋraad ayi' Israel dim la san'an ka li an tʋʋmbɛ'ɛd maan, nɛ pɛraug ka li an nyu'or maan.
“Aaron na zaŋ na'araug la maal o mɛŋ tʋʋmbɛ'ɛd maan ka li an suguru sɔsʋg maannɛ tis o mɛŋ nɛ o yidim wʋsa.
Ka zaŋ bʋʋs ayi' la zi'el Zugsɔb la tuon La'asʋg Fuug Sʋgʋr la za'anɔɔrin, ka maal bʋgʋlʋm-bʋgʋlʋm bʋʋs ayi' la zugin, ka li na pa'al bʋkanɛ an Zugsɔb la din ka yinne la mɛ an bʋkanɛ ka ba na piigi bas ka li an teŋin bɔɔm.
Ka Aaron na zaŋ bʋkanɛ an Zugsɔb din la tis Zugsɔb la ka li an tʋʋmbɛ'ɛd maan; Amaa bʋkanɛ ka ba bʋgʋlʋm gaŋ la, Aaron na zaŋi li zi'el Zugsɔb la tuon, ka li an suguru sɔsʋg maan, ka yʋ'ʋn zaŋi li bas ka li keŋ sian'arin ka an teŋin bɔɔm.
“Aaron na zaŋ na'araug la maal ka li aan o mɛŋ tʋʋmbɛ'ɛd ka maal suguru sɔsʋg maannɛ tis o mɛŋ nɛ o yidim la wʋsa, ka kɔdigi li ka li an tʋʋmbɛ'ɛd maannɛ tis o mɛŋ.
O na zaŋ bugumsaana maan daka la zug Zugsɔb la tuon, n niŋ tudaar laan, ka gbin'e bʋnnyubisa linɛ an tudaar baanlig la nu'ukukudis ayi' ka zaŋi li kpɛn' Kasi Wʋsa Kasi Zin'igin la.
Ka zaŋ tudaar la niŋ bugum la ni Zugsɔb la tuon, ka tudaar la nyɔ'ɔs duoe gɛɛl suguru sɔsʋg liŋ kanɛ bɛ Nɔnaar Daka la zugin la.
Linɛ na kɛ ka o kʋ kpii.
O na zaŋ o nu'ubili tin'e na'araug la ziim misi mis suguru sɔsʋg liŋ la tuon baba, ka misig teŋin Nɔnaar Daka la tuon nɔɔra ayɔpɔi.
“Lin nya'aŋ o na zaŋ bʋʋg la kɔdig ka li an tʋʋmbɛ'ɛd maan nidib la yɛla, ka mɔri li ziim la kpɛn' Kasi Wʋsa Kasi Zin'ig la pʋʋgin, ka zaŋi li niŋ nwɛnɛ on maal na'araug la ziim si'em la, ka misi mis suguru sɔsʋg liŋ la zug nɛ li tuon.
O na maal ala sɔs suguru tis zin'ikanɛ an Kasi wʋsa Kasi la, nɛ Israel dimi ka' nyain la nɛ ba tʋbzian'asim la yɛla, ka lɛn sɔs suguru tis Fuug Sʋgʋr la wʋsa, lin bɛ nimbanɛ ka' nyain sʋʋgin la zug.
O ya'a kpɛn' Kasi Wʋsa Kasi zin'igin la ye o maal maan la, sɔ' da bɛ La'asʋg Sʋgʋrin la, asɛɛ ka o maali naae ka yina.
Ala ka o na maali sɔs suguru o mɛŋ tʋʋmbɛ'ɛd yɛla nɛ o yidim nɛ Israel dim wʋsa tʋʋmbɛ'ɛd yɛla.
O yʋ'ʋn na yii keŋ maan daka linɛ bɛ zakin Zugsɔb la tuon la, ka maal suguru sɔsʋg maannɛ li zug, ka zaŋ na'araug la ziim nɛ bʋʋg la ziim, niŋ maan daka la iila la wʋsa ni.
O na zaŋ o nu'ubili tin'e ziim la misi-misi li nɔɔra ayɔpɔi ka li pie li nyain, kɛ ka li bɛɛ li kɔn'.
Anwa ka o na niŋi pie li Israel dim la tʋm tʋʋmbɛ'ɛdi dian'a li la zug.
“Aaron ya'a maal suguru sɔsʋg maan la zin'ikanɛ an Kasi Wʋsa Kasi la, nɛ La'asʋg Fuug Sʋgʋr nɛ maan daka la wʋsa naae, o na mɔr bʋkanɛ vʋe la yina, ka zaŋ o nu'us ayi' la wʋsa pa'al bʋʋg la zugin ka kaanb Israel dim la wʋsa tʋʋmbɛ'ɛd nɛ ba taal nɛ ba dian'ad yɛla ka li kpɛlim bʋʋg la zug, ka kɛ ka onɛ sʋ'oe li tʋʋma la mɔr o keŋ sian'arin bas o anina.
Ka bʋʋg la na zi tʋʋmbɛ'ɛd la wʋsa keŋ sian'akanɛ ka ninsaal kae la.
“Aaron yʋ'ʋn na lɛb La'asʋg Sʋgʋrin la ka yɛɛsi o fupiela banɛ ka o yɛɛn ka nyaan kpɛn' zin'ikanɛ an Kasi Wʋsa Kasi la digili li anina.
O na sʋ zin'ikanɛ an Kasi la ka zaŋ o mɛŋ fuud la yɛ, ka yina maal nyu'or maannɛ tis o mɛŋ, ka mɛ maali tis nidib la sɔs suguru tis o mɛŋ nɛ nidib la wʋsa tʋʋmbɛ'ɛd yɛla.
Ka zaŋ tʋʋmbɛ'ɛd maan la kpaam nyu'oe maan daka la zug.
Onɛ zaŋ bʋʋg la keŋ bas ka li lieb teŋin bɔɔm la, o sɔb na pie o fuud ka sʋ, ka yʋ'ʋn lɛb la'asʋg zin'igin la na.
Ba na zaŋ na'araug nɛ bʋkanɛ ka ba zaŋi maal tʋʋmbɛ'ɛd maan ka mɔri ba ziim la kpɛn' zin'ikanɛ an Kasi Wʋsa Kasi la sɔs suguru tʋʋmbɛ'ɛd yɛla la gbana nɛ ni'im la wʋsa nɛ li pʋʋgin la'ad la yi yiŋi nyu'oe.
Ka onɛ nyu'oe li la na pie o fuud ka sʋ ka nyaan kpɛn' la'asʋg zin'igin la.
“Nwa' na an zi'elʋgʋ tisi ya saŋa wʋsa, nwadis ayɔpɔi la ni, li dabisa piiga la daar.
Yanam nɛ saam banɛ la'am bɛ nɛ ya la na lɔ nɔɔr ka kʋ tʋm si'el daakan la, bɔzugɔ daakan la maanmaan la na maal maannɛ sɔs suguru yisi ya tʋʋmbɛ'ɛd, ka kɛ ka ya an nyain Zugsɔb la tuon.
Li anɛ Vʋ'ʋsʋm daare tisi ya, ka ya na sigisi ya mɛŋ ka lɔ nɔɔr; nwa' anɛ zi'elkanɛ na bɛ saŋa wʋsa.
Maanmaan onɛ ka ba zaŋ malʋŋ kpaam bu'oe niŋ o zug ye o lieb maanmaan kpɛɛm di'e o ba' tʋʋma la na maal maannɛ sɔs suguru tisi ba tʋʋmbɛ'ɛd la yɛla.
O na zaŋ fupiela linɛ bɛɛ li kɔn' la yɛ.
O na maal maannɛ sɔs suguru tis zin'ikanɛ an Kasi Wʋsa Kasi la, nɛ La'asʋg Fuug Sʋgʋr la wʋsa, nɛ maan daka la, ka maal maana la sɔs suguru tis maanmaannib la, nɛ nidib la wʋsa.
Nwa' anɛ zi'elkanɛ na bɛ saŋa wʋsa tisi ya.
Ka li na an maan kanɛ sɔsid suguru tisid Israel dim la wʋsa ba tʋʋmbɛ'ɛd yɛla, yʋʋm wʋsa pʋʋgin.” Ka o niŋ nwɛnɛ Zugsɔb la zi'el si'em tis Moses la wʋsa.
Ziim kisʋg yɛla Ka Zugsɔb la yɛl Moses ye, “Pian'am tis Aaron nɛ o biribis la nɛ Israel dim la wʋsa ye Zugsɔb la yɛl si'em nwa' ye, ‘Israel ninkanɛ wʋsa kɔdig na'araug bɛɛ pɛ'og bɛɛ bʋʋgʋ maal maan, on da kɔdigi ya la'asʋg zin'igin la bɛɛ li yiŋa, asɛɛ ka o mɔri li keŋ La'asʋg Fuug Sʋgʋr la za'anɔɔrin, ka li an maan Zugsɔb la tuon; ya'a ka' ala ninkan sɔba mɔr taal on yis ziim la zug, ba na yis o buudi la ni.
Linɛ sʋ'oe la anɛ ye, Israel dim kʋ lɛm maali ba maana paalʋʋ, amaa ba na zaŋi tis Zugsɔb, La'asʋg Fuug Sʋgʋr la za'anɔɔrin, ka kɛ ka maanmaan la maali tisi ba, ka li an taaba la'asʋg maana tis Zugsɔb la.
Maanmaan la na zaŋ ziim la mis maan daka la gilig La'asʋg Fuug Sʋgʋr la za'anɔɔrin, Zugsɔb la tuon, ka zaŋ kpaam la nyu'oe ka li an maan kanɛ malisi tis Zugsɔb la.
Ba kʋ lɛm maannɛ ba maana n tisid kikiris bada banɛ nwɛnɛ bʋʋs wʋʋ pu'agɔɔnda banɛ zan'asi ba sidib, ka dɔl dap si'em laa.
Nwa' anɛ zi'elʋgʋ tisi ba saŋa wʋsa ti paae zʋmaana banɛ na ti duoe na.’” Yɛlimi ba ye, “Ninkanɛ wʋsa an Israel buudi, bɛɛ o anɛ saan ka zaŋ nyu'or maana tis ka pʋ mɔri li keŋ La'asʋg Fuug Sʋgʋr la za'anɔɔrini tis Zugsɔb la, ba na yis ninkan sɔba Israel nidib la kallin.” Israel nid bɛɛ saan ya'a bɛɛ ya sʋʋgin, ka dit ziim, m sʋnf na duoe ka m yisi o sɔbi m nidib kallin.
Bʋnvʋr vʋm bɛ nɛ o ziim la ni, lin ka m zaŋi li tisi ya ye ya maal maan daka la ni sɔs suguru tisi ya mɛŋ la.
Bɔzugɔ, li anɛ ziim linɛ an vʋm la ka ya na nɔki sɔs suguru tis ninsaal vʋm yɛla.
Alazug ka m da yɛl Israel dim ye, “Yanam Israel dim bɛɛ saan kanɛ bɛɛ ya sʋʋgin da di ziim.
Israel nid sɔ' ya'a keŋ ieeb, ka kʋ bʋnkɔnbʋg bɛɛ bʋn-ian'adir linɛ ka ya na ɔnb, on kpa'ami li ziim la pin' teŋin.
Bɔzugɔ bʋnvʋr wʋsa vʋm bɛ nɛ o ziimin.
Lin ka m yɛl Israel dim la ye ba da di ziim, ka bʋnvʋr wʋsa vʋm bɛ nɛ o ziimin la.
Onɛ wʋsa dii li, ba na yis o sɔb o nidib kallin.
Ninkanɛ wʋsa ɔnb bʋnkɔnbʋg kanɛ kpi, bɛɛ kɔnbkanɛ ka wɛɛgʋn bʋnkɔnbʋg kʋ, o sɔb ya'a anɛ ya mɛŋ nid bɛɛ saan, on piem o fuud la ka sʋ, ka an onɛ ka' nyainnɛ ti paae zaam ka yʋ'ʋn na an nyain.
Amaa o ya'a pʋ pie o fuud la ka sʋʋ o niŋgbina laa, o na mɔr taal.”
Dap nɛ pu'ab taab bɔɔb linɛ kis Ka Zugsɔb la lɛn yɛl Moses ye o yɛlim Israel dim la ye: Man Zugsɔb la aan ya Wina'am.
Mid ka ya tʋm wʋʋ yanamɛ daa bɛ Egipt teŋin ka ba tʋm si'em la.
Mid ka ya mɛ tʋm wʋʋ teŋ kanɛ buon Keenan ka m ye m mɔri ya keŋ la.
Kʋdim da tʋmi ban tʋm si'em la baa bi'elaa.
Di anɛ tilas ye ya siaki m wada la ka tʋmi m nɔzi'ela la.
Manɛ aan ya Zugsɔb Wina'am la.
Manɛ aan ya Zugsɔb la, dinzug, dɔllini m nɔzi'ela nɛ m wada la.
Onɛ wʋsa siaki tʋm din yɛl si'el la na nyɛ nyɔvʋri li dɔllim pʋʋgin.
Mid ka ya sɔ' digin nɛ o du'ad.
Manɛ an Zugsɔb la.
Mid ka fʋ nɛ'ɛsi fʋ saam ka digin nɛ fʋ ma, ka fʋ ya'a niŋ ala fʋ na diis o nyan.
Li pʋ nar ye fʋ digin nɛ fʋ maa.
Mid ka fʋ mɛ digin nɛ fʋ saam pu'a sɔ', bɔzugɔ fʋ ya'a niŋ ala fʋ na diisi fʋ saam nyan.
Mid ka fʋ digin nɛ fʋ taʋn, o ya'a anɛ fʋ saam biig bɛɛ fʋ ma biiga, ba ya'a du'a o nɛ yin bɛɛ zin'isi'a wʋsa.
Da digin nɛ fʋ biribiŋ pu'ayua bɛɛ fʋ pu'ayua biiga, ka li na an zufa'asim tisif.
Mid ka fʋ digin nɛ fʋ ma nintaa bipuŋ onɛ ka fʋ saam du'a, bɔzugɔ o anɛ fʋ taʋn.
Da digin nɛ fʋ saam taʋn, bɔzugɔ o anɛ fʋ pugidib ka on nɛ fʋ saam an ziim yinne.
Da digin nɛ fʋ ma bier bɛɛ o pitʋ, bɔzugɔ ban nɛ fʋ ma la anɛ du'am.
Mid ka fʋ digin nɛ fʋ saam kpɛɛm pu'a bɛɛ fʋ saambil pu'a.
Fʋ ya'a niŋ ala li na diisi ba nyan, bɔzugɔ ba anɛ fʋ du'adib.
Mid ka fʋ digin nɛ fʋ bipu'a, bɔzugɔ o anɛ fʋ biig pu'a.
Mid ka fʋ digin nɛ fʋ bier bɛɛ fʋ pitʋ pu'a, ka fʋ ya'a niŋ ala fʋ na diisi fʋ bier bɛɛ fʋ pitʋ la nyan.
Mid ka fʋ digin nɛ pu'a ka mɛ lɛn digin nɛ o pu'ayua.
Mɛ da digin nɛ o biribiŋ bɛɛ o bipuŋ pu'ayua, bɔzugɔ ba du'am pʋ laligɛ.
Li anɛ bʋn linɛ bi'e hali.
Mid ka fʋ nɔki fʋ pu'a bier bɛɛ o pitʋ ka o lieb o nintaa ka fʋ mɔr o dig ka fʋ pu'a nam vʋe.
Mid ka fʋ digin nɛ pu'a kanɛ nan nyɛ nu'ug saŋa kanɛ ka o ka' nyain la.
Mid ka fʋ digin nɛ fʋ tiraan pu'a bɔzugɔ, li na kɛ ka fʋn nɛ pu'a la wʋsa lieb dian'ad dim.
Mid ka fʋ zaŋi fʋ biigi tis ye ba nyu'oe o maal maannɛ tis win kanɛ ka ba buon ye Molek la, ka fʋ na san'am Wina'am yʋ'ʋr.
Manɛ an Zugsɔb la.
Mid ka fʋ digin nɛ fʋ dau tiraan wʋʋ ban dig nɛ pu'ab si'em la, ka li anɛ tʋʋmfɛn'ɛsʋg.
Mid ka dau digin nɛ bʋnkɔnbʋgʋ dian'a o mɛŋ.
Pu'a mɛ da zaŋ o mɛŋi tis bʋnkɔnbʋg ka o bɔɔ o, bɔzugɔ li anɛ tuugir ka pʋ tu'al baa bi'ela.
Mid ka ya san'ami ya mɛŋ nɛ tʋʋm bama, bɔzugɔ buudbanɛ ka m ye m kadi ba yis ka tisi ya teŋ la tʋmnɛ tʋʋm bama san'ami ba mɛŋ.
Ala nɔɔ ka ba daa niŋi san'am teŋ la hali ka m tɛɛgi ba tʋbir ka kadi ba yis teŋin la.
Amaa asɛɛ ka ya dɔlli m nɔzi'ela nɛ m wada la wʋsa.
Mid ka yanam banɛ an Israel dim bɛɛ saam banɛ la'am bɛ nɛ ya la maal bʋn banɛ kis nwa'.
Bɔzugɔ, nimbanɛ da bɛ teŋin la da tʋm tʋʋm bama wʋsa ka li kɛ ka teŋ la lieb dian'ad.
Ya ya'a zan'as ka kɛ ka teŋ la dian'a, li na tʋbisi ya yis wʋʋ banɛ da dɛŋin bɛɛ ani la.
Ka onɛ wʋsa tʋm tʋʋmfɛn'ɛsbama nwa', ban yisim ninkan sɔba o nidib kallin.
Dinzugɔ, dɔlli mam bɔɔd si'em la ka da dɔlli nimbanɛ da dɛŋin bɛɛ ani tʋm tʋʋmfɛn'ɛs-sieba ka yanam nyaan kenna la.
Da dian'a ya mɛŋ nɛ tʋʋm banɛ.
Manɛ aan ya Zugsɔb Wina'am la.
Pʋpielim tʋʋma la yɛla Ka Zugsɔb la yɛl Moses ye, “Yɛlim Israel nidib la wʋsa ye, ‘Aaɛn kasi, bɔzugɔ, mam Zugsɔb onɛ aan ya Wina'am la anɛ kasi.
Ka sɔ' mɛkama na tis o ma nɛ o saam na'asi ka dɔllisi m Vʋ'ʋsʋm Daar la sʋ'ʋŋa.
Manɛ aan ya Zugsɔb Wina'am la.
Mid ka ya bas mam ka dɔlli bada, bɛɛ nɔk kʋnti maal bʋnsi'a tisi ya mɛŋa.
Manɛ aan ya Zugsɔb Wina'am la.’” Ya ya'a ye ya maal taaba la'asʋg maannɛ tis Zugsɔb la, yanam maali li lin nar si'em ka o di'e ya maan la.
Ya na dii li daakanɛ ka ya maal maan la, nɛ bɛkanɛ nied la, amaa linɛ kpɛlim la ya'a paae dabatan', ya na nyu'oe li.
Amaa ya ya'a di dikanɛ kpɛlim daba atan' daar la, li ka' nyainnɛ ka Zugsɔb la kʋ di'e maan la.
Onɛ mɛkama dii li na nyɛ yɛltɔɔd, bɔzugɔ, o san'am bʋnsʋŋ linɛ an kasi tis Zugsɔb la.
Asɛɛ ka ba yis ninkan sɔba o nidib kallin.
Ya ya'a ɛɛnti bunni ya pɔɔd zʋʋd, yanam da bunni paad titɔndigin bɛɛ buni naae ka lɛn wi'isɛ.
Mid ka ya pɔn' ya vain tiis pɔɔd wala tak bɛɛ pi'is banɛ li teŋin la, amaa ya na kɛɛ li ka nɔŋ dim nɛ saam mɛ paam.
Manɛ aan ya Zugsɔb Wina'am la.
Da zuu, bɛɛ tʋm ziri tʋʋma, bɛɛ pan'asidi taaba.
Da mɔri m yʋ'ʋri pɔɔd ziri pɔɔr ka li kɛ ka ya san'ami ya Wina'am yʋ'ʋrɛ.
Manɛ an Zugsɔb la.
Da zammi fʋ tiraan bɛɛ faaɛn o. Sɔ' ya'a tʋm tisif, fʋn da kɛ ka o yɔɔd kpɛlimmi fʋ san'anɛ nie bɛogɔ.
Da pɔ nɔɔri tis tʋbkpida bɛɛ nɔk linɛ ka nid na tu'ugi digil zu'om suorinɛ.
Amaa fʋ na tisi fʋ Wina'am na'asi; manɛ an Zugsɔb la.
Mid ka ya kad saria nɛ zam ka tis nɔŋdaan bʋʋd on an tadim la zug bɛɛ zɔ kpi'em nif ka tis o bʋʋdɛ.
Amaa kadimi fʋ tiraan saria din nar si'em.
Da ginnɛ ma'ad ziri tisidi fʋ taaba, bɛɛ di ziri kasɛt ka ba kʋʋ fʋ tiraan zaalim-zaalim.
Manɛ aan ya Zugsɔb la.
Da kisi fʋ ba'abiigi fʋ sʋnfʋnɛ; fʋ tiraan ya'a tʋm linɛ pʋ nara fʋn yɛl o nyain ka ala ka fʋn nɛ on kʋ la'am kpɛn' taalinɛ.
Sɔ' ya'a maalif bɛ'ɛd fʋn da lɛbis o bɛ'ɛd bɛɛ gɛn'ɛd nɛ o sɔba.
Amaa fʋ na nɔŋi fʋ tiraan wʋʋ fʋn nɔŋi fʋ mɛŋ si'em la.
Manɛ an Zugsɔb la.
Dɔlli nɛ m nɔzi'ela nwa'.
Da kɛ ka bʋnkɔnbid banɛ ka' buudi yinne dʋ taabaa.
Da bʋd bʋmbʋʋda buudi ayi' pɔɔg yinne nii.
Da yɛ fukanɛ ka ba nɔk gum buudi ayi' ʋgɛ.
Sɔ' ya'a digin nɛ pu'a kanɛ an yammʋg ka ba zaŋ o tis dau ye o lieb o pu'a, ka o nam pʋ yɔɔ o sam bɛɛ digin nɛ o, asɛɛ ka ba tɛɛg dau la nɛ pu'a la tʋbir.
Li pʋ sʋ'ʋm ye ba kʋʋ ba, bɔzugɔ pu'a la nam pʋ sʋ'oe o mɛŋa.
Amaa di nar ye dau la mɔr pɛraug na maal taal maannɛ tis Zugsɔb la, La'asʋg Fuug Sʋgʋr za'anɔɔrin la.
Ka maanmaan la na nɔk taal maan pɛraug la maal Zugsɔb la tuon, o tʋʋmbɛ'ɛd linɛ ka o maal la yɛla, ka sɔs suguru tis o ka Zugsɔb na kɛɛ o taali bas.
Ya ya'a kpɛn' teŋin la bʋd tiwanna buudi wʋsa ka ba pin'il walib, ya na kisi ba wala la yʋma atan' ka kʋ dii lii.
Ka yʋʋm kanɛ paasid anaasi la, ba wala wʋsa na an kasi, ka an bareka pʋ'ʋsim piini tis Zugsɔb la.
Amaa yʋma anu la ni, ya na di wala la.
Ala ka ba na wal wala pamm.
Manɛ aan ya Zugsɔb Wina'am la.
Ya da ɔnb ni'im linɛ mɔr ziim.
Mɛ da tʋmmi sɔnpʋt tʋʋma bɛɛ bʋgʋd ba'akɔnnɛ.
Ya da gin'e ya zug, bɛɛ ya tieŋa.
Ya da kisi ya mɛŋ niŋgbina nid onɛ kpi zugɔ, bɛɛ kisi ya niŋgbina gʋl si'elnama.
Manɛ an Zugsɔb la.
Mid ka fʋ kɛ ka fʋ pu'ayua tʋm pu'agɔɔndir tʋʋma ka san'am o yʋ'ʋr, ka teŋ la lieb pu'agɔɔnda teŋ, ka pɛ'ɛl nɛ tʋʋmbɛ'ɛdɛ.
Dɔllisiminɛ m Vʋ'ʋsʋm Dabisa la ka na'asidi m pʋ'ʋsim zin'ig la.
Manɛ an Zugsɔb la.
Ya da fɛndigi ken ba'abʋgʋdib nɛ tima dim san'anɛ.
Ya ya'a niŋ ala, ya na ganlimi ya mɛŋ.
Manɛ aan ya Zugsɔb Wina'am la.
Tisimi ya kpɛɛmnam nɛ bʋnkʋd na'asi, ka zɔti ya Wina'am la.
Manɛ an Zugsɔb la.
Teŋ zʋŋ nid ya'a bɛ nɛ yaa ya teŋin la, yanam da tʋm o linɛ an bɛ'ɛdɛ.
Teŋ zʋŋ nid ya'a bɛɛ ya san'an yanam maalim o wʋʋ teŋin biig nɛ.
Ka nɔŋ o wʋʋ yanamɛ nɔŋi ya mɛŋ si'em; ka yanam mɛ da anɛ saam Egipt teŋin.
Manɛ aan ya Zugsɔb Wina'am la.
Ya ya'a kpiisid yanam da mɔr makir lauk kanɛ pʋ paae makid wa'alim, bɛɛ tɛbisim bɛɛ linɛ zu'oe.
Li sʋm ye ya mɔr taslaas nɛ kuribanam nɛ la'abanɛ wʋsa ka ya na mɔri ma'ad la'ad la makid wʋʋ din nar si'em.
Manɛ aan ya Zugsɔb Wina'am onɛ mɔri ya yi Egipt teŋin na la.
Ya na dɔlli m nɔzi'ela nɛ m wada la wʋsa, ka tʋmi li wʋsa.
Manɛ aan ya Zugsɔb la.
Tʋʋmbɛ'ɛd namisʋg yɛla Ka Zugsɔb la yɛl Moses ye o yɛlim Israel dim la, ye ninkanɛ wʋsa an Israel nid, bɛɛ teŋ zʋŋ nid onɛ bɛ Israel teŋin ya'a nɔk o biigi kaanbi tis Molek Win la, ban kʋʋm o sɔba.
Nimbanɛ bɛ teŋin la na lɔb o nɛ kugaa kʋ.
Mam mɛ na bid o kʋdʋg, ka yis o Israel nidib kallin, bɔzugɔ, o zaŋ o biribis sieba kaanbi tis Molek linɛ na dian'a m Fuug Sʋgʋrin la, ka san'ami m yʋ'ʋr kanɛ an kasi la.
Ka teŋ la nidib ya'a nyɛ ka dau sɔ' nɔk o biigi kaanbi tis Molek ka sin ka pʋ kʋʋ o, mam mɛŋ na zab nɛ dau la nɛ o yidim wʋsa ka yis on nɛ nimbanɛ wʋsa dɔl o kaanbid Molek la ba nidib kallin.
Ka onɛ pʋ bɛɛ m san'anɛ ka dɔl ba'abʋgʋdib nɛ tima dimi tʋm nwɛnɛ pu'agɔɔndir nɛ, m na fɛndigi m nindaa o san'an, ka na yis o sɔba o nidib kallin.
Maalimi ya mɛŋ nyain ka an kasi, bɔzugɔ manɛ aan ya Zugsɔb Wina'am la.
Dɔllini m wada nɛ m nɔzi'ela la ka tʋmi ba.
Manɛ an Zugsɔb onɛ maannɛ ya ka ya an kasi la.
Ka sɔ' ya'a pɔ nɔɔri tis o saam bɛɛ o ma, ban kʋʋm o ka o taal bɛɛ o mɛŋ zug, on pɔ nɔɔri tis o saam bɛɛ o ma la zug.
Dau sɔ' ya'a san'am o tiraan pu'a, pu'a la nɛ dau la wʋsa anɛ ba kʋʋ ba.
Dau sɔ' ya'a digin nɛ o saam pu'a, o diis o saam nyan.
Asɛɛ ka ba kʋʋ babayi' la, ka ba taal na bɛɛ ba mɛŋ zugin.
Ka dau sɔ' ya'a digin nɛ o bipu'a, babayi' la nar ye ba kʋʋ ba, bɔzugɔ li anɛ tuugir ka pʋ tu'al baa bi'elaa.
Ba taal na bɛɛ ba mɛŋ zugin.
Ka dau sɔ' ya'a digin nɛ o dau tiraan wʋʋ ban digi nɛ pu'ab si'em la, babayi' la wʋsa tʋm dian'ad, li nar ye ba kʋʋ ba, ka ba taal bɛɛ ba mɛŋ zugin.
Ka dau sɔ' ya'a di pu'a nɛ o ma, li anɛ pu'asan'auŋ, dau la nɛ pu'ab la nar ye ba nyu'oe ba nɛ bugum, ala na kɛ ka pu'asan'auŋ nwa' kʋ lɛm bɛɛ ya sʋʋginɛ.
Ka dau sɔ' ya'a digin nɛ bʋnkɔnbʋg, li nar ye ba kʋʋ o, ka mɛ kʋ bʋnkɔnbʋg la.
Ka pu'a sɔ' ya'a zaŋ o mɛŋi tis bʋnkɔnbʋg ka o dʋʋ o, ban kʋʋm pu'a la nɛ bʋnkɔnbʋg la wʋsa.
Li nar ye ba kʋʋ ba, ka ba taal bɛɛ ba mɛŋ zug.
Ka dau sɔ' ya'a dii o taʋn onɛ aan o saam pu'ayua bɛɛ o ma pu'ayua ka digin nɛ o, li anɛ zufa'asim.
Asɛɛ ka ba kadi ba yisi ba nidibin.
Dau la san'am o taʋn la zug, o taal bɛ nɛ o mɛŋ zugin.
Ka dau sɔ' ya'a digin nɛ pu'a kanɛ nyɛ nu'ug, o pa'al nɛ pu'a la nyan ka pu'a la mɛ bas o mɛŋ biel.
Yisiminɛ babayi' la ya nidib kallin.
Mid ka fʋ digin nɛ fʋ ma bier bɛɛ o pitʋ, bɛɛ fʋ saam taʋn, bɔzugɔ li san'amnɛ du'am.
Ya ya'a niŋ ala, taal bɛɛ ya babayi' la zugin.
Ka dau sɔ' ya'a digin nɛ o saam kpɛɛm bɛɛ o saambil pu'a, o sɔba diis o saamnam bɛɛ o manam la nyan.
Taal na bɛɛ ba zug; ba na kpi hali ka kʋ du'a biiga.
Dau sɔ' ya'a digin nɛ o bier pu'a bɛɛ o pitʋ pu'a, li anɛ dian'ad, o diis o bier bɛɛ o pitʋ la nyan.
Ba kʋ du'a biiga.
Dinzugɔ, tɛnri ka tʋmmi m nɔzi'ela nɛ m yɛla, ka teŋ kanɛ ka m mɔri ya keŋ ye ya zin'in la da tiin ya basɛ.
Mid ka ya dɔlli malima banɛ ka teŋ la dim dɔl ka m ye m kadi ba yisi ya nini ni la.
Ba tʋʋm bama nwa' zug ka m sʋʋnr duoe nɛ ba hali.
Amaa mam mɛŋi yɛli ya ye ya na sʋ'ʋg teŋ la; m mɛŋi ye m zaŋi tisi ya ka li liebi ya faar.
Li anɛ teŋ kanɛ ka siind nɛ bin'isim pʋbid.
Manɛ aan ya Zugsɔb Wina'am onɛ wɛligi ya yis nidib wʋsa sʋʋgin la.
Dinzugɔ, li bɔɔd ye ya wɛlig bʋnkɔnbid banɛ an nyain nɛ banɛ ka' nyain nɛ.
Ka wɛlig bʋn-ianda banɛ an nyain nɛ banɛ ka' nyain nɛ.
Da ganlimi ya mɛŋ nɛ bʋnkɔnbid bɛɛ bʋn-ianda bɛɛ bʋnkanɛ vuud teŋgbauŋʋn ka m wɛligi tisi ya ye ba ka' nyain la.
Bɛɛi kasi tis mam, ka mam Zugsɔb la anɛ kasi; ka manɛ gaŋi ya ka ya bɛɛ ya kɔn' nɛ buudi wʋsa ye ya an mam din.
Dau bɛɛ pu'a onɛ tʋm ba'abʋgʋdib tʋʋma, bɛɛ sɔntʋʋma ban kʋʋm o. Ba lɔmmi ba nɛ kuga kʋ, ka ba taal na bɛɛ ba mɛŋ zugin.
Zi'ela banɛ ka maanmaan na dɔl Ka Zugsɔb la yɛl Moses ye, “Yɛlim maanmaannib banɛ an Aaron biribis la ye, ba du'ad ya'a kpi ban da si'is kum la ka lieb dian'ad dima.
Amaa li ya'a anɛ o nid tan'-tan' nwɛnɛ o ma, bɛɛ o saam, bɛɛ o biribiŋ bɛɛ o bipuŋ, bɛɛ o bier bɛɛ o pitʋ, bɛɛ o taʋn onɛ ka' sida ka o gɔsid o.
On zug, o na tun'e lieb dian'ad sɔb.
Amaa o da dian'a o mɛŋi o pu'a kpin sɔ' kum yɛlaa.
Li pʋ sʋm ye maanmaannib pʋni ba zut, bɛɛ kɔɔnsi ba tieŋ, bɛɛ kisi ba niŋgbiŋ zin'isieba.
Sɛɛ ba an kasi tisi ba Wina'am, ka da san'ami ba Wina'am la yʋ'ʋrɛ.
Ban an banɛ zaŋid nyu'or maannɛ tisid Wina'am, nɛ o diib la zug, li bɔɔd ye ba an kasi tis Wina'am.
Maanmaannib mid ka ba di pu'a kanɛ nan mi' an pu'agɔɔndir, bɛɛ pu'a kanɛ bas o sid, bɔzugɔ, ba anɛ kasi tisi ba Wina'am la.
Gɔsimi ba ka ba an kasi tis Wina'am, bɔzugɔ banɛ zaŋidi ya Wina'am diib la tisid o. Bɔzugɔ, man onɛ aan ya Zugsɔb la anɛ kasi ka mɛ maannɛ ya ka ya an kasi.
Ka maanmaan sɔ' pu'ayua ya'a san'am o mɛŋ, ka lieb pu'agɔɔndir, o san'amnɛ o saam la zug, ba nɔkim o nyu'oe nɛ bugum.
“Ka maanmaan onɛ an kpɛɛm, ka ba gaŋ o, o ba'abiisin la ka bu'oe malʋŋ kpaam niŋ o zug, ka lɛn gaŋ o ka o na yɛ fuud la, o da bas o zuobid ka li zunnim bɛɛ aans o fuud sʋnsa'aŋ zugɔ.
O da si'is kum bɛɛ o san'am o mɛŋa, hali baa li ya'a anɛ o saam bɛɛ o maa.
O da yi ka bas Fuug Sʋgʋr la, bɛɛ san'ami li, bɔzugɔ, ba bu'oe Wina'am malʋŋ kpaam niŋ o zug ka o lieb kasi.
Manɛ an Zugsɔb la.
O dim pu'a kanɛ nan zi' dau.
O da di pʋkɔɔnr, bɛɛ pu'a kanɛ bas o sid bɛɛ onɛ sidi bas o, bɛɛ onɛ an pu'agɔɔndirɛ; amaa o dim pu'asadir onɛ nan zi' dau, ka yii o mɛŋ nidibin na.
Ala ka o kʋ diis o biis nyannɛ o nidib sʋʋginɛ; manɛ an Zugsɔb onɛ maal o kasi la.” Ka Zugsɔb la da lɛn yɛl Moses ye, “Yɛlim Aaron ye sɔ' ya'a mɔr dɛŋi fʋ biribis bɛɛ fʋ yaas la sʋʋgin, on da mɔr maan linɛ an diib naa tis o Wina'am.
Ninkanɛ wʋsa mɔr dɛŋ da li'el naa.
O ya'a anɛ zu'om bɛɛ wabʋg bɛɛ onɛ nindaa mɔr dɛŋ bɛɛ o lɔsi'a san'am, bɛɛ dau onɛ nɔbiri wabilim, bɛɛ o nu'ugʋ gɔŋ, bɛɛ onɛ kɔ' sakpanlʋŋ bɛɛ digir, bɛɛ on nif bɛɛ o niŋgbina mɔr wiim buudi wʋsa, bɛɛ onɛ ka ba zan' o. Aaron onɛ an maanmaan la yaas la sʋʋgin, onɛ mɔr dɛŋ da li'el na maal maan linɛ nyu'od bugum tis Zugsɔb la.
On mɔr dɛŋ la zug, li pʋ sʋm ye o li'el na zaŋ diib la tis Wina'am.
O na tun'e dii o Wina'am la diib linɛ an kasi wʋsa kasi la nɛ linɛ an kasi la wʋsa.
Amaa on mɔr dɛŋ la zug, o da kpɛn' Fuug Sʋgʋrin paae fukanɛ bɛŋ la, bɛɛ li'el maan daka la; ala ka o kʋ san'ami m zin'ibanɛ an sʋ'ʋŋa la.
Bɔzugɔ, manɛ an Zugsɔb onɛ maannɛ ba kasi la.” Ala ka Moses da pian' tis Aaron nɛ o biribis nɛ Israel dim wʋsa.
Maan piini na an kasi si'em Ka Zugsɔb la da lɛn yɛl Moses ye, “Yɛlim Aaron nɛ o biribis la ye ba tisim maana banɛ an kasi ka Israel biribis la mɔri li na tisid mam Zugsɔb la girima.
Linɛ na kɛ ka ba kʋ san'ami m yʋ'ʋr kanɛ an kasi la.
Manɛ an Zugsɔb la.
Yɛlimi ba ye, ba dɔɔg ninkanɛ wʋsa ka' nyainnɛ ka ti li'el maan banɛ an nyain ka Israel dim zaŋi tis Zugsɔb la, m na yis ninkan sɔba m san'an.
Mam anɛ Zugsɔb la.
Aaron yaaŋ ya'a mɔr niŋgbina san'auŋ ban'as, bɛɛ mɛt ya'a yiti o niŋgbina ni na, o da di maan piini diib linɛ an nyain la, asɛɛ ka ba maal o ka o lieb nyain.
Sɔ' mɛ ya'a si'is bʋn linɛ kpi wʋsa, bɛɛ o daulim ku'om ya'a yit, bɛɛ o ya'a si'is bʋnkanɛ vuudi o pʋʋr teŋ linɛ na kɛ ka o kʋ an nyainnɛ, bɛɛ dau sɔ' onɛ an dian'ad sɔb, ka mɔr dian'ad buudi wʋsa linɛ na dian'a maanmaan la.
Onɛ si'is nɛ'ɛnam wʋsa kʋ an nyainnɛ hali ti paae zaamnɔɔr.
Ka mɛ da di maana kanɛ an nyain laa, ya'a ka' o ti sʋ ku'om.
Amaa zaam ya'a ma'ae, o na an nyain ka li nya'aŋ ka o nyaan di dikanɛ an nyain la, bɔzugɔ, li anɛ o diib.
O da ɔnb bʋnkɔnbkpiilʋŋ, bɛɛ bʋnkɔnbʋg kanɛ ka o bʋnkɔnbtiraan kʋʋ, ka li ka' nyainnɛ; mam anɛ Zugsɔb la.
Ba siakim tʋm linɛ ka m zi'el la, linɛ na kɛ ka ba kʋ tʋm tʋʋmbɛ'ɛd ka kpii.
Manɛ an Zugsɔb onɛ kɛt ka ba an kasi la.
“Onɛ ka' maanmaan la dɔɔg nid da di dikanɛ an maan la diibɔ, hali li ya'a anɛ maanmaan la saan bɛɛ o tʋmtʋm, on da dii lii.
Amaa maanmaan ya'a da' o sankpan'as nɛ ligidi bɛɛ sankpan'as kanɛ ka ba du'a o yin, ba mɔr suor ye ba dii o diib la.
Maanmaan la bipuŋ ya'a kul onɛ ka' maanmaan la dɔɔg nid, o da di dikanɛ an piinkanɛ an nyain laa.
Ka maanmaan bipuŋ sɔ' ya'a lieb pʋkɔɔnr, bɛɛ o yinɛ ka bas o sid, ka pʋ mɔr biiga, ka lɛb o saam yin wʋʋ on da nam pʋ kul dau saŋsi'a la, o na tun'e dii o saam diib la; amaa onɛ pʋ yi maanmaan dɔɔgin da dii lii.
Ka dau sɔ' ya'a di maan piinkanɛ an nyain la ka li anɛ ye o pʋ baŋɛ, o zaŋim linɛ na zemis piinkanɛ an nyain la tis maanmaan la, ka zaŋi li pʋdigir anu ni yinne paas.
-Ba da kɛ ka banɛ ka' suor di piini dikanɛ an nyain ka Israel dim zaŋi tis Zugsɔb la.
Ba ya'a niŋ ala ba na san'ami li ka kpɛn' taalin ka nyɛ namisʋg.
Manɛ an Zugsɔb onɛ kɛt ka ba an kasi la.” Maan bʋnkɔnbidi na an sʋm si'em Ka Zugsɔb la da lɛn yɛl Moses ye, “Yɛlim Aaron nɛ o biribis nɛ Israel dim la wʋsa ye, ‘Onɛ wʋsa an Israel nid, bɛɛ saan onɛ bɛ Israel dim sʋʋgin ka ye o zaŋ o piini tis, ka li ya'a anɛ o pʋ'ʋlʋmnɛ zi'el bɛɛ ya'amlɛog maan ka ba ye ba zaŋi tis Zugsɔb ka li an nyu'or piini, on zaŋim bʋndaug linɛ ka' dɛŋi tis, ka li yi o niigi ni na bɛɛ o pɛ'ɛsin nɛ o bʋʋsin.
Da zaŋ bʋn linɛ wʋsa mɔr dɛŋi maal maannɛ, ka li kʋ di'e.
Sɔ' ya'a maal nɛ taaba la'asʋg maannɛ tis Zugsɔb la ye o lɛbis on pʋ'ʋlʋm zi'el la, bɛɛ ya'amlɛog piini, li ya'a anɛ bʋnkɔnbʋg buudi wʋsa, li sʋm ka li an sʋ'ʋŋa ka ka' dɛŋŋa; ya'a ka' ala, li kʋ di'e.
Da zaŋ linɛ ka o nini zu'om bɛɛ linɛ mɔr dɛŋ bɛɛ gbɛlʋŋ si'a wʋsa bɛɛ linɛ pu'alim bɛɛ mɔr fɛn'ʋg bɛɛ isa maal maannɛ tis Zugsɔb laa.
Mid ka ya zaŋ bʋnkɔnbbama taaba niŋ maan daka la zug ye ya maal nyu'or maannɛ tis Zugsɔb la.
Ya na tun'e nɔk naaf bɛɛ pɛ'og kanɛ wabilim bɛɛ pʋ nɔbigi paae lin nar si'em maal ya'amlɛog piini maan, amaa ya ya'a nɔk bʋnkɔnbban taaba maal maan kanɛ ka ya pʋ'ʋlʋm zi'elɛɛ, li kʋ di'e.
Da zaŋi bʋnkɔnbkanɛ ka ba zan' o bɛɛ li mɔr dɛŋ bɛɛ fɛn'ɛdi maal maannɛ tis Zugsɔb la.
Mid ka ya maal lina ya mɛŋ teŋin.
Ya mɛ da di'e bʋnkɔnbbama taaba teŋ zʋŋ nid san'anɛ maali maan kanɛ an diib maannɛ tisi ya Wina'am la.
Ban mɔr dɛŋ la zug, ba kʋ di'e baa.’” Ka Zugsɔb la da lɛm pian' tis Moses ye, “Naaf bɛɛ pɛ'og bɛɛ bʋʋg ya'a du'a, li sʋm ye li bɛ nɛ o ma la daba ayɔpɔi.
Ka daba anii la fʋ tun'e zaŋ bʋmbil la maal nyu'or maannɛ tis Zugsɔb la ka o na di'e.
Li ya'a anɛ na'anya'aŋ bɛɛ pɛnya'aŋ, da zaŋ o kɔdig nɛ o biig daar yinne.
Fʋ ya'a maannɛ piinkanɛ anɛ bareka pʋ'ʋsʋg maan, fʋn maalimi li lin nar si'em ka Wina'am na di'e tisif.
Asɛɛ ka ya ɔnbi li daakan la wʋsa ka si'el da kpɛlim ka bɛog nie; manɛ an Zugsɔb la.
“Ya na mɔri m zi'ela la ka dɔlli ba sʋ'ʋŋa.
Manɛ an Zugsɔb la.
Da san'ami m yʋ'ʋr linɛ an kasi la, ka Israel dim na baŋ ye m anɛ onɛ an kasi la.
Manɛ an Zugsɔb onɛ kɛt ka ya an kasi la.
Manɛ da mɔri ya yi Egipt teŋin la na, ye m aan ya Wina'am.
Manɛ an Zugsɔb la.”
Malʋŋ dabisa yɛla Zugsɔb la da lɛn yɛl Moses ye, “Yɛlim Israel dim la ye, ‘Di'ema malimbama ka m zi'eli tisi ya.
Ba anɛ mam Zugsɔb la di'ema malima ka m zi'el ye ya mɔɔli tisi ba ye ba la'asim ka maali li ka li an na'asi tis mam Zugsɔb la.’” Vʋ'ʋsʋm dabisir la yɛla Daba ayuobʋ ka ya na tʋmmi ya mɛŋ tʋʋma, amaa daba ayɔpɔi la anɛ Vʋ'ʋsʋm dabisir, li anɛ la'asʋg dabisir ka an mam Zugsɔb la din nyain.
Yanamɛ bɛ zin'isi'a wʋsa, yanam da tʋmmi dabiskan la daarɛ, li anɛ Vʋ'ʋsʋm dabisire tis Zugsɔb la.
Kum Maliak Gaadʋg nɛ bodobodo linɛ pʋ gɛndig danbin malʋŋ la yɛla “Zugsɔb la malʋŋ dabisa nwa', la'asʋg malima banɛ an Zugsɔb la din nyain la, ka ya na mɔɔnnɛ li yɛla saŋa kanɛ ka m zi'el la wʋsa.
Zugsɔb Kum Maliak Gaadʋg malʋŋ la pin'inɛ nwadig kanɛ an yiiga la dabpiiga nɛ anaasi daar zaam, winnig ya'a ti kpɛn'ɛd saŋa si'a la.
Dabpiiga nɛ anu la daar ka Zugsɔb malʋŋ linɛ ka ba maan bodobodo ka danbin pʋ gɛndigid la pin'in, daba ayɔpɔi ka ya na ɔnbid bodobodo linɛ pʋ gɛndig danbinnɛ.
Dabisir kanɛ an yiiga la ya na la'as taaba ka li an man Zugsɔb la la'asʋg; ka da tʋm yanamɛ ɛɛnti tʋm si'em dabisir wʋsa laa.
Daba ayɔpɔi ka ya na maal nyu'or maannɛ tis Zugsɔb la.
Ka daba ayɔpɔi la daar yanam on la'asim la'asʋg linɛ an kasi.
Mid ka ya tʋm dabiskaŋa.” Zʋʋd linɛ an yiiga malʋŋ la yɛla Zugsɔb la da lɛn yɛl Moses ye, “Yɛlim Israel dim la ye, ‘Ya ya'a ti kpɛn' teŋ kanɛ ka m ye m tisi ya la, ka buni li zʋʋd, yanam mɔr zʋʋd linɛ ka ya bʋn yiiga la na tis maanmaan la.
O na zi'eni ya nɔba zugʋ nyɔɔsimi li Zugsɔb la tuon ka Zugsɔb la na di'e li.
Dabisir kanɛ dɔl Vʋ'ʋsʋm dabisir la nya'aŋ ka maanmaan la na di'e li nyɔɔsim tisi ya.
Dabisir kanɛ ka ya nyɔɔsim zʋʋd la, asɛɛ ka ya nɔk pɛribig kanɛ nan an yʋʋm yinne ka pʋ mɔr dɛŋ la kena maal nyu'or maannɛ tis Zugsɔb la, la'an nɛ zɔmbaanlig kuriba atan' ka ba gɛndig nɛ kpaam ka li an zʋʋd maan ka li anɛ maan kanɛ nyu'od ka li nyuug la malisi tis Zugsɔb la, nɛ bʋnnuuda maan daam kɔlibir yinne.
Mid ka ya nɔk zʋʋd linɛ an bʋndɛɛnna la maal bodobodo bɛɛ ya sɛn' li zʋʋd la di, asɛɛ yanamɛ na ti maal malimbama tisi ya Wina'am la naae.
Nɛ'ɛŋa anɛ malʋŋ kanɛ ka ya na maan nɛ ya yaas banɛ na ti duoe na, yanamɛ bɛ zin'isi'a wʋsa.’” Bakuainam Malʋŋ yɛla Ya ya'a maali ya zʋʋd maan kanɛ an nyɔɔsʋŋ la Vʋ'ʋsʋm dabisir ka bɛog nie, yanam kaalimi dabisa hali ti paae bakuainama ayɔpɔi.
Kaalimi dabisa pisnu ken paae Vʋ'ʋsʋm dabisir kanɛ paas ayɔpɔi la, ka maali zʋʋd kanɛ ka ya bʋn paalim la maannɛ tis Zugsɔb la.
Yanamɛ bɛ zin'isi'a wʋsa ya na yisi li nɛɛm zɔmbaanlig kuriba atan' gɛndig nɛ dabinnɛ maali sɛn' bodobodo gbila ayi' mɔri kena tis Zugsɔb la, ka li an nyɔɔsʋŋ maan kanɛ an zʋʋd kanɛ ka ya dɛŋi bʋn la maannɛ tis Zugsɔb la.
Nɔkim bodobodo kaŋa paas nɛ pɛribis ayɔpɔi banɛ nan an yʋʋm yinne ka pʋ mɔr dɛŋŋa n maal maan la, nɛ na'arapɔl nɛ pɛraad ayi'.
Li na anɛ nyu'or maannɛ tis Zugsɔb la, la'an nɛ ba zʋʋd piini nɛ daam piini; li anɛ maan kanɛ nyu'od bugum ka li nyuug la malisi tis Zugsɔb la.
Ka nɔk bʋraugʋ maal maan ka li an tʋʋmbɛ'ɛd maan, nɛ pɛbibis ayi' ka ba wʋsa an yʋʋm yinne-yinne ka li an taaba la'asʋg maan.
Maanmaan la na nɔk pɛbibis ayi' la nyɔɔsim Zugsɔb la tuon ka li an nyɔɔsʋŋ maan, la'an nɛ bodobodo linɛ ka ba nɔk zʋʋd kanɛ ka ba bʋn yiiga maal la.
Maan bama anɛ linɛ ka ba pɛsigi tis Zugsɔb la ka li an nyain ka an maanmaan la din.
Daakan la nɔɔ li anɛ ye ya mɔɔl ye nidib la la'as taaba la'asʋg kanɛ an Zugsɔb la din nyain la, ka da tʋm daakan la wʋʋ yanamɛ ɛɛnti tʋm si'em laa.
Nɛ' anɛ zi'elʋg linɛ ka ya na dɔl saŋa wʋsa yanamɛ bɛ zin'isi'a wʋsa, yanam nɛ ya yaas bɛɛ zʋmaʋŋ kanɛ na ti duoe na.
Fʋ ya'a buni fʋ pɔɔg zʋʋd, fʋn da buni paae titɔndiginɛ bɛɛ fʋ buni naae ka lɛn wi'isɛ.
Basim tis nɔŋ dim bɛɛ banɛ an saam la.
Manɛ aan ya Zugsɔb Wina'am la.
Na'atana di'ema Ka Zugsɔb la da lɛn yɛl Moses ye, “Yɛlim Israel dim la ye, ‘Li sʋm ye nwadkanɛ paasid ayɔpɔi la dabisir yinne daar an vʋ'ʋsʋm daar.
Nidib la na la'as taaba la'asʋg kanɛ an Zugsɔb la din nyain la ka pieb na'atana tiɛn dabisir la.
Da tʋm tʋʋma daakan la, amaa maalimi nyu'or maannɛ tis Zugsɔb la.’” Suguru sɔsʋg maan dabisir Ka Zugsɔb la da lɛn yɛl Moses ye, “Nwadis ayɔpɔi nwa' dabpiiga daare na an Suguru Sɔsʋg Maan dabisir.
Nidib la na la'as taaba la'asʋg kanɛ an Zugsɔb la din nyain la, ka sigisi ba mɛŋ ka lɔ nɔɔr, ka maal nyu'or maannɛ tis Zugsɔb la.
Sɔ' kʋ tʋm si'el daakan la bɔzugɔ li anɛ Suguru Sɔsʋg Maan dabisir, ka ya na maal Suguru Sɔsʋg Maannɛ tisi ya Zugsɔb onɛ aan ya Wina'am la.
Onɛ mɛkama pʋ siak ye o sigis o mɛŋ ka lɔ nɔɔr daakan la, asɛɛ ka ba yis o, o buudi ni.
M na san'am onɛ wʋsa tʋm tʋʋm si'a wʋsa dabiskan daar.
Da tʋmi si'el baa bi'elaa.
Nɛ' anɛ zi'elʋg kanɛ na bɛ saŋa wʋsa hali nɛ zʋmaana banɛ na ti duoe na, yanamɛ kʋdim bɛ zin'isi'a wʋsa.
Li anɛ Vʋ'ʋsʋm daare tisi ya, ka ya na sigisi ya mɛŋ ka lɔ nɔɔr.
Lin yi nwadig la daba awai la daar zaam, asɛɛ ka ya tiɛn vʋ'ʋsʋm dabisir la yɛla ti paae li yimbɛog zaam.” Sʋga Gbɛɛnb Malʋŋ Zugsɔb la da lɛn yɛl Moses ye, “Yɛlim Israel dim la ye, ‘Nwadis ayɔpɔi la dabpiiga nɛ anu la daar ka Sʋga Gbɛɛnb Malʋŋ la na pin'ili mɔr ala paae daba ayɔpɔi.
Dabisir kanɛ an yiiga la, nidib la na la'as taaba la'asʋg kanɛ an Zugsɔb la din nyain la, ka kʋ tʋm ban ɛɛnti tʋm si'em dabisir wʋsa laa.
Daba ayɔpɔi ka ya na maal nyu'or maannɛ tis Zugsɔb la, ka daba anii la daar ka ya na la'as taaba la'asʋg kanɛ an Zugsɔb la din nyain la, ka maal nyu'or maannɛ tis Zugsɔb la.
Li anɛ malʋŋ la naar la'asʋg, da tʋmi tʋʋma daakan la.
“‘Malimbama ka Zugsɔb la da zi'el, ka ya na mɔɔl ka nidib la la'as taaba la'asʋg kanɛ an kasi tis Zugsɔb la, ka maal maan banɛ ka ba nyu'od bugum tisid Zugsɔb la.
Maana la anɛ nyu'or maan nɛ zʋʋd maan nɛ taaba la'asʋg maan nɛ bʋnnuuda maan linɛ nar ye ya maan dabisir wʋsa la.
Malimbama ka ya na maali paas Zugsɔb Vʋ'ʋsʋm Dabisa la ka mɛ paas piini banɛ ka ya tisid saŋa wʋsa la, nɛ linɛ wʋsa ka ya pʋ'ʋlʋm zi'el, nɛ ya ya'amlɛog piini linɛ ka ya tisid Zugsɔb la.
“‘Lin yi nwadis ayɔpɔi la dabpiiga nɛ anu la daar, saŋkanɛ ka ya buni ya zʋʋdi naae la nya'aŋ, yanam on maal malʋŋ kaŋa di'ema daba ayɔpɔi.
Dabisir kanɛ an yiiga la anɛ Vʋ'ʋsʋm dabisir, daba anii la mɛ lɛn anɛ Vʋ'ʋsʋm Daar.
Dabisir kanɛ an yiiga la, zaŋimi tiis wala banɛ an sʋ'ʋŋa la, nɛ kpʋkparis wila, nɛ tiis banɛ wila mɔr vaandi maal sumalisim Zugsɔb la tuon daba ayɔpɔi.
Maalimi di'ema malʋŋ kaŋa tis Zugsɔb la daba ayɔpɔi yʋʋm wʋsa pʋʋgin.
Nɛ'ɛŋa anɛ zi'elkanɛ na bɛ saŋa wʋsa hali nɛ zʋmaana banɛ na ti duoe na la, maalimi di'ema la nwadis ayɔpɔi la ni.
Bɛɛi sʋga ni daba ayɔpɔi; onɛ mɛkama ka ba du'a o ka o an Israel nid na bɛnɛ sʋga la ni.
Ala ka ya yaas na baŋ ye, man da yis Israel dim Egipt teŋin na la, ba da bɛnɛ sʋga ni.
Manɛ aan ya Zugsɔb Wina'am la.’” Ka Moses mɔɔl malima banɛ ka Zugsɔb la zi'el la yɛla tis Israel dim la.
Malʋŋ fita la yɛla Zugsɔb la da yɛl Moses ye, “Yɛlim Israel dim la ye asɛɛ ka ba mɔr olif kpaam linɛ an nyain na ka ba nyu'oe fita la ka li dit saŋa wʋsa ka kʋ kpiigɛ.
Aaron na kpɛn'ɛd Fuug Sʋgʋr kanɛ ka fʋ naanida ani kpɛn'ɛd Kasi Zin'igin la gɔsid fita la, ka li dit fukanɛ bɛŋ la yiŋ lin yi zaam ti paae bɛogʋn.
Nɛ'ɛŋa an zi'elkanɛ na bɛ saŋa wʋsa hali nɛ zʋmaana banɛ na ti duoe na.
Li anɛ tilas ye o gɔsid fita banɛ sʋn'e zi'esa banɛ ka ba maal nɛ sanlima ma'aa ka li zi'e Zugsɔb tuonnɛ kpɛn dit saŋa wʋsa la.” Malʋŋ bodobodo la yɛla “Nɔkim zɔmbaanlig kuriba ayi' maal bodobodo gbila piiga nɛ ayi'.
Zi'elimi ba kuurig kuurigi tuunl taaba zin'is ayi' teebul kanɛ ka ba nɔk sanlima ma'aa maal ka li zi'e Zugsɔb tuon la, ka kuurig yinne wʋsa mɔr bodobodo gbila ayuobʋ.
Nɔkim bʋnnyubisa niŋ kuurig wʋsa ni ka li an tiɛnr bʋn linɛ zi'e bodobodo la zi'esim ka na an nyu'or maannɛ tis Zugsɔb la.
Bodobodo kaŋa ba na zi'el Zugsɔb la tuon Vʋ'ʋsʋm dabisir wʋsa, ka li yinɛ Israel dim san'an, ka an nɔnaar linɛ na bɛ saŋa wʋsa.
Bodobodo kaŋa na anɛ Aaron nɛ o biribis din, ka ba na diti li zin'ikanɛ an kasi la, bɔzugɔ li anɛ kasi tis Zugsɔb la, ka aan ba pʋʋr linɛ ka ba na di'esid saŋa wʋsa yit piini linɛ an nyu'or maannɛ tis Zugsɔb la ni.” Ban da lɔb onɛ san'am Zugsɔb yʋ'ʋr nɛ kuga la “Dau sɔ' da bɛ ka o ma an Israel nid ka o saam mɛ an Egipt nid, ka o yii keŋ Israel dim la'asʋg zin'igin la.
Ka zaba kɔ' on nɛ Israel dau sɔ' sʋʋgin.
Ka onɛ maa an Israel nid la pɔ nɔɔri san'am Zugsɔb la yʋ'ʋr, ka ba mɔr o kɛn Moses san'an na.
(O ma yʋ'ʋri da buon Sielomif, o da anɛ Dibir biig ka an Dan dɔɔg nid.)
Ka ba yɔɔ o gur Zugsɔb la na ti nie pa'ali ba ban na niŋ si'em.” Ani ka Zugsɔb la da yɛl Moses ye; “Mɔri onɛ san'am Zugsɔb yʋ'ʋr la yii ya la'asʋg zin'ig la yiŋ.
Banɛ wʋsa wʋm ka o pian'ad ala la na nɔki ba nu'usi pa'al o zugin, ka banɛ kpɛlim la wʋsa lɔb o nɛ kuga.
Yɛlim Israel dim la ye, ‘Onɛ pɔ nɔɔri tis o Wina'am, asɛɛ o taal dɔl o ka o na namisi li yɛla.
Onɛ san'am Zugsɔb la yʋ'ʋr, asɛɛ ba kʋ o sɔb.
Nidib la wʋsa na lɔb o nɛ kuga.
Onɛ an saan bɛɛ onɛ ka ba du'a o teŋin la wʋsa, o sɔb ya'a san'am Zugsɔb la yʋ'ʋr, asɛɛ ba kʋʋ o.
“‘Sɔ' ya'a kʋʋ o tiraan, asɛɛ ka ba mɛ kʋʋ o. Sɔ' ya'a kʋʋ o tiraan bʋnkɔnbʋg, asɛɛ ka o yɔɔ li sam nɛ bʋnkɔnbʋg kanɛ zem ala. Nyɔvʋri yɔɔd nyɔvʋr sam.
Sɔ' ya'a pu'alimi o tiraan, on pu'alim o zin'isi'a la wʋsa asɛɛ ka ba mɛ pu'alim o sɔb zin'ikan la yɔ sam.
Onɛ kɔ'ɔg sɔ' kɔnbir ba mɛ na kɔ'ɔgi o kɔnbir; nif yɔɔdi nif sam ka nyin mɛ yɔɔd nyin sam.
On pu'alim sɔ' la, li anɛ ba pu'alim o mɛn.
Onɛ wʋsa kʋ bʋnkɔnbʋg asɛɛ ka o yɔɔ li sam, amaa onɛ kʋ ninsaal, asɛɛ ba kʋʋ o mɛn.
Ya na mɔri wada yinne tis onɛ an saan nɛ onɛ an teŋin biig wʋsa.
Manɛ an Zugsɔb, onɛ aan ya Wina'am la.’” Moses da pian' tis Israel dim la, ye ba yisim onɛ san'amid Zugsɔb yʋ'ʋr la ba la'asʋg zin'ig la yiŋi lɔb o nɛ kuga.
Ka Israel dim la sid da niŋ wʋʋ Zugsɔb la zi'eli tis Moses si'em la.
Vʋ'ʋsʋm yʋʋm la yɛla Zugsɔb la da yɛl Moses Sinai Zuor la zug ye, “Yɛlim Israel dim la ye, ‘Ya ya'a ti kpɛn' teŋ kanɛ ka m bɔɔd ye m tisi ya la, nwɛnɛ yanamɛ mɔr Vʋ'ʋsʋm dabisir si'em la, li anɛ tilas ye teŋ la mɛ mɔr vʋ'ʋsʋm saŋa tis Zugsɔb la.
Yʋma ayuobʋ ka ya na bʋdi ya pɔɔd la, ka pɛsidi ya vain pɔɔd la maal ka pɔn'ɔdi la'asidi li wala la.
Amaa yʋʋm kanɛ paasid ayɔpɔi la na anɛ vʋ'ʋsʋm yʋʋme tis teŋ la.
Li anɛ vʋ'ʋsʋm saŋa tis Zugsɔb la.
Da bʋdi ya pɔɔd la bɛɛ ya maali pɛsi ya tiwanna yʋʋm kan la.
Yanamɛ pʋ kuod la, kiyɛɛd ya'a yi, yanam da buni li suu ya bʋya nii, ka yanamɛ pʋ pɛsid tiwanna la, walyɛɛd ya'a bɛ yanam mɛ da pɔn' ba kuosɛ.
Pɔɔd la sʋm ka ba vʋ'ʋs yʋʋm yinne.
La'an nɛ wala, vʋ'ʋsʋm yʋʋm la, bʋn linɛ wʋsa bɛ teŋin la yii li mɛŋ na anɛ diibi tis yanam nɛ ya yidim, nɛ ya sankpan'as dap nɛ pu'ab, ya tʋmtʋmnib, nɛ saam banɛ bɛ nɛ ya la.
La'an nɛ ya yin bʋnkɔnbid la nɛ sian'arin bʋnkɔnbid banɛ bɛ teŋin la.
Zʋʋd wʋsa linɛ yi teŋin la na anɛ diibi tisi ya.’” Malʋŋ di'ema yʋʋm “Kaalimi vʋ'ʋsʋm yʋma la ayɔpɔi-pɔi zin'isa ayɔpɔi, ka vʋ'ʋsʋm yʋma ayɔpɔi zin'isa ayɔpɔi la na la'asi an yʋma pisnaasi nɛ awai.
Nwadkanɛ paas ayɔpɔi la dabpiiga daar ka ya na pieb na'atana ya teŋin la zin'ig wʋsa.
Dabiskanɛ an Suguru Sɔsʋg Malʋŋ la daar, piebimi na'atana zin'ig wʋsa teŋ la zug.
Maalimi yʋʋm kanɛ paas pisnu la ka li an kasi tis Zugsɔb la, ka mɔɔli tis teŋ la nidib wʋsa yɔlisim yʋʋm la yɛla.
Li anɛ malʋŋ di'ema tisi ya, ka sɔ' wʋsa na lɛb o mɛŋ paalʋ ni nɛ o yidimin nɛ o tuŋ dimin.
Yʋʋm pisnu saŋa la na anɛ malʋŋ linɛ ka ya na maal di'ema.
Yanamɛ pʋ kuod la, kiyɛɛd ya'a bɛ, yanam da buni lii suu ya bʋya nii, ka yanamɛ pʋ pɛs tiwanna la, walyɛɛd ya'a bɛ, yanam mɛ da pɔn' li kuosɛ.
Li anɛ malʋŋ di'ema ka an kasi tisi ya.
Dimi bʋn linɛ wʋsa yii li mɛŋ pɔɔdin la.
“Yʋʋm kanɛ an malʋŋ di'ema la, sɔ' wʋsa na lɛbi kua paalʋ kanɛ ka o sʋ'oe la.
Fʋ ya'a kuos paalʋ tisi fʋ teŋ nid bɛɛ fʋ da'anɛ si'eli o san'an, yanam da filim taaba.
Fʋ na da' li yii fʋ teŋ nid la san'an ka li dɔl wʋʋ yʋma banɛ kpɛlim malʋŋ di'ema nya'aŋ la, ka onɛ mɛ kuos ka li dɔl wʋʋ yʋma banɛ kpɛlim ka ya na bun zʋʋd la.
Yʋma la ya'a zu'oe li sʋm ka ligidi la mɛ zu'oe, amaa yʋma la ya'a pɔɔd ligidi la mɛ na sie, bɔzugɔ on kuosid si'eli tisidif la anɛ fʋn na bʋd yʋma si'em bɛn.
Da nɔki dinzugʋ filim taabaa, amaa zɔmini ya Wina'am la.
Manɛ aan ya Zugsɔb Wina'am la.
“Dɔllini m gban'ar la, gu'usimi ka dɔlli m wada la tʋm ala, ka ya na bɛ nɛ laafi teŋin la.
Ala ka teŋ la zʋʋd na maal sʋ'ʋŋa, ka ya dii tig ka bɛ teŋ la zug ka dabiem kae.” Daasi'erɛɛ ya na bu'os ye, “Ti ya'a pʋ bʋd bɛɛ bun zʋʋd yʋʋm kanɛ paas ayɔpɔi la, ti na di bɔ?” M na niŋi ya bareka yʋʋm kanɛ paasi ayuobʋ la ni, ka ya pɔɔd la zʋʋd na maal ka li sia'al yʋma atan' diib.
Ya ya'a ti bʋd yʋʋm anii la saŋa; ya na kpɛn dit dikʋdʋg la.
Hali ya na dii ala paae bunib saŋa, yʋma awai la ni.
“‘Mid ka ya kuosi paalʋ tis sɔ' ka o sʋ'oe li saŋa wʋsa bɔzugɔ, manɛ sʋ'oe teŋ la, amaa ka yanam lɛɛ bɛɛ m san'an wʋʋ saam ka guri li.
Teŋgbauŋ kanɛ ka ya sʋ'oe la bɛn wʋsa, ya'a nwɛnɛ sɔ' kuosi o pɔɔg, yanam maal suor ka o na tun'e yɔ ka di'e pɔɔg la.
“‘Ya nid yinne ya'a ti lieb nɔŋdaan ka kuosidi o faar, onɛ kpin nɛ o la na yɔ ka di'e li.
Ka onɛ kuosi o pɔɔg la ya'a pʋ mɔr sɔ' ka o kpin nɛ o ka na yɔɔ tis o, ka o mɛŋ ya'a ti paam ligidi ka yɔɔ li, asɛɛ o gɛligi li ligidi gɔs on da' saŋsi'a, ka yɔ sam kanɛ kpɛlim la tis onɛ da' pɔɔg la, o ya'a niŋ ala o na nyaŋi lɛbi di'e li sʋ'oe ya'as.
Amaa o ya'a kʋ nyaŋi nyɛ ligidi yɔɔ, on kuos si'el la na kpɛm bɛ onɛ da' la nu'usin ti paae yʋʋm kanɛ an yʋʋm pisnu malʋŋ di'ema la.
Ba na lɛbisi tis o nɛ malʋŋ di'ema la saŋa, saŋkan ka o yʋ'ʋn na lɛbi sʋ'oe o bʋn.
“‘Sɔ' ya'a kuosi o yir tempʋkanɛ ka ba mɛ zaŋguommi gilig la pʋʋgin, o mɔr suori na lɛn di'e li yʋʋm yinne saŋa.
Saŋkan ya'a nam pʋ gaadɛ o na nyaŋi di'e li.
Amaa o ya'a pʋ di'e li ka yʋʋm yinne la ya'a gaad, yir kanɛ bɛ tempʋʋgin la yʋ'ʋn na kpɛn anɛ onɛ da' la bʋn, ka o sʋ'oe li saŋa wʋsa, on nɛ o yaas, ka kʋ lɛn lɛbisi li tis onɛ da kuosi li yʋʋm pisnu malʋŋ di'ema saŋa la ya'asɛ.
Amaa ya' banɛ bɛ teŋkpɛmbanɛ ka ba pʋ mɛ zaŋguoma gilig la, ya na niŋi ba wʋʋ pɔɔd nɛ.
Yir la sɔb na tun'e yɔɔ lɛbis ka di'e li yʋʋm kanɛ ka ba lɛbisid la'adi tisid la.
“‘La'an nɛ nɛ' wʋsa, Levi dim la mɔr suori na lɛn di'e ba ya' banɛ bɛɛ ba Levi dim tempʋʋg si'a ni saŋsi'a wʋsa.
Li pa'al ye Levi dim la mɔr suor ka ba na lɛn di'e ba ya' sʋ'oe ya'as, ba ya'a kuos yir ka li bɛɛ ba tempʋʋg si'a ni wʋsa ka ba pʋ nyaŋi da' lɛbisɛ, yʋʋm pisnu malʋŋ di'ema la saŋa ya'a paae li anɛ ba lɛbisi tisi ba, bɔzugɔ, ya' banɛ bɛ Levi dim tempʋʋdin la anɛ ba faar Israel dim la sʋʋgin.
Amaa paalʋ banɛ ka ba kem kɔnbid ka li kpi'enɛ ba tempʋʋd la, ba sɔ' kʋ kuosɛ bɔzugɔ, li anɛ ba din saŋa wʋsa.
“‘Nid yinne ya'a bɛɛ ya sʋʋgin ka nɔŋ kpɛn' o ka o pʋ tun'e gɔsid o mɛŋa, yanam sʋŋim o wʋʋ saanne na bɛɛ ya teŋin bɛɛ sɔ' na kena ye o bɛ nɛ ya saŋa bi'ela ka ya na sʋŋ o si'em la.
Ala ka o na nyaŋi kpɛm bɛ nɛ ya.
Da bɔɔd ye ya pa'al nyɔɔd on di'e si'el wʋsa ya san'an zugɔ, amaa zɔmini ya Wina'am la ka kɛ ka ya teŋ nid nyaŋi bɛɛ ya sʋʋgin.
Da pɛ'ɛŋ ligidi tis o ka pa'al nyɔɔdi li zugɔ, bɛɛ, kuos diibi tis o ka pa'al nyɔɔdi li zugɔ.
Manɛ aan ya Zugsɔb onɛ mɔri ya yi Egipt teŋin na ye m tisi ya Keenan teŋ la, ka aan ya Wina'am.
“‘Ya nid yinne ya'a ti lieb nɔŋdaan ka kuosi o mɛŋi tisi ya nid yinne, on da kɛ ka o tʋm wʋʋ o anɛ yammʋga.
Niŋim o wʋʋ fʋn na nɔk sɔ' ye o tʋm sʋ'ʋŋif, bɛɛ sɔ' na kena ye o bɛ nɛ ya dabisa bi'ela, o na tʋmmi tisidif hali ti paae yʋʋm pisnu kanɛ an malʋŋ di'ema la.
Saŋkan la fʋ na bas on nɛ o biribis la ka ba lɛbi ba dɔɔg dimi bɛ zin'isi'a, nɛ o yaanam sʋ'ʋlimin.
Bɔzugɔ, Israel dim la anɛ man yammis banɛ ka m mɔri ba yi Egipt na, li pʋ sʋm ka ba kuosi ba wʋʋ ba anɛ sankpan'ansnama.
Zɔmi ya Wina'am la ka da maali ba bɛ'ɛdɛ.
“‘Ya sankpan'as dap nɛ pu'ab na yinɛ buudbanɛ giligi ya la, ba san'an ka ya na da' ya yammis.
Ya mɛ na nyaŋi da' banɛ nam bɛ nɛ ya la, nɛ ba nimbanɛ ka ba du'a ba ya teŋin la, ka na sʋ'oe ba.
Ya mɛ na nyaŋi pian' zi'el ka ya biribis ti sʋ'oe ba ka li aan ba faar, ka ba na aan ba sankpan'asnam ba nyɔvʋr bɛn wʋsa, amaa da mɔri ya taaba banɛ an Israel dim la mugusida.
“‘Saan bɛɛ onɛ kena ye o zin'inɛ ya san'an bi'ela ka lieb bʋmmɔr, ka ya nid yinne lieb nɔŋdaan ka kuosi o mɛŋi tis saan la bɛɛ saan la dɔɔg buudi nid, suor bɛ ka ba na ti yɔ ka di'e o, la'an nɛ on kuosi o mɛŋi tis la, o sizua bɛɛ o dɔɔg la nid na nyaŋi yɔ ka di'e o. O saam kpɛɛm bɛɛ o saambil bɛɛ o ba'abiig sɔ' na nyaŋi yɔ ka di'e o, bɛɛ onɛ kpinnɛ ba tuŋ la, bɛɛ o mɛŋ ya'a paam ligidi, o na nyaŋi yɔ ka di'e o mɛŋ.
Onɛ kuosi o mɛŋ la nɛ onɛ da' o la na zin'inɛ gɛlig on kuosi o mɛŋ saŋsi'a tis o la paae yʋʋm pisnu kanɛ an malʋŋ di'ema la.
Ban na yɔ si'em ka di'e o la na anɛ wʋʋ sɔ' na tʋm ka li nar ye ba yɔɔ o si'em, ka ba na gɛlig nɛ yʋma la bɛn.
Yʋma la ya'a kpɛlim zu'oe, asɛɛ ka o yɔ ka li zu'oe ka nyaan di'e o mɛŋ.
Yʋʋm pisnu malʋŋ di'ema la ya'a kpɛlim pʋ zu'oe, asɛɛ ka o gɛligi li yɔ ka di'e o mɛŋ nwɛnɛ lin nar si'em.
Asɛɛ ka ya niŋ o wʋʋ onɛ ka ba nɔkid o yʋʋm wʋsa ka o tʋm nɛ, asɛɛ ya gɔs ka onɛ da' o la da mɔr o mugusida.
“‘Hali baa ba ya'a pʋ yɔ ka di'e o yʋʋm bama nii, on nɛ o biribis la anɛ ba tisi ba yɔlisim Yʋʋm pisnu malʋŋ di'ema saŋa la.
Manɛ sʋ'oe Israel dim la, ba anɛ mam yammis banɛ ka m mɔri ba yi Egipt na.
Manɛ aan ya Zugsɔb Wina'am la.’”
Zugsɔb la nɔɔr siakir yɛla Ka Zugsɔb la da lɛn yɛl Moses ye, “Mid ka ya maali bada bɛɛ maal si'eli zi'el bɛɛ zaŋ kugiri sɛ ka gɔs ka li an kasi tisi ya bɛɛ kpia' kugiri zi'el teŋ la zug sappi ka iginidi li tuonnɛ pʋ'ʋsid.
Manɛ aan ya Zugsɔb onɛ aan ya Wina'am la.
Dɔlli m Vʋ'ʋsʋm dabisir la sʋ'ʋŋa ka na'asi m Pʋ'ʋsim Zin'ig la; manɛ an Zugsɔb la.” “Ya ya'a dɔlli m wada ka gu'us ka siaki m nɔzi'ela la sʋ'ʋŋa, mam na kɛ ka saa niid lin nar saŋa si'a ka kɛ ka teŋgbauŋ zʋʋd du'a, ka tiis la na wali ba wala.
Ya na bʋ'ʋd ki ti paae tiwala bi'igir saŋa, ka tiwala tʋʋma la na mɔri ya ti paae bʋdib saŋa.
Ka ya na di diibi ya ya'amin, ka bɛ teŋin la ka dabiem bɛɛ yɛlsi'a kae.
M mɛ na kɛ ka sumbʋgʋsʋm bɛ teŋin la, ka ya ya'a digi, sɔ' kʋ kɛ ka dabiem mɔri ya.
M mɛ na lɛn kad mɔɔgin bʋnyuos teŋ la zugʋ yis, ka tanp kʋ li'eli ya teŋin la na.
Amaa ya na nyaŋi kadi ya dataas la paae ba kʋ.
Ka ya nidiba anu na kadi ba nidib kɔbiga, ka ya nidib kɔbiga na kadi ba nidib tusa piiga, ka ya na nyaŋi ba ka kʋʋ ba.
Man na mɔr nyɔɔg nɛ ya, ka kɛ ka ya nɔbig ka paas kal pʋʋgin, ka kɛ ka m nɔnaar na bɛ nɛ ya.
Ya na di dikʋdʋg kanɛ ka ya da bʋn yʋʋm la, hali ka ti baae li yis ka lɛdig dipaalig.
Ka linɛ lɛm pɛ'ɛs, m na bɛ nɛ ya ka kʋ zan'asi ya kpan-kpan nɛ.
M mɛ na la'am ken nɛ ya ka aan ya Wina'am, ka yanam mɛ na aan m nidib.
Manɛ an Zugsɔb onɛ aan ya Wina'am la, manɛ da mɔri ya yi Egipt teŋin la na, ye ya kʋ lɛn aan ba yammisɛ, ka kɔ' yɔksin dabanɛ gɛɛli ya niŋgɔnya la ka tisi ya yɔlisim, ka kɛ ka ya ken ka ya zug pʋ lɛn ziida, ka bi'esʋg kae.
“Amaa ya ya'a pʋ siaki m nɔɔrɛ, ka dɔlli m nɔzi'ela la wʋsa, ya ya'a ki'isi m wada la, ka zan'asi m zi'ela ka pʋ dɔlisi m nɔzi'ela la wʋsa sʋ'ʋŋaa ka san'ami m nɔnaar la, ya ya'a niŋ ala man ye m tʋmi ya si'em nwa': M na gbirigi mɔr mugustita'ar na namisi ya, ka na mɔr ban'as linɛ ka sɔ' kʋ nyaŋi ti'ebɛ nɛ niŋtʋʋlʋg linɛ na kɛ ka ya zu'om ka kʋ mɔr sumalisim.
Linɛ lɛm pɛ'ɛs, ya na bʋdi ya pɔɔd zaalim, bɔzugɔ, ya dataas na faaɛn li ka dii li zʋʋd la wʋsa.
M na bidi m kʋdig ka basi ya, ka ya dataas na nyɛ suori nyaŋi ya, ka banɛ kisi ya la na paam paŋi sʋ'oe ya; ka ya na zɔt zaalim hali ka sɔ' pʋ kati yaa.
Ka linɛ lɛm pɛ'ɛs ya'asɛ, yɛlbama ya'a gaad ka ya nam pʋ siak m nɔɔrɛ, alaa m na tɛki ya tʋbir nɔɔrim bʋyɔpɔi, ya tʋʋmbɛ'ɛd la yɛla.
Ka na lɛn sie ya nyɛɛsim la, ka mɛ na lɛm maal ka saŋgbauŋ la na nwɛnɛ kʋnt nɛ tisi ya, ka ya teŋgbauŋ la mɛ na kpi'em wʋʋ kʋntzɛn'ug nɛ.
Ya paŋ na san'am zaalim, bɔzugɔ, ya teŋgbauŋ zʋʋd kʋ maalɛ, ka tiis banɛ bɛ teŋgbauŋʋn la kʋ wali ba walaa.
“Ya ya'a nam zan'asidi m nɔɔr ka pʋ di'edi m sa'alʋgɔ, m na kɛ ka ya tɔɔg la paas zin'is ayɔpɔi, wʋʋ ya tʋʋmbɛ'ɛd la nar si'em.
M na kɛ ka mɔɔgin bʋnyuos kena zab nɛ ya, ka ba na kʋʋ ya biribis, ka san'ami ya niigi, ka sie ya kal, ka ya suoya dig zaalim.
“Yɛlbama nam wʋsa ya'a maali gaad, ka ya pʋ siaki m sa'alʋgɔ, amaa ka kpɛn ken tuon ka ya sʋnf duod nɛ mam, mam mɛŋ sʋnf na duoe nɛ ya, ka m kɛ ka ya namisʋg maligim paas nɔɔr ayɔpɔi ya tʋʋmbɛ'ɛd la zug.
M mɛ na lɛn kɛ ka tanp duoe ka ba kʋʋ ya, ka li an sam yɔɔb, m nɔnaar san'auŋ la yɛla.
Ka ya ya'a zɔɔ la'as taaba ya tempʋʋdin la, m na kɛ ka tɔɔg sigi ya sʋʋgin na, ka li na kɛ ka ya dataas na nyaŋi ya.
M na sie ya diib hali ka pu'ab piiga na tun'e maali ya diib dan'aŋ yinne ni, ka sie li tɛbisim, ka ya dit ka pʋ tigida.
“Ka la'an nɛ nɛ'ɛnam wʋsa ya'a niŋ ka ya zan'as ye ya kʋ di'e m nɔɔrɛ, ka kpɛn ken tuon nɛ tʋbzian'asim, m sʋnf na pɛlig nɛ ya ka m mɛ zan'asi ya ka namisi ya nɔɔr ayɔpɔi ya tʋʋmbɛ'ɛd la zug.
Ya na ɔnbi ya biribis nɛ ya bipumis, kɔ'ɔm zug.
Ka m na san'ami ya teŋgbana nɛ maana zin'ibanɛ bɛ kʋkʋna zut la, ka nwa'ae daka banɛ ka ya nyu'od bʋnnyubisa li zutin la.
M na kɛ ka ya kpii pa'ae ya bada banɛ ka' nyɔvʋr la zug, bɔzugɔ mam na kisigi ya.
M na kɛ ka ya tempʋʋd la lieb dabɔɔd, ka lɛn kɛ ka ya pʋ'ʋsim zin'is lieb nɛɛm.
Hali ya ya'a nyu'od maan li nyuug kʋ lɛm malisi ma.
M na san'ami ya teŋgbauŋ la wʋsa ka ya dataas banɛ na kpɛn' bɛɛ anina la na lidigi li yɛla.
Man na widigi ya tɛɛns la sʋʋgin ka na fuoe m sʋ'ʋgʋ kadi ya.
Ya teŋ la na kpɛlim zaalim, ka ya tempʋʋd la nwa'a-nwa'a lieb dabɔɔd.
“Ya ya'a nan kpɛlim bɛɛ ya dataas tɛɛnsin la, ala ka ya teŋgbauŋ la na di malisim li vʋ'ʋsʋm dabisa ni, saŋkanɛ wʋsa ka teŋ la na dig zaalim ka ya bɛɛ ya dataas teŋin la; ala ka teŋgbauŋ la na di malisim li vʋ'ʋsʋm dabisa la saŋa.
Saŋkanɛ wʋsa ka li dig zaalim la li na vʋ'ʋs vʋ'ʋsʋm kanɛ ka li da pʋ nyɛɛ, yanamɛ da bɛɛ ani la.
Ya nimbanɛ wʋsa kpɛlim bɛɛ ya dataas teŋin la, m na kɛ ka dabiem kpɛn' ya hali.
Ka ya ya'a wʋm ka pɛbisim da'ad vaand, ya na zɔ wʋʋ ya dataasi dɔlli ya nɛ, ka lut teŋin, hali baa sɔ' pʋ kati ya la.
Ya na tu'usidi lit taaba zug wʋʋ zabzabidibi kati ya nɛ, la'an nɛ sɔ' pʋ kati ya la, ka kʋ nyaŋi zi'enɛ zab nɛ ya dataasɛ.
Ya na mɛlim teŋ zʋna la pʋʋgin, ya dataas teŋ la na vɔli ya ka ya ba'as yɔri.
Yanam banɛ kpɛlim bɛɛ ya dataas tɛɛnsin la na yaali ya tʋʋmbɛ'ɛd zug; ya yaanam tʋʋmbɛ'ɛd zug ba na san'am.
“Amaa m nidib la ya'a pɛligi ba pʋʋg ka siak ye ban nɛ ba yaanam tʋm taal, ba sida ka'alim zug, nɛ ban da zan'as mam si'em ka lin zug ka mam mɛ da zan'asi ba ka nɔki ba niŋi ba dataas tɛɛnsin la.
Amaa ba ya'a sigisi ba mɛŋ ka tiaki ba sʋnya linɛ digilim la, ka yɔɔ ba tʋʋmbɛ'ɛd sam, m mɛ na tiɛn m nɔnaar nɛ Jakob, nɛ Isaak, nɛ Abraham, ka la'am tiɛn teŋgbauŋ la yɛla.
Bɔzugɔ, ba na bas teŋgbauŋ la ka li vʋ'ʋs, saŋkanɛ ka li dig zaalim ka ba kae la.
Ba na yɔɔ ba tʋʋmbɛ'ɛd la sam, bɔzugɔ ba nɛ'ɛsi m wada la ka zan'asi m zi'ela.
Ka la'an nɛ nɛ'ɛnam wʋsa, ba ya'a bɛɛ ba dataas teŋin, m kʋ zan'asi ba bɛɛ kisigi ba ka san'ami ba nyainnɛ, bɛɛ san'ami m nɔnaar nɛ ba.
Bɔzugɔ manɛ an Zugsɔb onɛ aan ba Wina'am la.
Amaa ba yɛla ka m na tiɛn m nɔnaar nɛ ba yaanam banɛ ka m da mɔri ba yi Egipt teŋin na la, ye m na aan ba Wina'am ka buudi bɛdegʋ nidib da nyɛ la.
Manɛ an Zugsɔb la.” Bama an zi'ela nɛ wada banɛ ka Zugsɔb la da maali digili tis o mɛŋ nɛ Israel dim ka li yit Moses san'an na, Sinai Zuor zugin la.
Kaanbʋg nɛ siakir yɔɔb yɛla Zugsɔb la da lɛm pian' tis Moses ye, Yɛlim Israel dim la ye sɔ' ya'a kaanb linɛ an nimmua kaanbʋgʋ zi'el, ka li anɛ ye o na nɔk ninsaali pɛsigi tis Zugsɔb la, ka o nɔk ligidi linɛ na zem wʋʋ ninsaal nɛ, li ya'a anɛ dau onɛ yʋma an pisi paae yʋma pisyuobʋ, o ligidi na anɛ anzurifa ligidi pisnu nwɛnɛ Fuug Sʋgʋr ligidi an si'em la; bɛɛ o ya'a anɛ pu'a, o ligidi na anɛ anzurifa pistan'.
Ka o yʋma ya'a yinɛ yʋma anu hali ti paae yʋma pisi ba na gɛlig lin nar ye ba da' o si'em, o ya'a an dau o ligidi na anɛ anzurifa pisi, ka pu'a mɛ ligidi na anɛ anzurifa piiga.
Amaa o ya'a yinɛ nwadig yinne hali ti paae yʋma anu ba na gɛlig ban na da' o si'em, o ya'a an dau o ligidi na anɛ anzurifa anu, ka pu'a mɛ ligidi na anɛ anzurifa atan'.
O mɛ ya'a anɛ yʋma pisyuobʋ nɛ pa'ali, ba na gɛlig ban na da' o si'em, o ya'a an dau o ligidi na anɛ anzurifa pii nɛ anu, ka pu'a mɛ ligidi na anɛ anzurifa piiga.
Amaa o paŋ ya'a pʋ paae ban gɛlig ligidi la si'em la, ba na zaŋ o niŋ maanmaan la nu'ugin ka maanmaan la gɛlig lin nar ye ba da' o si'em, ka li dɔlnɛ on kaanbi zi'el la paŋi an si'em la.
O ya'a kaanbnɛ bʋnkɔnbʋgʋ zi'el ye ba maal maannɛ tis Zugsɔb la, bʋnkɔnbkan la na lieb Zugsɔb la din ka an kasi.
O mid ka o lɛbis bɛɛ tiaki li, ka nɔk bʋnkɔnbsʋŋʋ tiak bʋnkɔnbbɛ'og, bɛɛ nɔk bʋnkɔnbbɛ'ogʋ tiak bʋnkɔnbsʋŋ; o ya'a nɔk bʋnkɔnbʋgʋ tiak bʋnkɔnbsi'a, babayi' la wʋsa na lieb Zugsɔb la din ka an kasi.
Ka linɛ ka o kaanbi zi'el la ya'a anɛ bʋnkɔnbkanɛ ka' nyainnɛ ka kʋ nyaŋi maal maannɛ tis Zugsɔb la, alaa o na mɔri li keŋ tis maanmaan la onɛ na gɔs ye li an sʋm bɛɛ bɛ'ɛdɛ, ka on nwaae ligidi la zi'el si'em la, ala nɔɔ ka li na aaɛn.
Amaa o ya'a bɔɔd ye o tiaki yɔ ligidi ka kpɛn mɔri li, alaa o na yɔ ligidi pʋdigir anu paasi li zug.
Sɔ' ya'a kaanbnɛ o yiri zi'eli tis Zugsɔb la ka li an kasi, maanmaan la na gɔs lin an sʋm bɛɛ bɛ'ɛd si'em ka nwaae li ligidi zi'el.
Ka maanmaan la na zi'el si'em la, ala ka li na aɛn.
Ka la'an nɛ wala, onɛ mɛ kaanb la ya'a bɔɔd ye o tiaki yɔ ligidi o yir la zug ka kpɛn mɔri li, alaa o na yɔ ligidi pʋdigir anu paasi li zug, ka li na aan o din.
Sɔ' ya'a zaŋ pɔkanɛ aan o yidim faari tis Zugsɔb la ka li an kasi, li ligidi sʋm ye li zemis nɛ bʋmbʋʋda kanɛ na bʋd pɔɔg la.
Li ya'a na bʋd ki bielim bɔto atan', li sʋ'ʋm ye di ligidi an anzurifa ligidi pisnu.
O ya'a kaanbnɛ o pɔɔgʋ zi'el, ka li an yʋʋm pisnu malʋŋ di'ema yʋʋmmi zaŋi ken, ligidi la na kpɛn anɛ ala nɔɔ.
Amaa o ya'a kaanbnɛ zi'el malʋŋ di'ema yʋʋm la nya'aŋ, maanmaan la na gɛlig lin zem si'em tis o, ka li dɔlnɛ yʋma banɛ kpɛlim ti paae malʋŋ di'ema yʋʋm la ya'as, ka ba na sie li ligidi la ala. Nid ya'a kaanbi o pɔɔgʋ zi'el ka lɛm bɔɔd ye o di'e li ya'as, o na yɔ pɔɔg la ligidi pʋdigir anu paasi li zug, ka li na aan o din.
Amaa o ya'a pʋ yɔ ka di'e pɔɔg la bɛɛ o kuosi linɛ tis dau sɔ', o kʋ lɛn tun'e yɔ ka di'e pɔɔg la.
Ka li ya'a ti paae malʋŋ di'ema yʋʋm ya'as, pɔɔg la na an kasi, nwɛnɛ pɔkanɛ ka ba pɛsigi li tis Zugsɔb la.
Li na lieb maanmaan la din, ka o sʋ'oe li saŋa wʋsa.
Ka sɔ' ya'a zaŋ pɔkanɛ ka o da' kaanbi tis Zugsɔb la, ka li ka' o mɛŋ pɔɔg bɛɛ o yidim pɔɔgɔ, alaa maanmaan la na gɛligi li ligidi an si'em, hali ti paae malʋŋ di'ema la yʋʋm, ka o na yɔ ligidi la daakan la ka li na an kasi tis Zugsɔb la.
Ka li ya'a ti paae yʋʋm pisnu malʋŋ di'ema yʋʋm la, ba na lɛbis pɔɔg la tis onɛ ka o da' li o san'an la.
Ya ligidi gɛligir mɛkama wʋsa na dɔl Fuug Sʋgʋr ligidi, ka ka' daar wʋsa ligidii, ka li anzurifa la'af yinne anɛ li la'abibis pisi.
Sɔ' da kaanb bʋnkɔnbkanɛ du'a yiiga zi'elɛ bɔzugɔ, li pʋn anɛ Zugsɔb la din.
Li ya'a an na'araug bɛɛ pɛraugɔ, Zugsɔb la pʋn sʋ'oe li.
Amaa li ya'a an bʋnkɔnbkanɛ ka' nyainnɛ, o na nɔk ligidi tiaki yɔ, ka li dɔlnɛ ban na gɛlig o ligidi si'em, ka yɔ ligidi la pʋdigir anu paasi li zug; ka o ya'a kʋ tis ligidi tiaki yɔɔ, alaa ba na kuosi li wʋʋ li ligidi zem si'em.
Amaa linɛ mɛkama ka ninsaal gaŋ o mɔrim pʋʋgin ka li bɛɛ li kɔn' ye o pɛsigi tis Zugsɔb la, ka li an ninsaal bɛɛ bʋnkɔnbʋg bɛɛ pɔɔg linɛ an o mɛŋ bʋn, ba ka' suor ye ba kuos bɛɛ di'e ligidi tiaki lii.
Li liebnɛ Zugsɔb la din ka an kasi.
Ninkanɛ wʋsa ka ba gaŋ o pɛsigi tis Zugsɔb la, ba kʋ nyaŋi lɛn nɔk ligidi yɔɔ o zug ka di'e o basɛ, asɛɛ ba kʋʋ o. Ki bɛɛ bʋmbʋta wʋsa linɛ ka ya bʋd teŋ la zug, li ya'a anɛ zʋʋd linɛ yit teŋin na bɛɛ wala linɛ yi tiig zug na, li pʋdigir piiga wʋsa yinne anɛ Zugsɔb la din ka li an kasi tis Zugsɔb la.
Sɔ' ya'a bɔɔd ye o nɔk ligidi tiak o pʋdigir piiga nwa', o na yɔɔ di ligidi la pʋdigir anu paasi li zug.
Ka bʋnkɔnbid wʋsa pʋdigir piiga pʋʋgin, ya na kɛ ka ba tuunl taaba yit yinne-yinne ka ya kaali ba, linɛ paasid piiga la wʋsa na lieb Zugsɔb la din ka an kasi.
O da gaans bʋnsʋma bʋmbɛ'ɛdnamin la, bɛɛ tiakɛ.
O ya'a tiak bʋnkɔnbsi'a, babayi' la wʋsa na liebnɛ kasi tis Zugsɔb la.
Bama an nɔzi'ela banɛ ka Zugsɔb la da tis Moses ye o tis Israel dim, Sinai Zuor zug la.
Gbauŋ nwa' yɛla Kaalʋg gbauŋ la yɛti ti nɛ dinɛ da maal yʋma pisnaasi banɛ ka Moses da mɔr Israel nidib la dɔl sian'arin la.
Saŋa pamm, nidib la da mɔri sʋnsa'aŋ ka ba sʋnf pɛligid nɛ Moses nɛ Wina'am.
Ba da yɛt ye ba ya'a kpɛlimin Egipt li naan sɔn'ɔn bɔzugɔ ba tam ban daa an yammis ka li an si'em la nɛ.
Amaa la'an nɛ wala, Wina'am da gɔsidi ba nɛ ka yɛt Moses on na yɛli ba si'el nɛ on na dɔlli ba si'em ka ba na nyaŋi paae teŋ kanɛ ka o ye o tisi ba la titɔndigin.
Ban da ken la, nɔɔr ayi' ka Wina'am yɛl Moses ye o kaalim nidib la wʋsa .
Dinzug ka gbauŋ la yʋ'ʋr an “Kaalʋg” la.
Israel dim la da bɛ Sinai mɔɔgin la, Zugsɔb la da pian' tis Moses La'asʋg Fuug Sʋgʋrin la.
Li da anɛ Israel dimi da yi Egipt teŋin la li yʋma ayi' nya'aŋ, li nwadig kanɛ pɛ'ɛs ayi' la pin'ilʋg daar.
Ka Zugsɔb yɛl o ye, “Kaalim Israel nidib la, tuŋ nɛ yir wʋsa, ka sɔb dau wʋsa yʋ'ʋr.
Fʋn nɛ Aaron na kaali ba bɛn-bɛn, dap banɛ wʋsa bɛ Israel ka ba yʋma paae pisi bɛɛ gaad ala ka ba na nyaŋi yi tanpinɛ zab.
Dɔɔg wʋsa ni dau onɛ an o tuŋ kpɛɛm na sʋŋi ya.
Nimbanɛ na sʋŋi ya la yʋda nwa': Reuben dɔɔg la ni na anɛ Elizu onɛ an Sediu biig la, ka Simeon dɔɔg la ni na anɛ Selumiel onɛ an Zurisiadai biig la, ka Juda dɔɔg la ni na anɛ Nason onɛ an Aminadab biig la.
Isaka dɔɔg la ni anɛ Netanɛl onɛ an Zuar biig la, ka Zebulun dɔɔg la ni anɛ Eliab onɛ an Helon biig la.
“Josef biisin la, Efiram dɔɔg la ni na anɛ Elisama onɛ an Ammihud biig la, ka Manase dɔɔg la ni na anɛ Gamaliel onɛ an Pedazu biig la, ka Benjamin dɔɔg la ni na anɛ Abidan onɛ an Gideon biig la, ka Dan dɔɔg la ni na anɛ Ahieza onɛ an Amisiadai biig la, ka Aser dɔɔg la ni na anɛ Pagiel onɛ an Okiran biig la.
Gad dɔɔg la ni na anɛ Eliasaf onɛ an Dewel biig la, ka Naftali dɔɔg la ni na anɛ Ahira onɛ an Enan biig la.” Nimbama ka ba da gaans nidib la sʋʋgin ye ba luu ba mɛŋ dɔɔd la tuon.
Banɛ da an Israel buudi la dɔɔd tuongatib.
Moses nɛ Aaron da la'as nimbama banɛ ka ba gaans la ka buol Israel nidib la wʋsa ye ba la'as taaba, nwadkanɛ paasid ayi' la pin'ilʋg daare sɔb banɛ an wʋʋ yʋma pisi bɛɛ gaad ala la yʋda yinne-yinne, dɔlisidi ba tuŋ nɛ ba yir wʋsa pʋʋgin, wʋʋ Zugsɔb la da pʋn yɛl Moses si'em la.
Alazug, o da kaali ba Sinai mɔɔgin la.
Reuben da anɛ Jakob onɛ yʋ'ʋri da lɛm buon Israel la bikpɛŋ.
O dɔɔg la ni, ba da sɔb dap banɛ wʋsa yʋma da paae pisi bɛɛ gaad ala ka na nyaŋi yi tanpinɛ zab la yʋda yinne-yinne dɔlis wʋʋ ba tuŋ nɛ ba yaa an si'em la.
Banɛ ka ba da sɔb Reuben dɔɔg la ni kal da anɛ tusa pisnaasi nɛ ayuobʋ nɛ kɔbisnu .
Simeon dɔɔg la ni, ba da sɔb dap banɛ wʋsa yʋma da paae pisi bɛɛ gaad ala ka na nyaŋi yi tanpinɛ zab la yʋda yinne-yinne dɔlis wʋʋ ba tuŋ nɛ ba za'asi an si'em la.
Banɛ ka ba da sɔb Simeon dɔɔg la ni kal da anɛ tusa pisnu nɛ awai nɛ kɔbistan' .
Gad dɔɔg la ni, ba da sɔb dap banɛ wʋsa yʋma da paae pisi bɛɛ gaad ala ka na nyaŋi yi tanpinɛ zab la yʋda yinne-yinne dɔlis wʋʋ ba tuŋ nɛ ba za'asi an si'em la.
Banɛ ka ba da sɔb Gad dɔɔg la ni kal da anɛ tusa pisnaasi nɛ anu nɛ kɔbisyuobʋ nɛ pisnu .
Juda dɔɔg la ni, ba da sɔb dap banɛ wʋsa yʋma da paae pisi bɛɛ gaad ala ka na nyaŋi yi tanpinɛ zab la yʋda yinne-yinne dɔlis wʋʋ ba tuŋ nɛ ba za'asi an si'em la.
Banɛ ka ba da sɔb Juda dɔɔg la ni kal da anɛ tusa pisyɔpɔi nɛ anaasi nɛ kɔbisyuobʋ .
Isaka dɔɔg la ni, ba da sɔb dap banɛ wʋsa yʋma da paae pisi bɛɛ gaad ala ka na nyaŋi yi tanpinɛ zab la yʋda yinne-yinne dɔlis wʋʋ ba tuŋ nɛ ba za'asi an si'em la.
Banɛ ka ba da sɔb Isaka dɔɔg la ni kal da anɛ tusa pisnu nɛ anaasi nɛ kɔbisnaasi .
Zebulun dɔɔg la ni, ba da sɔb dap banɛ wʋsa yʋma da paae pisi bɛɛ gaad ala ka na nyaŋi yi tanpinɛ zab la yʋda yinne-yinne dɔlis wʋʋ ba tuŋ nɛ ba za'asi an si'em la.
Banɛ ka ba da sɔb Zebulun dɔɔg la ni kal da anɛ tusa pisnu nɛ ayɔpɔi nɛ kɔbisnaasi .
Josef yaas la pʋʋgin, Efiram dɔɔg la ni, ba da sɔb dap banɛ wʋsa yʋma da paae pisi bɛɛ gaad ala ka na nyaŋi yi tanpinɛ zab la yʋda yinne-yinne dɔlis wʋʋ ba tuŋ nɛ ba za'asi an si'em la.
Banɛ ka ba da sɔb Efiram dɔɔg la ni kal da anɛ tusa pisnaasi nɛ kɔbisnu .
Manase dɔɔg la ni, ba da sɔb dap banɛ wʋsa yʋma da paae pisi bɛɛ gaad ala ka na nyaŋi yi tanpinɛ zab la yʋda yinne-yinne dɔlis wʋʋ ba tuŋ nɛ ba za'asi an si'em la.
Banɛ ka ba da sɔb Manase dɔɔg la ni kal da anɛ tusa pistan' nɛ ayi' nɛ kɔbisyi' .
Benjamin dɔɔg la ni, ba da sɔb dap banɛ wʋsa yʋma da paae pisi bɛɛ gaad ala ka na nyaŋi yi tanpinɛ zab la yʋda yinne-yinne dɔlis wʋʋ ba tuŋ nɛ ba za'asi an si'em la.
Banɛ ka ba da sɔb Benjamin dɔɔg la ni kal da anɛ tusa pistan' nɛ anu nɛ kɔbisnaasi .
Dan dɔɔg la ni, ba da sɔb dap banɛ wʋsa yʋma da paae pisi bɛɛ gaad ala ka na nyaŋi yi tanpinɛ zab la yʋda yinne-yinne dɔlis wʋʋ ba tuŋ nɛ ba za'asi an si'em la.
Banɛ ka ba da sɔb Dan dɔɔg la ni kal da anɛ tusa pisyuobʋ nɛ ayi' nɛ kɔbisyɔpɔi .
Aser dɔɔg la ni, ba da sɔb dap banɛ wʋsa yʋma da paae pisi bɛɛ gaad ala ka na nyaŋi yi tanpinɛ zab la yʋda yinne-yinne dɔlis wʋʋ ba tuŋ nɛ ba za'asi an si'em la.
Banɛ ka ba da sɔb Aser dɔɔg la ni kal da anɛ tusa pisnaasi nɛ yinne nɛ kɔbisnu .
Naftali dɔɔg la ni, ba da sɔb dap banɛ wʋsa yʋma da paae pisi bɛɛ gaad ala ka na nyaŋi yi tanpinɛ zab la yʋda yinne-yinne dɔlis wʋʋ ba tuŋ nɛ ba za'asi an si'em la.
Banɛ ka ba da sɔb Naftali dɔɔg la ni kal da anɛ tusa pisnu nɛ atan' nɛ kɔbisnaasi .
Bama ka Moses nɛ Aaron nɛ Israel tuongatib pii nɛ ayi' la da sɔb, sɔ' wʋsa nɛ o tuŋ kpɛɛm.
Israel dim dap banɛ wʋsa yʋma da paae pisi bɛɛ gaad ala ka na nyaŋi yi tanpinɛ zab la, ba da sɔbi ba yʋda yinne-yinne dɔlis wʋʋ ba tuŋ nɛ ba za'asi an si'em la.
Ba wʋsa kal da la'as nɛ tusa kɔbisyuobʋ nɛ atan' nɛ kɔbisnu nɛ pisnu .
Amaa ba da pʋ kaal Levi dɔɔg dim la paasɛ, bɔzugɔ Zugsɔb la da pʋn yɛl Moses ye, “Mid ka fʋ kaal Levi dɔɔg la bɛɛ paasi ba Israel dim wʋsa kallin, amaa gaŋim Levi dɔɔg la ka ba gɔt Nɔnaar Fuug Sʋgʋr kanɛ ka m girima bɛɛ ani la nɛ li la'ad nɛ linɛ wʋsa bɛɛ ani la.
Banɛ na ziid Fuug Sʋgʋr la nɛ li la'ad nɛ linɛ bɛɛ ani la wʋsa.
Banɛ na gɔti li yɛla ka zin' giligi li.
Saŋkanɛ wʋsa ka li nar ye Fuug Sʋgʋr la tɔɔm zin'ig, Levi dim la na piligi li ka li ya'a nar ye li zi'en zin'isi'a banɛ na maali li zi'el.
Onɛ ka' Levi dɔɔg nid ka li'eli li, ba na kʋʋ o. Israel dim la anɛ ba ti' ba sʋga la bɛn-bɛn, dau wʋsa nɛ o zin'ig nɛ o tuuta linɛ aan o zanbin.
Levi dim la anɛ ba ti' ba sʋga la gilig Nɔnaar Fuug Sʋgʋr linɛ ka Zugsɔb girima bɛɛ li ni la, lin na kɛ ka Zugsɔb sʋnpɛɛn da lu Israel nidib la zugɔ.
Levi dim la tʋʋma anɛ ba gɔt Nɔnaar Fuug Sʋgʋr la yɛla.” Israel dim la da niŋ nwɛnɛ Zugsɔb la da pa'al Moses si'em la.
Ban na ti' ba fuud sʋga la bɛn-bɛn si'em Zugsɔb la da yɛl Moses nɛ Aaron ye, “Israel dim la zin'inim gilig La'asʋg Fuug Sʋgʋr la ka lɛɛ lal nɛ li bi'ela.
Dau wʋsa na ti' o Fuug Sʋgʋr nɛ o yir tuuta nɛ o tuŋ zanbina.” Juda dim nɛ ba tuŋ la wʋsa na ti' ba dɔɔd la lɛbis ya-nya'aŋ; winnigi yit si'el la dɔlisi ba tuuta banɛ aan ba zanbina la zin'isin.
Ba tuongat anɛ Nason onɛ an Aminadab biig la.
O nidib la kal da anɛ tusa pisyɔpɔi nɛ anaasi nɛ kɔbisyuobʋ .
Isaka dɔɔg la na zin'ini tia'al Juda dim la.
Ban tuongat anɛ Netanɛl onɛ an Zuar biig la.
O nidib la kal da anɛ tusa pisnu nɛ anaasi nɛ kɔbisnaasi .
Zebulun dɔɔg la na zin'ini tia'al Isaka dɔɔg la.
Ban tuongat da anɛ Eliab onɛ an Helon biig la.
O nidib kal da anɛ tusa pisnu nɛ ayɔpɔi nɛ kɔbisnaasi .
Juda nya'andɔlib nwa' wʋsa kal da la'as nɛ tusa kɔbiga nɛ pisnii nɛ ayuobʋ nɛ kɔbisnaasi .
Banɛ na gaadi ba tuon.
Reuben dɔɔg la na la'as nɛ ba tuŋ wʋsa ka ti' ba dɔɔd la lɛbis dagɔbʋg baba la dɔlisi ba tuutanam linɛ aan ba zanbina la zin'isin.
Ban tuongat anɛ Elizu onɛ an Sediu biig la.
O nidib la kal da anɛ tusa pisnaasi nɛ kɔbisyuobʋ nɛ anu .
Simeon dɔɔg la na zin'ini tia'al Reuben dɔɔg la.
Ban tuongat da anɛ Selumiel onɛ an Zurisiadai biig la.
O nidib la kal anɛ tusa pisnu nɛ awai nɛ kɔbistan' .
Gad dɔɔg la da tia'al.
Ban tuongat da anɛ Eliasaf onɛ an Duodi biig la.
O nidib la kal da anɛ tusa pisnaasi nɛ anu nɛ kɔbisyuobʋ nɛ pisnu .
Reuben nya'andɔlib nwa' wʋsa kal da la'as nɛ tusa kɔbiga nɛ pisnu nɛ yinne nɛ kɔbisnaasi nɛ pisnu .
Banɛ na tia'al banɛ gat tuon la.
Linɛ tia'al anɛ La'asʋg Fuug Sʋgʋr la nɛ Levi dim la na bɛ Israel dim la wʋsa teŋsʋk.
Ban la'as si'em gumm la, ala nɔɔ ka ba na ken, sɔ' wʋsa na bɛɛ o zin'igin kpi'e nɛ tuuta linɛ pa'annɛ o zanbin la.
Efiram dɔɔg la na la'as nɛ ba tuŋ wʋsa ka ti' ba dɔɔd la lɛbis ya-tuona baba dɔlisi ba tuutanam linɛ an ba zanbina la zin'isin.
Ban tuongat anɛ Elisama onɛ an Ammihud biig la.
O nidib la kal anɛ tusa pisnaasi nɛ kɔbisnu .
Manase dɔɔg la na tia'al Efiram dim la.
Ba tuongat anɛ Gamaliel onɛ an Pedazu biig la.
O nidib la kal anɛ tusa pistan' nɛ ayi' nɛ kɔbisyi' .
Benjamin dɔɔg la na tia'al.
Ban tuongat anɛ Abidan onɛ an Gideon biig la.
O nidib la kal anɛ tusa pistan' nɛ anu nɛ kɔbisnaasi .
Efiram nya'andɔlib nwa' wʋsa kal da la'as nɛ tusa kɔbiga nɛ anii nɛ kɔbiga .
Banɛ na tia'al atan' n gat tuon.
Dan dɔɔg la na la'as nɛ ba tuŋ ka ti' ba dɔɔd la lɛbis datiuŋ baba dɔlisi ba tuutanam linɛ aan ba zanbina la zin'isin.
Ba tuongat anɛ Ahieza onɛ an Amisiadai biig la.
O nidib la kal anɛ tusa pisyuobʋ nɛ ayi' nɛ kɔbisyɔpɔi .
Aser dɔɔg la na tia'al.
Ban tuongat anɛ Pagiel onɛ an Okiran biig la.
O nidib la kal anɛ tusa pisnaasi nɛ yinne nɛ kɔbisnu .
Naftali dɔɔg la na tia'al.
Ban tuongat anɛ Ahira onɛ an Enan biig la.
O nidib la kal da anɛ tusa pisnu nɛ atan' nɛ kɔbisnaasi .
Dan nya'andɔlib nwa' wʋsa kal da la'as nɛ tusa kɔbiga nɛ pisnu nɛ ayɔpɔi nɛ kɔbisyuobʋ .
Banɛ na kpɛlim nya'aŋi dɔl.
Bama an Israel dim banɛ ka ba kal dɔl wʋʋ ba tuŋʋ an si'em la.
Ba wʋsa kal da la'as nɛ tusa kɔbisyuobʋ nɛ atan' nɛ kɔbisnu nɛ pisnu .
Ba lɛɛ daa pʋ kaal Levi dim la pɛ'ɛs nɛ Israel dim la, wʋʋ Zugsɔb la yɛl Moses si'em la.
Israel dim la da maal si'el wʋsa nɛ wʋʋ Zugsɔb la pa'al Moses si'em la, ala nɔɔ ka ba da la'as ka mɛ yii ala nɔɔ, sɔ' wʋsa nɛ o tuŋ nɛ o zak dim.
Levi dim yɛla Nwa' pa'an Aaron nɛ Moses yaas yɛla, saŋa kanɛ ka Zugsɔb da pian' tis Moses Sinai Zuor zug la.
Aaron biis la yʋda nwana: Nadab ka o du'a yiiga, ka onɛ tia'al la an Abihu nɛ Eleazar nɛ Itamar.
Aaron bibanɛ ka ba da nɔk malʋŋ kpaam bu'oe niŋi ba ka tisi ba suor ka ba lieb maanmaannibi la.
Amaa Nadab nɛ Abihu da pʋn kpi Zugsɔb la tuon, ban da maal tudaar maan linɛ pʋ dɔl suor, Sinai mɔɔgin la zug.
Ba da ka' biribisɛ, ka Eleazar, nɛ Itamar ma'aa da kpɛlim tʋm maanmaannib tʋʋma ba saam Aaron bɛllim saŋa la.
Zugsɔb la da yɛl Moses ye, “La'asim Levi dɔɔg dim wʋsa mɔri ba naa tis Aaron onɛ an maanmaan la ka ba tʋmmi tisid o. Ba na bɛ La'asʋg Fuug Sʋgʋrin tʋm Fuug Sʋgʋr la tʋʋma tis Aaron nɛ nidib la wʋsa.
Ba na gɔsid la'abanɛ bɛ La'asʋg Fuug Sʋgʋrin la ka tʋm La'asʋg Fuug Sʋgʋr la tʋʋma wʋsa tisid Israel dim la.
Gaŋim Levi dɔɔg dim wʋsa Israel dim wʋsa sʋʋginɛ tis Aaron nɛ o biis la ye ba tʋmmi tisidi ba.
Ka kɛ ka Aaron nɛ o biis la ma'aa tʋm maanmaannib tʋʋma.
Ninsɔ' ya'a ka' ba kallinɛ ka ye o kpɛn' Pʋ'ʋsim Sʋgʋrin la, asɛɛ ba kʋʋ o.” Zugsɔb la da lɛn yɛl Moses ye, “Manɛ gaŋ Levi dim la Israel dim sʋʋgin ye ba zi'en Israel pu'a wʋsa bikpɛŋ nɔba zug, alazug, Levi dim la anɛ man din, bɔzugɔ ba bikpɛɛmnam la wʋsa anɛ manɛ sʋ'oe ba.
Man da kʋʋd Egipt dim bikpɛɛmnam la, m da bas Israel saalib nɛ bʋnkɔnbid bikpɛɛmnam wʋsa.
Ba anɛ man din.
Manɛ an Zugsɔb la.” Ban da kaal Levi dim la yɛla Zugsɔb da lɛn yɛl Moses Sinai zuorin la ye, “Kaalim Levi nidib la dɔlis nɛ ba tuŋ nɛ ba za'asi an si'em.
Kaalim biribiŋ kanɛ wʋsa an wʋʋ lin yi nwadig yinne ken sa.” Alazug Moses da kaali ba nwɛnɛ Zugsɔb la pian' pa'al o si'em la.
Levi biis la yʋda nwa': Gerson, nɛ Kohat, nɛ Merari.
Gerson biis tuŋ dim yʋda nwa': Libni nɛ Simie.
Kohat biis tuŋ dim yʋda nwa': Amram nɛ Izar nɛ Hebron nɛ Uziel.
Merari biis tuŋ dim yʋda nwa': Mahli nɛ Musi.
Levi dim za'asi la, ka li dɔlli ba tuŋʋ na an si'em.
Za'as banɛ da la'asi an Gerson tuŋ la da anɛ Libni nɛ Simie; bama da an Gerson tuŋ la dim.
Biribis banɛ da paae nwɛnɛ nwadig bɛɛ gaad ala ka ba da kaal la da anɛ tusa pisyɔpɔi nɛ kɔbisnu .
Gerson tuŋ la da anɛ ye ba la'as Fuug Sʋgʋr nya'aŋi lɛbis ya-tuona.
Gerson tuŋ la tuongat da anɛ Eliasaf onɛ an Lael biig la.
Ba tʋʋm da anɛ ba gɔt La'asʋg Fuug Sʋgʋr la mɛŋ, nɛ linɛ ligili li yiŋ la, nɛ linɛ ligil za'anɔɔr kanɛ ka ba dɔlli kpɛn'ɛd La'asʋg Fuug Sʋgʋrin la, nɛ fuud linɛ bɛŋ zak la nɛ za'anɔɔr linɛ kpɛn'ɛd zakin linɛ gilig Fuug Sʋgʋr la nɛ maan zin'ig la, nɛ nwiis la, la'an nɛ la'abanɛ ka ba mɔri tʋmmi li tʋʋma la wʋsa.
Kohat tuŋ la da anɛ Amram dim nɛ Izar dim, nɛ Hebron dim nɛ Uziel dim: Kohat tuŋ za'asi la.
Ba biribis banɛ da an nwɛnɛ nwadig yinne bɛɛ gaad ala la da anɛ tusa anii nɛ kɔbisyuobʋ .
Kohat tuŋ la tʋʋm da anɛ ye ba gɔs Wina'am Pʋ'ʋsim Sʋgʋr la yɛla.
Kohat tuŋ la da anɛ ye ba la'as Fuug Sʋgʋr la lʋgirin lɛbis dagɔbʋg baba.
Kohat tuŋ la tuongat da anɛ Elizafan onɛ an Uziel biig la.
Ban tʋʋma da anɛ ye ba gur Nɔnaar Daka la, nɛ teebul, nɛ fita zi'esir, nɛ maan dakanam la nɛ la'abanɛ bɛ Pʋ'ʋsim Sʋgʋrin ka ba mɔri pʋ'ʋsid la, nɛ fuug linɛ lɔɔ yuli bɛŋ la, nɛ linɛ wʋsa pɛ'ɛs ka ba mɔri tʋm Pʋ'ʋsim Sʋgʋr la tʋʋma wʋsa.
Onɛ da an Levi dɔɔg tuongatib la wʋsa kpɛɛm da anɛ Elieza onɛ da an Aaron biig la, ka lɛn an maanmaan la.
Ba da gaŋnɛ on ye o gaad banɛ tʋm Fuug Sʋgʋr tʋʋma la wʋsa tuon.
Merari tuŋ la da anɛ Mahli dim nɛ Musi dim: Merari tuŋ wʋsa la.
Ba biribis banɛ da an wʋʋ nwadig yinne bɛɛ gaad ala da anɛ tusa ayuobʋ nɛ kɔbisyi' Merari dim tuŋ la tuongat da anɛ Zuriel onɛ an Abihel biig la.
Ba da anɛ ye ba la'as Fuug Sʋgʋr la lʋgirin lɛbisid datiuŋ baba.
Ba da gaŋi ba nɛ ye ba gɔt Fuug Sʋgʋr la yɛla, li kʋlis nɛ li dawa'a la, nɛ bʋnam linɛ zi'e sappi la, nɛ li zi'esa, nɛ linɛ wʋsa sʋŋid Fuug Sʋgʋr la ka li zi'e la, nɛ li la'ad wʋsa.
La'an nɛ zak linɛ gilig Fuug Sʋgʋr la bʋnam linɛ zi'e sappi la, nɛ li zi'esa, nɛ li kpada nɛ nwiis.
Moses nɛ Aaron nɛ o biis da anɛ ye ba zin'in Fuug Sʋgʋr la samannin, lɛbis ya-nya'aŋ, winnigi yit zin'isi'a na la.
Ba tʋʋma da anɛ ba gɔs Kasi Wʋsa Kasi zin'ig la tis Israel dim la.
Sɔ' ya'a li'el ani li anɛ ye ba kʋʋ o. Wina'am da tis nɔɔr ka Moses nɛ Aaron kaal Levi dim nwa' wʋsa tuŋ-tuŋ.
Ba biribis banɛ an wʋʋ nwadig bɛɛ gaad ala la, da anɛ tusa pisi nɛ ayi' .
Zugsɔb la da yɛl Moses ye, “Kaalim Israel biribiŋ kpɛɛmnam la wʋsa banɛ an wʋʋ nwadig bɛɛ gaad ala sɔbi ba yʋda tuunl taaba digil.
Nɔkim Levi dim la tisim ka ba di'e Israel dim bikpɛɛmnam la zin'ig, ka nɔki ba bʋnkɔnbid la ka ba di'e Israel dim bʋnkɔnbid bikpɛma zin'ig.
Ka manɛ an Zugsɔb la.” Alazug Moses da kaal Israel bikpɛɛmnam la wʋsa wʋʋ Zugsɔb la tis o nɔɔr si'em la.
Bikpɛɛmnam banɛ da an wʋʋ nwadig bɛɛ gaad ala la ba da sɔbi ba yʋda tuunl taaba ka ba kal an wʋʋ tusa pisi nɛ ayi' nɛ kɔbisyi' nɛ pisyɔpɔi nɛ atan' .
Zugsɔb la mɛ da yɛl Moses ye, “Nɔkim Levi dim la ka ba lɛdig Israel dim bikpɛɛmnam la zin'ig, ka ba kɔnbid la mɛ lɛdig Israel dim bʋnkɔnbid bikpɛma la zin'ig: Levi dim la anɛ ye ba an man nidib.
Manɛ an Zugsɔb la.
Israel dim bikpɛɛmnam la sadigim gat Levi dim la nɛ nidib kɔbisyi' nɛ pisyɔpɔi nɛ atan' la , alazug yɔɔmi sɔ' wʋsa zugin anzurifa ligidi anu.
Ligidkan ka ba na zaŋi yɔ la na an Wina'am Sʋgʋr ligidi, ka ka' daar wʋsa ligidii.
Nɔkimi ligidi la tis Aaron nɛ o biis la.” Moses sid da di'es ligidi la la'as, linɛ zem nɛ Israel dim bikpɛɛmnam banɛ kalli da tʋʋg Levi dim bikpɛɛmnam la.
Ka li wʋsa la'asi an anzurifa ligidi tusir nɛ kɔbistan' nɛ pisyuobʋ nɛ anu , ka li an Wina'am Sʋgʋr ligidi, ka ka' daar wʋsa ligidii.
Ka o nɔki li tis Aaron nɛ o biis la.
Kohat tuŋ la na tʋm si'el Zugsɔb la da yɛl Moses nɛ Aaron ye, “Kaalimi Kohat tuŋ dim la bɛ Levi dɔɔgin la dɔlisi ba za'as nɛ ba ya'.
Kaalim dap wʋsa banɛ an yʋma pistan' keŋ paae yʋma pisnu banɛ na kena tʋm La'asʋg Fuug Sʋgʋr tʋʋma la.
Kohat dim la ye ba tʋm tʋʋm si'a La'asʋg Fuug Sʋgʋrin la anɛ ba gɔsid la'abanɛ an kasi hali tis Zugsɔb la.
“Ba ya'a ti ye ba vuoɛn Fuug Sʋgʋr la tɔɔm, Aaron nɛ o biis la na kpɛn' li pʋʋgin yidig fukanɛ bɛŋ la ka nɔki li ligil Nɔnaar Daka la.
Ka nɔk gbansʋma ligil, ka yadig futɛbisir linɛ an bʋlʋ pa'al gbauŋ la zug, ka yʋ'ʋn nɔk dabanɛ ka ba gban'adi ʋkidi li mɔri ken la tʋ.
Ba na nɔk fukanɛ an bʋlʋ yadig teebul kanɛ ka ba ɛɛnti nɔkid bodobodo kanɛ ka ba tisid Zugsɔb la pa'annɛ li zug la, ka nɔk laas la, nɛ dʋgid nɛ bʋtiis banɛ mɔri maan bʋnnuuda maan la wʋsa pa'ali li zug, ka mɛ nɔk bodobodo kanɛ pa'a li zug saŋa wʋsa la pa'al.
Ba na nɔk fuzɛn'ugʋ pa'ali li zug, ka ligil nɛ gbansʋma ka nɔk dabanɛ ka ba gban'adi ʋkid mɔri ken la tʋ.
Li anɛ ye ba nɔk fukanɛ an bʋlʋ ligil fita zi'esir la la'an nɛ li fita la, nɛ ma'adis linɛ na gban'e bugumsaana la, nɛ li tampɛligim laas nɛ kpaam laas la, ka viligi li la'ad la wʋsa nɛ gbansʋma pa'al dabanɛ ka ba mɔri ziid la zug.
Ba na nɔk fukanɛ an bʋlʋ pil sanlima maan daka la ka ligili li wʋsa nɛ gbansʋma, ka nɔk dabanɛ ka ba gban'adi ʋkidi mɔri ken la tʋ.
Ba na nɔk la'abanɛ ka ba mɔri tʋm Fuug Sʋgʋr tʋʋma la wʋsa pil nɛ fukanɛ an bʋlʋ, ka ligil nɛ gbansʋma pa'al dabanɛ ziid la zug.
Ba na vaae tampɛligim la wʋsa yis kʋntzɛn'ug maan daka la zugʋ bas, ka nɔk fukanɛ mu'oe zim-zim ligili li.
Ka yʋ'ʋn nɔk la'abanɛ ka ba mɔri maan maana la wʋsa pa'ali li zug, la'an nɛ la'aban ka ba mɔri mu'od bugum la, nɛ laas, nɛ ban ka ba mɔri yaad ni'im la, ka ligili li wʋsa nɛ gbansʋma, ka nɔk dabanɛ ka ba gban'adi ʋkidi mɔri ken la tʋ.
“Aaron nɛ o biis la ya'a ti ligil la'abanɛ an kasi la naae ka nidib la ti'eb ye ba duoe tɔɔm la, Kohat dim la na kena zii li wʋsa keŋ.
Amaa ba mid ka ba si'is la'abanɛ an kasi la ka ba na kpi.
Kohat dimi nar ye ba zi la'abanɛ bɛ La'asʋg Fuug Sʋgʋrin la.
Maanmaan kpɛɛm Aaron biig Elieza na suoɛn kpakanɛ ka ba mɔri nyu'od fita la nɛ bʋnnyubisa la, nɛ saŋa wʋsa maan la, nɛ malʋŋ kpaam la.
Onɛ na gɔsid Fuug Sʋgʋr la wʋsa yɛla, nɛ linɛ bɛɛ li pʋʋgin wʋsa, la'an nɛ la'abanɛ an kasi tis Zugsɔb la.” Zugsɔb la da lɛn yɛl Moses nɛ Aaron ye, “Gu'usimi ka Kohat tuŋ la da kpii naae Levi dɔɔg la nii.
Yanamɛ na niŋ si'em ka ba na li'el Wina'am mɛŋ la'abanɛ an kasi la ka da kpi anɛ ya kɛ ka Aaron nɛ o biis la dɛŋin kpɛn' Kasi Wʋsa Kasi zin'ig la ni pa'al dau wʋsa on na tʋm si'em nɛ on na zi si'el.
Amaa Kohat tuŋ dim la mid ka ba kpɛn' gɔs la'abanɛ an kasi la.
Ba pʋn da vɛɛsɛ, ya'a ka' ala ba na kpi.” Gerson tuŋ la tʋʋma Zugsɔb la da lɛn yɛl Moses ye, “Mɛ lɛn kaal Gerson tuŋ la, dɔlisi ba za'as nɛ ba ya'.
Kaalim dap wʋsa banɛ an yʋma pistan' ken paae yʋma pisnu.
Banɛ na tʋm La'asʋg Fuug Sʋgʋr la tʋʋma.
Gerson tuŋ la tʋʋma na anɛ ziib tʋʋma nɛ tʋʋm banɛ bɛ.
Ba na ziid fuud linɛ pili bʋʋl La'asʋg Fuug Sʋgʋr la, nɛ La'asʋg Fuug Sʋgʋr la mɛŋ, nɛ linɛ pili li pɛ'ɛs la, nɛ gbansʋma linɛ pili li wʋsa tak la, nɛ fubanɛ geŋ La'asʋg Fuug Sʋgʋr za'anɔɔr la, nɛ fubanɛ geŋ zak kanɛ gilig Fuug Sʋgʋr la nɛ maan daka la, nɛ fubanɛ geŋ za'anɔɔr linɛ kpɛn'ɛd pʋʋgin la, nɛ nwiis nɛ la'abanɛ wʋsa ka ba mɔri tʋm tʋʋma la.
Gerson tuŋ la na tʋm linɛ wʋsa nar ye ba tʋm nɛ la'abama.
Tʋʋm kanɛ ka ba na tʋm wʋsa, li ya'a anɛ ziib bɛɛ tʋʋm si'a, ban tʋm wʋʋ Aaron nɛ o biis la na pa'ali ba si'em la.
Ya na pa'ali ba linɛ nar ye ba tʋm nɛ ban na zi si'el.
Tʋʋm kanɛ ka Gerson tuŋ la na tʋm La'asʋg Fuug Sʋgʋrin la nwa'.
Ba tʋʋma anɛ ye ba siak maanmaan kpɛɛm Aaron biig Itamar na pa'annɛ ba si'em wʋsa.” Merari tuŋ la tʋʋma an si'em Mɛ kaalim Merari tuŋ la, dɔlisi ba za'as nɛ ba ya'.
Kaalim dap wʋsa banɛ an yʋma pistan' keŋ paae yʋma pisnu.
Banɛ na tʋm Fuug Sʋgʋr la tʋʋma.
Ban na tʋm si'em nwa': ba ya'a ye ba tʋm La'asʋg Fuug Sʋgʋrin la, ba na zi' La'asʋg Fuug Sʋgʋr la dalamma la nɛ li dabanɛ zi'e sappi la, nɛ li dawa'a, nɛ li zi'esa la.
La'an nɛ dabanɛ zi'e sappi gilig zak la nɛ li zi'esa la wʋsa, nɛ kpada nɛ nwiis la, nɛ li la'ad nɛ linɛ wʋsa ka ba mɔri tʋm.
Kɛl ka sɔ' wʋsa baŋ on na zi si'el.
Merari tuŋ la na tʋm tʋʋm si'a La'asʋg Fuug Sʋgʋrin si'em la, ka li dɔl nɛ maanmaan kpɛɛm Aaron biig Itamar n na pa'ali ba si'em.
Levi dim kal Moses nɛ Aaron nɛ kpɛɛmnam da kaal Kohat tuŋ la dimi dɔlisi ba za'as nɛ ba ya'.
Ba da kaal dap banɛ wʋsa an yʋma pistan' keŋ paae yʋma pisnu, ban banɛ da kena ye ba tʋm La'asʋg Fuug Sʋgʋr tʋʋma la.
Ban da kaali dɔlisi ba za'as la ba kalli an si'em nwa': tusa ayi' nɛ kɔbisyɔpɔi nɛ pisnu .
Kohat tuŋ la dim banɛ da tʋm La'asʋg Fuug Sʋgʋr la tʋʋma kalli la.
Moses nɛ Aaron da kaali ba wʋʋ Zugsɔb la da zi'eli tis Moses si'em la.
Ba mɛ da kaal Gerson tuŋ la dimi dɔlisi ba za'as nɛ ba ya'.
Ba da kaal dap banɛ wʋsa an yʋma pistan' keŋ paae yʋma pisnu, ban banɛ da kena ye ba tʋm La'asʋg Fuug Sʋgʋr tʋʋma la.
Ban da kaali dɔlisi ba za'as la ba kalli an si'em nwa': tusa ayi' nɛ kɔbisyuobʋ nɛ pistan' .
Gerson tuŋ la dim banɛ da tʋm La'asʋg Fuug Sʋgʋr la tʋʋma kalli la.
Moses nɛ Aaron da kaali ba wʋʋ Zugsɔb la da zi'eli tis Moses si'em la.
Ba mɛ da kaal Merari tuŋ la dimi dɔlisi ba za'as nɛ ba ya'.
Ba da kaal dap banɛ wʋsa an yʋma pistan' keŋ paae yʋma pisnu, ban banɛ da kena ye ba tʋm La'asʋg Fuug Sʋgʋr tʋʋma la.
Ban da kaali dɔlisi ba za'as la ba kalli an si'em nwa': tusa atan' nɛ kɔbisyi' .
Merari tuŋ la dim kalli la.
Moses nɛ Aaron da kaali ba wʋʋ Zugsɔb la da zi'el si'em tis Moses la.
Ala ka Moses nɛ Aaron nɛ Israel dim kpɛɛmnam da kaal Levi dɔɔg dimi dɔlisi ba za'as nɛ ba ya'.
Ba da kaal dap wʋsa ban banɛ an yʋma pistan' keŋ paae yʋma pisnu, ban banɛ da kena ye ba tʋm La'asʋg Fuug Sʋgʋr tʋʋma la, ka zi La'asʋg Fuug Sʋgʋr la saŋkan wʋsa ka li nar ye ba tɔɔm zin'ig.
Ba kal da anɛ tusa anii nɛ kɔbisnu nɛ pisnii .
Zugsɔb la da zi'el nɔɔri tis Moses ye o pa'al sɔ' wʋsa o tʋʋma, nɛ sɔ' wʋsa na zi la'asi'a.
Ala ka ba da kaali ba, wʋʋ Zugsɔb la zi'el si'em tis Moses la.
Gbɛɛnb zin'ig la na an nyain si'em Zugsɔb la da yɛl Moses ye, “Yɛlim Israel dim la wʋsa ye ba yisim onɛ wʋsa bɛ la'asʋgʋn la ka mɔr niŋgbina san'auŋ ban'as, bɛɛ pu'a onɛ lu siaa ka li pʋ gu'oda, bɛɛ dau onɛ daulim yuod mɛt bɛɛ li yitnɛ o niŋgbina ni.
Ba mɛ yisim onɛ si'is bʋnkpiilʋŋ ka li kɛ ka o ka' nyainnɛ.
Ba ya'a anɛ dap bɛɛ pu'ab, ya na yisi ba ya gbɛɛnsa zin'ig la kpikpɛŋ.
Mid ka ya kɛ ka mam bɛ nɛ ya zin'isi'a la lieb dian'ad bamanam yɛla.” Israel dim la sid da niŋ ala, ka da yis nimban buudi wʋsa la'asʋg la zin'igin wʋʋ Zugsɔb la da pa'al Moses si'em la.
Tʋʋmbɛ'ɛd sam yɔɔb yɛla Zugsɔb la da lɛn yɛl Moses ye, “Yɛlim Israel dim la ye, ‘Dau bɛɛ pu'a ya'a tʋm tʋʋmbɛ'ɛd buudi wʋsa pɔ'ɔg o tiraan ka ka' sida sɔbi tis Zugsɔb la, on sɔb tʋm taal.
Li anɛ tilas ye o yɛl on tʋm taal si'a la, ka yɔ sam kanɛ nar ye o yɔ ka paam taal pɛ'ɛŋir, ka pɛ'ɛs o sam la pʋdigir zin'is anu tis onɛ ka o pɔ'ɔg la.
Amaa onɛ ka ba tʋm o taal la ya'a kpinɛ, ka o du'ad kae na di'e yɔɔd la, li na anɛ Wina'am din, ka li sʋ'ʋm ye ba nɔki tis maanmaan la, la'an nɛ pɛrakanɛ ka o di'e maali sɔs suguru tis tʋʋmbɛ'ɛd sɔb la.
“‘Maan nɛ piini wʋsa linɛ an kasi ka Israel dim la'asidi kenna tisid maanmaan la anɛ o din, sɔ' wʋsa piini anɛ o din, amaa o ya'a nɔki tis maanmaan la, li anɛ maanmaan la din.’” Pu'a kanɛ ka' sida sɔb kpansib yɛla Zugsɔb la da lɛn yɛl Moses ye, “Yɛlim Israel dim la ye, ‘Dau sɔ' pu'a ya'a yi yiŋ ka pʋ lɛm bɛ nɛ o sid nɛ sidaa, ka li anɛ ye o diginnɛ nɛ dau sɔ' ka o sid la zi', ka o dian'ad tʋʋma la pʋ yi paalʋ na, ka sɔ' pʋ di kasɛta, ka sɔ' mɛ pʋ gban'e o muda; o sid la ya'a ti pin'ili bi'esid ka pʋ lɛn niŋ pu'a la yadda ye o sid tʋm dian'ad bɛɛ o pʋ tʋm, on dɔl pu'a la keŋ maanmaan san'an.
Dau la mɛ na nɔk bodobodo zɔ'ɔm wʋʋ ki kuriba ayi' o pu'a la yɛla.
O da nɔk kpaam bɛɛ bʋnnyubisa gɛndigɛ, bɔzugɔ li anɛ zʋʋd maan linɛ an nyuur yɛla, ka na kɛ ka tʋʋmbɛ'ɛd la yi paalʋ na.
Maanmaan la na kɛ ka pu'a la kena zi'en Zugsɔb la tuon, ka gbin'e ku'okanɛ an kasi bɛ yʋʋrin ka vaae Fuug Sʋgʋr la teŋ titani niŋ ku'omin la.
O na mɔr pu'a la na zi'el Zugsɔb la tuon, ka yidig pu'a la zuobid ka nɔk tiɛnr maan la nɛ zʋʋd maan linɛ an nyuur yɛla la niŋ o nu'usin, ka o mɛŋ yʋ'ʋn zanl ku'otɔɔg linɛ ziid nɔpɔɔri kenna la.
Ka maanmaan la yʋ'ʋn kɛ ka pu'a la pɔ ka yɛl o ye dau sɔ' ya'a nan zi' zaŋi fʋ diginɛ, ka fʋ mɛ pʋ tʋm dian'ad tʋʋm si'a fʋn bɛɛ fʋ sid yin la, ku'otɔɔg kaŋa da zi nɔpɔɔri kɛɛn fʋ san'an naa.’” Amaa fʋ ya'a kɛ ka dau sɔ' zaŋi fʋ digin, ka fʋ tisi fʋ mɛŋ dian'ad saŋa kanɛ ka fʋ bɛɛ fʋ sid nu'ugin la, maanmaan la na pɔ pɔkaŋa niŋ pu'a la zug ye, “Zugsɔb la kɛl ka fʋ gbɛr nwiilim ka fʋ pʋʋr pid ka fʋ kʋ nyaŋi du'aa, ka li na kɛ ka fʋ nidib la ya'a ye ba pɔ nɔɔri tis sɔ' ba na pɔ ye fʋ tɔɔg la buudi paam o sɔb.
Ku'okanɛ mɔr nɔpɔɔri kenna la na kpɛn' fʋ niŋgbina ni ka li kɛ ka fʋ pʋʋr pid ka fʋ gbɛr nwiilim.” Ka pu'a la na lɛbis ye, “Ami: li sid niŋim ala.” Ka Maanmaan la na sɔb nɔpɔɔr la niŋ gbauŋʋn ka pie li niŋ ku'otɔɔgin ka kɛ ka pu'a la nu ku'otɔɔg kanɛ ziid nɔpɔɔri kenna la, ka ku'om la kpɛn' o tis o tɔɔg ka o namis.
Maanmaan la na di'e maan la o nu'ugin, ka nyɔɔsimi li Zugsɔb la tuon ka mɔri li kɛn maan daka la ni na, ka yʋ'ʋn gbin'e zɔ'ɔm la nu'ukukudug ka li an tiɛnr maan ka o nyu'oe maan daka la zug; lin nya'aŋ la, o na kɛ ka pu'a la nu ku'om la.
On kɛ ka pu'a la nu naae la, o ya'a tʋm dian'ad ka pʋ bɛ nɛ o sid nɛ sidaa, ani ka ku'om linɛ ziid nɔpɔɔr la na kpɛn' o niŋgbina ni ka tis o tɔɔg nɛ namisʋg bɛdegʋ; o pʋʋr na pid ka o gbɛr nwiilim ka o nidib la ya'a ye ba pɔ nɔɔri tis sɔ' ba na pɔ ye fʋ tɔɔg la buudi paam o sɔb.
Amaa pu'a la ya'a pʋ tʋm dian'adɛ ka o pʋʋg an nyain, nɔpɔɔr la kʋ gban'e o ka o mɛ na nyaŋi du'a biis.
Lina anɛ nyuur wada zaŋi ken pu'a na san'am dau ka nan kpɛm bɛɛ o sid yin, bɛɛ dau ya'a ti pʋ lɛn niŋ o pu'a yadda.
Maanmaan la na kɛ ka pu'a la zi'en Zugsɔb la tuon ka ba maal malʋŋ bama wʋsa.
Taal kʋ dɔl o sid la, amaa o tʋʋmbɛ'ɛd taal na kpɛm bɛɛ o zug.
Naazir nid yɛla Zugsɔb la da yɛl Moses ye, “Yɛlim Israel dim la ye; ‘Dau bɛɛ pu'a ya'a bɔɔd ye o kaanb kaanbʋg kanɛ bɛɛ li kɔn' ye o yis o mɛŋi lieb Naazir nid, li anɛ tilas ye on sɔb luak o mɛŋ nɛ daam buudi wʋsa, ka da nu linɛ nwɛnɛ daam wʋsaa.
O mɛ da nu tikanɛ wala ka ba mɔri maan daam la ku'om, bɛɛ o dii li bʋmma'asa bɛɛ li bʋnkpi'emisɛ.
O ya'a sadigim an Naazir nid, on mid ka o di walkanɛ ka ba mɔri maan daam la, hali baa li bielif bɛɛ li pa'ad la.
Lin pin'il saŋkanɛ ka o kaanb ye o yis o mɛŋi tʋm tis Wina'am la, o mid ka o zug pʋn nɛ barig.
Li sʋ'ʋm ye o gban'e o mɛŋi an kasi ka dabisa banɛ ka o gban'e ye o tʋm tis Wina'am la ti gaad.
Li anɛ tilas ye o bas o zuobid la ka li wa'am.
Lin yi saŋkan la wʋsa, o mid ka o li'el kum.
Hali baa o mɛŋ saam bɛɛ o ma bɛɛ o bier bɛɛ o taʋn ya'a kpi, on da si'is ka li kɛ ka o dian'a o mɛŋa.
Bɔzugɔ, zanbin kanɛ pa'al ye o wɛligi o mɛŋ ye o tʋm Wina'am tʋʋma la bɛɛ o zugin.
Saŋa kanɛ ka o kaanb ye o pɛsig o mɛŋ la o na an kasi tis Zugsɔb la.
Li ya'a an wʋʋ sɔ' kpi'e nɛ o ka gbirigi kpi, ka li kɛ ka zuobid kanɛ ka o pɛsig la pʋ lɛn an kasi, asɛɛ o pʋn zuobid la daba ayɔpɔi la daar, linɛ aan amaalim-mɛŋ-nyain dabisir la.
Ka daba anii daar la o yʋ'ʋn na mɔr sian'adawana ayi' bɛɛ na'adawana ayi' kɛn maanmaan la san'an na, za'anɔɔr kanɛ kpɛn'ɛd La'asʋg Fuug Sʋgʋr zakin la, ka maanmaan la na kʋ yinne ka li an tʋʋmbɛ'ɛd maan, ka yinne mɛ an nyu'or maan ka li an suguru sɔsʋgʋ tis o, bɔzugɔ o tʋm bɛ'ɛd on la'am bɛ nɛ kum la zug.
Daakan nɔɔ li anɛ ye o maligim pɛsig o zug la.
Li mɛ anɛ tilas ye o lɛm maligim pɛsig o mɛŋi tis Zugsɔb la saŋkanɛ ka o daa gban'e ye o wɛlig o mɛŋ la, ka mɔr pɛbil kanɛ an yʋʋm yinne na maal taal maan.
Dabisbanɛ gaad la kʋ kaali paasɛ, bɔzugɔ o bakir la saŋa o daa liebnɛ dian'ad sɔb.
“‘Nwa' an zi'elʋgʋ tis onɛ wʋsa an Naazir nid o kaanbʋg dabisa la ya'a ti gaad.
O na kɛn La'asʋg Fuug Sʋgʋr la za'anɔɔrin na.
Ani ka o na maal maannɛ tis Zugsɔb la: pɛdibpɔl onɛ an yʋʋm yinne ka pʋ mɔr dɛŋŋa maal maannɛ nyu'oe tis Zugsɔb la, nɛ pɛsa'apɔl onɛ an yʋʋm yinne ka dɛŋ kae maal tʋʋmbɛ'ɛd maan, nɛ pɛraug yinne kanɛ ka' dɛŋ ka li anɛ taaba la'asʋg maan, nɛ zʋʋd maannɛ pɛ'ɛs nɛ bʋnnuuda maan, la'an nɛ pɛog nɛ bodobodo linɛ pʋ mɔr dabinnɛ, nɛ ma'asa, nɛ linɛ nwɛnɛ sa'akɔnt kpi'emis.
Maanmaan la na mɔri li keŋ Zugsɔb la tuonnɛ maal tʋʋmbɛ'ɛd maan nɛ nyu'or maan.
Ka yʋ'ʋn nɔk pɛraug la nɛ bodobodo linɛ ka' danbin pɛog pɛ'ɛli maal maan linɛ an taaba la'asʋgʋ tis Zugsɔb la, la'an nɛ zʋʋd maan nɛ bʋnnuuda maan.
Naazir nid la na pʋn o zuobid kanɛ ka o pɛsigi tis Zugsɔb la La'asʋg Fuug Sʋgʋr za'anɔɔrin la.
O na nɔk zuobid la niŋ bugum kanɛ bɛ maan bimbimin dit o maan linɛ an taaba la'asʋg maan la.
Naazir nid la ya'a pʋn o zuobid linɛ pa'al ye o pɛsig o mɛŋ la naae, maanmaan la na nɔk gbɛr linɛ dʋg, ka yis bodobodo linɛ ka' danbin la yinne nɛ linɛ nwɛnɛ sa'akɔnt la yinne niŋ Naazir nid la nu'usin.
Maanmaan la na nyɔɔsimi ba Zugsɔb la tuon ka li an nyɔɔsʋŋ maan.
Ba anɛ kasi ka an maanmaan la din, la'an nɛ kugsir linɛ nyɔɔsim Zugsɔb tuon la nɛ gbɛr linɛ an maanmaan tɔnsir la.
Lin nya'aŋ la Naazir la tun'e nu daam.
Lina an zi'elkanɛ bɛɛ tis Naazir nid onɛ kaanbi zi'el ye o na maal maannɛ tis Zugsɔb la, ka li dɔl nwɛnɛ on gban'e ye o bɛɛ o kɔn' si'em la.
Ka pɛ'ɛs on na nyaŋi tis si'el.
Asɛɛ ka o maal nwɛnɛ on kaanb si'em la, ka li dɔl Naazir wada la.’” Maanmaannibi niŋ nidib zug albareka la yɛla Zugsɔb la da lɛn yɛl Moses ye, “Yɛlim Aaron nɛ o biis la ye, ‘Yanamɛ na sɔsid albareka tisid Israel dim la si'em nwa': yɛlimi ba ye, “‘Zugsɔb na niŋi ya bareka ka guri ya, Zugsɔb na zɔɔ ya nimbaanlig ka tʋm sʋ'ʋm tisi ya, Zugsɔb na fɛndig o nindaa kpa' ya ka tisi ya sumbʋgʋsʋm.’ “Ala ka ba na nɔki m yʋ'ʋri sɔs albareka tisi ba, ka m sid na niŋi ba bareka.”
Fuug Sʋgʋr la yɔ'ɔgir piini Moses n da ti' Fuug Sʋgʋr la naae la, o da bu'oe malʋŋ kpaam niŋi li, ka pɛsigi li nɛ li la'ad la wʋsa ye li an kasi tis Zugsɔb la.
O mɛ da lɛn bu'oe malʋŋ kpaam niŋ maan daka la nɛ li la'ad la wʋsa.
Ka Israel dim tuongatib da tis maan piini.
Ba da anɛ yidaannam banɛ an dɔɔg-dɔɔg tuongatib ka da gɔt nidib la kaalʋg yɛla la.
Ba da la'as taaba mɔr maana tɛrekonam ayuobʋ nɛ lɔlis pii nɛ ayi' kɛn Zugsɔb la tuon na.
Tuongat wʋsa da mɔr lɔlig yinne ka tuongatib ayi' wʋsa la'asi mɔr tɛreko yinne.
Ba da mɔr nɛ'ɛnamɛ kɛn Fuug Sʋgʋrin la na.
Zugsɔb la yʋ'ʋn da yɛl Moses ye, “Di'em la'abama ba san'an ka li sʋŋ nɛ La'asʋg Fuug Sʋgʋr zin'ig la maalʋg.
Nɔkimi ba pʋdigi tis Levi dim la ka li dɔl nɛ sɔ' wʋsa tʋʋma nar ye o di'e si'em.” Dinzug, Moses da nɔk tɛrekonam la nɛ niigi la tis Levi dɔɔg dim la.
O da nɔk tɛrekonam ayi' nɛ niigi anaasi tis Gerson tuŋ la wʋʋ ba tʋʋma nar ye ba di'e si'em, ka mɛ nɔk tɛrekonam anaasi nɛ niigi anii tis Merari tuŋ la wʋʋ ba tʋʋma nar ye ba di'e si'em.
Maanmaan kpɛɛm Aaron biig Itamar da pa'annɛ ba ban na tʋm si'em.
Amaa Moses da pʋ nɔki tis Kohat tuŋ dim laa, bɔzugɔ ba tʋʋm da anɛ ye ba bugid la'abanɛ an kasi la ba biankimpiind zug.
Ban da bu'oe malʋŋ kpaam niŋ maan daka la ni la, tuongatib la da mɔri ba maana kennɛ digin maan daka la tuon bɔzugɔ Zugsɔb la da pʋn yɛl Moses ye, “Dabisir wʋsa tuongat yinne na mɔr o maan na maal maan daka la pɛsigir yɛla.” Onɛ da mɔr o maan yiiga dabisir la na, da anɛ Nason onɛ an Aminadab biig, Juda dɔɔg la tuongat la.
On maan da anɛ anzurifa perinte linɛ tɛbis hali, nɛ anzurifa laa kanɛ mɛ tɛbis, ka li wʋsa pɛ'ɛl nɛ zɔ'ɔm baanlig linɛ gɛndig nɛ kpaam ka li an zʋʋd maan; nɛ sanlima laa yinne ka li pɛ'ɛl nɛ tudaar kanɛ nyu'od ka li nyuug malis la; nɛ na'arapɔl yinne, nɛ pɛraug yinne, nɛ pɛribig kanɛ nan an yʋʋm yinne, maal nyu'or maan; nɛ bʋribig linɛ na maal tʋʋmbɛ'ɛd maan, nɛ lɔlis ayi', nɛ pɛraad anu, nɛ bʋribis anu nɛ pɛribis anu banɛ nan an yʋʋm yinne, maal taaba la'asʋg maan.
Nɛ' da an Nason onɛ an Aminadab biig la maan.
Dabiskanɛ da pɛ'ɛs ayi' la Netanɛl onɛ an Zuar biig, Isaka dɔɔg tuongat la da mɔr o maan na.
On maan da anɛ anzurifa perinte linɛ tɛbisim an anzurifa kɔbiga nɛ anzurifa lakanɛ mɛ tɛbis, ka li wʋsa pɛ'ɛl nɛ zɔ'ɔm baanlig linɛ gɛndig nɛ kpaam ka li an maan; nɛ sanlima laa yinne linɛ tɛbisim an anzurifa ligidi piiga, ka li pɛ'ɛl nɛ tudaar kanɛ nyu'od ka li nyuug malis la; nɛ na'arapɔl yinne, pɛraug yinne, nɛ pɛribig kanɛ nan an yʋʋm yinne, maal nyu'or maan; nɛ bʋribig linɛ na maal tʋʋmbɛ'ɛd maan nɛ lɔlis ayi', nɛ pɛraad anu, bʋribis anu nɛ pɛribis anu banɛ an yʋʋm yinne nannɛ maal taaba la'asʋg maan.
Nɛ' da an Netanɛl onɛ an Zuar biig la maan.
Dabiskanɛ da pɛ'ɛs atan' la Eliab onɛ da an Helon biig ka an Zebulun dɔɔg la tuongat la, da mɔr o maan na.
On maan da anɛ anzurifa perinte linɛ tɛbisim an anzurifa gbila kɔbiga nɛ pistan' nɛ anzurifa lakanɛ ka ba mɔri misid ka li tɛbisim an anzurifa gbila pisyɔpɔi, ka li wʋsa pɛ'ɛl nɛ zɔ'ɔm baanlig linɛ gɛndig nɛ kpaam ka li an maan; nɛ sanlima laa yinne ka li tɛbisim an anzurifa gbila piiga ka li pɛ'ɛl nɛ tudaar kanɛ nyu'od ka li nyuug malis la; nɛ na'arapɔl yinne nɛ pɛraug yinne, nɛ pɛribig kanɛ an yʋʋm yinne, maal nyu'or maan; nɛ bʋribig linɛ na maal tʋʋmbɛ'ɛd maan, nɛ lɔlis ayi', nɛ pɛraad anu nɛ bʋribis anu nɛ pɛribis anu banɛ an yʋʋm yinne maal taaba la'asʋg maan.
Nɛ' da an Eliab onɛ an Helon biig la maan.
Dabiskanɛ da pɛ'ɛs anaasi la Elizu onɛ an Sediu biig ka an Reuben dɔɔg tuongat la, da mɔr o maan na.
On maan da anɛ anzurifa perinte linɛ tɛbisim an anzurifa gbila kɔbiga nɛ pistan' nɛ anzurifa lakanɛ ka ba mɔri misid la, ka li tɛbisim an anzurifa gbila pisyɔpɔi, ka li wʋsa pɛ'ɛl nɛ zɔ'ɔm baanlig linɛ gɛndig nɛ kpaam ka li an zʋʋd maan; nɛ sanlima laa yinne ka li tɛbisim an anzurifa gbila piiga pɛ'ɛl nɛ tudaar kanɛ nyu'od ka li nyuug malis la; nɛ na'arapɔl yinne nɛ pɛraug yinne nɛ pɛribig kanɛ an yʋʋm yinne maal nyu'or maan; nɛ bʋribig linɛ na maal tʋʋmbɛ'ɛd maan, nɛ lɔlis ayi' nɛ pɛraad anu nɛ bʋribis anu nɛ pɛribis anu banɛ an yʋʋm yinne maal taaba la'asʋg maan.
Nɛ' da an Elizu onɛ an Sediu biig la maan.
Dabiskanɛ da pɛ'ɛs anu la Selumiel onɛ an Zurisiadai biig ka an Simeon dɔɔg tuongat la, da mɔr o maan na.
On maan da anɛ anzurifa perinte linɛ tɛbisim an anzurifa gbila kɔbiga nɛ pistan' nɛ anzurifa lakanɛ ka ba mɔri misid la ka li tɛbisim an anzurifa gbila pisyɔpɔi, ka li wʋsa pɛ'ɛl nɛ zɔ'ɔm baanlig linɛ gɛndig nɛ kpaam ka li an maan; nɛ sanlima laa yinne ka li tɛbisim an anzurifa gbila piiga, ka li pɛ'ɛl nɛ tudaar kanɛ nyu'od ka li nyuug malis la; nɛ na'arapɔl yinne nɛ pɛraug yinne nɛ pɛribig kanɛ an yʋʋm yinne maal nyu'or maan; nɛ bʋribig linɛ na maal tʋʋmbɛ'ɛd maan, nɛ lɔlis ayi', nɛ pɛraad anu nɛ bʋribis anu nɛ pɛribis anu banɛ an yʋʋm yinne maal taaba la'asʋg maan.
Nɛ' da an Selumiel onɛ an Zurisiadai biig la maan.
Dabiskanɛ da pɛ'ɛs ayuobʋ la Eliasaf onɛ an Duodi biig ka an Gad dɔɔg tuongat la, da mɔr o maan na.
On maan da anɛ anzurifa perinte linɛ tɛbisim an anzurifa gbila kɔbiga nɛ pistan' nɛ anzurifa lakanɛ ka ba mɔri misid la ka li tɛbisim an anzurifa gbila pisyɔpɔi ka li wʋsa pɛ'ɛl nɛ zɔ'ɔm baanlig linɛ gɛndig nɛ kpaam ka li an zʋʋd maan; nɛ sanlima laa yinne linɛ tɛbisim an anzurifa gbila piiga ka li pɛ'ɛl nɛ tudaar kanɛ nyu'od ka li nyuug malis la; nɛ na'arapɔl yinne nɛ pɛraug yinne, nɛ pɛribig kanɛ nan an yʋʋm yinne maal nyu'or maan; nɛ bʋribig linɛ na maal tʋʋmbɛ'ɛd maan, nɛ lɔlis ayi' nɛ pɛraad anu nɛ bʋribis anu nɛ pɛribis anu banɛ an yʋʋm yinne maal taaba la'asʋg maan.
Nɛ' da an Eliasaf onɛ an Duodi biig la maan.
Dabiskanɛ da pɛ'ɛs ayɔpɔi la Elisama onɛ an Ammihud biig, ka an Efiram dɔɔg tuongat la, da mɔr o maan na.
On maan da anɛ anzurifa perinte linɛ tɛbisim an anzurifa gbila kɔbiga nɛ pistan' nɛ anzurifa lakanɛ ka ba mɔri misid la ka li tɛbisim an anzurifa gbila pisyɔpɔi ka li wʋsa pɛ'ɛl nɛ zɔ'ɔm baanlig linɛ gɛndig nɛ kpaam ka li an zʋʋd maan; nɛ sanlima laa yinne linɛ tɛbisim an anzurifa gbila piiga, ka li pɛ'ɛl nɛ tudaar kanɛ nyu'od ka li nyuug malis la; nɛ na'arapɔl yinne nɛ pɛraug yinne, nɛ pɛribig kanɛ an yʋʋm yinne nannɛ maal nyu'or maan; nɛ bʋribig linɛ na maal tʋʋmbɛ'ɛd maan nɛ lɔlis ayi', nɛ pɛraad anu nɛ bʋribis anu nɛ pɛribis anu banɛ an yʋʋm yinne nannɛ maal taaba la'asʋg maan.
Nɛ' da an Elisama onɛ an Ammihud biig la maan.
Dabiskanɛ da pɛ'ɛs anii la Gamaliel onɛ an Pedazu biig ka an Manase dɔɔg tuongat la, da mɔr o maan na.
On maan da anɛ anzurifa perinte linɛ tɛbisim an anzurifa gbila kɔbiga nɛ pistan' nɛ anzurifa lakanɛ ka ba mɔri misid la ka li tɛbisim an anzurifa gbila pisyɔpɔi ka li wʋsa pɛ'ɛl nɛ zɔ'ɔm baanlig linɛ gɛndig nɛ kpaam ka li an zʋʋd maan; nɛ sanlima laa yinne linɛ tɛbisim an anzurifa gbila piiga, ka li pɛ'ɛl nɛ tudaar kanɛ nyu'od ka li nyuug malis la; nɛ na'arapɔl yinne nɛ pɛraug yinne, nɛ pɛribig kanɛ an yʋʋm yinne maal nyu'or maan; nɛ bʋribig linɛ na maal tʋʋmbɛ'ɛd maan nɛ lɔlis ayi' nɛ pɛraad anu nɛ bʋribis anu nɛ pɛribis anu banɛ an yʋʋm yinne maal taaba la'asʋg maan.
Nɛ' da an Gamaliel onɛ an Pedazu biig la maan.
Dabiskanɛ da pɛ'ɛs awai la Abidan onɛ an Gideon biig, Benjamin dɔɔg tuongat la, da mɔr o maan na.
On maan da anɛ anzurifa perinte linɛ tɛbisim an anzurifa gbila kɔbiga nɛ pistan' nɛ anzurifa lakanɛ ka ba mɔri misid la ka li tɛbisim an anzurifa gbila pisyɔpɔi ka li wʋsa pɛ'ɛl nɛ zɔ'ɔm baanlig linɛ gɛndig nɛ kpaam ka li an zʋʋd maan; nɛ sanlima laa yinne linɛ tɛbisim an anzurifa gbila piiga, ka li pɛ'ɛl nɛ tudaar kanɛ nyu'od ka li nyuug malis la; nɛ na'arapɔl yinne nɛ pɛraug yinne, nɛ pɛribig kanɛ an yʋʋm yinne maal nyu'or maan; nɛ bʋribig linɛ na maal tʋʋmbɛ'ɛd maan nɛ lɔlis ayi', nɛ pɛraad anu nɛ bʋribis anu nɛ pɛribis anu banɛ an yʋʋm yinne maal taaba la'asʋg maan.
Nɛ' da an Abidan onɛ an Gideon biig la maan.
Dabiskanɛ da pɛ'ɛs piiga la Ahieza onɛ an Amisiadai biig, Dan dɔɔg tuongat la, da mɔr o maan na.
On maan da anɛ anzurifa perinte linɛ tɛbisim an anzurifa gbila kɔbiga nɛ pistan' nɛ anzurifa lakanɛ ka ba mɔri misid la ka li tɛbisim an anzurifa gbila pisyɔpɔi ka li wʋsa pɛ'ɛl nɛ zɔ'ɔm baanlig linɛ gɛndig nɛ kpaam ka li an zʋʋd maan; nɛ sanlima laa yinne linɛ tɛbisim an anzurifa gbila piiga, ka li pɛ'ɛl nɛ tudaar kanɛ nyu'od ka li nyuug malis la; nɛ na'arapɔl yinne nɛ pɛraug yinne nɛ pɛribig kanɛ an yʋʋm yinne maal nyu'or maan; nɛ bʋribig linɛ na maal tʋʋmbɛ'ɛd maan nɛ lɔlis ayi' nɛ pɛraad anu nɛ bʋribis anu nɛ pɛribis anu banɛ an yʋʋm yinne maal taaba la'asʋg maan.
Nɛ' da an Ahieza onɛ an Amisiadai biig la maan.
Dabiskanɛ da pɛ'ɛs pii nɛ yinne la Pagiel onɛ an Okiran biig, Aser dɔɔg tuongat la, da mɔr o maan na.
On maan da anɛ anzurifa perinte linɛ tɛbisim an anzurifa gbila kɔbiga nɛ pistan' nɛ anzurifa lakanɛ ka ba mɔri misid la ka li tɛbisim an anzurifa gbila pisyɔpɔi ka li wʋsa pɛ'ɛl nɛ zɔ'ɔm baanlig linɛ gɛndig nɛ kpaam ka li an zʋʋd maan; nɛ sanlima laa yinne linɛ tɛbisim an anzurifa gbila piiga, ka li pɛ'ɛl nɛ tudaar kanɛ nyu'od ka li nyuug malis la; nɛ na'arapɔl yinne nɛ pɛraug yinne nɛ pɛribig kanɛ an yʋʋm yinne maal nyu'or maan; nɛ bʋribig linɛ na maal tʋʋmbɛ'ɛd maan, nɛ lɔlis ayi', nɛ pɛraad anu nɛ bʋribis anu nɛ pɛribis anu banɛ an yʋʋm yinne maal taaba la'asʋg maan.
Nɛ' da an Pagiel onɛ an Okiran biig la maan.
Dabiskanɛ da pɛ'ɛs pii nɛ ayi' la Ahira onɛ an Enan biig ka an Naftali dɔɔg tuongat la, da mɔr o maan na.
On maan da anɛ anzurifa perinte linɛ tɛbisim an anzurifa gbila kɔbiga nɛ pistan' nɛ anzurifa lakanɛ ka ba mɔri misid la ka li tɛbisim an anzurifa gbila pisyɔpɔi ka li wʋsa pɛ'ɛl nɛ zɔ'ɔm baanlig linɛ gɛndig nɛ kpaam ka li an zʋʋd maan; nɛ sanlima laa yinne linɛ tɛbisim an anzurifa gbila piiga, ka li pɛ'ɛl nɛ tudaar kanɛ nyu'od ka li nyuug malis la; nɛ na'arapɔl yinne nɛ pɛraug yinne, nɛ pɛribig kanɛ an yʋʋm yinne maal nyu'or maan; nɛ bʋribig linɛ na maal tʋʋmbɛ'ɛd maan nɛ lɔlis ayi', nɛ pɛraad anu nɛ bʋribis anu nɛ pɛribis anu banɛ an yʋʋm yinne maal taaba la'asʋg maan.
Nɛ' da an Ahira onɛ an Enan biig la maan.
Ban daa bu'oe malʋŋ kpaam niŋ maan daka la zug ka zaŋi li pɛsig Wina'am saŋa si'a la, Israel dim tuongatibi da mɔr si'eli maan maana da anɛ; anzurifa perintenam pii nɛ ayi', nɛ anzurifa laas pii nɛ ayi', nɛ sanlima laas pii nɛ ayi'.
Anzurifa perinte yinne tɛbisim da anɛ anzurifa gbila kɔbiga nɛ pistan' ka labanɛ ka ba mɔri misid la yinne tɛbisim an anzurifa gbila pisyɔpɔi.
Anzurifa laas la wʋsa tɛbisim da la'as nɛ anzurifa gbila tusa ayi' nɛ kɔbisnaasi.
Sanlima laas piiga nɛ ayi' banɛ ka ba da pɛ'ɛl nɛ tudaari la, yinne wʋsa tɛbisim da anɛ anzurifa gbila piiga.
Bʋnkɔnbid banɛ ka ba da mɔr na ye ba maal nyu'or maan mɛ da anɛ lɔlis pii nɛ ayi', nɛ pɛraad pii nɛ ayi', nɛ pɛribis pii nɛ ayi' banɛ an yʋʋm yinne, nɛ zʋʋd maan, nɛ bʋribis pii nɛ ayi' ka li anɛ tʋʋmbɛ'ɛd maan; ka linɛ pɛ'ɛs da anɛ taaba la'asʋg maan, ka li anɛ lɔlis pisi nɛ anaasi, nɛ pɛraad pisyuobʋ, nɛ bʋribis pisyuobʋ, nɛ pɛribis pisyuobʋ banɛ an yʋʋm yinne.
Maan bama ka ba maal ban da bu'oe malʋŋ kpaam niŋ maan daka la ka pɛsigi li tis Wina'am la nya'aŋ.
Moses ya'a da kpɛn' La'asʋg Fuug Sʋgʋr pʋʋgin ye o sɔns nɛ Zugsɔb la, o na wʋm ka li pian'adi yit Nɔnaar Daka liŋ linɛ an suguru zin'igin la, Kerubnam ayi' la sʋʋgin.
Ala ka Zugsɔb la da sɔnsid nɛ o.
Bugum fita la nar ye ba zi'el si'el Zugsɔb la da yɛl Moses ye “Yɛlim Aaron ye o ya'a nyu'oe bugum fita ayɔpɔi la, li anɛ o sʋn'ʋl fita zi'esir la zug ka li nie lɛbisi li tuon baba.” Aaron da niŋ ala: o da nyu'oe fita la sʋn'ʋl fita zi'esir la zug ka li nie lɛbis tuon, wʋʋ Zugsɔb la zi'el Moses si'em la.
Ban da maal fita zi'esir la si'em nwa': lin yi li gbinnin ti paae li zugin linɛ nwɛnɛ puum nɛ ka ba zan' sanlima maali li.
Ba da maal fita zi'esir la ka li dɔl nɛ Zugsɔb la pa'al Moses ye ba maal si'em la.
Ban wɛlig Levi dɔɔg dimi ba kɔn' la yɛla Zugsɔb la da yɛl Moses ye, “Yisim Levi dɔɔg dim la Israel dim la sʋʋgin ka maal maan kanɛ na kɛ ka ba lieb nyain.
Fʋn na niŋ si'em ka ba lieb nyain anɛ nwa': misigimɛ ba nɛ ku'okanɛ kɛt ka ba na an nyain la.
Ka kɛ ka ba pʋni ba niŋgbiŋ kɔnbilʋg wʋsa ka piesi ba fuud, ka li kɛ ka ba lieb nyain.
Kɛl ka ba nɔk na'arapɔl nɛ zʋʋd maan linɛ an zɔ'ɔm baanligi gɛndig nɛ kpaam: ka lɛn nɔk na'arapɔl ya'as ka li an tʋʋmbɛ'ɛd maan.
Mɔr Levi dim la na ka ba zi'en La'asʋg Fuug Sʋgʋr la tuon, ka la'as Israel nidib la wʋsa na.
Li anɛ fʋ kɛ ka Levi dim yina zi'en Zugsɔb la tuon, ka Israel dim la wʋsa nɔki ba nu'usi pa'ali ba zug, ka Aaron an ye o mɔr Levi dɔɔg dim la kɛn Zugsɔb tuon na tis wʋʋ nyɔɔsʋŋ maan linɛ yit Israel dimin la na, ka li kɛ ka ba na an banɛ ti'eb ye ba tʋm Zugsɔb la tʋʋma.
Levi dɔɔg la dim ya'a nɔki ba nu'ugi pa'al na'araad la zugʋ naae, fʋn on nɔk yinne maal tʋʋmbɛ'ɛd maan ka kɛ yinne la maal nyu'or maan ka li an suguru sɔsʋg maannɛ tis Levi dɔɔg dim la.
Kɛl ka Levi dɔɔg dim la zi'en Aaron nɛ o biis la tuon ka fʋ nɔki ba maal nyɔɔsʋŋ maannɛ tis Zugsɔb la.
Fʋ ya'a niŋ ala li pa'al ye fʋ wɛlig Levi dɔɔg la nɛ zi'eli ba kɔn' nɛ Israel dim la, ka Levi dim la na an man nidib.
“Fʋ ya'a maal maan kanɛ kɛt ka Levi dɔɔg la an nyain la naae, ka niŋi ba wʋʋ nyɔɔsʋŋ maan la, ba yʋ'ʋn na kpɛn' La'asʋg Fuug Sʋgʋrin la tʋmmi ba tʋʋma.
Banɛ na an Israel dɔɔg kanɛ nɔki ba mɛŋ wʋsa pɛsigi tis mam.
Manɛ gaŋi ba ye ba lɛdig Israel dim bikpɛɛmnam la zin'ig, bɛɛ biribiŋ kpɛŋ onɛ ka Israel pu'a du'a wʋsa.
Linɛ du'a Israel wʋsa ka an bʋndaug anɛ man din, li ya'a anɛ nid bɛɛ bʋnkɔnbʋg.
Man da kʋ bʋnkpɛŋ wʋsa Egipt teŋin la, m da bas ban nɛ ye ba an man din.
Man nɔk Levi dɔɔg la nɛ ka ba lɛdig Israel bikpɛɛmnam la wʋsa zin'ig.
Israel nidib la wʋsa sʋʋgin, man nɔk Levi dɔɔg la dimi tis Aaron nɛ o biis, ye ba zi'en Israel dim nɔba zugʋ tʋm La'asʋg Fuug Sʋgʋr la tʋʋma, ka sɔsid suguru tisidi ba ka li na kɛ ka ba ya'a li'el Fuug Sʋgʋr la ba kʋ paam san'auŋɔ.” Moses nɛ Aaron nɛ Israel dim la wʋsa da maal Levi dɔɔg dim la wʋʋ Zugsɔb la da ye ba maal si'em la.
Levi dɔɔg la da maali ba mɛŋ nyain ka pie ba fuud, ka Aaron nɔki ba keŋ Zugsɔb la tuon nyɔɔsimi ba wʋʋ nyɔɔsʋŋ maannɛ sɔs suguru tisi ba, ka li kɛ ka ba lieb nyain.
Lin nya'aŋ la, Levi dɔɔg la da keŋ ye ba tʋm La'asʋg Fuug Sʋgʋr la tʋʋma, ka Aaron nɛ o biis la pa'annɛ ba ban na tʋm si'em.
Ba da maal Levi dim la wʋʋ Zugsɔb la da yɛl Moses ye o niŋ si'em la.
Zugsɔb la da yɛl Moses ye, “Levi dim la na niŋ si'eli nwa': dap banɛ an yʋma pisi nɛ anu bɛɛ gaad ala anɛ ba kena tʋm tʋʋma La'asʋg Fuug Sʋgʋrin la.
Amaa onɛ ti paae yʋma pisnu li anɛ ye o bas ka keŋ vʋ'ʋs ka da lɛn tʋm ya'asɛ.
Ba tun'e sʋŋi ba taaba la ka ba tʋm La'asʋg Fuug Sʋgʋr la tʋʋma, amaa bam mɛŋ da tʋm tʋʋma la.
Ala ka fʋ na pʋdig tʋʋma tis Levi dim dɔɔg la.”
Kum Maliak Gaadʋg malʋŋ Zugsɔb la da pian' tis Moses Sinai mɔɔgin ban da yi Egipt la yʋma ayi' nya'aŋ, li nwadig kanɛ pin'in yiiga ni la ye, “Kɛl ka Israel dim la maal Kum Maliak Gaadʋg Malʋŋ la saŋa kanɛ nar ye ba maali li la.
Ba maalimi li saŋa kanɛ nar, ka li anɛ nwadig nwa', li dabis pii nɛ anaasi daar, winnig ya'a ti bɔɔd kpɛn'ɛb, ka li dɔl nɛ li suor nɛ li zi'ela wʋsa an si'em nɔɔ.” Ka Moses da yɛl Israel dim la ye ba maalim Kum Maliak Gaadʋg malʋŋ la.
Ka ba sid da niŋ ala Sinai mɔɔgin nwadkanɛ pin'in la li dabpii nɛ anaasi la daar, winnigi da bɔɔd kpɛn'ɛb la saŋa.
Israel dim la da maal si'el wʋsa wʋʋ Zugsɔb la pa'al Moses si'em la.
Amaa ba sieba da pʋ nyaŋi di Kum Maliak Gaadʋg malʋŋ la daakanɛ, bɔzugɔ ba da si'is nɛ kum ka ba malima pʋʋgin ba ka' nyainnɛ.
Alazug ba da kɛn Moses nɛ Aaron san'an na daakan la nɔɔ, yɛl Moses ye, “Tinam ka' nyainnɛ bɔzugɔ, ti si'is nɛ kum, ka lina na kɛ ka ti kʋ nyaŋi la'as nɛ ti taaba banɛ an Israel dim la nɔki ti maannɛ tis Zugsɔb la?” Ka Moses lɛbisi ba ye, “Gu'usimi ka m bu'os Zugsɔb la gɔs ye o na yɛl ye bɔɔ ya yɛla.” Zugsɔb la da lɛbis Moses ye, “Yɛlim Israel dim la ye, ‘Ya sɔ' bɛɛ ya yaas ya'a ti ka' nyainnɛ ka li anɛ ye o si'is nɛ kum, bɛɛ o duoe nɛ suori bɛ lallisa, o na tun'e di Malʋŋ kanɛ an Zugsɔb Kum Maliak Gaadʋg la.
Ba na di Malʋŋ la nɛ nwadkanɛ paas ayi' la li dabpii nɛ anaasi daar.
Li anɛ ye ba ɔnb pɛribig la ni'im, la'an nɛ bodobodo linɛ ka' danbin la nɛ zɛnvantɔɔd la.
Ba mid ka ba ɔnb ni'im la ka si'el kpɛlim nie bɛog, bɛɛ kɔ'ɔgi li kɔnbir.
Ba ya'a di Kum Maliak Gaadʋg malʋŋ la diib, ban dɔlli li suoya.
Amaa sɔ' ya'a an nyain ka mɛ pʋ duoe suorɛ, ka pʋ siak ye o di Kum Maliak Gaadʋg malʋŋ la, ba na yis ninkan daan o buudi ni, bɔzugɔ o pʋ nɔk maannɛ tis Zugsɔb la saŋa kanɛ nar ye o tis la.
Ninkan daan tʋʋmbɛ'ɛd la taal na kpɛlim o zugin.
Saan ya'a bɛ nɛ ya ka mɛ bɔɔd ye o di Kum Maliak Gaadʋg malʋŋ la, asɛɛ o dɔlli li suor nɛ zi'ela la an si'em.
Li sʋ'ʋm ye ya mɔr zi'elʋg yinne tis saam nɛ teŋin dim la wʋsa.’” Saŋgbauŋ la bɛ Fuug Sʋgʋr la zugin la yɛla Daar kanɛ ka ba da zi'el Pʋ'ʋsim Zin'ig linɛ an La'asʋg Fuug Sʋgʋr la, saŋgbauŋ da sig na ligili li ti paae zaam.
Saŋgbauŋ la da lieb wʋʋ bugum nɛ yʋ'ʋŋ wʋsa ti nie bɛog.
Saŋa wʋsa li da anɛ ala, saŋgbauŋ la da ligili li nintaŋ, ka yʋ'ʋŋ ya'a sɔb ka li an wʋʋ bugum nɛ.
Saŋgbauŋ la ya'a da ɛɛnti naam Fuug Sʋgʋr la zugʋ dʋʋ agɔl, Israel dim la duodnɛ gban'e suori ken.
Ka zin'ikanɛ wʋsa ka li paae zi'en, ani ka ba ti'idi ba sʋga la.
Zugsɔb la ya'a tis nɔɔr ye ba yim, ba yitnɛ; ka o ya'a ye ba zi'enim zin'isi'a, ba zi'enid nɛ.
Saŋgbauŋ la ya'a sig na yuug Fuug Sʋgʋr la zug ba mɛ na kpɛlim ani yuug.
Saŋgbauŋ la ya'a yuug Fuug Sʋgʋr la zug, Israel dim la da siakid nɛ Zugsɔb la tis nɔsi'a la ka pʋ tɔlisid zin'isi'aa.
Saŋa si'a da bɛ ka saŋgbauŋ la sig Fuug Sʋgʋrin la na dabisa bi'ela ka ba wʋsa zin'in wʋʋ Zugsɔb la tis nɔɔr si'em la, ka o ya'a lɛn tis nɔɔr ye ba duom, ba duod nɛ.
Saŋa si'a da bɛ ka saŋgbauŋ la sig Fuug Sʋgʋr la zug na lin pin'il zaam ti nie bɛog la lɛn dʋ agɔla, ka ba mɛ duoe tɔlis.
Li ya'a an yʋ'ʋŋ bɛɛ nintaŋ ba duod nɛ mɛn.
Saŋgbauŋ la ya'a kpɛm bɛ Fuug Sʋgʋr la zugʋ paae dabis ayi', bɛɛ nwadig, bɛɛ yʋʋm mum, Israel dim la mɛ da gur ala ka pʋ vurigida, amaa li ya'a ti dʋʋ agɔla, ba mɛ duod nɛ gban'ad suor.
Zugsɔb la ya'a da ye ba zi'enim, ba zi'enid nɛ; o ya'a ye ba kem ba kennɛ: ba da dɔl Zugsɔb la nɔɔr wʋʋ on da yɛl Moses ka o yɛli ba si'em la.
Anzurifa na'atana la yɛla Zugsɔb la da yɛl Moses ye, “Zan'am anzurifa maal na'atana ayi', ka mɔri li buon nidib la la'asid, ka li ya'a ti anɛ ye ba tɔlis ban on wʋmi li ka tɔlis.
Na'atana ayi' la wʋsa ya'a ti pieb, nidib la wʋsa na la'asi fʋ tuon La'asʋg Fuug Sʋgʋr la za'anɔɔrin.
Amaa na'atan yinne ya'a pieb, li anɛ banɛ an dɔɔd la tuongatibi na la'asi fʋ san'an na.
Na'atan la ya'a pieb ken piebʋg, dɔɔd banɛ bɛ ya-nya'aŋ la na duoe gban'e ken; onɛ pɛ'ɛs ayi' la ya'a pieb, banɛ bɛ dagɔbʋg la na duoe gban'e ken.
Piebʋg la na an zanbinnɛ pa'al ye ba duom keŋ.
Ban na niŋ si'em la'as nidib la anɛ ba pieb na'atana la.
Amaa li sʋm ye piebkan bɛɛ li kɔn' ka kɛ ka ken piebʋg la mɛ bɛɛ li kɔn'.
“Aaron bibanɛ an maanmaannib la na piebid na'atana la.
Ba na sʋ'oe tʋʋm kaŋa saŋa wʋsa.
Ya ya'a ti bɛɛ ya mɛŋ teŋinɛ zabid nɛ ya dataas banɛ namisidi ya la, yanam on pieb na'atana la, ka li na kɛ ka Zugsɔb onɛ aan ya Wina'am la tiɛn ya yɛla ka faaɛn ya yii ya dataas la nu'usin.
Linɛ paas, ya ya'a ti maan sumalisim saŋa si'a, nɛ ya malima, nɛ nwadpaalig di'ema la, asɛɛ ya pieb na'atana la yanamɛ maannɛ ya nyu'or maana saŋsi'a la, nɛ ya taaba la'asʋg maana la, ka li na an tiɛnr yanam nɛ ya Wina'am la teŋsʋk.
Manɛ aan ya Zugsɔb Wina'am.” Israel dim la da duoe Sinai sian'arin la yɛla -Yʋma ayi' la ni, li nwadis ayi' la, li dabisa pisi daar, Israel dim la da bɛ Sinai mɔɔgin la, saŋgbauŋ la da naam Nɔnaar Fuug Sʋgʋr la zugʋ dʋʋ agɔl, ka ba yʋ'ʋn da pin'ili ken zin'ig-zin'ig, hali nɛ saŋgbauŋ la ti sig Paran mɔɔgin la zi'en.
Saŋkan la ka ba da dɛŋi duoe yii keŋ wʋʋ Zugsɔb la dɔlis Moses san'anɛ tisi ba nɔɔr si'em la.
Juda dɔɔg la da gaad tuon nɛ ba tuuta, ka Nason onɛ an Aminadab biig la luu ba tuon; ka Netanɛl onɛ da an Zuar biig la da lu Isaka dɔɔg la tuon, ka Eliab onɛ an Helon biig la mɛ lu Zebulun dɔɔg la tuon.
Ba yʋ'ʋn da kpilim Fuug Sʋgʋr la ka Gerson tuŋ la nɛ Merari tuŋ banɛ ziidi li la duoe keŋ.
Reuben dɔɔg la da tia'al nɛ ba tuuta.
Elizu onɛ an Sediu biig la da luu ba tuon; ka Selumiel onɛ da an Zurisiadai biig la da lu Simeon dɔɔg la tuon; ka Eliasaf onɛ an Duodi biig lu Gad dɔɔg la tuon.
Ka Kohat tuŋ la yʋ'ʋn duoe dɔl, ka ziid la'abanɛ an kasi la.
Li da anɛ ye ba ti' Fuug Sʋgʋr la naae ka ba nyaan paae na.
Efiram dɔɔg la da tia'al nɛ ba tuuta.
Elisama onɛ an Ammihud biig la da luu ba tuon.
Ka Gamaliel onɛ an Pedazu biig la da lu Manase dɔɔg la tuon; ka Abidan onɛ an Gideon biig la da lu Benjamin dɔɔg la tuon.
Li naarin la, Dan dɔɔg la an banɛ da kpɛlim nya'aŋi dɔl ka gur nidib la.
Ahieza onɛ an Amisiadai biig la da luu ba tuon.
Pagiel onɛ an Okiran biig la da lu Aser dɔɔg la tuon.
Ka Ahira onɛ an Enan biig la da lu Naftali dɔɔg la tuon.
Israel buudi la da tuunl taaba yi si'em la.
Moses da yɛl Hobab onɛ an Reuel biig ka an Midian nid la, ka mɛ an Moses diem la ye, “Ti yitnɛ wa'ae zin'ikanɛ ka Zugsɔb da yɛl ye o na nɔki tisi ti la.
Dɔlli ti keŋ ka ti na maalif sʋ'ʋm, bɔzugɔ Zugsɔb la kaanb ye o na tis Israel dim bʋnsʋma.” Ka o lɛbis ye, “Ayei, man kʋ keŋɛ.
Man lɛbidnɛ m mɛŋ teŋin nɛ m mɛŋ nidibin.” Amaa Moses da yɛl o ye, “M bɛlimnɛ, da lɛb ka basi tii.
Fʋn mi' zin'ikanɛ ka ti na la'as taaba mɔɔgin la, fʋ na tun'e pa'annɛ ti.
Fʋ ya'a dɔlli ti, tinam nɛ fʋ na pʋdig la'asʋma banɛ wʋsa ka Zugsɔb la na tisi ti.” Alazug ba da naam Sinai Zuokanɛ an Zugsɔb Zuorin la keŋ daba atan'.
Zugsɔb Nɔnaar Daka la ka ba da zii bɛ tuon daba atan' ken la pʋʋgin ye li ie zin'ikanɛ ka ba na la'as anii vʋ'ʋs.
Ban da duoe ba la'asʋg zin'igin ye ba keŋ la, Zugsɔb saŋgbauŋ la da bɛnɛ agɔla nintaŋ.
Saŋa kanɛ wʋsa ka Nɔnaar Daka la da duoe gaad tuon, Moses yɛti ye, “Zugsɔba, duom!
Kɛl ka fʋ dataas widig, ka banɛ kisif zɔɔ yii fʋ tuon!” Daka la ya'a ti paae zin'ikanɛ an ye li digin la, o yɛti ye, “Zugsɔba, lɛm na!
Kemi fʋ nidib Israel dim banɛ ka' bɛn la san'an na!”
Bugum naan Zugsɔb la san'anɛ sig na la yɛla Saŋkaŋa nidib la da nyɔnnɛ lin tɔi si'em tisi ba, ka Zugsɔb la wʋm, ka o sʋnf duoe.
Bugum da naam Zugsɔb la san'anɛ sig na diti ba la'asʋg zin'ig la kpikpɛŋ.
Nidib la da kaasi tis Moses, ka o sɔs Zugsɔb la ka bugum la kpiig.
Alazug ba da pʋd zin'ikan la yʋ'ʋr ye Tabera; bugum naam Zugsɔb la san'anɛ sigi ba teŋsʋk na dit la zug.
Zugsɔb tis Israel dim kɔdis Ninzʋna banɛ da gɛndigi ba la da gɛn'ɛd diib yɛla, ka Israel dim la lɛm pin'ili nyɔnnɛ yɛt ye, ba pʋ mɔr ni'imi na ɔnbɛ.
Ba da yɛt ye, “Ti tiɛn zimi banɛ ka ti daa ɔnbid Egipt teŋin zaalim nɛ gɔla banɛ ka ti daa dʋgidi ɔnbid nɛ wɔtamɛlɔn nɛ gabʋ buudi wʋsa la.
Amaa nannanna ti ya'amlɛog wʋsa gaadya; ti pʋ lɛn nyɛt si'ela asɛɛ dikanɛ buon manna nwa' ma'aa.” Manna la da anɛ bʋngbilis wʋʋ ma'anbiili ka an pipɛl-zɛn'ug.
Nidib la da ɛɛnti yinɛ pi'isi li, ka nɛɛmi li nɛɛrin bɛɛ tua li tuodir pʋʋg.
Ba da ɛɛnti dʋgi li nɛ bɛɛ nɔki maal ma'asa ka li malis wʋʋ ban na nɔk olif kpaam maal si'el.
Mɛligim ya'a da lu yʋ'ʋŋʋ ba la'asʋg zin'igin la, manna la dɔlnɛ mɛligim la lut na.
Moses da wʋm ka yir wʋsa nidib bɛɛ ba sʋga la za'anɔya nii kaasid, ka Zugsɔb la sʋnf duoe hali, ka li daam Moses.
O da fabili tis Zugsɔb la ka bu'os o ye, “M Zugsɔba, m anɛ fʋ sankpan'as; bɔ ka fʋ zi yɛl kaŋa na ziili ma?
M maal bɔ kimm ka li pʋ malisi fɔ ka fʋ nɔk nimbama wʋsa ziidi ziil mam?
Manɛ gban'e nimbama wʋsa pʋʋgɔɔ?
Manɛ du'a baa?
Bɔ ka fʋ ye m zanli baa m nu'ugin nwɛnɛ biyuole na zanl biigi wa'ae teŋ kanɛ ka fʋ kaanbi zi'el ye fʋ tisi ba yaanam la?
Man na nyɛ ni'im yaanɛ tis nimbama wʋsa?
Ba kaasidi saŋa wʋsa m tʋba ni ye, ‘Tisimi ti ni'im ka ti ɔnb!’ Man kʋ nyaŋi zi nimbama nɛ m mɛŋ paŋa.
Ziid la tɛbis nɛ hali gaad mam.
Li ya'a aan anwa ka fʋ ye fʋ maal mam, lɛɛ kpɛn kʋʋm nannanna.
M ya'a paae fʋ ya'am, fʋn da kɛ ka m vʋe ti nyɛɛm san'auŋɔ.” Zugsɔb la da yɛl Moses ye, “La'asim kpɛɛmnam pisyɔpɔi banɛ ka fʋ mi' ye ba anɛ tuongatib, nidib la sʋʋgin; kɛl ka ba kɛn La'asʋg Fuug Sʋgʋrin la na, ka fʋn nɛ ban la'am zi'en ani.
M na sig na ka pian' tisi ya anina ka kɛ ka Siig kanɛ bɛɛ fʋ ni la mɛ na bɛɛ ba ni, ka ba nyaŋi sʋŋi fʋ zi nidib la ziid ka fʋ da lɛn ziidi fʋ kɔn'ɔkɔn'.” Yɛlim nidib la ye, “Maalimi ya mɛŋ nyain ka bɛog, ya na paam ni'imi ɔnb.
Zugsɔb la wʋm yanamɛ fabin ka yɛt ye, ‘Ti ya'a nyɛɛn ni'imɛɛ, ti naan kʋ ɔnbinɛɛ!
Tinamɛ daa bɛ Egipt la, li daa an sʋ'ʋm tisi ti.’” Nannanna Zugsɔb la na tisi ya ni'im, ka ya ɔnb.
Ya kʋ ɔnbi li daar yinne bɛɛ daba ayi' bɛɛ daba anu bɛɛ dabpiiga bɛɛ pisi ma'aanɛ, amaa nwadmum, hali ka li ti yiti ya nyɔnya ni.
Bɔzugɔ, ya zan'as Zugsɔb onɛ bɛ nɛ ya la ka nyɔnnɛ yɛt ye, “Bɔzug kimm ka ti lɛɛ da yi Egipt teŋin la na?” Moses da yɛl Zugsɔb la ye, “Nidib tusa kɔbisyuobʋ ka man luu ba tuon, ka fʋ ye fʋ na tisi ba ni'im ka li siaki ba ti paae nwadmummɛɛ?
Ti na nyɛ niigi nɛ pɛ'ɛsi kʋʋ tisi ba ka li siaki baa?
Zimi banɛ bɛɛ atɛukʋn la na la'asi sia'ali baa?” Ka Zugsɔb la lɛbis ye, “Mam paŋ la mɔr bɛnnɛɛ?
Li kʋ yuugɛ ka fʋ baŋ ye man yɛl si'el la na niŋ bɛɛ li kʋ niŋɛ!” Moses da yii yɛl nidib la Wina'am yɛl si'em.
O da la'as tuongatib pisyɔpɔi la ka kɛ ka ba zi'enɛ gilig Fuug Sʋgʋr la.
Zugsɔb la da sig na bɛ saŋgbauŋ pʋʋgin ka pian' tis Moses ka nɔk Siig kanɛ ka o da tis o la mɛ tis tuongatib pisyɔpɔi la.
Siig la da sigi ba zugin na la ba da pin'ili maan tʋkpiidʋg wʋʋ nɔdi'esidib nɛ, amaa ka lɛɛ pʋ maligim maal ala ya'asɛ.
Nidib ayi' pisyɔpɔi la sʋʋgin, ka ba yʋda buon Elidad nɛ Miedad da kpɛlim la'asʋg zin'igin la ka pʋ yii keŋ Sʋgʋrin laa.
La'an nɛ ala, Siig la da sigi ba zugin na, ka ban mɛ pin'ili maan tʋkpiidʋg wʋʋ nɔdi'esidib nɛ.
Dasaŋ sɔ' da zɔɔ keŋ yɛl Moses ye, “Elidad nɛ Miedad bɛ la'asʋg zin'igin pian'ad nwɛnɛ nɔdi'esidib nɛ.” Ka Josua onɛ an Nun biig ka da sʋŋid Moses o biilimin sa la da yɛl Moses ye, “M zugdaana, m bɛlimnɛ, gu'omi ba!” Moses da lɛbis ye, “Fʋ bɛn'ɛdnɛ fufummɛ?
Man bɔɔdin si'el anɛ ye Zugsɔb la Siig sig sɔ' wʋsa zugin ka ba pian'ad wʋʋ nɔdi'esidib nɛ!” Ka Moses nɛ tuongatib la wʋsa lɛb la'asʋg zin'igin la.
Li da pʋ yuugɛ, ka Zugsɔb la kɛ ka sisi'etita'ar da'ae yi atɛuk baba na mɔr kɔdisi kɛɛn ba san'an na ka ba ian'ad yammin-yammin.
Ba da tiigi zin'ig la wʋsa, ka fʋ ya'a ye fʋ dɔlis li wa'alim paae ba bɛn li na an wʋʋ dabismum ken, lʋga anaasi la wʋsa.
Alazug daakan la nɛ li yʋ'ʋŋ, nɛ dabisir kanɛ tia'al la, nidib la tʋʋm da anɛ kɔndis la gban'ab; sɔ' wʋsa da la'as ka li pʋ pɔɔda.
Ba da dɛlig kɔndis la giligi ba la'asʋg zin'ig la wʋsa.
Ban da nam ɔnbid ni'im la, Zugsɔb la sʋnf duoe nɛ nidib la ka o kɛ ka ban'atita'ar luu ba sʋʋgin.
Ba da pʋd zin'ikan yʋ'ʋr ye Kibrof-Hataava bɔzugɔ ani ka ba mum banɛ da kpiid ni'im yɛla la.
Nidib la da yii ani keŋ Hazerof, n la'asi bɛ ani.
Miriam nɛ Aaron n zɛrig Moses la yɛla Moses da di Etiopia pu'a, ka Miriam nɛ Aaron da zɛrig Moses li zug.
Ba da fabili bu'os ye, “Zugsɔb la dɔlisid nɛ Moses ni gʋllim pian'adaa?
O ɛɛnti pʋ dɔlisid tinam san'anɛ pian'ada?” Ka Zugsɔb wʋm ban yɛt si'em la.
Moses da anɛ sikimmɛŋ sɔb, o da sikidi o mɛŋi gaad sɔ' wʋsa dunia nwa' ni.
Ani ka Zugsɔb la yɛl Moses nɛ Aaron nɛ Miriam ye babatan' la yim keŋ La'asʋg Fuug Sʋgʋrin la, ka ba sid da yii keŋ.
Ka Zugsɔb la sig na bɛ saŋgbauŋinɛ zi'e Fuug Sʋgʋr la za'anɔɔrin ka buol Aaron nɛ Miriam, ka babayi' la da yi tuon na.
Ka o yɛli ba ye, “Kɛlisimi m pian'ad la sʋ'ʋŋa.
Mam Zugsɔb nɔdi'es ya'a bɛɛ ya sʋʋgin, man nied nɛ m mɛŋi pa'al o, ka pian'adi tisid o zaansʋŋ pʋʋgin.
Amaa ya'a an man tʋmtʋm Moses, li ka' ala, m yin la wʋsa onɛ an sida sɔb; man nɛ on ɛɛnti kpa' nɛ taaba ka m pian'adi tisid o nyain-nyain, ka' nɛ siilimaa.
Bɔɔ kɛ ka ya pʋ zɔ dabiem ka zɛrig Moses onɛ aan m tʋmtʋm la?” Zugsɔb la sʋnf da duoe ya ka o gaad ka basi ba.
Saŋgbauŋ la da naam Fuug Sʋgʋr la zugʋ dʋ agɔl la, ka Miriam kpɛn lieb kʋkɔmi zi'e pɛlig farr wʋʋ sakugir nɛ.
Aaron da gi'e nyɛ ka o zi'e an kʋkɔm, ka o yɛl Moses ye, “M zugdaana, bɛlimnɛ, kɛlli ti taali bas nɛ tinamɛ tʋm yalim tʋʋmbɛ'ɛsi'a la.
Da kɛ ka o nwɛnɛ bikpi'iŋi yit o ma pʋʋgin na ka o pʋsʋk kae la.” Alazug Moses da kaasi tis Zugsɔb ye, “M Zugsɔb Wina'am, m bɛlimnɛ, ti'ebim o!” Zugsɔb la da lɛbis ye, “O saam ya'a tʋbisin nitɔɔndi niŋ o nindaa, nyan kʋ kpɛn' o daba ayɔpɔi, bɛɛ ka' alaa?
Alazug asɛɛ ka o yi la'asʋg zin'ig la yiŋi niŋ bakuai ka li nya'aŋ ka ya nyaan mɔr o lɛb na.” Alazug ba da yis Miriam la'asʋg zin'ig la yiŋ daba ayɔpɔi, ka nidib la da pʋ duoe tɔɔm hali ka o ti lɛb na.
Lin nya'aŋ ka nidib la da bas Hazerof ka la'asi digin Paran mɔɔgin.
Nidib la giligi gɔs Keenan teŋ la yɛla Zugsɔb la da yɛl Moses ye, “Tʋm dap sieba ka ba keŋ labisi gɔs Keenan teŋ linɛ ka m nɔkid ye m tis Israel dim la.
Gaŋim dɔɔg wʋsa ni nid yinne onɛ an tuongat.” Moses sid da tʋm wʋʋ Zugsɔb la yɛl o si'em la.
Ban da nam bɛ Paran mɔɔgin la, o da gaŋ nidibi tʋm ka ba yii keŋ.
Ba wʋsa da anɛ Israel nidib la tuongatib.
Nidib la yʋda nwa': Reuben dɔɔg la ni ba da gaŋnɛ Sammua onɛ an Zakur biig la.
Simeon dɔɔg la ni ba da gaŋnɛ Safat onɛ an Hori biig la.
Juda dɔɔg la ni ba da gaŋnɛ Kaleb onɛ an Jefune biig la.
Isaka dɔɔg la ni ba da gaŋnɛ Igal onɛ an Josef biig la.
Efiram dɔɔg la ni ba da gaŋnɛ Hosua onɛ an Nun biig la.
Benjamin dɔɔg la ni ba da gaŋnɛ Palti onɛ an Rafu biig la.
Zebulun dɔɔg la ni ba da gaŋnɛ Gadi'el onɛ an Suedi biig la.
Manase dɔɔg (linɛ mɛ an Josef dɔɔg la) ni, ba da gaŋnɛ Gadi onɛ an Susi biig la.
Dan dɔɔg la ni ba da gaŋnɛ Ammiel onɛ an Gemal biig la.
Aser dɔɔg la ni ba da gaŋnɛ Setur onɛ an Maikel biig la.
Naftali dɔɔg la ni ba da gaŋnɛ Nahib onɛ an Vofisi biig la.
Gad dɔɔg la ni ba da gaŋnɛ Gueel onɛ an Maki biig la.
Nimbanɛ ka Moses da gaŋ ye ba labisi gɔs Keenan teŋ la, la; (Moses da tiak Hosua onɛ an Nun biig la yʋ'ʋri pʋd o ye Josua.)
Moses n da tʋmi ba ye ba labisi gɔs teŋ la, o da yɛli ba ye, “Dɔlli pipirkanɛ buon Negef la paae teŋ kanɛ an kʋkʋna la.
Gɔsimi teŋ la an si'em, nɛ nimbanɛ bɛɛ ani la ye ba mɔr paŋ bɛɛ ba ka' paŋa, ba zu'oya bɛɛ ba pʋ zu'oe.
Gɔsimi ye teŋ kanɛ ka ba bɛ la an wala?
Li anɛ teŋ sʋŋ bɛɛ tembɛ'ɛdɛ?
Tempʋʋd banɛ ka ba bɛɛ li ni la an wala?
Ba mɛ zaŋguoma giligi ba bɛɛ ba pʋ mɛ?
Teŋ la ta'am an wala?
Li mɔr kʋ'ʋlʋm bɛɛ li kae?
Tiis bɛ teŋin la bɛɛ li kae?
Kpɛ'ɛŋimini ya mɛŋ ka mɔri teŋ la tiwala na!” (Li da sia'al nɛ ba tiwala bi'igir saŋa.)
Ba sid da keŋ ye ba labisi gɔs teŋ la, lin pin'il Zin mɔɔgin la hali ti paae teŋ kanɛ buon Rehob linɛ bɛ Lebo-Hamat kpikpɛŋ la.
Ba da dɔlli yi Negef keŋ paae Hebron teŋ zin'ikanɛ ka Ahiman nɛ Siesai nɛ Talimai banɛ an Anak yaas la da bɛ la.
(Hebron teŋ la da dɛŋi mɛ' yiiga, yʋma ayɔpɔi nya'aŋ ka ba nyaan mɛ' Zoan linɛ bɛ Egipt teŋin la.)
Ban da paae bɔn'ɔg kanɛ buon Esikol la, ba da nwaae nɛ tiwala kanɛ ka ba mɔri maannɛ ba daam la wil yinne linɛ wala an gbasi.
Nidiba ayi' da nɔk daugʋ buk ka yinne bɛ tuon ka yinne mɛ bɛ nya'aŋ ka lɔ wil la ba teŋsʋk nɛ tiwala la ken.
Ka ba da paam teŋ la tiwal sieba mɛ zii keŋ.
Ba da buol zin'ikan yʋ'ʋr ye Esikol bɔn'ɔg, bɔzugɔ ani ka Israel dim la da nwaae tiwala la.
Ba da nɔk nɛ dabisa pisnaasi labisi gɔs teŋ la ka nyaan lɛb na.
Ba da lɛb Moses nɛ Aaron nɛ Israel dim la wʋsa san'an, teŋ kanɛ buon Kades, Paran mɔɔgin la.
Ani ka ba da yɛl nidib la ban nyɛ si'el ka pa'ali ba teŋ la diib nɛ li tiwala an si'em.
Ban da yɛl Moses si'eli nwa': “Ti keŋ teŋ kanɛ ka fʋ tʋmi ti la, ka bin'isim nɛ siind pʋbid!
Nɛɛ li tiwala nwa'.
Amaa nimbanɛ bɛɛ ani la anɛ ninkpi'ema, ka ba tɛɛns la mɛ an tembɛda ka mɔr zaŋguom kpi'ema; hali ti nyɛ Anak yaas la ani.
Amalek buudi la zin'inɛ Negef mɔɔgin la, ka Hitti dim nɛ Jebus dim nɛ Amor dim la zin' teŋ kanɛ an kʋkʋna la, ka Keenan buudi la zin' kpi'e nɛ Atɛuk nɛ Joodan kɔldaug la.” Ani ka Kaleb da yɛl nidib la ye ba kɛl vuud Moses tuon, ka yɛl ye, “Ayei!
Ti kem di'e teŋ la sʋ'ʋg, bɔzugɔ ti sid na nyaŋi sʋ'ʋgi li.” Amaa nimbanɛ ka on nɛ ban da la'am keŋ gɔs teŋ la da yɛl ye, “Ti kʋ nyaŋi zab nɛ nidib la; ba kpi'emi gati ti.” Ka ba yʋ'ʋn pin'ili pian'ad teŋ kanɛ ka ba keŋ gɔs la yɛla bɛ'ɛd bɛ'ɛdi tisid Israel dim la yɛt ye, “Teŋ kanɛ ka ti keŋ gɔsi gilig la ka' sʋ'ʋm, ti kʋ nyaŋi bɛɛ ani.
Nimbanɛ bɛɛ ani la wʋsa anɛ nimbɛda ka wa'am.
Ti nyɛ Nefil dima ani.” (Anak yaas anɛ Nefil dim) “Tinam mɛŋ gɔsi ti mɛŋ ka ti an wʋʋ sisɔma ba tuon, ka ti mi' ye ban mɛ gɔs ka ti anɛ ala mɛn.”
Israel dimi da nyɔn teŋ la yɛla si'em Yʋ'ʋŋ kan la Israel dim la wʋsa da kaasid nɛ sʋnsa'aŋ hali pamm, ka pin'ili nyɔn Moses nɛ Aaron.
Nidib la wʋsa da yɛti ba ye, “Ti ya'a pʋn daa kpiin Egipt bɛɛ sian'akaŋa ni sɔn'oe.
Bɔ ka Zugsɔb la mɔri tii kɛn teŋ kaŋa na ye ti kpi zaba ni?
Ba na gban'e ti pu'ab nɛ biis la ka ba kilim yammis.
Ti ya'a lɛbin Egipt li pʋ sɔn'oe nɛɛ?” Ba da pin'ili yɛt taaba ye, “Ti gaŋim tuongat ka o dɔlli ti lɛb Egipt!” Moses nɛ Aaron da igin Israel nimbanɛ la'as la wʋsa tuon ka ba nindaas kpa' teŋin.
Josua onɛ an Nun biig la nɛ Kaleb onɛ an Jefune biig banɛ da pɛ'ɛs nɛ nimbanɛ da keŋ kaae teŋ la gɔs la da aansi ba fuud sʋnsa'aŋ zug ka yɛl Israel nidib la wʋsa ye, “Teŋ kanɛ ka tinam kaae giligi gɔs la anɛ teŋ sʋŋ hali.
Zugsɔb la sʋnf ya'a malis nɛ ti, o na mɔri ti kpɛn' teŋ kanɛ ka bin'isim nɛ siind pʋbid la, ka nɔki li tisi ti.
Mid ka ya ki'is Zugsɔb la nɔɔr.
Ka mɛ da zɔti dabiem nɛ nimbanɛ bɛ teŋin la, bɔzugɔ ti na nyaŋi vɔli ba wʋʋ sa'ab nɛ.
Linɛ guri ba la gaadya, amaa tinam Zugsɔb bɛ nɛ ti, da zɔti nɛ ba dabiem.” Amaa nidib la wʋsa da gban'e nɛ ye ba lɔbi ba nɛ kuga.
Ka Zugsɔb girima da kɛn La'asʋg Fuug Sʋgʋrin la na ka Israel nidib wʋsa nyɛɛ li.
Zugsɔb la da bu'os Moses ye, “Bʋndaar ka nimbama na tis mam girima?
Bɔ ya'as ka mam na tʋm ka ba niŋ mam yadda, la'an nɛ tʋʋmnyalima banɛ ka mam tʋmmi ba san'an la?
M na kɛ ka ban'abɛ'og luna gban'e ba ka ba kpi, ka lɛɛ kɛ ka fʋn tuŋ la zu'oe ka kpi'em hali gat ban an si'em la.” Moses da lɛbisi yɛl Zugsɔb la ye, “Li ya'a niŋ ala, Egipt dim la na wʋmi li yɛla.
Fʋ da nɔki fʋ paŋi yis nidib la ba san'an na.
Ba na yɛl teŋ kaŋa nidib la li yɛla, ba pʋn wʋm ye fʋ bɛ nɛ nidib la san'an ka lɛn ye fʋ kɛya ka ba nyɛɛf nɛ ba nini, ka fʋ girima saŋgbauŋ la sigi ba zugin na, ka fʋ gaadi ba tuon wʋʋ saŋgbauŋʋ zi'e sappi nintaŋ ka lɛɛ an bugum yʋ'ʋŋ.
Fʋ ya'a kʋ nimbama wʋsa vuguri, dunia dim banɛ pʋn wʋmi fʋ yɛla la na yɛl ye, ‘Zugsɔb la pʋ nyaŋi mɔr nidib la keŋ teŋ kanɛ ka o kaanb ka pɔ ye o na mɔri ba keŋ la; linzug ka o gʋ'ʋŋi kʋʋ ba mɔɔgin.’ Tɔ', ka nannanna, Zugsɔba, pa'alimi fʋ paŋ wʋʋ fʋn yɛl ye li an si'em la, ye ‘Manɛ an Zugsɔb la, ka mɔr nimbaanlzɔɔr nɛ nyɔɔg.
M anɛ baanlimm ka m sʋʋnr pʋ duod tɔ'ɔtɔ, ka m nɔŋilim nɛ sida ka' naarɛ.
Ka pa'annɛ m nɔŋilim tisidi m nidib baa li ya'a anɛ yʋma tusirɛ, ka kɛti ba tʋʋmbɛ'ɛd wʋsa basid.
Amaa banɛ tʋm tʋʋmbɛ'ɛd la, m kʋ kɛɛ ba tʋbir tɛɛgir baa bi'elaa.
M na namisi ba, ba tʋʋmbɛ'ɛd la zug hali ti paae ba biis nɛ ba yaas.’ Dinzugɔ, nwɛnɛ fʋ nɔŋilim la pʋn an si'em la, kɛl nimbama taali bas, nwɛnɛ fʋn ɛɛnti pʋn kɛti ba taal si'em lin pin'il daakanɛ ka ba yi Egipt hali ti paae zina la.” Zugsɔb la da lɛbis ye, “Man kɛɛ ba taali bas wʋʋ fʋn bɛllim si'em la.
Amaa asida ka m yɛtif ye mam onɛ vʋe ka m girima pɛ'ɛl teŋgbauŋ la yʋ'ʋr zug, nimbanɛ mi' nyɛ man girima nɛ m tʋʋmnyalima linɛ ka m tʋm Egipt teŋin nɛ mɔɔgin la, ka ki'is mam ka makimi gɔs nɔɔr piiga la, ba nid baa yinne kʋ nyɛ teŋ kanɛ ka m pɔ ka kaanbi tisi ba yaanam la.
Onɛ wʋsa ki'is mam kʋ maligim nyɛ teŋ la.
Amaa m sankpan'as Kaleb bɛɛ o kɔn' ka dɔl man nɛ o sʋnf wʋsa la zug, m na kɛ ka o kpɛn' teŋ kanɛ ka o daa keŋ kaae la ka o yaas na sʋ'ʋgi li.
Tɔ', Amalek nɛ Keenan buudi la sadigim bɛ bɔn'ɔg la baba la, bɛog, asɛɛ ka ya saa lɛb nya'aŋi lɛbisid sian'anr la baba, suokanɛ ken Atɛuk Zɛn'ugʋn la.” Zugsɔb la da yɛl Moses nɛ Aaron ye, “Bʋndaar ka nimbama mɛ na bas mam nyɔnyɔligɔ?
M yʋ'ʋn gɛɛn ba nyɔnyɔlʋg la nɛ!
Alazug yɛlimi ba ye, ‘Man Zugsɔb onɛ vʋe la yʋ'ʋr zug m yɛti ye, m na maali ya nwɛnɛ man wʋm ka ya pian'ad si'em la.
Sian'akaŋa ni ya niŋgbiŋ ye li yadig nɛ zin'ig wʋsa.
Onɛ wʋsa an wʋʋ yʋʋm pisi bɛɛ gaad ala ka ya daa kaal kaalʋg la saŋa la, ka o nyɔn mam la, ya nid baa yinne kʋ kpɛn' teŋ kanɛ ka m da pɔ nɛ nimmua ye li na liebi ya teŋ la, ya'a ka' Kaleb onɛ an Jefune biig la nɛ Josua onɛ an Nun biig la ma'aanɛ.
Ya'a kpɛlimmi ya biis banɛ ka ya fabin ye ba na gban'e ba keŋ ka ba kilim yammis la, m na mɔri ba na ka ba na di malisim teŋ kanɛ ka ya zan'asi li la ni.
Amaa yanam niŋgbiŋ ye li yadig nɛ sian'akaŋa ni.
Ya biis la na gɔɔnd wʋʋ kɔnbkemnib kpɛla yʋma pisnaasi namisidi ya zam la zug, hali ka ya wʋsa ti kpii naae sian'akaŋa ni.
Ya na namisi ya tʋʋmbɛ'ɛd la yɛla yʋma pisnaasi.
Yʋma la kal na zem nɛ dabisbanɛ ka ya daa nɔki labisi gɔs teŋ la.
Lina na kɛ ka ya baŋ mam na zan'asi ya ka li an si'em.’ Man onɛ an Zugsɔb la, manɛ pian' ka mɛ sid na niŋ nɛ' wʋsa tis tʋʋmbɛ'ɛd dim banɛ la'as taaba zan'as man la; sian'akaŋa pʋʋgin ka ba na kpii naae.” -Alazug banɛ ka Moses da tʋm ye ba keŋ gɔs teŋ la, Zugsɔb da kɛ ka ban'a luna gban'e ba ka ba kpi, ban da zi lababɛ'ɛd teŋ la yɛla lɛb na ka kɛ ka nidib la ki'is Zugsɔb la zug.
Dap banɛ da keŋ gɔs teŋ la wʋsa, Josua onɛ an Nun biig la nɛ Kaleb onɛ an Jefune biig la ma'aa da kpɛlim vʋ'ʋg.
Ban mak yiiga ye ba sʋ'ʋg teŋ la Moses n da yɛl Israel dim labaar kanɛ ka Zugsɔb la tis o la, ba da kaas nɛ hali.
Ba da duoe bɛkɛung asuba kennɛ kpa'ad teŋ kanɛ ka kʋkʋna bɛ la, ka yɛl ye, “Ti tʋm bɛ'ɛd.
Ti na keŋ zin'ikanɛ ka Zugsɔb kaanb la.” Amaa Moses da yɛl ye, “Bɔ ka ya zan'as Zugsɔb nɔɔr zi'elʋgɔ?
Nɛ' kʋ nyaŋi sʋŋi yaa!
Da keŋi ani, bɔzugɔ Zugsɔb la ka' ya san'anɛ.
Ya dataas la na nyaŋi ya.
Amalek nɛ Keenan dim la na tʋ'ʋsi ya ani.
Yanamɛ fɛndig ka bas Zugsɔb la zug, o kʋ bɛ nɛ yaa, ba na kʋʋ ya zaba la ni!” La'an nɛ wala, ban tɛn'ɛs ye ba na nyaŋ la, ba da keŋ kʋkʋna teŋin la la'an nɛ Moses nɛ Nɔnaar Daka la pʋ yi la'asʋg zin'igin la.
Dinzug Amalek nɛ Keenan dim banɛ bɛ kʋkʋna ni la da sig na tʋ'ʋsi ba nyaŋi ba ka kʋʋ ba hali ti paae Horma.
Maana piini banɛ pɛ'ɛs la yɛla Zugsɔb da yɛl Moses ye, “Yɛlim Israel dim la ye; ba ya'a ti kpɛn' teŋ kanɛ ka m ye m tisi ba ka ba sʋ'ʋgi li la naae ba na maal maana tis man onɛ an Zugsɔb la ka li nyuug na malisi tisim.
Ba ya'a maan nyu'or maan bɛɛ maan kanɛ ka ba kaanbi zi'el bɛɛ ya'amlɛog maan bɛɛ maan sieba, linɛ aan ya niigi bɛɛ kɔnbid, onɛ mɔr o maan na ye o tis Zugsɔb la na mɔr o zʋʋd maan linɛ an zɔ'ɔm baanlig kuriba ayi' gɛndig nɛ kpaam kɔlibir yinne pɛ'ɛs.
Pɛribig wʋsa linɛ na maal nyu'or maan la bɛɛ maan buudi wʋsa, on bɔɔm daam yubʋg yinne pɛ'ɛs ka li an bʋnnuuda maan.
Li ya'a anɛ pɛraug, on maalim zʋʋd maan nɛ zɔ'ɔm kuriba anaasi gɛndig nɛ kpaam kɔlibir nɛ pʋsʋk, nɛ daam yubig nɛ pʋsʋk ka li an bʋnnuuda maan.
Li anɛ piinkanɛ nyu'od ka li nyuug la malisi tis Zugsɔb la.
O ya'a mɔr na'araug na ye o maal maan linɛ nyu'od, bɛɛ maal maan ka li anɛ kaanbʋg, bɛɛ taaba la'asʋg maan na tis Zugsɔb, on mɔr na'araug nɛ zʋʋd maan linɛ an zɔ'ɔm kuriba anu gɛndig nɛ kpaam kɔliba ayi'.
Ka mɛ mɔr daam yubis ayi' na ka li an bʋnnuuda maan.
Li anɛ piinkanɛ nyu'od ka li nyuug la malisi tis Zugsɔb la.
Li ya'a anɛ na'araug bɛɛ pɛraug bɛɛ pɛribig bɛɛ bʋribig wʋsa, ala ka ya na maal.
Bʋnkɔnbid la ya'a zu'oe, yanam maalim nwɛnɛ mam pa'ali ya si'em la.
“Onɛ ka ba du'a o ka o an Israel nid wʋsa anɛ ye o maal anwa o ya'a mɔr maan kanɛ nyu'od bugum ka li nyuug la na malisi tis Zugsɔb la.
Zʋmaaŋ kanɛ nan kenna la, saŋa kanɛ ka saan bɛɛ onɛ wʋsa la'am bɛ nɛ ya ya'a maal maan kanɛ nyu'od nɛ bugum ka li nyuug malisi tis Zugsɔb la, o mɛ maalim wʋʋ yanamɛ maan si'em la nɔɔ.
Teŋ la wʋsa dim anɛ ba niŋid ala la'an nɛ saam banɛ bɛ nɛ ya la, zi'elkaŋa anɛ li bɛ yʋma linɛ ka' bɛnnɛ hali ka banɛ na dɔlli ya nya'aŋ la ti kena.
Yanam nɛ saam la na an yinne Zugsɔb la tuon.
Zi'ela la nɛ malima la na an yinne tis yanam nɛ saam banɛ wʋsa bɛɛ ya san'an la.” Zugsɔb la da yɛl Moses ye, “Yɛlim Israel dim la ye, ‘Ya ya'a kpɛn' teŋ kanɛ ka m mɔri ya wa'ae la ka di teŋ la diib, yanam on gbin'e sieba ka li an maannɛ tis man onɛ an Zugsɔb la.
Yʋʋm wʋsa ya ya'a bʋn bʋmpaala yanam on maalim ma'asa yiiga tis wʋʋ maana la ka ya ɛɛnti tisid zieŋin si'em la.
Din yi nannanna hali ti paae zʋmaʋŋ kanɛ nan kenna la, yʋʋm wʋsa ya ya'a maal ma'asa linɛ an yiiga la, asɛɛ ka ya yis bi'ela tis Zugsɔb la.’” Atʋm tʋʋmbɛ'ɛd ka zi' maan yɛla Amaa ya ya'a pʋ dɔl zi'elbanɛ ka Zugsɔb tis Moses la, ka li anɛ zi'ilim zug, zi'elbanɛ wʋsa ka Zugsɔb dɔlis Moses ni tisi ya la, lin pin'il daakanɛ ka Zugsɔb da dɛŋin tisi ti la ti paae zʋmaʋŋ kanɛ na ti kena la; ka nɛ' ya'a niŋ ka li ka' pitɔɔgɔ ka teŋ la dim zi' li yɛlaa, ba wʋsa na nɔk na'arapɔlli maal maan kanɛ nyu'od ka li nyuug la malisi tis Zugsɔb la, la'an nɛ li zʋʋd maan nɛ li bʋnnuuda maan, wʋʋ zi'elʋg suori an si'em la, ka nɔk bʋribigi maal tʋʋmbɛ'ɛd maan.
Maanmaan la anɛ o maal suguru sɔsʋg maannɛ tis Israel nidib la wʋsa, ka Zugsɔb la na kɛɛ ba taali bas, bɔzugɔ ba pʋ tʋmi li nɛ pɔn'ɔsim, ka mɛ mɔr maan linɛ nyu'od nɛ bugum nɛ tʋʋmbɛ'ɛd maan na tis Zugsɔb la.
O na kɛ Israel nidib la wʋsa nɛ saam banɛ la'am bɛ nɛ ba la taali bas, bɔzugɔ nidib la wʋsa pɛ'ɛs bɛ'ɛd linɛ ka ba pʋ tʋm nɛ pɔn'ɔsim la ni.
Amaa nid yinne ya'a tʋm bɛ'ɛd ka li ka' pɔn'ɔsim, o na mɔr bʋsa'a onɛ an yʋʋm yinne na maal tʋʋmbɛ'ɛd maan.
Maanmaan la na maal suguru sɔsʋg maan Zugsɔb la tuonnɛ tis onɛ tʋm taal ka li ka' pɔn'ɔsim, ka suguru sɔsʋg maan la ya'a maali tis o, Zugsɔb la na kɛɛ o taali bas.
Zi'elkan bɛnɛ tis sɔ' wʋsa, o sɔb ya'a anɛ Israel nid bɛɛ saan.
Amaa onɛ tʋm tʋʋmbɛ'ɛd pɔn'ɔsim-pɔn'ɔsim, o sɔb ya'a anɛ teŋin nid bɛɛ saan, o sɔb ki'is nɛ Zugsɔb la nɔɔr, ka ba na yis o, o nidibin, bɔzugɔ o zan'as Zugsɔb nɔɔr ka san'am o zi'elʋg, ka li an tilas ye ba yis o, o nidibin; ka o tʋʋmbɛ'ɛd la na kpɛlim o mɛŋ zugin.
Dau kanɛ san'am Vʋ'ʋsʋm dabisir la yɛla Israel nidib la da nam bɛ mɔɔgin la, Vʋ'ʋsʋm Daar yinne ka ba da nyɛ dau sɔ' pi'isid daad.
Banɛ da nyɛɛ o la da mɔr o kɛn Moses nɛ Aaron nɛ nidib la wʋsa tuon na, ka ba nɔk o kpar dɔɔgin, bɔzugɔ ba da zi' ban na tɛɛg o tʋbir si'em.
Ka Zugsɔb la yɛl Moses, ye, “Dau la anɛ o kpi.
Li anɛ tilas ye nidib la wʋsa yis o yiŋ ka lɔb o nɛ kuga ka o kpi.” Ka nidib la sid nɔk o yis yiŋ ka lɔb o nɛ kuga kʋ wʋʋ Zugsɔb la yɛl Moses si'em la.
Linɛ na sɛɛn tabili ba fuud zug la yɛla Zugsɔb la da yɛl Moses ye, “Pian'am tis Israel nidib la ye, ‘Lin yi zina ken sa ya na sɛn futusa tabili ya fuud nɔɔr, ka nɔk nwiig linɛ an bʋlʋ niŋi li wʋsa.
Ya na tabil bʋmbama ka ya ya'a gɔti li, li na kɛ ka ya tɛnr Zugsɔb la zi'ela la, linɛ na kɛ ka ya siaki dɔlli ba ka da dɔlli ya sʋnf nɛ ya nini ya'amlɛogʋ kɛ ka ya yi Zugsɔb la nya'aŋa.
Ka ya na tiɛn ka siaki m zi'ela la ka pɛsigi ya mɛŋi tisi ya Wina'am ka an kasi.
Man anɛ Zugsɔb onɛ aan ya Wina'am ka da yisi ya Egipt teŋin na ye m liebi ya Wina'am.
M anɛ Zugsɔb onɛ aan ya Wina'am la.’”
Kora nɛ Datan nɛ Abiram yɛla Kora onɛ an Izar biig, ka yi Levi dɔɔgin nɛ Kohat tuŋʋn la, nɛ Reuben ninsieba nɛ Datan nɛ Abiram banɛ an Eliab biis la nɛ on onɛ an Pelef biig la da duoe taawai ka ki'is Moses.
Banɛ da pɛ'ɛsi ba zug da anɛ Israel nidib dap kɔbisyi' nɛ pisnu, banɛ ka ba mi' ba sʋ'ʋŋa nidibin la, ka mɛ lɛn gaŋi ba ka ba bɛ tu'am zin'igin la.
Ba da la'as taaba kena ye ba ki'is Moses nɛ Aaron ka yɛli ba ye, “Ya bʋn la yʋ'ʋn tʋʋg nɛ!
Israel la'asʋg pʋʋgin sɔ' wʋsa anɛ kasi, ka Zugsɔb la bɛɛ ba ni.
Bɔ ka yanam maali ya mɛŋ kpɛɛmnamɛ dʋ'ʋsi ya mɛŋ Zugsɔb nidib la wʋsa tuonnɛ?” Moses n da wʋm nɛ' la o da luu avanba, ka yɛl Kora nɛ o nya'andɔlib la ye, “Bɛkɛung, Zugsɔb la na pa'al banɛ aan o nidib nɛ banɛ an kasi la, ka kɛ ka ba vurigi li'el o tuon.
On gaŋ dau sɔ' la o na kɛ ka o kɛɛn o tuon na.
-Fʋn Kora, nɛ fʋ nya'andɔlib la wʋsa saa na niŋ si'eli nwa': bɛog, ya na nɔk bʋnnyubisa nyu'or laas, ka nɔki bʋnnyubisa nyu'oe laasin la keŋ Zugsɔb la tuon.
Dau kanɛ ka Zugsɔb gaŋ la, onɛ an kasi.
Yanam Levi dɔɔg dim la fannɛ nu'ug.” Ka Moses mɛ yɛl Kora ye, “Kɛlisimi, yanam Levi dɔɔg dima!
Li pʋ sia'ali ya nɛ Israel Wina'am la gaŋi ya yisi ya taaba banɛ an Israel buudi la sʋʋgin laa?
Ka o pʋ vurigi ya li'el o tuon ye ya tʋm o Pʋ'ʋsʋg Fuug Sʋgʋrin tʋʋma ka zi'en nidib la tuonnɛ tʋmmi tisidi ba la?
O vurig yanam nɛ ya Levi dim taab la miri o mɛŋ, amaa nannanna ya lɛm bɔɔd ye ya di'enɛ maanmaannib tʋʋma la ya'as.
Ayei, ala ka' suorɛ.
Yanamɛ la'asidi zabid sɔ' anɛ Zugsɔb la.
Aaron aan anɔ'ɔn ka ya nyɔn o yɛla?” Moses da tʋm buol Datan nɛ Abiram banɛ an Eliab biis la, ka ba yɛl ye, “Ti kʋ kenaa!
Fʋn mɔri ti yi teŋ kanɛ pʋbid bin'isim nɛ siind la ni kena ye fʋ kʋʋ ti mɔɔgin kpɛla la pʋ siakɛɛ ka lɛm bɔɔd ye fʋ mugusi tii?
Linɛ pɛ'ɛs la, fʋ pʋ mɔri ti keŋ paae teŋ kanɛ pʋbid bin'isim nɛ siind bɛɛ tisi ti faar linɛ an kuob bɛɛ tiwanna pɔɔgɔ.
Fʋ tɛn'ɛs ye fʋ na pan'as nimbama?
Ayei, ti kʋ kenaa!” Moses sʋnf da duoya ka o yɛl Zugsɔb la ye, “Da lɛn di'e ba maannɛ.
Bɔzugɔ mam pʋ di'e si'eli ba san'anɛ, hali baa bʋŋ yinne gba, ka mɛ pʋ maali ba sɔ' si'el linɛ an bɛ'ɛdɛ!” Moses da yɛl Kora ye, “Bɛog fʋn nɛ fʋ nya'andɔlib wʋsa na kɛn Zugsɔb la tuon na, la'an nɛ Aaron.
Sɔ' wʋsa na nɔk o laa linɛ ka ba nyu'od bʋnnyubisa li ni tisid Zugsɔb la, ka li wʋsa na la'as nɛ kɔbisyi' nɛ pisnu, kɛn Zugsɔb la san'an na.
Fʋn nɛ Aaron mɛ na la'as nɛ ba ka ya nɔki ya mɛŋ bʋnnyubisa laas la na.” Sɔ' wʋsa sid da nɔk o laa niŋ bugum li pʋʋgin nɛ bʋnnyubisa ka zi'en Moses nɛ Aaron tuon La'asʋg Fuug Sʋgʋr la za'anɔɔrin.
Kora da la'as o nimbanɛ maan taawai la na ka ba zi'en La'asʋg Fuug sʋgʋr za'anɔɔrin la.
Ka Wina'am girima kpɛn nie na ka nidib la wʋsa nyɛ.
Ka Zugsɔb yɛl Moses nɛ Aaron ye, “Bakimi ya mɛŋ ka kɛ nimbama, ka m kʋʋ ba vuguri.” Amaa Moses nɛ Aaron da luu avanba kaas ye, “Wina'am, Wina'am, fʋn onɛ an ninsaal wʋsa vʋm, fʋ sʋʋnr na duoe nɛ nimbama wʋsa nid yinne tʋʋmbɛ'ɛd zugɔɔ?” Ka Zugsɔb la yɛl Moses ye, “Yɛlim nidib la ye ba yisimi ba mɛŋ paalʋ ka bas Kora nɛ Datan nɛ Abiram sʋga la.” Moses da dɔl Israel kpɛɛmnam la keŋ Datan nɛ Abiram san'an ka yɛl nidib la ye, “Da li'eli nimbɛ'ɛd bama sʋga laa, bɛɛ si'isi linɛ wʋsa aan ba laukɔ ka ya na kpi nɛ ba, ba tʋʋmbɛ'ɛd la zug.” Alazug ba da vurig ka bas Kora nɛ Datan nɛ Abiram dɔɔd la.
Ka ba yina zi'enɛ ba dɔɔd la za'anɔɔrin nɛ ba pu'ab nɛ ba biis wʋsa.
Moses da yɛl nidib la ye, “Anwana ka ya na baŋ ye Zugsɔb la tʋm mam na ye m maal nɛ'ɛnam wʋsa, ka ka' mam mɛŋ ya'am.
Nimbama ya'a kpi a-daar-paaeya kum, alaa Zugsɔb la pʋ tʋm mam naa.
Amaa Zugsɔb la ya'a kɛ ka yɛl saaŋ niŋ, ka teŋ la buaki vɔli ba vʋt nɛ ba la'ad wʋsa, lin ka ya na baŋ ye nimbama sid tʋm Zugsɔb la linɛ kae.” Moses n pian' naae la nɔɔ, ka ban zi'e zin'isi'a la buak zin'is ayi' ka teŋgbauŋ la ya'ae o nɔɔri vɔli ba nɛ ba yidim wʋsa nɛ Kora nidib la nɛ ba la'ad wʋsa.
Ba da sig bʋmbɔk la pʋʋg la'an nɛ ba la'ad wʋsa, ka teŋ la lɛbi mubil ka ba kpɛlim ani.
Ban da kaasid kuŋ la ka Israel dim banɛ bɛɛ ani la da zɔt ka tansid ye, “Teŋ la mɛ bɔɔdi vɔli ti nɛ!” Bugum daa naam Zugsɔb la san'an kena kanb nidib kɔbisyi' nɛ pisnu banɛ kɛn Zugsɔb la tuon na ye ba maal bʋnnyubisa nyu'or maan la wʋsa.
Zugsɔb la da yɛl Moses ye, “Yɛlim Elieza onɛ an Aaron biig ka an maanmaan la ye o yisim laas banɛ ka bugum la di nɛ nidib la, ka ba anɛ kasi.
Ka kɛ ka ba mɔri ba keŋ lallisa kpa'as bugumsaana nɛ bʋnnyubisa la bas.
Nimbanɛ kpi ba tʋʋmbɛ'ɛd zug la laasi la.
Ya nɔkimi lii zan' lammiri ligil maan daka la, bɔzugɔ ba daa nɔki li tis Zugsɔb la ka li lieb kasi tis o. Kɛl ka li an zanbinnɛ tis Israel buudi la.” Eleazar sid da vaae kʋntzɛn'ug laas banɛ ka bugum la da dii ba la mɔr na zan' ligil maan daka la, nwɛnɛ Zugsɔb la pa'al o si'em yi Moses san'an la.
Nɛ' da anɛ ye li tiɛn Israel dim ye ya'a ka' Aaron tuŋ la ma'aanɛ, sɔ' ka' suori na kɛn Zugsɔb la tuon na maal maannɛ.
Onɛ mak, li na niŋ o wʋʋ Kora nɛ o nya'andɔlib la nɛ.
Bɛogʋ da nie la, Israel dim la wʋsa da nyɔnnɛ Moses nɛ Aaron ye, “Yanamɛ kʋ Zugsɔb nidib la!” Amaa ban da pian' Moses nɛ Aaron n naae ka fɛndigi kpa' La'asʋg Fuug Sʋgʋr la, tɔ'ɔtɔ ka saŋgbauŋ sigi li zugin na ka Zugsɔb girima nie na.
Ka Moses nɛ Aaron keŋ La'asʋg Fuug Sʋgʋr la tuon, ka Zugsɔb la yɛl Moses ye, “Yim nimbama sʋʋgin ka m san'ami ba vuguri.” Ka babayi' la wʋsa vanbin teŋin.
Ka Moses yɛl Aaron ye, “Nɔkimi fʋ laa la ka niŋ bʋnnyubisa li pʋʋgin, nɛ bugum linɛ bɛ maan daka la zug, ka keŋ nidib la bɛ si'el la tɔ'ɔtɔɔ maal maannɛ sɔs suguru tisi ba.
Zugsɔb la sʋnf pʋn duoe nɛ nidib la nɛ ka tɔɔg pʋn pin'il.” Aaron da niŋ wʋʋ Moses n yɛl o si'em la ka zɔɔ keŋ kpɛn' nidib la sʋʋgin.
Tɔɔg la daa pʋn pin'il nidib la ni, amaa Aaron da nyu'oe bʋnnyubisa linɛ an suguru sɔsʋg maan la nidib la yɛla.
O da zi'en banɛ kpi nɛ banɛ vʋe la teŋsʋk, ka tɔɔg la gu'oe.
Amaa tɔɔg la da kʋ nidib tusa piiga nɛ anaasi nɛ kɔbisyɔpɔi, paas banɛ kpi ka li anɛ Kora yɛla la.
Aaron da lɛb Moses san'an La'asʋg Fuug Sʋgʋr za'anɔɔrin, bɔzugɔ tɔɔg la da gu'oya.
Aaron balaari bus ka wal la yɛla Zugsɔb la da yɛl Moses ye, “Yɛlim Israel dim la ka ba bɔ dansaya piiga nɛ ayi' na, dɔɔg wʋsa tuongat nɛ o dansaar.
Ka sɔb tuongat wʋsa yʋ'ʋri tabil o dansaar la ni.
Levi dɔɔg dansaar la zug sɔm Aaron yʋ'ʋri tabil, bɔzugɔ dɔɔg wʋsa tuongat anɛ ye o mɔr o dansaar na.
Ti'ilimi ba La'asʋg Fuug Sʋgʋrin Nɔnaar Daka la tuon, zin'ikanɛ ka m ɛɛn kena sia'ali ya la.
Man gaŋ sɔ' la dansaar na bus vaand, ala ka m na kɛ ka nyɔnyɔlis linɛ ka Israel dim la nyɔnnif daar wʋsa la kpi.” Moses da yɛl Israel dim la ka ba tuongatib la tis o dansaya piiga nɛ ayi', dɔɔg tuongat wʋsa nɛ o dansaar ka Aaron dansaar mɛ pɛ'ɛs.
Moses da ti'il dansaya la Zugsɔb la tuon Nɔnaar Fuud Sʋgʋrin la.
Bɛogʋ da nie ka Moses kpɛn' Sʋgʋrin la ka nyɛ ka Aaron dansaar, linɛ zi'e Levi dɔɔg yɛla la bus vanpɔla hali ka pu puum ka wal wala.
Moses da vaae dansaya la wʋsa Zugsɔb Fuug Sʋgʋrin la yina.
Ba da gɔsi ba, ka sɔ' wʋsa nɔk o dansaar.
Zugsɔb la da yɛl Moses ye, “Lɛbisim Aaron dansaar la ti'il Nɔnaar Daka la tuon ka li an zanbinnɛ tis banɛ nyɔn la.
Nɛ' na kɛ ka ba bas man nyɔnyɔlʋg, ka da kpii.” Moses da niŋ wʋʋ Zugsɔb la pa'al o si'em la.
Israel dim la da yɛl Moses ye, “Ti na kpi!
Ti bɔdig nɛ, ti wʋsa bɔdig nɛ!
Onɛ wʋsa li'el Zugsɔb Pʋ'ʋsʋg Fuug Sʋgʋr la na kpi.
Ti wʋsa ye ti kpinɛɛ?”
Maanmaan nɛ Levi dɔɔg la tʋʋma Zugsɔb la da yɛl Aaron ye, “Nidib ya'a tʋm taali pɔ'ɔg Zugsɔb Fuug Sʋgʋr la, li na ziil nɛ fʋn nɛ fʋ biis nɛ fʋ saam yidim, amaa li ya'a anɛ taal kanɛ pɔ'ɔg maanmaannib tʋʋma la, li na ziil nɛ fʋn nɛ fʋ biis la ma'aa.
Mɔri fʋ Levi taaba la kena ka ba sʋ'ʋŋif fʋn nɛ fʋ biis la ya'a ti maan maana Nɔnaar Fuug Sʋgʋr la tuon.
Ba anɛ ye ba kɛlis fʋn yɛt si'el, ka tʋm tʋʋma la wʋsa Pʋ'ʋsim Sʋgʋrin la, amaa ba mid ka ba li'el Fuug Sʋgʋr la la'ad la ka ban nɛ fʋn wʋsa na kpi.
Ba na la'as nɛ fʋ gɔsid zin'ikanɛ an La'asʋg Fuug Sʋgʋr la nɛ tʋʋm kanɛ bɛɛ ani la wʋsa, ka sɔ'ɔsɔ da li'el yanamɛ bɛ si'el la na.
Ya tʋʋma anɛ ye ya gɔt Kasi Zin'ig la nɛ maan daka la ka m sʋnpɛɛn da paae Israel dim la ya'asɛ.
Mam mɛŋi gaŋi ya Levi taaba la Israel dim la sʋʋgin ka ba an wʋʋ piini tisi ya.
M pɛsigi ba tis Zugsɔb la ye ba tʋm La'asʋg Fuug Sʋgʋrin la.
Amaa fʋn nɛ fʋ biis la ma'aa na tʋm maan la tʋʋma nɛ maan daka yɛla nɛ linɛ bɛ fuug linɛ bɛŋ la pʋʋgin.
M tisif maan tʋʋma la nɛ ka li an piini.
Ninkanɛ pʋ nar ye o li'el Fuug Sʋgʋr la ya'a li'el, yanam on kʋʋm o.” Zugsɔb la da lɛn yɛl Aaron ye, “Mam mɛŋi kɛ ka fʋ sʋ'oe maana linɛ ka ba maannɛ tisid mam la; maan banɛ ka Israel dim maannɛ tisid mam ka li an kasi la, manɛ nɔki tis fʋn nɛ fʋ biis ye li aan ya din saŋa wʋsa.
Fʋ na sʋ'oe maan kanɛ an kasi ka ba pʋ nɔki nyu'oe nɛ bugum.
Maan banɛ ka ba mɔr na wʋsa ka li an kasi la, li ya'a anɛ zʋʋd maan bɛɛ tʋʋmbɛ'ɛd bɛɛ taal maana, li anɛ fʋn nɛ fʋ biis din.
Dimi li wʋʋ bʋn linɛ an kasi; dau wʋsa anɛ ye o dii li.
Li anɛ tilas ye ya gɔsi li ka li an kasi.
Linɛ wʋsa ka ba yisi lii li kɔn' nyɔɔsʋŋ maan la ni mɛ na anɛ fʋ din.
M nɔki li tis fʋn nɛ fʋ bipumis nɛ biribis saŋa wʋsa.
Onɛ wʋsa bɛɛ fʋ yin la ka an nyain wʋʋ malʋŋ la bɔɔd si'em la tun'e dii li.
Ban zaŋid olif kpavɛnliŋ si'a nɛ daam linɛ an sʋm nɛ zʋʋd linɛ ka ba tisid man Zugsɔb la nɛ bʋndɛɛnna wʋsa anɛ fʋ din.
Bʋndɛɛŋ linɛ wʋsa yi teŋgbauŋʋn la ka ba mɔri kɛn Zugsɔb la san'an na, anɛ fʋ din.
Onɛ wʋsa bɛɛ fʋ yin la ka an nyain wʋʋ malʋŋ la bɔɔd si'em la tun'e dii li.
Linɛ wʋsa bɛ Israel teŋin ka ba pɛsigi tis Zugsɔb la anɛ fʋ din.” Linɛ wʋsa du'a yiiga ka an ninsaal nɛ bʋnkɔnbʋg wʋsa, ka ba pɛsigi li tis Zugsɔb la anɛ fʋ din.
Amaa asɛɛ ka fʋ siak ka ba da' ninsaal bikpɛŋ bɛɛ bʋnkɔnbʋg kanɛ wʋsa ka malʋŋ la pʋʋgin ka o ka' nyain la bikpɛŋ.
Ba ya'a ti an wʋʋ nwadig la, asɛɛ ka fʋ kɛ ka ba da' ba wʋʋ lin nar ye ba da' ba si'em nɛ anzurifa gbila anu, ka li na an Wina'am Fuug Sʋgʋr ligidi, ka' daar wʋsa ligidi.
Amaa li ya'a an na'araug bɛɛ pɛ'og bɛɛ bʋʋg bikpɛŋ, yanam da siak ka ba da' baa, ban an kasi la zug.
Ti'eliminɛ ba ziim misig maan daka la, ka nyu'oe kpaam la nɛ bugum ka li nyuug la na malisi tis Zugsɔb la.
Ba ni'im la na aan fʋ din, nwɛnɛ kugsir linɛ ka ba ɛɛn nyɔɔsim la, nɛ datiuŋ gbɛr la aan fʋ din si'em la.
“Linɛ wʋsa ka ba yisi li kɔn' maan linɛ an kasi ka Israel dim kenna maannɛ tisid Zugsɔb la, m nɔki li tis fʋn nɛ fʋ biribis nɛ bipumis ka li na aan ya din saŋa wʋsa.
Li anɛ nɔnaar kanɛ ka' bɛn ka Zugsɔb la maal nɛ fʋn nɛ fʋ yaas wʋsa.” Zugsɔb la da yɛl Aaron ye, “Fʋ kʋ mɔr faar bɛɛ pʋʋr teŋ la nii; manɛ aan fʋ pʋʋr nɛ fʋ faar Israel dim la sʋʋgin.
Manɛ tis Levi dɔɔg la bʋn linɛ bɛ Israel wʋsa pʋdigir piiga vaar yinne ye li aan ba faar ban tʋm tʋʋm si'a La'asʋg Fuug Sʋgʋrin la zug.
Lin yi nannanna ken sa, Israel dim la mid ka ba li'el La'asʋg Fuug Sʋgʋr la ka ya'a ka' ala, taal la na kpɛlimmi ba zug ka ba kpi.
Li anɛ Levi buudi la na tʋm La'asʋg Fuug Sʋgʋr la tʋʋma ka zi taal kanɛ wʋsa tʋm tisi li.
Nɛ' anɛ zi'elkanɛ na bɛ hali ti paae zʋmaʋŋ kanɛ na ti kena.
Ba kʋ paam faar Israel dim la san'anɛ.
M lɛɛ zaŋ bʋn linɛ wʋsa ka Israel dim pʋdigir yinne piiga pʋʋgin ka li an man din la tis Levi dɔɔg la ye li aan ba faar.
Linɛ kɛ ka m yɛti ba yɛla ye, ba kʋ mɔr faar Israel dim san'an la.” Zugsɔb la da yɛl Moses ye, “Yɛlim Levi dɔɔg dim la ye ba ya'a di'e pʋdigir yinne piiga pʋʋgin Israel dim la san'an, bam mɛ yisim ayinne pʋdigir piiga pʋʋgin tis Zugsɔb la ka li an maannɛ tis o.
Ya maan la na an wʋʋ ki ɛɛn yi zieŋin na la bɛɛ ban nwiakid daam zin'isi'a la.
Ala mɛn ka ya mɛ na yis yanamɛ di'e si'el Israel dim san'an la ayinne pʋdigir piiga pʋʋgin maal piini tis Zugsɔb la.
Ya na yis yinne pʋdigir piiga kaŋa ni linɛ an Zugsɔb la din la tis Aaron onɛ an maanmaan la.
Li anɛ tilas ye ya tis Zugsɔb la bʋn banɛ wʋsa ka ya di'e la, linɛ an sʋ'ʋm nɛ linɛ an kasi.” Yɛlim Levi dɔɔg la ye, “Ya ya'a nɔk linɛ an sʋ'ʋm tis Zugsɔb la, li na nwɛnɛ ki yii ya zieŋin na, bɛɛ daam yi ban nwiakid zin'isi'a la na.
Yanam nɛ ya yidim na nyaŋi di linɛ kpɛlim la zin'ig wʋsa.
Bɔzugɔ li anɛ yɔɔdi tisi ya, yanamɛ tʋm La'asʋg Fuug Sʋgʋrin la zug.
Ya ya'a tis Zugsɔb la linɛ nar la yiiga, ya kʋ kpɛn' taalin nɛ linɛ kpɛlim la; li na kɛ ka ya kʋ dian'a maana banɛ an kasi ka Israel dim maannɛ tisid Zugsɔb la; ala ka ya kʋ kpii.”
Ku'okanɛ na kɛ ka ba an nyain la yɛla Zugsɔb da yɛl Moses nɛ Aaron ye Zugsɔb la zi'el zi'elsi'a nwa': Yɛlim Israel dim la ye ba mɔr na'asa'azin'a kanɛ pʋ mɔr dɛŋŋa ka ba mɛ nan zi' nɔk o kuaa.
Nɔkim o tis Elieza onɛ an maanmaan la ka o kɛ ka ba zaŋi yii ya la'asʋg zin'ig la yiŋi kɔdig o, o nini ni.
Elieza onɛ an maanmaan la na nɔk o nu'ubili tin'e ziim la misig nɔɔra ayɔpɔi kpa' La'asʋg Fuug Sʋgʋr la tuon.
O na zi'e gɔt ka ba nyu'oe naaf la gbauŋ nɛ ni'im nɛ ziim nɛ pʋt nɛ o pʋʋgin la'ad wʋsa ka li kanb.
Maanmaan la anɛ ye o nɔk na'aziinr dibir nɛ nyulinnyu'us nɛ pien zɛn'ugʋ lɔs bugum kanɛ dit naaf la ni.
Lin nya'aŋ maanmaan la na pie o fuug ka sʋ ka yʋ'ʋn na tun'e lɛb la'asʋg la zin'igin, amaa o kʋ an nyainnɛ asɛɛ li ti paae zaam.
Dau kanɛ nyu'oe naaf la bugum la anɛ o pie o fuud ka sʋ, ka kʋ an nyainnɛ, asɛɛ li ti paae zaam.
Dau kanɛ an nyain na ku'ol tampɛligim la nɔki niŋ zin'ikanɛ an nyain ka bɛ la'asʋg zin'ig la yiŋ.
Israel dim la na nɔki li digil ka lin an linɛ na niŋid ku'okanɛ ka sɔ' na pie o mɛŋ ka lieb nyain la ni; li anɛ linɛ piedi yisid tʋʋmbɛ'ɛd.
Onɛ mɛ ku'ol naaf la tampɛligim la mɛ anɛ ye o pie o fuug, on mɛ kʋ an nyainnɛ asɛɛ li ti paae zaam.
Nɛ' na an zi'elʋg linɛ na bɛ saŋa wʋsa tis Israel dim nɛ saam banɛ bɛ nɛ ba la.
Onɛ wʋsa si'is kum na lieb dian'ad sɔb daba ayɔpɔi.
Li anɛ tilas ye o pie o mɛŋ nɛ ku'om la daba atan' nɛ daba ayɔpɔi daar, ka nyaan lieb nyain.
Amaa o ya'a pʋ pie o mɛŋ daba atan' nɛ daba ayɔpɔi la daare, o kʋ lieb nyainnɛ.
Onɛ wʋsa si'is kum ka pʋ pie o mɛŋa, o sɔb dian'anɛ Fuug Sʋgʋr la.
Ba yisim on daana Israel buudi ni.
Bɔzugɔ ba pʋ misig o ku'okanɛ kɛt ka nid liebid nyain la, o anɛ dian'ad sɔb; ka o dian'ad la na kpɛlim o mɛŋ zug.
Sɔ' ya'a kpi sʋgʋrin li zi'elʋgʋ nwa': Onɛ kpɛn' dɔɔgin la bɛɛ onɛ bɛ dɔɔg la pʋʋgin na kilim dian'ad sɔb daba ayɔpɔi; lauk kanɛ wʋsa mɛ bɛ ani ka liŋ pʋ pibili li na lieb dian'ad lauk.
Sɔ' ya'a bɛ paalʋ ka si'is onɛ ka ba kʋʋ o nɛ sʋ'ʋg bɛɛ onɛ kpii a-daar-paaeya kum bɛɛ onɛ si'is ninsaal kɔnbir bɛɛ yaʋg, on sɔb na lieb dian'ad sɔb daba ayɔpɔi.
Onɛ lieb dian'ad sɔb, yanam nɔkim na'asa'abil kanɛ ka ya kanbis ka li an pier maan la tampɛligim la niŋ gan'ar pʋʋgin ka su ku'okanɛ an nyain.
Dau kanɛ an nyain malʋŋ pʋʋgin na nɔk nyulinnyu'usi tʋm ku'omin la misig dɔɔg la, nɛ di la'ad wʋsa, nɛ nimbanɛ pʋn dɛŋi bɛɛ ani la wʋsa.
O mɛ na misig onɛ wʋsa si'is ninsaal kɔnbir bɛɛ kum bɛɛ yaʋg la.
Onɛ an nyain la na misig onɛ ka' nyain la daba atan' nɛ ayɔpɔi la daar.
Onɛ ka ba pie o ka o lieb nyain la na pie o fuug ka sʋ nɛ ku'om ka lieb nyain zakan nɔɔ.
Amaa onɛ lieb dian'ad sɔb ya'a pʋ siak ye o maal o mɛŋ nyainnɛ, li anɛ tilas ye ba yis o nidibin la, bɔzugɔ o dian'a Zugsɔb Fuug Sʋgʋr la.
Ka ku'okanɛ kɛt ka ba liebid nyain la mɛ pʋ misig oo, ka o an dian'ad sɔb.
Lina na aan ba zi'elʋg saŋa wʋsa.
“Onɛ nɔk ku'okanɛ na kɛ ka ba lieb nyain la misig, asɛɛ ka o mɛ pie o fuud, ka onɛ si'is ku'om la na kilim dian'ad sɔb asɛɛ li ti paae zaam.
Bʋn linɛ wʋsa ka onɛ ka' nyain la si'is na lieb dian'ad, ka onɛ mɛ si'isi li na lieb dian'ad sɔb asɛɛ li ti paae zaam.”
Ku'om yi tampiingin na si'em Nwadkanɛ daa pin'in la ni Israel buudi la wʋsa da paae Zin mɔɔgin la zin'in Kades teŋin.
Ani ka Miriam da kpi ka ba mum o. Saŋkaŋa ku'om da kae ka nidib la na nuu, ka ba la'as taaba nyɔn Moses nɛ Aaron.
Ba da zabid nɛ Moses ka yɛt ye, “Ti ya'a kpiin wʋʋ ti ba'abiis la daa kpi Zugsɔb la tuon si'em la naan sɔn'ɔn Bɔ ka fʋ mɔr Zugsɔb nidib la kɛn mɔɔgin kpɛla na, ye tinam nɛ ti bʋnkɔnbid la kpi kpɛla?
Bɔ ka fʋ mɔri ti yi Egipt teŋin kɛn zin'itɔɔg kaŋa ni na?
Diib bɛɛ kekama kae, pomanganɛt nɛ bʋnnuuda mɛ kae.
Ka ku'om mɛ kae nuuda.” Moses nɛ Aaron yi nidib la san'anɛ keŋ La'asʋg Fuug Sʋgʋr la za'anɔɔrini vanbin Zugsɔb la tuon, ka o girima sigi ba san'an na.
Zugsɔb la da yɛl Moses ye, “Nɔkimi fʋ dansaar la ka fʋn nɛ Aaron la'as nidib la wʋsa.
Pian'am tis tampiing la ka ba nini nyɛ, ka li na kpa'ae ku'okanɛ bɛɛ li ni la wʋsa yis na.
Fʋ na paam ku'om tampiingin la ka nidib la nɛ ba bʋnkɔnbid la wʋsa nu.” Moses sid da nɔk dansaar la Zugsɔb la nini ni wʋʋ on yɛl o si'em la.
Ka Moses nɛ Aaron da la'as nidib la tampiing la tuon ka Moses yɛl nidib la ye, “Kɛlisimi yanam nyɔnyɔlʋg dima, li anɛ tilas ye ti kɛ ka ku'om yi tampiing kaŋa ni naa?” Ani ka Moses ʋk dansaar la nwɛ' tampiing la nɔɔr ayi' ka ku'om da tansi yina, ka nidib la nɛ ba bʋnkɔnbid la wʋsa nu.
Amaa Zugsɔb la da yɛl Moses nɛ Aaron ye, “Yanamɛ pʋ niŋ mam yadda bɛɛ na'as mam wʋʋ onɛ an kasi Israel nidib tuon la, ya kʋ mɔr nidib la keŋi kpɛn' teŋ kanɛ ka m tisi ba laa.” Nɛ' da an Meriba teŋ ku'om, zin'ikanɛ ka Israel dim da zabid nɛ Zugsɔb ka o pa'ali ba ye o anɛ kasi la.
Edom na'abi pʋ tis Israel dim suor la yɛla Ban da nam bɛ Kades la, Moses da tʋm nidib ye ba kem yɛl Edom na'ab ye; “Israel dim banɛ aan fʋ ba'abiis la yɛl si'eli nwa': ‘Fʋ mi' tɔɔg kanɛ paae ti la, ti yaanam da keŋ Egipt teŋin ka ti da bɛɛ ani yʋma bɛdegʋ.
Egipt dim la da namisi ti nɛ ti yaanam la, amaa ti da kaasi tis Zugsɔb la, ka o wʋmi ti kukuma ka tʋm o maliak ka o yisi ti Egipt teŋin na.
Ti bɛlimnɛ, kɛl ka ti dɔlli fʋ teŋin la gaad.
Ti kʋ buŋi ya vain tiis pɔɔdin bɛɛ nu ku'om bulsi'a nii.
Ti ye ti dɔl nɛ Na'ab Suoraug la tituaa ka kʋ buŋi lɛb datiuŋ bɛɛ dagɔbʋga hali nɛ tinamɛ na ti yii fʋ teŋ la ni fas.’” Amaa Edom na'ab da lɛbis ye, “Mid ka ya gaad kpɛla; ya ya'a zi' ka mak, ti na yina tʋ'ʋsi ya nɛ zaba.” Israel dim la da lɛbis ye, “Ti ye ti dɔl nɛ suoraug la, ka tinam bɛɛ ti bʋnkɔnbʋg ya'a nuu ya ku'osi'a wʋsa, ti na yɔɔ li sam.
Ti kʋdim bɔɔd ye ti gaadnɛ nɔba; si'el pʋ lɛm paasɛ.” Ka ba lɛn lɛbis ye, “Ya kʋ gaad kpɛla!” Edom na'ab da yina tʋ'ʋsi ba nɛ soogianam bɛdegʋ banɛ kpi'em.
Edom dimi da pʋ siak ye ba dɔlli ba san'anɛ gaad la zug, Israel dim la da fɛndigi tiak suor ka basi ba.
Aaron kum yɛla Israel nidib la wʋsa da yi Kades teŋin keŋ paae zuokanɛ buon ye Hor la.
Ban da paae Hor zuorin linɛ kpi'e Edom titɔndig la, Zugsɔb la da yɛl Moses nɛ Aaron ye, “Aaron na maal ka'alim.
O kʋ kpɛn' teŋ kanɛ ka m tis Israel dim la, bɔzugɔ ya nidib ayi' la wʋsa ki'isi m nɔɔr Meriba, ku'om la zin'igin.
Dɔl Aaron nɛ o biig Elieza dʋ zuokanɛ buon ye Hor la zugin.
Yɛɛgim Aaron fuug la yɛɛli o biig Elieza, bɔzugɔ Aaron na maal ka'alim; o ye o kpinɛ ani.” Moses da niŋ wʋʋ Zugsɔb la yɛl o si'em la.
Ba da dʋ zuokanɛ buon Hor la zug nidib la wʋsa nini ni.
Moses da yɛɛg Aaron fuug la yɛɛli o biig Elieza.
Aaron da kpii ani nɔɔ, zuor la zug.
Ka Moses nɛ Elieza sig teŋin na.
Ka Israel dim la wʋsa, da baŋ ye Aaron kpiya la ba da kum o yɛla dabisa pistan'.
Israel dim nyaŋ Keenan dim Keenan dim na'ab onɛ da sʋ'oe Arad teŋ linɛ bɛ Negef teŋin la da wʋm ye Israel dim la da dɔl Atarim suor la kena la, o da yii tʋ'ʋsi zab nɛ Israel dim la ka nyaŋi gban'e ba sieba.
Israel dim la da kaanb, kaanb kaŋa tis Zugsɔb la ye, “Fʋ ya'a na kɛ ka ti nyaŋ nimbama, ti na san'ami ba teŋ la wʋsa tisif.” Zugsɔb la da wʋmi ba fabʋlʋg ka kɛ ka ba nyaŋ Keenan dim la.
Ba da kʋʋ ba wʋsa ka san'ami ba teŋ la wʋsa ka pʋd o li yʋ'ʋr ye Horma.
Kʋntzɛn'ug waaf la yɛla Ba da naam Hor zuorin la dɔl suokanɛ ken Atɛuk Zɛn'ugʋn la, ye ba dɛn'ɛn Edom teŋ baba.
Amaa nidib la sʋnf da duonɛ pamm suorin la ka ba pian' zɛrig Wina'am nɛ Moses, n yɛt ye, “Bɔ ka ya mɔri ti yi Egipt teŋin kena ye ti kpi mɔɔgin kpɛla?
Diib kae!
Ku'om kae!
Ka ti mɛ pʋ bɔɔd diyɔɔd banɛ bɛ la!” Dinzug Zugsɔb la da tʋm wa'atɔɔdi ba san'an; ka ba dum nidib la ka Israel dim bɛdegʋ kpi.
Nidib la da kɛn Moses san'an na yɛl o ye, “Ti tʋm taal tinamɛ pian' zɛrig Zugsɔb nɛ fʋ la.
Sɔsim Zugsɔb la ka o yis wiigi la ti san'an!” Ka Moses da sɔs Wina'am nidib la yɛla.
Ka Zugsɔb la da yɛl Moses ye, “Maalim waafʋ nɔki tabil daugʋ sɛɛl sappi, ka onɛ wʋsa ka waaf dum o tun'e gɔsi li ka vʋ'ʋg.” Moses da nɔk kʋntzɛn'ugʋ maal waafʋ ya'al daug zug.
Ka onɛ wʋsa ka waaf da dum o ka o gɔdigi gɔsi li da vʋ'ʋgid nɛ.
Moab suor la yɛla Israel dim la yʋ'ʋn da vurigi paae Obof teŋin.
Ka naam ani paae zi'en Iye Abarim, sian'anr kanɛ kpa' Moab n lɛbisid nintaŋi yit zin'isi'a na la.
Ba da naan ani paae Zered bɔn'ɔgin zi'en ani.
Ka yii ani keŋ la'as teŋ kanɛ bɛ Aanon kɔldaug la lɔm, sian'anr linɛ paae Ammon dim sʋ'ʋlim la ni.
Aanon da anɛ Moab teŋ titɔndig, ka bɛ Moab nɛ Amor dim tɛɛns la teŋsʋk.
Linɛ kɛ ka gbauŋ kanɛ ka ba sɔb Zugsɔb zaba yɛla la yɛl ye, “Waheb linɛ bɛ Sufa teŋin nɛ li bɔn'ɔfaligin nɛ Aanon kɔldaug baba la nɛ bɔn'ɔfalig linɛ zuligid hali ti paae Ar teŋin zin'ikanɛ lɛbid Moab titɔndigin la.” Ba da yii ani tʋgisi paae teŋ kanɛ buon Beer la, bulkanɛ ka Zugsɔb la da yɛl Moses ye, “La'asim nidib la na ka m na tisi ba ku'om.” Ala ka Israel dim da yʋ'ʋm yʋʋm kaŋa yɛt ye, “Buliga bulim!
Yʋ'ʋmmi bulig kanɛ ka tuongatib tu, ka ninsʋma yaae la yɛla, banɛ zanl na'am dansaya nɛ duoya la.” Ka ba naam mɔɔgin la keŋ paae Matana teŋin, yi Matana teŋin keŋ paae Nahaliel ka yi Nahaliel keŋ paae Bamof ka yi Bamof keŋ paae bɔn'ɔg kanɛ bɛ Moab zuokanɛ buon Piisig sisɛrim la lɛbisid Jesimon pipirig la baba.
Ban nyaŋ na'ab Sihon nɛ na'ab Og si'em Israel dim la da tʋm nidib ye ba yɛl Amor dim na'ab onɛ yʋ'ʋri buon Sihon la ye, “Ti bɛlimnɛ, kɛl ka ti dɔlli fʋ teŋin la gaad.
Ti kʋ buŋi ya vain tiis pɔɔdin bɛɛ nu ku'om bulsi'a nii.
Ti ye ti dɔl nɛ Na'ab Suoraug la tituaa hali nɛ tinamɛ na ti yii fʋ teŋin la.” Amaa Sihon da pʋ siak ye ba dɔl ani gaadɛ.
O da la'as o zabzabidib la tʋ'ʋs Israel mɔɔgin la.
On da paae Jahaz teŋin la, o da zab nɛ Israel ani.
Israel da nyaŋi ba, ka faaɛn teŋ la lin naam Aanon ti paae Yabok kɔldaug, hali ti paae Ammon dim teŋ titɔndig la bɔzugɔ, teŋ kan da kpi'em nɛ hali.
Israel dim da nyaŋ Amor dim tempʋʋs la wʋsa ka zin'in ani, la'an nɛ Hesbon teŋ nɛ linɛ gilig la wʋsa.
Hesbon da anɛ Amor na'ab Sihon tempʋʋg, ka o da zab nɛ Moab na'akʋdʋg ka faaɛn o teŋ la ti paae Aanon kɔldaug la paas.
Linɛ kɛ ka onɛ siilim siiliŋ la yɛl ye, “Kem Hesbon na ka kɛ ka li maligim mɛ'; kɛl ka Sihon teŋ la lɛn lɛbi li zin'igin.
Bugum da naam Hesbon yina, bugum pielim yi Sihon teŋin na.
Li da kanb Ar teŋ linɛ bɛ Moab la, nɛ banɛ sʋ'oe Aanon teŋ kʋkʋna la.
Yɛl paae ya, Moab dima!
Ya paam san'auŋ yanam banɛ wɔ'ɔgid Kemos la!
O nɔk o biribisi tis ka ba lieb wʋʋ banɛ zɔt nɛ ka o bipumis lieb wʋʋ yammis nɛ tis Sihon onɛ an Amor na'ab la.
Amaa nannanna tinam san'ami ba wʋsa; Hesbon san'amnɛ hali ti paae Dibon teŋin.
Ti nwa'ae li hali paae Nofa teŋ kanɛ tiɛn hali ti paae Medeba la.” Alazug Israel dim da zin'in Amor dim la teŋin.
Moses n da tʋm nidib ye ba keŋ labisi gɔs Jaza la nya'aŋ, Israel dim da zabi nyaŋ teŋ la nɛ li teŋkpɛmis la ka faaɛn li ka kad Amor dim banɛ bɛɛ ani la yis.
Ba yʋ'ʋn da fɛndigi nɔk suori kpa' Basan, ka Og onɛ an Basan na'ab la la'as o zabzabidibi tʋ'ʋsi ba Edire teŋin zab nɛ ba.
Zugsɔb la yɛl Moses ye, “Da zɔɔ o dabiem, ka m gban'e ba tisi ya sa, on nɛ o zabzabidib la nɛ o teŋ la wʋsa.
Maalim o wʋʋ fʋn da maal Sihon onɛ an Amor dim na'ab ka da sʋ'oe Hesbon teŋ si'em la.” Ba da kʋ Na'ab Og nɛ o biis, nɛ o zabzabidib la wʋsa, ka sɔ' pʋ kpɛlim; ka da di'e o teŋ la sʋ'ʋg.
Balak n tʋm buol Balaam la yɛla Israel dim la da keŋi paae Moab zin'ikanɛ an sassi ka bɛ Joodan lɔm lɛbisid Jeriko tempʋʋg la baba.
Saŋkan la Balak onɛ an Zippor biig la da nyɛ Israel dim la maal Amor dim la si'em la, ka dabiem gban'e Moab dim bɔzugɔ ba da zu'oe nɛ hali.
Ya'a an sida dabiem da gban'e Moab dim Israel nidib la yɛla.
Moab dim da yɛl Midian teŋ kpɛɛmnam ye, “Nimbama zu'oe si'em la, ba ye ba lɛlig nɛ si'el wʋsa linɛ giligi ti, wʋʋ niigi ɛɛn lɛlig mɔɔg si'em la.” Alazug Balak onɛ an Zippor biig, ka an Moab na'ab saŋkan la, da tʋm buol Balaam onɛ an Beor biig, ka da bɛɛ o mɛŋ teŋin Petor linɛ kpi'e Efiritis kɔldaug la.
Balak da yɛl o ye, “Ninsieba naam Egipt n yina pɛ'ɛl nɛ zin'ig la wʋsa, ka zin' kpi'e nɛ mam yammin-yammin.
Kem na pɔ nɔɔri tisi ba, bɔzugɔ ba paŋ gat mam; daasi'erɛɛ m na nyaŋi kadi ba yis teŋ kaŋa ni.
Bɔzugɔ m mi' ye banɛ ka fʋ niŋi ba albareka la, sid mɔr albareka, ka banɛ ka fʋ pɔ nɔɔri tisi ba la, li sid na dɔlli ba.” Moab nɛ Midian kpɛɛmnam la da duoe ka nɔk ba'ad ligidi keŋ.
Ban da paae Balaam san'an la, ba da yɛl o Balak n yɛl si'em.
Ka Balaam yɛli ba ye, “Gbɛɛmi kpɛla yʋ'ʋŋa, ka m na lɛb na yɛli ya Zugsɔb la tisim labasi'a.” Wina'am da kɛn Balaam san'an na bu'os o ye, “Nimbama aan anɔ'ɔnamɛ kɛɛn fʋ san'an na la?” Balaam da lɛbis Wina'am ye, “Balak onɛ an Zippor biig, ka an Moab na'ab la tʋmi ba nɛ labakaŋa na ye, ‘Nimbanɛ yi Egipt na pɛ'ɛl zin'ig wʋsa kpɛla la, kem na pɔɔ niŋi ba tisim, ka daasi'erɛ li na sʋŋ ka m nyaŋi zab nɛ ba kadi ba yis kpɛla.’” Amaa Wina'am da yɛl Balaam ye, “Da dɔlli ba keŋɛ.
Mid ka fʋ pɔ nɔɔri niŋ nimbama, bɔzugɔ ba anɛ banɛ ka albareka bɛɛ ba ni.” Bɛog da nieya ka Balaam duoe yɛl Balak na'ayikpɛm la ye, “Lɛmmi nɛ ya mɛŋ teŋin, ka Zugsɔb la pʋ siak ye m dɔlli ya keŋɛ.” Dinzug Moab na'ayikpɛm la da lɛbi yɛl Balak ye, “Balaam pʋ siak ye o dɔlli ti kenaa.” Balak da tiaki tʋm kpɛɛm sieba, banɛ zu'oe ka mɔr girima gat yiiga dim la.
Ba da kɛn Balaam san'an na yɛl o ye, “Balak onɛ an Zippor biig la yɛl si'eli nwa': ‘Da kɛ ka si'el gidigif ka fʋ pʋ kena, bɔzugɔ m na yɔɔf sʋ'ʋŋa, ka lɛm maal fʋn bɔɔd si'el wʋsa tisif.
Kem na pɔ nɔɔri niŋ nidib la tisim.’” Amaa Balaam da lɛbisi ba ye, “Hali baa Balak ya'a nɔk o na'ayir la wʋsa pɛ'ɛl nɛ anzurifa nɛ sanlima tisim, m kʋ nyaŋi zan'asi m Zugsɔb onɛ aan m Wina'am la zi'elʋg ka maal si'ela.
Zina gbɛɛmi kpɛla yʋ'ʋŋa wʋʋ ya taaba la daa niŋ si'em la, ka m bu'os Zugsɔb la gɔs on na yɛlim si'em.” Yʋ'ʋŋ kan la Wina'am da kɛn Balaam san'an na yɛl o ye, “Nimbama ya'a lɛn kena buolif, fʋn dɔlli ba keŋ; amaa maalim linɛ ka m yɛlif ye fʋ maal la ma'aa.” Balaam bʋŋ pian' tis o Balaam da duoe bɛogʋn lɔɔ o bʋŋʋ dɔl Moab na'ayikpɛm la keŋ.
Amaa Wina'am sʋnf da duoe nɛ on keŋ la, ka Zugsɔb maliak kidigi zi'en suor la zug ye o geŋ o. Balaam da ban'adnɛ o bʋŋ, ka o yammis ayi' dɔl o. Bʋŋ la da nyɛ Zugsɔb maliak la ka o zi'e suor la zug ka fuoe sʋ'ʋgʋ zanl o nu'ugin, ka o buŋi kpɛn' mɔɔgi gaad.
Ka Balaam pin'ili bʋ'ʋd bʋŋ la ye o lɛb suor pʋʋg.
Zugsɔb maliak la da tɔlisi zi'en lɔmbɔn'ɔd ayi' banɛ ka ba mɛ' zaŋguoma ayi' bɛŋ, ka suobaanlig bɛɛ li teŋsʋk la.
Bʋŋ la n da nyɛ Zugsɔb maliak la, o da miee labin zaŋguom la urig Balaam nɔbir.
Ka o lɛm bʋ' o ya'as.
Zugsɔb maliak la da lɛn vurigi tɔlis zi'en tuon zin'ikanɛ ka sɔ' kʋ nyaŋi fɛndig datiuŋ bɛɛ dagɔbʋga.
Bʋŋ la da lɛn nyɛ Zugsɔb maliak la, o da digin nɛ Balaam wʋsa teŋin, ka Balaam sʋnf duoe hali ka o vɔb bʋŋ la nɛ o dansaar.
Ka Zugsɔb kɛ ka bʋŋ la ya'ae o nɔɔri pian' Balaam ye, “Bɔ kimm ka m maalif ka li kɛ ka fʋ bʋ'ʋm nɔɔr atan' sa?” Balaam da lɛbis o ye, “Fʋ mɔrim nɛ maan galim!
M ya'a mɔrin sʋ'ʋgʋ m nu'ugin m naan kʋʋnif nannanna.” Bʋŋ la da lɛbis Balaam ye, “Man ka'anɛ fʋ mɛŋ bʋŋ onɛ ka fʋ ban'ad saŋa wʋsa ti paae zinaa?
Fʋ nam mi' nyɛ ka m maal anwa tisi fɔɔ?” Ka o lɛbis ye, “Ayei!” Ka Zugsɔb yɔ'ɔg Balaam nini ka o nyɛ maliak la zi'e suor la teŋsʋk ka fuoe sʋ'ʋgʋ zanl.
Ka o igin ka vanbin teŋin.
Zugsɔb maliak la da bu'os o ye, “Bɔ ka fʋ bʋ' bʋŋ la nɔɔr atan' sa?
M kena ye m giŋif bɔzugɔ ken la ka' sʋ'ʋm m nini nii.
Nɔɔr atan' ka bʋŋ la nyɛɛm ka yuk.
Bʋŋ la ya'a pʋ yukinɛ, anwaa m kʋʋnif ka basin bʋŋ la.” Balaam da lɛbisi yɛl Zugsɔb maliak la ye, “M tʋm taal, m pa'a pʋ baŋ ye fʋ zi'enɛ suorin la ye fʋ geŋi ma.
Nannanna li ya'a pʋ malisi fɔ m na lɛbi kul.” Ka maliak la lɛbisi yɛl Balaam ye, “Dɔl nidib la keŋ, amaa yɛlim nɛ man ye fʋ yɛl si'el ma'aa.” Ka Balaam dɔl Balak na'ayikpɛm la keŋ.
Balak n da wʋm ye Balaam kenna la, o da yi ye o tʋ'ʋs o Moab teŋ si'a linɛ bɛ Aanon bɔn'ɔgin, o teŋ titɔndig bɛn la.
Balak da bu'os Balaam ye, “Mam pʋ tʋm ye ba kena buolif nɛ nimmua?
Ka bɔ ka fʋ pʋ kɛn tʋʋlig-tʋʋlig na?
Fʋ tɛn'ɛs ye m kʋ nyaŋi yɔɔf bɛɛ?” Ka Balaam lɛbis o ye, “M paae na, manɛ nwa' m kʋ nyaŋi yɛl si'el nɛ m mɛŋ ya'am?
Ayei!
Asɛɛ ka m yɛl pian'akanɛ wʋsa ka Zugsɔb la nɔki niŋi m nɔɔrin.” Ka Balaam dɔl Balak n keŋ Kiriaf Huzof teŋin.
Balak da kʋ niigi nɛ pɛ'ɛsi tɔnd ni'imi tis Balaam nɛ kpɛɛmnam banɛ bɛɛ o san'an la.
Bɛogʋ da nie la Balak da dɔl Balaam keŋ Bamof Baal, ani ka o nyɛ Israel dim la sieba.
Balaam yiiga labaar la yɛla Balaam da yɛl Na'ab Balak ye, “Mɛɛmi maan bimbima ayɔpɔi kpɛla, ka mɔri na'araad ayɔpɔi nɛ pɛraad ayɔpɔi na tisim.” Balak da maal wʋʋ Balaam yɛl o si'em la, ka babayi' la kɔdig na'araug nɛ pɛraug bimbim wʋsa zugin.
Ka Balaam yɛl Balak ye, “Zi'enim kpi'enɛ fʋ maan la, ka m yi kpikpɛŋ ka daasi'erɛɛ Zugsɔb la na kɛɛn m san'an na.
On nie si'el wʋsa pa'alim, m na yɛlif.” Ka yii dʋ zuor zug.
Wina'am da sia'al o ani, ka Balaam yɛl ye, “Mam maal nɛ bimbima ayɔpɔi, ka kɔdig na'araug nɛ pɛraug bimbim wʋsa zugin.” Ka Zugsɔb la nɔk labaari niŋ Balaam nɔɔrin ka yɛl o ye, “Lɛm Balak san'an yɛl o labakaŋa.” O da lɛbi nyɛ ka Balak nam zi'e kpi'e o maan la, on nɛ Moab na'ayikpɛm la wʋsa.
Ka Balaam yɛl labakaŋa ye, “Balak mɔrimi yi Aram teŋin na, Moab na'ab mɔrimi yi ya-nya'aŋ zuoya la ni na ka yɛlim ye, ‘Kem na pɔ nɔɔri niŋ Jakob zugin tisim; kem na, ka zan'as Israel dim.’ Man ye m niŋ wala pɔ nɔɔri tis banɛ ka Wina'am pʋ pɔ nɔɔri tisɛ?
Man ye m niŋ wala zan'as banɛ ka Zugsɔb la pʋ zan'asɛ?
M naam tampiing la zugʋ nyɛɛ ba, zuor la zug, m bɛɛ ani ka nyɛti ba.
M nyɛ nimbanɛ baki ba mɛŋ ka bɛɛ ba kɔn' nɛ buudsi'a wʋsa.
Anɔ'ɔnɛ na nyaŋi kaal Jakob yaasɛ?
Ba anɛ wʋʋ titanbin'isʋg nɛ!
Bɛɛ anɔ'ɔn na gi'el Israel nidiba, hali baa ba pʋdigir anaasi?
Kɛl ka m kpi pʋpiel kum, ka m naar nwɛnɛ pʋpiel nɛ!” Balak da yɛl Balaam ye, “Fʋ maal bɔɔ la tis mam?
M mɔrif na ye fʋ pɔ nɔɔri tisim dataas, amaa ka fʋ lɛɛ niŋidi ba zug albareka ma'aa!” Ka o lɛbis ye, “M da pian' Zugsɔb la nɔk pian'asi'a niŋi m nɔɔrinɛ?” Ka Balak yɛl o ye, “Dɔllim ka ti keŋ zin'isi'a ya'as ka fʋ na nyɛɛ ba: fʋ na nyɛ nɛ ban bi'ela ka ka' ba wʋsaa.
Ka ani ka fʋ na pɔ nɔɔri niŋi ba tisim.” O da dɔl o keŋ Zofim paalʋ ni, Pisig zuor la zug, ka o lɛm mɛ' maan bimbima ayɔpɔi ani ka kɔdig na'araug nɛ pɛraug bimbim wʋsa zug.
Balaam da yɛl Balak ye, “Kpɛlim kpɛla zi'enɛ kpi'en nɛ fʋ maan la, ka m tʋ'ʋs o kpɛ'ɛsa.” Zugsɔb la da tʋ'ʋs Balaam ka nɔk labaari niŋ o nɔɔrin, ka yɛl o ye, “Lɛm Balak san'anɛ tis o labakaŋa.” O da lɛbi keŋ nyɛɛ o ka o zi'e kpi'e o maan la, nɛ Moab na'ayikpɛm la wʋsa.
Balak da bu'os o ye, “Zugsɔb la yɛl ye bɔ?” O da tis o labaar ye, “Duom, Balak, ka kɛlis: wʋm man yɛt si'el la, fʋn Zippor biiga.
Wina'am ka' ninsaal ka na ma' ziri, bɛɛ ninsaal biig ka na tiak o pʋtɛn'ɛrɛ.
O nan mi' yɛl si'el ka pʋ tʋmi lii?
Bɛɛ kaanb si'el ka pʋ niŋi li bunnɛ?
Gɔsima, ba tisim nɛ zi'elʋg ye m niŋ albareka niŋi ba zug.
O pʋn niŋ albareka niŋi ba ka m kʋ nyaŋi tiaki li.
Zutɔɔg kae Jakob san'anɛ, sʋnsa'aŋ kae Israel dim san'anɛ.
Zugsɔb onɛ aan ba Wina'am la bɛ nɛ ba; ba tansid nɛ kʋkɔtita'ar ye o anɛ na'ab ba teŋsʋk.
Wina'am mɔri ba yi Egipt teŋin na; ba paŋ nwɛnɛ wɛnaaf paŋ nɛ.
Ba'akɔlʋg sɔb kae na nyaŋi duoe zi'enɛ ba yɛlaa, sɔnpʋt kae na tun'e san'ami ba.
Nidib yʋ'ʋn na gɔt Jakob nɛ Israel dim ka yɛt ye, ‘Gɔsim Zugsɔb la maal si'el!’ Nidib la duonɛ wʋʋ gbigimnya'as nɛ: ba duoe ba mɛŋ wʋʋ gbigimi na nyɛ bʋnkɔnbʋg ka mɔ hali ti kʋʋ o ka nuu o ziim.” Ka Balak yɛl Balaam ye, “Tɔ'!
Fʋ ya'a kʋ pɔ nɔɔri niŋi ba, fʋn mɛ da niŋi ba zug bareka baa bi'elaa!” Ka Balaam lɛbis ye, “M pʋn pʋ yɛlif ye li anɛ tilas ye m maal Zugsɔb la yɛl ye m maal si'elaa?” Ka Balak yɛl Balaam ye, “Kem na, ka m nɔki fʋ keŋ zin'isi'a ya'as.
Ka daasi'erɛɛ li na malis Wina'am sʋnf ka o kɛ ka fʋ naam ani pɔ nɔɔri niŋi ba.” Ka Balak nɔk Balaam dʋ zuokanɛ buon Peor la ka linɛ kpa' Jesimon pipirig la.
Balaam da yɛl ye, “Mɛɛm maan bimbima ayɔpɔi kpɛla, ka lɔ na'araad ayɔpɔi nɛ pɛraad ayɔpɔi tisim.” Balak da niŋ wʋʋ Balaam yɛl si'em la, ka o kʋ naaf nɛ pɛ'og bimbim wʋsa zugin.
Balaam da baŋ ye li anɛ Zugsɔb la bɔɔdim ye o niŋ Israel dim zug albareka la, o da pʋ lɛm maal bʋgʋlʋm-bʋgʋlʋm wʋʋ on ɛɛnti niŋid si'em la, amaa o da fɛndig o nindaa kpa' sian'anr la baba ka ʋk o nindaa nyɛ ka Israel dim la'as dɔɔg, dɔɔgʋ zi'e.
Ka Wina'am Siig la da sig o zugin na, ka o tis o labaar la ye, “Balaam onɛ an Beor biig la pian'ʋkʋ nwa', on kanɛ nyɛt nyain la labaari nwa'.
Onɛ wʋm Wina'am pian'ad la pian'ʋkʋ la, onɛ ka Paŋtita'ar Sɔb la nied yɛla pa'an o, onɛ vanbin nɛ onɛ nini yɔ'ɔg la yɛt ye, ‘Jakob dima, gɔsimi ya sʋga la vɛnl si'em!
Yanam Israel nidiba, ya bɛllim zin'ig vɛnl pamm!
Ya nwɛnɛ bɔn'ɔfaligi yadigi yi paalʋ nɛ, ka nwɛnɛ lɔmbɔn'ɔgʋ na bɛ kɔlʋg nɔɔrin nɛ.
Ya nwɛnɛ Zugsɔb la na sɛ tivɛnliŋ nɛ, ka nwɛnɛ na'aziinri na bɛ bɛuŋ kpikpɛŋ nɛ.
Ku'om na pɛ'ɛli ba buati badig; ba bʋmbʋʋda na paam ku'om bɛdegʋ.
Ba na'ab na mɔr kpi'euŋʋ gat Na'ab Agag: ba sʋ'ʋlim na nyɛ zʋn'or.
Wina'am mɔri ba yi Egipt teŋin na; ba paŋ nwɛnɛ wɛnaaf paŋ nɛ.
Ba san'amid tembanɛ kisi ba ka kɔɔdi ba kɔnba bur-bur, ka kʋnsidi ba nɛ ba kpana.
Ba vanbnɛ teŋin nwɛnɛ gbigim nɛ.
Ka nwɛnɛ gbigimnya'aŋ nɛ.
Anɔ'ɔnɛ gɛɛm na daami ba?
Israel, banɛ niŋif albareka na paam albareka, ka banɛ pɔ nɔɔri tisif paam nɔpɔɔr!’” Ka Balak sʋnf duoe nɛ Balaam.
Ka o nwɛ' nu'usi pisig ka ye, “Mam buolif ye fʋ pɔ nɔɔri tisim dataas la, amaa ka fʋ niŋi ba zug albareka nɔɔr atan' nwa' wʋsa!
Nannanna duom kpɛla tɔ'ɔtɔ kuli fʋ yin!
M daa yɛl ye m na yɔɔf bɛdegʋ, amaa Zugsɔb la kɛya ka fʋ kʋ nyɛ yɔɔd laa.” Balaam daa lɛbis Balak ye, “M daa pʋ yɛl banɛ ka fʋ tʋmi m san'an la naa?
M daa yɛli ba ye, ‘Hali baa Balak ya'a pɛ'ɛl o na'ayir la nɛ anzurifa nɛ sanlima nɔki tisim, m kʋ nyaŋi maal si'el nɛ m mɛŋ paŋa, li ya'a an sʋ'ʋm bɛɛ bɛ'ɛdɛ; m kʋ nyaŋi keŋ gaad Zugsɔb la tis nɔsi'a la, asɛɛ ka m yɛl Zugsɔb la yɛl si'el la nɔɔ.’ Nannanna m lɛbid nɛ m mɛŋ nidibin, amaa kem na ka m yɛlif nidib nwa' na maali fʋ nidib la si'em dabisa banɛ kenna la.” Ka o yɛl o labakaŋa ye, “Balaam onɛ anɛ Beor biig la pian'ʋkʋ la, nɛ onɛ nyɛt nyain la labaar.
Onɛ wʋm Wina'am pian'ad la pian'ʋkʋ la, on ka Paŋtita'ar Sɔb la nied yɛla pa'an o. Onɛ vanbin, nɛ onɛ nini yɔ'ɔg la yɛt ye, ‘M nyɛɛ o, amaa ka' nannannaa.
M nyɛt o, amaa o ka' yamminɛ.
Nwadbil na yi Jakob ni na, na'am dansaar na yi Israel na.
O na nwa'ae Moab gbɛ'og ka nwa'as Sief yaas la wʋsa zut.
O na sʋ'ʋg Edom teŋ la wʋsa: ka nyaŋ o dataas banɛ bɛ Seir teŋgbauŋʋn.
Israel mɛ na nɔbig nɛ paŋ.
Tuongat na yi Jakob ni na, ka san'am linɛ kpɛlim bɛ tempʋʋgin la wʋsa.’” Ka Balaam yʋ'ʋn fɛndigi gɔs Amalek dim la, ka yɛli ba yɛla ye, “Amalek da dɛŋ tɛɛns wʋsa tuon, amaa ba na ba'asi san'am saŋa linɛ ka' bɛnnɛ.” Ka o yʋ'ʋn nyɛ Keen dim la ka yɛli ba ye, “Ya bɛllim zin'ig la nwɛnɛ zin'ikpi'euŋ nɛ, ka nwɛnɛ niis banɛ tɛɛdi ba tɛɛd tampinyɔ'ɔd pʋʋgin nɛ.
La'an nɛ wala, Asiria dim la ya'a ti nyaŋi gban'e ya mɔri keŋ, yanam Keen dim na san'am.” Ka o maligim yɛli ba ye, “Aa!
Wina'am ya'a ti maal nɛ'ɛnama, anɔ'ɔnɛ na nyaŋi kpɛn vʋeya?
Lin nya'aŋ ka anrintitada na naam Kitim teŋinɛ dɔl Atɛuk la suoya kena.
Ba na nyaŋ Asiria la'an nɛ Ebɛr, amaa ban mɛ na ti paam san'auŋ.” Balaam da duoe lɛbi kul, ka Balak mɛ keŋ o ken.
Moab pu'ab kɛ ka Israel dim tʋm tʋʋmbɛ'ɛd Israel dimi da nam bɛ Sittim teŋin la, ba dap la da pin'ili dig nɛ Moab buudi pu'ab la, alazug, pu'ab la da ɛɛnti buonnɛ banɛ saŋa kanɛ ka ba maannɛ ba bada la.
Nidib la da pin'ili dit ka iginidi pʋ'ʋsid bada la.
Alazug Israel dim da la'asi wɔ'ɔgid Baal Peor.
Ka Zugsɔb sʋnf duoe nɛ ba hali.
Zugsɔb da yɛl Moses ye, “Yisim bama tuongatib la wʋsa kʋʋ ba dɛlig nintaŋ pieligin, ka li kɛ ka Zugsɔb sʋnpɛɛn yi Israel dim la zugin.” Alazug Moses da buol Israel sariakatib la yɛli ba ye, “Sɔ' wʋsa kʋʋmi o nid onɛ wʋsa la'asi wɔ'ɔgid Baal Peor la.” Moses nɛ Israel nidib la wʋsa da zin' La'asʋg Fuug Sʋgʋr la za'anɔɔrini kaasidi li yɛla, ka Israel dau yinne mɔr Midian pu'a kena kpɛn' o yinne ba nini ni.
Ka Finehas onɛ da an Elieza biig ka an Aaron, onɛ da an maanmaan kpɛɛm yaaŋ la nyɛ la, o sʋnf da duoe nɛ hali, ka o duoe nidib la sʋʋgin la nɔk kpan ka kad o hali ti kpɛn' dɔɔgin, ka ʋk kpan la kʋns dau la tɔlig pu'a la niŋgbiŋin.
Alazug ban'akanɛ ka Zugsɔb sʋnpɛɛn da kɛ ka li gban'e Israel dim la da gu'oya.
Amaa banɛ da pʋn kpi ban'as la zug da anɛ tusa pisi nɛ anaasi.
Zugsɔb la da yɛl Moses ye, “Finehas onɛ an Aaron yaaŋ la kɛ ka m sʋnpɛɛn la yuk ka bas Israel dim la; bɔzugɔ o nini mu'oe nɛ wʋʋ mam bɔɔd ye m girima bɛ nidibin la si'em la, ka li kɛ ka m pʋ li' ba wʋʋ man gban'e si'em la.
Alazugɔ yɛlim o ye mam ye m maal nɛ sumalisim nɔnaar nɛ o.
On nɛ o yaas na aan m maanmaannib saŋa linɛ ka' bɛnnɛ, bɔzugɔ o nini mu'oe nɛ Wina'am girima linɛ aan o Wina'am din la, ka sɔs suguru tis Israel nidib wʋsa.” Israel ninkanɛ ka ba da kʋ nɛ Midian pu'a la yʋ'ʋri buon Zimiri onɛ an Salu biig.
Salu da anɛ Simeon dɔɔg la tuŋ si'a tuongat.
Ka Midian pu'a kanɛ ka ba da kʋ la yʋ'ʋr buon Kosbi onɛ an Zur pu'ayua, ka on mɛ da an Midian buudi tuŋ si'a tuongat.
Zugsɔb da yɛl Moses ye, “Kɛlli ka Midian buudi la aan ya dataas ka kʋʋ ba wʋsa, bɔzugɔ ba maali ya dataadʋg, ban pan'asi ya Peor yɛla la, nɛ ba taʋn Kosbi onɛ an Midian tuongat pu'ayua ka ba kʋʋ o dabiskan ka ban'as lu Peor ba'ar la yɛla la.”
Kaalʋg linɛ paas ayi' la yɛla Tɔɔg la da gaad la, Zugsɔb la da yɛl Moses nɛ Elieza onɛ an Aaron biig la ye, “Kaalim Israel nidib wʋsa yir-yir banɛ an yʋma pisi bɛɛ gaad ala ka na nyaŋi yi tanp.” Alazug Moses nɛ Elieza da pian' tis nidib la Moab zin'ikanɛ an sassi ka fʋ lɔ'ɔŋid Jeriko tʋ'ʋsid la ni, ka yɛli ba ye, “Kaalimi dap banɛ wʋsa ka ba yʋma paae pisi bɛɛ gaad ala la, wʋʋ Zugsɔb la da yɛl Moses nɛ banɛ ka o da dɔlli yi Egipt teŋin na si'em la.” -Reuben onɛ an Israel bikpɛŋ la yaas da anɛ Hanok nɛ Pallu nɛ Heziron nɛ Karmi.
Hanok tuŋ da anɛ Hanok dim ka Pallu dɔɔg an Pallu dim ka Heziron tuŋ an Heziron dim ka Karmi tuŋ an Karmi dim.
Reuben dɔɔdi la, ka ba kal da an tusa pisnaasi nɛ atan' nɛ kɔbisyɔpɔi nɛ pistan' .
Pallu biigi da an Eliab, ka Eliab biis an Nemuel nɛ Datan nɛ Abiram.
Datan nɛ Abiram da an nidib la tuongatib ka da zɛrig Moses nɛ Aaron, ka mɛ pɛ'ɛs Kora nya'andɔlib banɛ da ki'is Zugsɔb la.
Teŋ da ya'ae li nɔɔri vɔli ba nɛ Kora ka bugum da kanbi o nya'andɔlib kɔbisyi' nɛ pisnu, ka li an nimmua zanbinnɛ tis nidib la.
La'an nɛ wala Kora tuŋ da pʋ kpi'ilim.
Simeon yaas da yinɛ o biis Nemuel nɛ Jamin nɛ Jakin nɛ Zera nɛ Sauul ni na.
Ba wʋsa da mɔri ba dɔɔd, ka banɛ an: Nemuel dim nɛ Jamin dim nɛ Jakin dim nɛ Zera dim nɛ Sauul dim.
Simeon dɔɔg la, banɛ ka ba da kaal da anɛ tusa pisi nɛ ayi' nɛ kɔbisyi' .
-Gad yaas da yinɛ o biis Zefon nɛ Hagi nɛ Seuni nɛ Ozini nɛ Eri nɛ Arodi nɛ Areli ni.
Ba wʋsa da mɔri ba tuŋ ka ba an Zefon dim nɛ Hagi dim nɛ Seuni dim nɛ Ozini dim nɛ Eri dim nɛ Arodi dim nɛ Areli dim.
Gad dɔɔg la, banɛ ka ba da kaal da anɛ tusa pisnaasi nɛ kɔbisnu .
Juda biis da anɛ Er nɛ Onan, amaa ba da kpi nɛ Keenan teŋin.
Juda yaas da yinɛ o biis Sela nɛ Perez nɛ Zera ni.
Ba wʋsa mɔri ba tuŋ ka ba an Sela dim nɛ Perez dim nɛ Zera dim.
Perez tuŋ la da dɔlis o biis Heziron nɛ Hamul ni; ba anɛ Heziron dim nɛ Hamul dim.
Juda dɔɔg banɛ ka ba da kaal da anɛ tusa pisyɔpɔi nɛ ayuobʋ, nɛ kɔbisnu .
-Isaka yaas da yinɛ o biis Tola nɛ Pua nɛ Jasub nɛ Simiron ni.
Ba wʋsa da mɔri ba tuŋ ka ba an Tola dim nɛ Pua dim nɛ Jasub dim nɛ Simiron dim.
Isaka dɔɔg la, banɛ ka ba da kaal da anɛ tusa pisyuobʋ nɛ anaasi, nɛ kɔbistan' .
Zebulun yaas da yinɛ o biis Sered nɛ Elon nɛ Jaalee ni.
Ba wʋsa da mɔri ba tuŋ ka ba an Sered dim nɛ Elon dim nɛ Jaalee dim.
Zebulun dɔɔg la, banɛ ka ba da kaal da anɛ tusa pisyuobʋ nɛ kɔbisnu .
Josef yaas banɛ da yii o biis Manase nɛ Efiram la da an si'em nwa'.
Manase yaas da yinɛ o biig Makir ni, ka Makir biig da an Gilead.
Gilead ni ka Gilead tuŋ la yina.
-Gilead yaas da yinɛ o biis Ieza nɛ Helek nɛ Asiriel nɛ Sekɛm nɛ Hifa nɛ Siamida ni.
Ba wʋsa da mɔri ba tuŋ ka ba an Iiza dim nɛ Helek dim nɛ Asiriel dim nɛ Sekɛm dim nɛ Siamida dim nɛ Hifa dim.
(Zelofehad onɛ da an Hifa biig la da pʋ mɔr biribisɛ, o da mɔri bipumis ma'aa; ba yʋda da buon Mahla nɛ Noa nɛ Hogila nɛ Milika nɛ Tiza.)
Manase dɔɔg la, banɛ ka ba da kaal da anɛ tusa pisnu nɛ ayi' nɛ kɔbisyɔpɔi .
Efiram yaas da yinɛ o biis Seufila nɛ Bekɛr nɛ Tahan ni.
Ba wʋsa da mɔri ba tuŋ ka ba an Seufila dim nɛ Bekɛr dim nɛ Tahan dim.
Seufila tuŋ la da yinɛ o biig Eran ni ka banɛ an Eran dim.
Efiram dɔɔg la, banɛ ka ba da kaal da anɛ tusa pistan' nɛ ayi' nɛ kɔbisnu .
-Benjamin yaas da yinɛ o biis Bela nɛ Asibɛl nɛ Ahiram nɛ Seufam nɛ Hufam ni.
Ba wʋsa da mɔri ba tuŋ ka ba an Bela dim nɛ Asibɛl dim nɛ Ahiram dim nɛ Seufam dim nɛ Hufam dim.
Bela yaas mɛ da anɛ Arid nɛ Naaman; banɛ da an Arid dim nɛ Naaman dim.
Benjamin dɔɔg la, banɛ ka ba da kaal da anɛ tusa pisnaasi nɛ anu nɛ kɔbisyuobʋ .
Dan yaas da yinɛ o biig Suham ni na ka o tuŋ da an Suham dim.
Dan dɔɔd dim la wʋsa da yinɛ Suham tuŋʋn na, banɛ ka ba da kaal da anɛ tusa pisyuobʋ nɛ anaasi nɛ kɔbisnaasi .
Aser yaas da yinɛ o biis Imnah nɛ Isivi nɛ Beria ni.
Ba wʋsa mɔri ba tuŋ ka banɛ an; Imnah dim nɛ Isivi dim nɛ Beria dim.
Beria yaas mɛ da anɛ: Heber nɛ Malkiel ka ba wʋsa mɔri ba tuŋ ka banɛ an; Heber dim nɛ Malkiel dim.
(Aser da mɔr bipuŋi pɛ'ɛs ka o yʋ'ʋr buon Sera.)
Aser dɔɔg la, banɛ ka ba da kaal da anɛ tusa pisnu nɛ atan' nɛ kɔbisnaasi .
-Naftali yaas da yinɛ o biis Jazeel nɛ Guni nɛ Jezer nɛ Sillem ni.
Ba wʋsa da mɔri ba tuŋ ka banɛ an; Jazeel dim nɛ Guni dim nɛ Jezer dim nɛ Sillem dim.
Naftali dɔɔg la, banɛ ka ba da kaal da anɛ tusa pisnaasi nɛ anu nɛ kɔbisnaasi .
Israel dap la kal wʋsa da la'as nɛ tusa pisyuobʋ nɛ yinne nɛ kɔbisyɔpɔi nɛ pistan' .
Zugsɔb la da yɛl Moses ye, “Li anɛ ye fʋ pʋdig teŋ la tisi ba wʋʋ nidib la kalli zem si'em la.
Tisim banɛ zu'oe la bɛdegʋ, ka tis banɛ pɔɔd la bi'ela.
Sɔ' wʋsa na di'e ka li zemis nɛ o nidib kal bɛnnɛ an si'em.
Kɛl ka pʋʋr la wʋsa zin'ig dɔl nɛ bʋgʋlʋm-bʋgʋlʋm.
Dɔɔg wʋsa na di'e fasi'a la na dɔl wʋʋ ba dɔɔg la kalli zem si'em.
Asɛɛ ka ya maal bʋgʋlʋm-bʋgʋlʋm pʋ pʋʋr la zin'is wʋsa tis dɔɔd banɛ zu'oe nɛ banɛ pʋ zu'oe la.” Levi yaas da yinɛ o biis Gerson nɛ Kohat nɛ Merari ni.
Ba wʋsa mɔri ba tuŋ, ka banɛ an; Gerson dim nɛ Kohat dim nɛ Merari dim.
Bama mɛ da an Levi tuŋ: Libni dim nɛ Hebron dim nɛ Mahli dim nɛ Musi dim nɛ Kora dim.
Levi dɔɔg biribis banɛ da an wʋʋ nwadig bɛɛ gaad ala la kal da anɛ tusa pisi nɛ atan' .
Ba da pʋ kaali ba paas Israel dim la nii bɔzugɔ, ba da pʋ di'e pʋʋr si'a Israel dim sʋʋginɛ.
Bama ka Moses nɛ Aaron onɛ an maanmaan la da kaal saŋa kanɛ ka ba da kaal Israel dim Moab teŋ kanɛ an sassi ka kpi'e Joodan kɔldaug zin'ikanɛ lɔ'ɔŋidi ken Jeriko la.
Baa ba nid yinne da pʋ paas banɛ ka Moses nɛ Aaron, onɛ an maanmaan la da kaal Israel dim la Sinai mɔɔgin la, bɔzugɔ Zugsɔb da yɛl nidib nwa' ye ba na kpi mɔɔgin la, baa ba nid yinne kʋ kpɛlim asɛɛ Kaleb onɛ an Jefune biig la nɛ Josua onɛ an Nun biig la ma'aa.
Zelofehad pu'ayuos la yɛla Pu'asada da bɛ, ka an Zelofehad pu'ayuos.
Zelofehad da anɛ Hifa biig, ka Hifa mɛ an Gilead biig, ka Gilead mɛ an Makir biig, ka Makir mɛ an Manase biig.
Ba da yinɛ Manase onɛ an Josef biig la dɔɔgin na.
Pu'asada la yʋda da anɛ Mahla nɛ Noa nɛ Hogila nɛ Milika nɛ Tiza.
Ba da keŋ li'el La'asʋg Fuug Sʋgʋr la, ka zi'en Moses, nɛ Elieza onɛ an maanmaan la nɛ nidib la wʋsa tuongatib la tuon ka yɛl ye, “Ti saam da kpinɛ mɔɔgin la.
O da pʋ pɛ'ɛs Kora nya'andɔlib banɛ da la'as taaba ki'is Zugsɔb la, amaa on da kpinɛ o mɛŋ tʋʋmbɛ'ɛd yɛla ka pʋ bas baa biribiŋ yinne nya'aŋa.
Bɔ ka li an ye ti saam yʋ'ʋr bɔdig o tuŋ la ni, on pʋ mɔr biribiŋ la zugɔ?
Tisim tinam faari ti saam nidib la sʋʋgin.” Alazug, Moses da nɔki ba sɔsʋg la keŋ Zugsɔb la tuon, ka Zugsɔb la yɛl o ye, “Zelofehad biis la yɛt si'el la anɛ sida.
Li anɛ tilas ye fʋ tisi ba faari ba saam nidib la san'an ka nɔki ba saam faar la lɛbisi tisi ba.
Yɛlim Israel dim la ye, sɔ' ya'a kpi ka pʋ bas biribiŋ nya'aŋa yanam on nɔkimi o faari tis o bipumis.
O ya'a pʋ mɔr bipumisɛ, yanam nɔkim tis o pitib bɛɛ o bieya.
O ya'a lɛn ka' bier bɛɛ pitʋ, yanam on nɔkim tis o saam pitib nɛ o bieya.
O saam ya'a ka' bieya bɛɛ pitiba yanam nɔkim faar la tisi onɛ kpin o tuŋ la ni ka o sʋ'oe li.
Nɛ' anɛ linɛ dɔl suori tis Israel dim wʋsa, wʋʋ Zugsɔb la tis Moses nɔɔr si'em la.” Josua di'e Moses kpɛuŋ la yɛla Ka Zugsɔb la yɛl Moses ye, “Dʋm Abarim zuor la zugʋ gɔs teŋ kanɛ ka m nɔki tis Israel dim la.
Fʋ ya'a nyɛɛ naae fʋ na maal ka'alim, wʋʋ fʋ bier Aaron, bɔzugɔ nidib la da ki'isim kɔlʋg linɛ bɛ Zin mɔɔgin la, ya babayi' la da zan'asi m nɔɔr ka pʋ tis man onɛ an kasi la girima nidib la tuonnɛ.” (Nɛ' da anɛ ku'obanɛ da bɛ Meriba Kades teŋin, Zin mɔɔgin la.)
Moses da yɛl Zugsɔb la ye, “M Zugsɔb Wina'am onɛ an ninsaal wʋsa vʋm, gaŋim sɔ' ka o an nidib nwa' tuongat ka gati ba tuon tanpin.
Onɛ na dɔlli ba yit ka dɔlli ba lɛbid na, linɛ na kɛ ka ba kʋ nwɛnɛ kɔnbid banɛ ka' kɔnbkemma.” Dinzug Zugsɔb la da yɛl Moses ye, “Tɔ', gaŋim Josua onɛ an Nun biig ka m siig la bɛɛ o zug la, ka nɔki fʋ nu'ugʋ pa'al o zug.
Kɛl ka o zi'en Elieza onɛ an maanmaan la nɛ nidib la wʋsa tuon, ka tis o kpi'euŋ la ba nini ni.
Tisim o fʋ kpi'euŋ la buudi linɛ na kɛ ka Israel nidib la wʋsa di'e o nɔɔr.
Li anɛ ye o zi'en Elieza onɛ an maanmaan la tuon, ka Elieza na nɔk Urim baŋ Zugsɔb la bɔɔdim ka pa'al o linɛ nar ye o tʋm.
Nɔɔr tisib kaŋa na kɛ ka Josua nɛ Israel dim la wʋsa yit ka lɛbid.” Moses da niŋ ka li dɔl wʋʋ Zugsɔb la yɛl o si'em la.
O da nɔk Josua zi'el Elieza onɛ an maanmaan la nɛ nidib la wʋsa tuon, ka nɔk o nu'ugʋ pa'al o zugʋ maal o tuongat, wʋʋ Zugsɔb la pa'al Moses si'em la.
Daar wʋsa maan la yɛla Zugsɔb la da yɛl Moses ye o yɛlim Israel dim la nɔzi'elkaŋa: “Gu'usimi ka mɔri diib maan linɛ maan nɛ bugum ka li nyuug malis la na tisim.
Mɔri li na tisim saŋa kanɛ nar wʋsa.” Yɛlimi ba ye zʋʋd piini kanɛ ka ba na mɔri maan nyu'or maana tisid Zugsɔb la anɛ pɛribis ayi' banɛ na an yʋʋm yinne ka pʋ mɔr dɛŋŋa, ka li an daar wʋsa maan.
Maalimi yinne bɛogʋn ka maal yinne zaam, la'an nɛ zʋʋd maan linɛ an zɔ'ɔm baanlig kuribir yinne nɛ olif kpaam kɔlibir yinne.
Lina an daar wʋsa nyu'or maan, linɛ da pin'il Sinai zuor zug la ka li nyuug malisi tis Zugsɔb la.
Ka bɔ daam yubis ayi' paas pɛ'og wʋsa zug.
Kpa'am bʋnnuuda maan zin'isʋŋin la tis Zugsɔb la.
Kɔdigim pɛrakanɛ paas ayi' la zaamnɔɔr ka maali li wʋʋ fʋn maalin zʋʋd maan nɛ bʋnnuuda maan bɛogʋn si'em la.
Nɛ' anɛ nyu'or maan ka li nyuug malisi tisid Zugsɔb la.
Vʋ'ʋsʋm Daar la ya'a paae, yanam on maal maan nɛ pɛribis ayi' banɛ an yʋʋm yinne ka pʋ mɔr dɛŋŋa, la'an nɛ bʋnnuuda maan nɛ zʋʋd maan, linɛ an zɔmbaanlig kuriba anaasi gɛndig nɛ kpaam.
Nyu'or maan kaŋa ka ya na maan Vʋ'ʋsʋm Daar wʋsa paas nɛ daar wʋsa nyu'or maan nɛ li bʋnnuuda maan la.
Nwadig-nwadig maan la yɛla Nwadig wʋsa pin'ilʋg daar, asɛɛ ya bɔ na'apɔla ayi', nɛ pɛraug yinne, nɛ pɛribis ayɔpɔi banɛ an yʋʋm yinne ka ka' dɛŋŋa, maal nyu'or maannɛ tis Zugsɔb la.
Bɔɔmi zʋʋd maan linɛ an zɔmbaanlig kuriba ayuobʋ gɛndig nɛ kpaam paas na'araug wʋsa zug; ka mɛ niŋ ala nɛ pɛraug la mɛn nɛ li zʋʋd maan linɛ an zɔmbaanlig kuriba anaasi.
Ka mɛ lɛn niŋ ala nɔɔ nɛ pɛribis la mɛn nɛ li zʋʋd maan linɛ an zɔmbaanlig kuriba ayi' gɛndig nɛ kpaam.
Nɛ' anɛ nyu'or maan linɛ mɔr nyusʋŋ; maan linɛ maali tis Zugsɔb la nɛ bugum ka li nyuug malisi tis o.
Ya na paas bʋnnuuda maan, maan bama wʋsa ni: na'araug la daam na an yubis ayi', ka pɛraug la an yubig nɛ pʋsʋk, ka pɛribig wʋsa mɛ an yubig yinne.
Nɛ' na an nwadig-nwadig maan linɛ ka ya na maan nwadpaalig wʋsa yʋʋm la pʋʋgin.
Ya ya'a yis saŋa wʋsa nyu'or maan la nɛ li bʋnnuuda maan la, li lɛn anɛ ya paas bʋraugʋ tis Zugsɔb la ka li an tʋʋmbɛ'ɛd maan.
Kum Maliak Gaadʋg malʋŋ yɛla Nwadpaalig la dabpiiga nɛ anaasi daar, li anɛ ye ya tiɛn Zugsɔb Kum Maliak Gaadʋg la yɛla.
Li dabpiiga nɛ anu daar, ya na maal di'ema malʋŋ ka na ɔnbid bodobodo linɛ ka' danbin daba ayɔpɔi.
Dabisir kanɛ an yiiga la, ya na la'as taaba ka li an man Zugsɔb la la'asʋg.
Da tʋmmi tʋʋma dabisbama pʋʋginɛ.
Ka ya na maal maannɛ tisi Zugsɔb nɛ bugum, nyu'or maan nɛ na'arapɔla ayi', nɛ pɛraug yinne nɛ pɛribis ayɔpɔi banɛ an yʋʋm yinne, ka ka' dɛŋŋa.
Paasimi maan linɛ an zɔ'ɔm baanligi gɛndig nɛ kpaam, na'araug wʋsa zug kuriba ayuobʋ, nɛ pɛraug la zug kuriba anaasi.
Ka nɔk kuriba ayi' paas pɛribis ayɔpɔi la wʋsa zug.
Ka paas bʋraug ka li na an tʋʋmbɛ'ɛd maan.
Ala ka fʋ na sɔs suguru nidib la tʋʋmbɛ'ɛd yɛla.
Maalimi nɛ' paas bɛogʋn wʋsa maan la.
Anwana ka ya na maal maan kanɛ an diib maan nɛ bugum, daar wʋsa hali ti paae daba ayɔpɔi ka li an linɛ nyuugʋ malis Zugsɔb la sʋnf: li anɛ ye li maal ala paas daar wʋsa nyu'or maan la nɛ li bʋnnuuda maan la.
Daba ayɔpɔi la daar yanam on la'as taaba nimmua la'asʋg kanɛ an mam Zugsɔb la din, ka da tʋmmi wʋʋ yanamɛ ɛɛnti tʋm daar wʋsa si'em laa.
Bakuainam Malʋŋ yɛla Daakanɛ aan ya bʋndɛɛnna daar, ka ya tisid Zugsɔb la ya piini linɛ an zʋʋd bʋndɛɛnna ka an Bakuainam Malʋŋ saŋa la, ya na la'as la'asʋg linɛ an mam Zugsɔb la din, ka da tʋmmi ya daar wʋsa tʋʋma daakanɛ.
Maalimi nyu'or maan linɛ an na'araad ayi' nɛ pɛraug yinne nɛ pɛribis ayɔpɔi banɛ an yʋʋm yinne, ka li an maan linɛ nyuugʋ malisi tis Zugsɔb la.
Na'araug wʋsa zug, ya na maal zʋʋd maan linɛ an zɔmbaanlig kuriba ayuobʋ gɛndig nɛ kpaam, ka paas pɛraug la zug kuriba anaasi, ka pɛribis ayɔpɔi la wʋsa zug na paas kuriba ayi', yi'.
Ka paas bʋribig ka li na an suguru sɔsʋgʋ tisi ya.
Maalim bama la'an nɛ li bʋnnuuda maan la wʋsa, ka paas daar wʋsa nyu'or maan nɛ li zʋʋd maan la.
Baŋimi ka bʋnkɔnbid la da mɔr dɛŋŋa.
Na'atana di'ema yɛla Nwadkanɛ paasida ayɔpɔi la pin'ilʋg daar, yanam on la'as taaba nimmua la'asʋg dabisir kanɛ an mam Zugsɔb la din, ka da tʋm tʋʋm si'a daar kanɛ.
Li daar anɛ Na'atana Piebʋg dabisir.
Ya na nɔk na'araug nɛ pɛraug nɛ pɛribis ayɔpɔi banɛ an yʋʋm yinne, ka ka' dɛŋŋa, maal nyu'or maan linɛ nyuugʋ malisi tis Zugsɔb la.
Zaŋimi naaf la maali zʋʋd maan linɛ an zɔmbaanligi gɛndig nɛ kpaam kuriba ayuobʋ, la'an nɛ pɛraug la mɛn kuriba anaasi.
Ala nɔɔ ka ya na maal nɛ pɛribis ayɔpɔi la kuriba ayi', yi'.
Ka paas bʋribig yinne maal tʋʋmbɛ'ɛd maan ka li na sɔs suguru tisi ya.
Bama paas nɛ nwadig wʋsa nɛ daar wʋsa nyu'or maan nɛ zʋʋd maan nɛ bʋnnuuda maan wʋʋ lin zi'el si'em la.
Li anɛ maan linɛ nyu'od bugum, ka li nyuug malisi tis Zugsɔb la.
Suguru sɔsʋg malʋŋ dabisir Nwadkanɛ paas ayɔpɔi la dabpiiga daar, yanam on la'as taaba nimmua la'asʋg linɛ an Zugsɔb la din.
Asɛɛ ya lɔ nɔɔr ka da tʋm tʋʋm si'a daakanɛ.
Nɔkimi na'arapɔlli maal nyu'or maan nɛ pɛraug nɛ pɛribis ayɔpɔi banɛ an yʋʋm yinne ka ka' dɛŋŋa.
Li anɛ maan linɛ nyu'od bugum, ka li nyuug malisi tis Zugsɔb la.
Zaŋimi naaf la maali zʋʋd maan linɛ an zɔmbaanlig gɛndig nɛ kpaam kuriba ayuobʋ, la'an nɛ pɛraug la mɛn kuriba anaasi.
Ala nɔɔ ka ya na maal nɛ pɛribis ayɔpɔi la kuriba ayi', yi'.
Ka paas bʋribig yinne ka li na an tʋʋmbɛ'ɛd maan.
Li wʋsa paas nɛ tʋʋmbɛ'ɛd suguru sɔsʋg maan nɛ daar wʋsa nyu'or maan nɛ li zʋʋd maan nɛ li bʋnnuuda maan la.
Sʋga Gbɛɛnb Malʋŋ yɛla Nwadkanɛ paas ayɔpɔi la dabpiiga nɛ anu la daar, yanam on la'as taaba nimmua la'asʋg kanɛ an mam Zugsɔb la din, ka da tʋm tʋʋm si'a daar kanɛ.
Dimi di'ema malʋŋ kaŋa tis Zugsɔb la daba yɔpɔi.
Maalimi maan linɛ nyu'od nɛ bugum linɛ ka li nyuug malisi tis Zugsɔb la nɛ na'apɔla pii nɛ atan' nɛ pɛraad ayi' nɛ pɛribis pii nɛ anaasi banɛ an yʋʋm yinne ka ka' dɛŋŋa.
Na'araad piiga nɛ atan' la wʋsa ya na maal zʋʋd maan linɛ an zɔmbaanlig gɛndig nɛ kpaam kuriba ayuob, yuob nɛ pɛraad ayi' la wʋsa kuriba anaas, naas; nɛ pɛribis pii nɛ anaasi la wʋsa ala mɛn ka ya na niŋ, kuriba ayi', yi'.
Ka paas bʋribigi maal tʋʋmbɛ'ɛd maannɛ paas daar wʋsa nyu'or maan la zug nɛ li zʋʋd maan nɛ li bʋnnuuda maan la.
Dabiskanɛ paas ayi' la, nɔkimi na'arapɔla pii nɛ ayi' nɛ pɛraad ayi' nɛ pɛribis pii nɛ anaasi banɛ an yʋʋm yinne ka ka' dɛŋŋa maali maan.
Nɔkimi na'araad la nɛ pɛraad la nɛ pɛribis la maal zʋʋd maan nɛ bʋnnuuda maan nwɛnɛ ban zi'eli li kal si'em la.
Ka paas bʋraug yinne ka li na an tʋʋmbɛ'ɛd maannɛ paas daar wʋsa nyu'or maan nɛ li zʋʋd maan nɛ li bʋnnuuda maan la zug.
Dabiskanɛ paas atan' la, nɔkimi na'arapɔla pii nɛ ayi' nɛ pɛraad ayi' nɛ pɛribis pii nɛ anaasi banɛ an yʋʋm yinne ka ka' dɛŋŋa maali maan.
Nɔkimi na'araad la nɛ pɛraad la nɛ pɛribis la maal zʋʋd maan nɛ bʋnnuuda maan nwɛnɛ ban zi'eli li kal si'em la.
Ka paas bʋraug yinne ka li na an tʋʋmbɛ'ɛd maannɛ paas daar wʋsa nyu'or maan nɛ li zʋʋd maan nɛ li bʋnnuuda maan la zug.
Dabiskanɛ paas anaasi la, nɔkimi na'arapɔla pii nɛ ayi' nɛ pɛraad ayi' nɛ pɛribis pii nɛ anaasi banɛ an yʋʋm yinne ka ka' dɛŋŋa maali maan.
Nɔkimi na'araad la nɛ pɛraad la nɛ pɛribis la maal zʋʋd maan nɛ bʋnnuuda maan nwɛnɛ ban zi'eli li kal si'em la.
Ka paas bʋraug yinne ka li na an tʋʋmbɛ'ɛd maannɛ paas daar wʋsa nyu'or maan nɛ li zʋʋd maan nɛ li bʋnnuuda maan la zug.
Dabiskanɛ paas anu la, nɔkimi na'arapɔla awai nɛ pɛraad ayi' nɛ pɛribis pii nɛ anaasi banɛ an yʋʋm yinne ka ka' dɛŋŋa maali maan.
Nɔkimi na'araad la nɛ pɛraad la nɛ pɛribis la maal zʋʋd maan nɛ bʋnnuuda maan nwɛnɛ ban zi'eli li kal si'em la.
Ka paas bʋraug yinne ka li na an tʋʋmbɛ'ɛd maannɛ paas daar wʋsa nyu'or maan nɛ li zʋʋd maan nɛ li bʋnnuuda maan la zug.
Dabiskanɛ paas ayuobʋ la, nɔkimi na'arapɔla anii nɛ pɛraad ayi' nɛ pɛribis pii nɛ anaasi banɛ an yʋʋm yinne ka ka' dɛŋŋa maali maan.
Nɔkimi na'araad la nɛ pɛraad la nɛ pɛribis la maal zʋʋd maan nɛ bʋnnuuda maan nwɛnɛ ban zi'eli li kal si'em la.
Ka paas bʋraug yinne ka li na an tʋʋmbɛ'ɛd maannɛ paas daar wʋsa nyu'or maan nɛ li zʋʋd maan nɛ li bʋnnuuda maan la zug.
Dabiskanɛ paas ayɔpɔi la, nɔkimi na'arapɔla ayɔpɔi nɛ pɛraad ayi' nɛ pɛribis pii nɛ anaasi banɛ an yʋʋm yinne ka ka' dɛŋŋa maali maan.
Nɔkimi na'araad la nɛ pɛraad la nɛ pɛribis la maal zʋʋd maan nɛ bʋnnuuda maan nwɛnɛ ban zi'eli li kal si'em la.
Ka paas bʋraug yinne ka li na an tʋʋmbɛ'ɛd maannɛ paas daar wʋsa nyu'or maan nɛ li zʋʋd maan nɛ li bʋnnuuda maan la zug.
Dabiskanɛ paas anii la buolim nidib la ka ba la'as taaba nimmua la'asʋg ka da tʋm tʋʋm si'a daakanɛ.
Daakan la yanam on maal maan piinkanɛ nyu'od ka li nyuug la malisi tis Zugsɔb la, nɛ na'araug yinne nɛ pɛraug yinne nɛ pɛribis ayɔpɔi banɛ an yʋʋm yinne ka ka' dɛŋŋa.
Nɔkimi na'araad la nɛ pɛraad la nɛ pɛribis la maal zʋʋd maan nɛ bʋnnuuda maan nwɛnɛ ban zi'eli li kal si'em la.
Ka paas bʋraug yinne ka li na an tʋʋmbɛ'ɛd maannɛ paas daar wʋsa nyu'or maan nɛ li zʋʋd maan nɛ li bʋnnuuda maan la zug.
Asɛɛ ya maal maan bama tis Zugsɔb la ya yʋʋm-yʋʋm di'ema malʋŋ la.
Bama paas yanamɛ kaanb si'eli zi'el nɛ ya'amlɛog piini la; ka lin anɛ ya nyu'or maan nɛ zʋʋd maan nɛ bʋnnuuda maan nɛ taaba la'asʋg maana la.
Moses da yɛl Israel dim Zugsɔb la tis o nɔsi'a la wʋsa.
Kaanbʋg yɛla Moses da yɛl Israel buudi dɔɔd tuongatib la ye, “Zugsɔb la tis nɔsi'a nwa': Sɔ' ya'a kaanb kaanbʋgʋ tis Zugsɔb la, bɛɛ o pʋ'ʋlʋm tis o mɛŋ ye o na maal on kaanb si'el la, o mid ka o gʋ'ʋŋ on yɛl si'el la niŋir, bɔzugɔ li anɛ tilas ye o maal on yɛl si'el la wʋsa.
“Pu'asadir onɛ nan bɛɛ o saam yin ya'a kaanb si'el bɛɛ gban'e ye o maal si'el ka o saam wʋm ka pʋ yɛl o si'ela, on kaanb ka gban'e si'el la wʋsa asɛɛ ka o maali li.
Amaa o saam ya'a wʋm ka pʋ siakɛ, on gban'e ka kaanb si'el la wʋsa kʋ zi'enɛ bɔzugɔ o saam pʋ siaki tis oo.
“O ya'a kaanb ala naae bɛɛ o nɔɔri fan' ka o gban'e ye o na maal si'el ka kul sid ka o sid la wʋm ka pʋ yɛl o si'ela, on kaanb ka gban'e si'el la asɛɛ ka o yɔɔ li.
Amaa o sid ya'a wʋm ka pʋ siakɛ, o san'am kaanbʋg la paŋ, ka Zugsɔb la kʋ lɛm gban'e o kaanb kan zugɔ.
“Pʋkɔɔnr bɛɛ pu'a kanɛ ka o sid kad o ya'a kaanb bɛɛ gban'e ye o maal si'el, asɛɛ ka o maali li.
“Ka pu'a ya'a nam bɛ nɛ o sid ka kaanb bɛɛ gban'e ye o maal si'el ka li an pʋ'ʋlʋŋ ka o sid wʋmi li ka pʋ yɛl si'el bɛɛ zan'asɛ, on kaanb ka gban'e ye o na niŋ si'el la wʋsa, asɛɛ ka o maali li.
Amaa o sid la ya'a wʋm ka pʋ siak kaanb kanɛ yii o nɔɔrin na laa, o kʋ yɔɔ, bɔzugɔ o sid la san'ami li paŋ ka Zugsɔb la kʋ gban'e pu'a la li yɛlaa.
O sid la tun'e kɛ ka o yɔ bɛɛ yi kaanbʋg bɛɛ pʋ'ʋlʋŋ kanɛ wʋsa ka o maal la pʋʋgin.
Amaa o sid la ya'a pʋ yɛl si'ela ka dabisa la kpɛn ken, li pa'al ye o siak o pu'a la kaanbʋg kanɛ ka o kaanb ka o wʋm la.
O ya'a mɛ bas ka li yuugi yuug ka o nyaan yɛl ye on pʋ siakɛ, li ye li ziil nɛ on zug.” Zi'elbama ka Zugsɔb la da tis Moses, dau nɛ o pu'a yɛla nɛ yisɔb nɛ bipuŋ kanɛ nam bɛɛ o saam yin yɛla.
Midian dim tʋbtɛɛgir yɛla Zugsɔb la da yɛl Moses ye, “Maalim Midian dim la si'el ka li yɔ' Israel dim la sam, ban maal Israel dim si'el la zug, ka lin nya'aŋ la fʋ na maal ka'alim.” Dinzug Moses da yɛl Israel dim la ye, “Nɔkimi ya zaba la'adi keŋ zab nɛ Midian dim la, ka Zugsɔb la bɔɔd ye o tɛɛgi ba tʋbir.
Gaŋim dɔɔg wʋsa sʋʋgin dap tusir ka ba keŋ tanp la.” Alazug ka ba da yis dap tusir-tusir dɔɔg wʋsa ni Israel sʋʋgin, ka ba la'asi paae dap tusa piiga nɛ ayi' banɛ da bɔb nɛ ba zaba la'ad.
Moses da kɛ ka nidib tusir yi dɔɔg wʋsa ni ka Elieza onɛ an maanmaan la biig Finehas nɔk Pʋ'ʋsʋg Fuug Sʋgʋr la la'ad nɛ na'atana linɛ ka o na piebidi pa'annɛ ba zanbina la mɔri keŋ.
Ba da zab nɛ Midian dim la kʋ dap la wʋsa wʋʋ Zugsɔb la tis nɔɔr si'em la.
Ba da kʋ Evi nɛ Rekem nɛ Zur nɛ Hur nɛ Reba banɛ da an Midian teŋ na'anam la paas nimbanɛ ka ba da kʋ zug, la'an nɛ Balaam onɛ an Beor biig la.
Israel dim la da gban'e Midian teŋ dim la pu'ab nɛ biis, ka fan' niigi nɛ kɔnbid nɛ la'ad la mɔri kul.
Ba da nyu'oe bugum kanbis tempʋbanɛ ka Midian buudi bɛ la wʋsa, la'an nɛ ban la'asid zin'isieba la wʋsa.
Ba da nɔk la'abanɛ ka ba da fan' la la'an nɛ nidib nɛ bʋnkɔnbid la, ka mɔr ban fan' la'asieba la wʋsa keŋ Moses nɛ Elieza onɛ an maanmaan la nɛ Israel nidib la wʋsa san'an, zin'ikanɛ ka ba da la'as Moab teŋ kanɛ an sassi lɛbid Joodan kɔldaug nya'aŋ ka bɛ Jeriko lɔ'ɔm la.
Moses nɛ Elieza nɛ nidib la tuongatib la wʋsa da yi la'asʋg zin'ig la yiŋ ye ba tʋ'ʋsi ba.
Zabzabidib la da naam zaba la nii lɛb na la, Moses sʋnf da duoe nɛ ba tuongatib banɛ gaad dap tusa nɛ kɔbig-kɔbig tuon la ka o bu'osi ba ye, “Ya zan'as pu'ab la kʋʋb nɛɛ?
Gɔsimi ya, bama da dɔl Balaam sa'alʋg ka pan'as Israel dim ka ba fɛndig ka bas Zugsɔb la dɔllim Peor teŋin ka li kɛ ka tɔɔg paae Zugsɔb nidib la.
Nannanna kʋʋmi biribis la wʋsa.
Ka mɛ kʋ pu'a kanɛ wʋsa mi' digin nɛ dau, amaa basimi bipuŋ kanɛ wʋsa nan zi' dau wʋsa tisi ya mɛŋ.
“Onɛ wʋsa kʋ sɔ' bɛɛ si'is onɛ ka ba kʋ na bɛ la'asʋg zin'ig la yiŋ daba ayɔpɔi.
Dabiskanɛ paasid atan' nɛ ayɔpɔi la daar ba na maali ba mɛŋ nɛ banɛ ka ba zabi gban'e la nyain.
Maalim fuug wʋsa nyain, nɛ linɛ an gbauŋ wʋsa, nɛ ban nɔk bʋʋg kɔnbid bɛɛ daugʋ maal si'el wʋsa.” Elieza onɛ an maanmaan la da yɛl zabzabidib banɛ keŋ zabir la ye, “Zi'elkanɛ ka Zugsɔb la tis Moses la bɔɔd ye ya niŋ si'em nwa': Sanlima nɛ anzurifa nɛ kʋntzɛn'ug nɛ kʋnt nɛ dalba nɛ kʋnt buudi wʋsa, hali linɛ wʋsa ka bugum kʋ tun'e di la nar ye li kpɛn' bugumini lieb nyain.
Amaa li sʋm ye li mɛ pie nɛ ku'okanɛ ka sɔ' na pie o mɛŋ ka lieb nyain la.
Linɛ wʋsa ka bugum pʋ tun'e li la asɛɛ ka ya pie li nɛ ku'okaŋa mɛn.
Daba ayɔpɔi la daar pieminɛ ya fuud ka ya na lieb nyain, ka nyaan nyaŋi lɛbi kpɛn' la'asʋg zin'igin la na.” Ban fan' si'el la pʋdigir yɛla Zugsɔb la da yɛl Moses ye, “Fʋn nɛ Elieza onɛ an maanmaan la nɛ buudi la tuongatib anɛ ye ya kaal nidib la nɛ bʋnkɔnbid banɛ ka ya fan' la wʋsa ka pʋdigi li zin'is ayi' tis zabzabidib banɛ keŋ zaba la nɛ nimbanɛ kpɛlim la wʋsa.
Li ya'a anɛ nidib nɛ niigi nɛ bʋmis nɛ pɛ'ɛs nɛ bʋʋs la, ya ya'a kaali ti paae kɔbisnu asɛɛ ka ya yis yinne ka li anɛ zabzabidib banɛ keŋ zaba la pʋʋri tis Zugsɔb la.
Nɔkimi yanamɛ yis sieba la tis Elieza onɛ an maanmaan la ka li an Zugsɔb la din.
Ka pʋsʋk kanɛ ka Israel nimbanɛ kpɛlim la na di'e la, li ya'a anɛ nidib nɛ niigi nɛ bʋmis nɛ pɛ'ɛs nɛ bʋʋs nɛ bʋnkɔnbsieba wʋsa, ka ya kaali ti paae pisnu wʋsa, asɛɛ ya yis yinne tis Levi dim banɛ gɔsid Zugsɔb Fuug Sʋgʋr la.” Alazug Moses nɛ Elieza da niŋ wʋʋ Zugsɔb la pa'ali ba si'em la.
La'abanɛ ka zabzabidib la da fan' la da anɛ, pɛ'ɛs tusa kɔbisyuobʋ nɛ pisyɔpɔi nɛ anu , nɛ niigi tusa pisyɔpɔi nɛ ayi' , nɛ bʋmis tusa pisyuobʋ nɛ yinne , nɛ pu'a banɛ nan zi' digin nɛ dap tusa pistan' nɛ ayi' .
Ka li pʋʋr pʋsʋk linɛ an banɛ keŋ zaba la paam si'el wʋsa la da la'as nɛ pɛ'ɛs tusa kɔbistan' nɛ pistan' nɛ ayɔpɔi nɛ kɔbisnu , ka Zugsɔb la pʋʋr an kɔbisyuobʋ nɛ pisyɔpɔi nɛ anu nɛ niigi tusa pistan' nɛ ayuobʋ , ka Zugsɔb la pʋʋr an pisyɔpɔi nɛ ayi' , nɛ bʋmis tusa pistan' nɛ kɔbisnu , ka Zugsɔb la pʋʋr an pisyuobʋ nɛ yinne .
Nidib da la'as nɛ tusa piiga nɛ ayuobʋ , ka Zugsɔb la pʋʋr an pistan' nɛ ayi' .
Moses da nɔk pʋʋr linɛ an Zugsɔb din la tis Elieza onɛ an maanmaan la wʋʋ Zugsɔb la tis Moses nɔɔr si'em la.
Ka li pʋʋr pʋsʋk linɛ an Israel nidib la din nɛ Moses n da di'e nimbanɛ da keŋ zaba la pʋʋr la da la'as nɛ pɛ'ɛs tusa kɔbistan' nɛ pistan' nɛ ayɔpɔi nɛ kɔbisnu nɛ niigi tusa pistan' nɛ ayuobʋ nɛ bʋmis tusa pistan' nɛ kɔbisnu nɛ nidib tusa piiga nɛ ayuobʋ .
Israel dim pʋʋr pʋsʋk la ni, Moses da gaŋ yinne pisnu wʋsa pʋʋgin, nidib la nɛ bʋnkɔnbid la wʋsa, wʋʋ Zugsɔb la tis o nɔɔr si'em la, nɔki ba tis Levi dɔɔg dim banɛ gɔsid Zugsɔb Fuug Sʋgʋr la.
Ka zabzabidib la tuongatib da kɛn Moses san'an na ka yɛl o ye, “Tinam kɛ ka nidib la kaal zabzabidib la ka baa yinne pʋ yuligɛ.
Alazug ti mɔr sanlima la'abanɛ ka ti fan' ka li an ti pʋʋr la na ye ti tis Zugsɔb la.
La'abama anɛ nu'upiris nɛ nu'utʋʋs nɛ nu'ubaans nɛ tʋblɛma nɛ niŋgɔnkɔris ye ti maal suguru sɔsʋg maannɛ tis Zugsɔb la ti mɛŋ yɛla.” Moses nɛ Elieza da di'e sanlima la'ad la wʋsa ba san'an, ka sanlima linɛ ka banɛ gaad nidib la tuon la da mɔr na ka ba di'e tis Zugsɔb ka li an piini la tɛbisim da anɛ anzurifa gbila tusa piiga nɛ ayuobʋ nɛ kɔbisyɔpɔi nɛ pisnu .
(Zabzabidib woo daa zaŋ la'abanɛ ka ba fan' zaba la ni.)
Moses nɛ Elieza onɛ an maanmaan la da di'e la'ad la zabzabidib tuongatib la san'an ka mɔri li keŋ La'asʋg Sʋgʋrin la, ka li an tiɛnri tis Israel dim Zugsɔb la tuon.
Israel dɔɔd banɛ zin'in Joodan nya'aŋ la yɛla Reuben nɛ Gad dɔɔd dim banɛ da mɔr niigi nɛ kɔnbid bɛdegʋ la da gɔsi nyɛ Jaza nɛ Gilead tɛɛns la ka li nar nɛ gʋ'ʋl zin'ig.
Dinzug, ba da keŋ Moses nɛ Elieza onɛ an maanmaan la nɛ nidib la tuongatib la san'an yɛl ye, “Naa, Atarof nɛ Dibon nɛ Jaza nɛ Nimira nɛ Hesbon nɛ Eleale nɛ Siibam nɛ Nebo nɛ Beon; tembanɛ ka Zugsɔb la faaɛn ye o tis Israel dim la, nar nɛ gʋ'ʋlʋg zin'ig, ka tinam mɛ mɔr bʋnkɔnbid bɛdegʋ.” Ka lɛn yɛl o ye, “Fʋ ya'a na siak, fʋn on nɔk zin'ibama tisi ti ka li liebi ti din.
Da kɛ ka ti lɔ'ɔŋ Joodan kɔldaug la.” Moses da bu'os Reuben nɛ Gad dim la ye, “Ya taaba na keŋ zaba ka yanam zin' kpɛlaa?
Bɔ ka ya kɛnsid Israel nidib la giinla nɛ ban na keŋ kpɛn' teŋ kanɛ ka Zugsɔb tisi ba la?
Ala nɔɔ ka ya saamnam da niŋ, tinamɛ da bɛ Kades Banɛa saŋsi'a la ka m tʋmi ba ye ba keŋ labisi gɔs teŋ la.
Ban da keŋ Esikol bɔn'ɔgin la labisi gɔs teŋ la naae la, ka pian' kɛns Israel nidib la giinla ye ba da kpɛn' teŋ kanɛ ka Zugsɔb tis o nidib la.
Zugsɔb la sʋnf da duoe daakan la ka o pɔɔ zi'el ye, ‘Ban pʋ dɔllim nɛ ba sʋʋnr wʋsa la zug, dau onɛ an yʋʋm pisi bɛɛ gaad ala ka yi Egipt teŋin na la kʋ kpɛn' teŋ kanɛ ka m kaanbi tis Abraham nɛ Isaak nɛ Jakob la.
Baa nid yinne kʋ kpɛn', asɛɛ Kaleb onɛ an Jefune biig nɛ Josua onɛ an Nun biig la ma'aa, bɔzugɔ banɛ dɔl Zugsɔb la nɛ ba sʋʋnr wʋsa.’ Zugsɔb sʋʋnr da duoe nɛ Israel dim hali, ka o kɛ ka ba giilim mɔɔgin la yʋma pisnaasi, hali ka banɛ tʋm tʋʋmbɛ'ɛdi o tuon la wʋsa bɛn ti naae.
Ka gɔsim ya'asɛ, yanamɛ nwa' zi'e ya saamnam nɔba zugʋ tʋm tʋʋmbɛ'ɛd ka kɛ ka Zugsɔb la sʋnf maligim duoe nɛ Israel dim.
Ya ya'a fɛndig ka pʋ dɔl o, o ya'an na bas nimbama mɔɔgin kpɛla, ka li na anɛ yanam zug ka ba paam san'auŋ.” Ka ba kɛɛn o san'an na yɛl ye, “Ayei!
Ti na bɔɔd ye ti dɛŋin mɛ' garikinamɛ niŋi ti bʋnkɔnbid la, nɛ tempʋʋdi niŋi ti pu'ab nɛ biis la.
Amaa tinam ti'eb ya ye ti bɔb zaba la'adi gaad Israel nidib la tuonnɛ zab hali ti nyaŋ ka ba zin'in lin nar ye ba zin'in zin'isi'a la.
Amaa ti pu'ab la nɛ biis na bɛ teŋkpi'euŋ kanɛ ka ti mɛ' la ni, ka teŋ la dim kʋ nyaŋi kena zab nɛ ba.
Ti kʋ maligim lɛbi ti yaanɛ asɛɛ Israel nid wʋsa ti di'e o faar.
Ti kʋ pʋdig nɛ ba fasi'a Joodan kɔldaug la gbɛkaŋa la, bɔzugɔ tinam pʋn di'e ti faar sa, Joodan gbɛogʋ lɛbisid ya-nya'aŋ baba la.” Ka Moses lɛbisi yɛli ba ye, “Ya ya'a na niŋ ala, yanam zaŋimi ya zaba la'ad Zugsɔb la nini ni keŋ zaba la ni.
Lɔ'ɔŋimi Joodan mu'ar la zab hali ka o ti kad o dataas la wʋsa tud sa, ka teŋ la lieb Zugsɔb la din ka ya lɛb na ka kʋ lɛn di sam Zugsɔb la bɛɛ Israel dim san'anɛ.
Ala ka Zugsɔb la na siak ka teŋ kaŋa na liebi ya din.
Amaa ya ya'a pʋ niŋ nɛ'ɛŋaa, li na an tʋʋmbɛ'ɛd Zugsɔb la tuon; ka ya tʋʋmbɛ'ɛd na puk ka ya namis.
Mɛɛmi tɛɛnsi tisi ya pu'ab nɛ biis, nɛ garikinamɛ niŋi ya bʋnkɔnbid la, amaa mɔɔmi ka tʋm wʋʋ yanamɛ kaanb si'em la.” Gad nɛ Reuben dim la da yɛl Moses ye, “Tinam banɛ aan fʋ yammis la na niŋ wʋʋ Zugsɔb la tis nɔɔr si'em la.
Ti biis nɛ pu'ab nɛ niigi nɛ kɔnbid la na kpɛlim Gilead teŋin la.
Amaa ti dau wʋsa onɛ yinɛ zaba la'ad na lɔ'ɔŋ Joodan la zabi tis Zugsɔb la wʋʋ on yɛl si'em la.” Ka Moses da zi'el nɔɔri ba yɛla tis Elieza onɛ an maanmaan la nɛ Josua onɛ an Nun biig nɛ Israel dɔɔd tuongatib la wʋsa ye, “Gad nɛ Reuben nidib la ya'a bɔb nɛ zaba la'adi lɔ'ɔŋ Joodan n zab wʋʋ Zugsɔb la yɛl si'em la, ka ya nyaŋi di'e teŋ la, yanam on nɔkim Gilead teŋ la tisi ba ka li liebi ba faar.
Amaa ba ya'a pʋ lɔ'ɔŋi sʋŋi ya zabɛ, ba na di'e ba faar nɛ yanam, Keenan teŋin.” Gad nɛ Reuben dim la da lɛbis ye, “Naa, ti na niŋ wʋʋ Zugsɔb la yɛli ti si'em la.
Ti na lɔ'ɔŋi keŋ Keenan nɛ zaba la'ad, amaa ti na mɔri ti pʋʋr Joodan gbɛkaŋa.” Moses da nɔk Sihon, onɛ da an Amor dim na'ab la, sʋ'ʋlim la, nɛ Og onɛ da an Basan na'ab sʋ'ʋlim la wʋsa, nɛ li teŋ nɛ li titɔndis banɛ gilig la wʋsa tis Gad dim nɛ Reuben dim nɛ Manase dɔɔg pʋsʋk la dim.
Manase da anɛ Josef biig.
Gad dim la da mɛ' Dibon nɛ Atarof nɛ Aroa nɛ Atarofsofam nɛ Jaza nɛ Jogbɛha nɛ Bet Nimira nɛ Bet Haran.
Ba da mɛ' zaŋguom daadi giligi ba ka mɛ' zɔnna niŋi ba kɔnbid la.
Ka Reuben dim la mɛ' Hesbon nɛ Eleale nɛ Kiriafaim, la'an nɛ Nebo nɛ Baal Meon (banɛ ka ba da tiaki ba yʋda la) nɛ Sibma.
Ba da pʋd tembanɛ ka ba mɛ' la yʋda.
Ka Makir yaas la ni yinne onɛ da an Manase biig la, da keŋ Gilead sʋ'ʋlimin zabi nyaŋi ba ka kad Amor dim la yis.
Alazug Moses da nɔk Gilead teŋ la tis Makir dim banɛ an Manase yaas la ka ba zin'in anina.
Jair onɛ mɛ an Manase yaaŋ la da keŋi nyaŋ teŋkpɛmis la ka pʋd o li yʋ'ʋr ye Havof Jair.
Ka Noba mɛ nyaŋ Kenaf nɛ tembanɛ gilig la ka pʋd o li ye Noba.
Israel dimi da naan Egipt keŋ paae Moab si'em Moses nɛ Aaron n da gaad Israel dim tuon ka ba yi Egipt teŋin gumm-gumm nwɛnɛ zabzabidib si'em la nwa'.
Zugsɔb la da tis nɔɔr ka Moses sɔbi ba ken la yɛla si'em nwa'.
Israel dim la da duoe naan nɛ Rameses teŋin yi nwadkanɛ an yiiga la, li dabpii nɛ anu daar, Kum Maliak Gaadʋg malʋŋ dabisir la yimbɛog.
Ba da yinɛ nɛ kpi'euŋ ka Egipt nidib la wʋsa nyɛɛ ba.
Saŋkan la ka Egipt dim la nam bɛɛ ani mummi ba bikpɛɛmnam banɛ ka Zugsɔb da kʋ la.
Zugsɔb la da kɛ ka tɔɔg sig ban nɛ ba bada la zugin na.
Israel dim la da bas Rameses teŋin paae Sukot teŋinɛ la'asi digin ani.
Ka lɛn naam Sukot n keŋ la'asi digin Etam kpi'en sian'anr la nɔɔrin.
Ba da yi Etam, ka fɛndigi lɛb nya'aŋi keŋ lɛb Pihahirot lɛbisid ya-nya'aŋ Baal Zafon baba, diginɛ ani kpi'en nɛ Migdol teŋ la.
Ba da bas Pihahirot teŋ la ka lɔ'ɔŋ atɛuk la kpɛn' sian'arin.
Ban da keŋ daba atan' Etam sian'arin la, ba da la'asi digin Mara teŋin.
Ba da yi Mara keŋ Elim, ani ka kɔlis pii nɛ ayi' nɛ kpʋkparis pisyɔpɔi da bɛ la; ka ba zin'in anina.
Ba da duoe Elam teŋin la ka keŋ la'asi diginɛ kpi'en nɛ Atɛuk Zɛn'ug la.
Ka lɛn duoe Atɛuk Zɛn'ugʋn la keŋ la'asi digin Sin mɔɔgin la.
Ka duoe Sin mɔɔgin la keŋ la'asi digin Dofka teŋin.
Ka bas Dofka ka keŋ digin Alus teŋin.
Ba da naam Alus n keŋ digin Refidim, zin'ikanɛ ka ku'om da kae ka nidib la na nuu.
Ba da naam Refidim n keŋ la'asi digin Sinai mɔɔgin la.
Ba da naam Sinai mɔɔgin la keŋ digin Kibrof-Hataava.
Ba da naam Kibrof-Hataava teŋin keŋ digin Hazerof teŋin.
Ba da naam Hazerof keŋ digin Rifima teŋin.
Ba da naam Rifima keŋ digin Rimmon Perez teŋin.
Ba da naam Rimmon Perez keŋ digin Libna teŋin.
Ba da naam Libna keŋ digin Risa teŋin.
Ba da naam Risa keŋ digin Kehelata teŋin.
Ba da naam Kehelata keŋ digin Siefa zuorin.
Ba da naam Siefa zuorin la keŋ digin Harada teŋin.
Ba da naam Harada keŋ digin Makɛlof teŋin.
Ba da naam Makɛlof keŋ digin Tahaf teŋin.
Ba da naam Tahaf keŋ digin Tera teŋin.
Ba da naam Tera keŋ digin Mifika teŋin.
Ba da naam Mifika n keŋ digin Hasimona teŋin.
Ba da naam Hasimona keŋ digin Moserof teŋin.
Ba da naam Moserof teŋin keŋ digin Benejaakan teŋin.
Ba da naam Benejaakan keŋ digin Horihagidgad.
Ba da naam Horihagidgad keŋ digin Jotabat teŋin.
Ba da naam Jotabat keŋ digin Abirona teŋin.
Ba da naam Abirona keŋ digin Eziyon Geba teŋin.
Ba da naam Eziyon Geba keŋ digin zin'in Kades linɛ bɛ Zin mɔɔgin la.
Ba da naam Kedes keŋ digin Hor zuorin, Edom teŋ titɔndigin.
Zugsɔb la da tis nɔɔr ka Aaron onɛ da an maanmaan la dʋ Hor zuor la zug, zin'ikanɛ ka o da kpi nwadkanɛ paasid anu la pin'ilʋg daar, yʋʋm kanɛ paasid pisnaasi Israel dim la da yi Egipt na la.
Aaron da anɛ yʋma kɔbiga nɛ pisi nɛ atan' ka da kpi Hor zuor la zug.
Keenan dim na'ab onɛ da sʋ'oe Arad teŋ linɛ bɛ Negef teŋin la da wʋm ye Israel dim la kenna.
Ba da naam Hor zuor la baba keŋ digin Zalmona teŋin.
Ba da naam Zalmona keŋ digin Punon teŋin.
Ba da naam Punon keŋ digin Obof teŋin.
Ba da naam Obof teŋin keŋ digin Iye Abarim linɛ bɛ Moab teŋ titɔndigin la.
Ba da naam Iyim tɛɛsin la keŋ digin Dibon Gad teŋin.
Ba da naam Dibon Gad keŋ digin Alimon Dibilatam teŋin.
Ba da naam Alimon Dibilatam keŋ digin Abarim zuoya la ni kpi'e nɛ Nebo zuor la.
Ba da naam Abarim zuoya la ni keŋ digin Moab zin'ikanɛ an sassi ka kpi'e Joodan lɔm lɛbisid Jeriko tempʋʋg la baba.
Ba da digin Moab teŋ kanɛ an sassi la Joodan kɔldaug gbɛog, lin naam Befijesimof ti paae Abɛl Sittim tɛɛns la bɛn.
Zugsɔb la da pian' tis Moses Moab zin'ikanɛ an sassi ka bɛ Joodan lɔm lɛbisid Jeriko tempʋʋg la baba, yɛl o ye, “Pian'am tis Israel dim la ye, ‘Ya ya'a lɔ'ɔŋ Joodan n kpɛn' Keenan teŋin, yanam on kad buudbanɛ bɛɛ ani la wʋsa yis ka san'ami ba bada banɛ ka ba kpi'a ka ya'ab la, nɛ ban maannɛ ba bada zin'isi'a la wʋsa.
Sʋ'ʋgimɛ teŋ la ka zin' ani, bɔzugɔ manɛ tisi ya teŋ la ye ya sʋ'ʋgi li.
Maalimi bʋgʋlʋm-bʋgʋlʋm pʋdigi teŋ la dɔlis tuŋ wʋsa zem si'em.
Banɛ zu'oe yanam on tisi ba ka li mɛ zu'oe, ka banɛ pɔɔd la yanam on tisi ba bi'ela mɛn.
Ya ya'a maal bʋgʋlʋm-bʋgʋlʋm la ka li gaŋ si'eli tis sɔ', li na aan o din.
Ba na diti ba faar ka li dɔlli ba yaanam dɔɔd pʋʋri an si'em la.
Amaa ya ya'a pʋ kad buudzʋna la yisɛ, banɛ ka ya bas la na kilim titanbin'isi ya nini ni nɛ gɔn'ɔsi ya niŋgbina ni.
Ba na daami ya teŋ kanɛ ka ya ye ya zin'in la bɛdegʋ.
Ka man gban'e ye m niŋi ba si'em la, m tiaki niŋi ya.’”
Keenan titɔndis la yɛla Zugsɔb la da yɛl Moses ye o yɛlim Israel dim la ye, “Ya ya'a kpɛn' Keenan, teŋ kanɛ ka m ye m tisi ya ka ya sʋ'oe li la, li na mɔr titɔndbama: Ya dagɔbʋg baba la na kpanb nɛ Zin sian'anr la dɔlis Edom teŋ titɔndig la.
Li ya-nya'aŋ baba la na pin'il nɛ atɛuk linɛ buon ye Yaarim Tɛuk la naarin, lɔ'ɔŋi keŋ zin'ikanɛ buon Akirabim Suor la, gaadi paae Zin lɛb dagɔbʋg baba Kades Banɛa, ka gaadi paae Hazaradar lɔ'ɔŋi keŋ Azimon teŋin.
Zin'ikanɛ ka li yuki tɔ'ɔŋ kɔlbil linɛ bɛ Egipt teŋ titɔndigin la keŋ naae atɛukʋn la sa.
“Ya-tuona baba titɔndig la na dɛn'ɛn Atɛuk Tita'ar nɔɔrin la.
Ani na an titɔndig kan bɛn.
“Ya-datiuŋ baba titɔndig la na dɔlis ala naam atɛukʋn la paae Hor zuorin la tituaa.
Ka mɛ naam Hor zuorin la paae Lebo-Hamat.
Li na keŋ ala paae Zedad, ka mɔr ala ti paae Zifiron ka naae Hazarenan teŋin.
Nɛ' na an ya-datiuŋ la titɔndig bɛn.
“Ya-nya'aŋ titɔndig la na pin'il Hazarenan ti paae Siefam teŋin.
Titɔndig la na dɔl ala naam Siefam paae Dibila ya-nya'aŋ baba lɛbid Ayin teŋ baba ka keŋ ala zuligi paae Galile bɛuŋ linɛ bɛ ya-nya'aŋ baba la.
Titɔndig la na dɔlis ala zuligi keŋ Joodan kɔldaugin, dɔlis hali ti paae atɛuk linɛ buon ye Yaarim Tɛuk la.
“Nɛ' na aan ya teŋ nɛ li titɔndisi gilig zin'ig wʋsa.” Moses da yɛl Israel dim la ye, “Maalimi bʋgʋlʋm-bʋgʋlʋm pʋdigi teŋ kaŋa sʋ'ʋgi li.
Zugsɔb la tis nɔɔr ye ya nɔki tis dɔɔd awai nɛ pʋsʋk la, bɔzugɔ Reuben nɛ Gad dɔɔd nɛ Manase dɔɔg la pʋsʋk pʋn di'e ba faar sa, ka li dɔlisi ba wʋsa saamnam ya'.
Dɔɔd ayi' nɛ pʋsʋk bama pʋn di'e ba pʋʋr Joodan baba linɛ lɛbisid ya-nya'aŋ ka naan Jeriko teŋin lɛbid winnigi tansid zin'isi'a la.” Zugsɔb la da yɛl Moses ye, Elieza onɛ an maanmaan la nɛ Josua onɛ an Nun biig la na pʋdig teŋ la tisi ya.
Yisim tuongat yinne dɔɔg wʋsa sʋʋgin ka ba sʋŋi pʋdig teŋ la.
Banɛ na sʋŋi pʋdig teŋ la anɛ Kaleb onɛ an Jefune biig ka yi Juda dɔɔg la ni; Semuel onɛ an Ammihud biig yi Simeon dɔɔg la ni; Elidad onɛ an Kisilon biig ka yi Benjamin dɔɔg la ni; Buki onɛ an Jogili biig ka yi Dan dɔɔg la ni; Haniel onɛ an Efod biig ka yi Manase onɛ an Josef biig la dɔɔg la ni; Kemuel onɛ an Sifitan biig ka yi Efiram onɛ an Josef biig la dɔɔg la ni; Elizafan onɛ da an Panak biig ka yi Zebulun dɔɔg la ni; Paltiel onɛ an Azan biig la ka yi Isaka dɔɔg la ni; Ahihud onɛ an Sielomi biig la ka yi Aser dɔɔg la ni; Pedahel onɛ an Ammihud biig la ka yi Naftali dɔɔg la ni.
Dap bama ka Zugsɔb la da tisi ba nɔɔr ye ba pʋdig teŋ la tis Israel dim la Keenan teŋin la.
Ban tis Levi dɔɔg la tempʋsieba yɛla Zugsɔb la da pian' tis Moses Moab zin'ikanɛ an sassi ka bɛ Joodan lɔm lɛbisid Jeriko tempʋʋg la baba, yɛl o ye, “Yɛlim Israel dim la ye ba yisim teŋ kanɛ aan ba faar la tempʋsieba tis Levi dɔɔg la dim ka ba zin'in ani.
Ka tisi ba sian'anr linɛ ka ba na kemmi ba bʋnkɔnbid.
Lin na kɛ ka ba mɔr tɛɛns la zin' ka mɛ mɔr sian'anr linɛ gilig tɛɛns la ka ba niigi nɛ bʋnkɔnbid banɛ bɛ wʋsa na ɔnbid ani.
Sian'ar linɛ ka ya ye ya tis Levi dim la teŋ la baba la sʋ'ʋm ye li zu'oe ka lal nɛ teŋ la zaŋguom la bi'ela wʋʋ nɔbir makir tusir nɛ kɔbisnu .
Teŋ la yiŋ la makimi wʋʋ nɔbir makir tusa atan', lɛbis ya-nya'aŋ nɛ ya-tuona nɛ dagɔbʋg nɛ datiuŋʋ gilig, ka tempʋʋg la bɛ teŋsʋk.
Ba na nɔk zin'ibama ka li aan ba kɔnbid kem zin'ig.
Tembanɛ ka ya tis Levi dim la ni, tɛɛns ayuobʋ na lieb suak zin'is, ka sɔ' ya'a kʋ o tiraan on zɔɔ keŋ ani.
Ka pɛ'ɛsi ba tɛɛns pisnaasi nɛ ayi' la'am pɛ'ɛs nɛ ba kɔnbid kem zin'is la.
Yanamɛ na tis Levi dim la teŋ sieba la na la'as pisnaasi nɛ anii la'an nɛ ba kɔnbid kem zin'ig la.
Tembanɛ ka ya ye ya tis Levi dɔɔg la yit Israel dim faar la ni la anɛ dɔɔg wʋsa na tis lin nar si'em.
Nɔkimi bɛdegʋ yi banɛ mɔr bɛdegʋ ni, amaa ka lɛɛ nɔk bi'ela yi banɛ mɔr bi'ela la ni.” Tembanɛ an suak zin'is la yɛla Ka Zugsɔb la da lɛn yɛl Moses ye, “Yɛlim Israel dim la ye ba ya'a lɔ'ɔŋ Joodan n kpɛn' Keenan teŋin la ban gaŋ teŋ sieba ka li lieb suak zin'is, ka sɔ' ya'a kʋʋ o tiraan ka li ka' ye o maal nɛ pɔn'ɔsim on zɔɔ keŋ ani.
Ani ka o na su'a ka ba kʋ kʋʋ o yɔ sam ka sariakatib la nam pʋ kad o saria.
Tembama ayuobʋ la na liebi ya suak zin'is.
Gaŋimi tɛɛns atan' Joodan kɔldaug ya-nya'aŋ baba la ka mɛ gaŋ atan' Keenan teŋin ka li na an suak zin'is.” Tembama ayuobʋ la na an suak zin'igi tis Israel dim nɛ saam nɛ nimbanɛ wʋsa bɛɛ ba san'an, ka sɔ' ya'a kʋʋ o tiraan ka li ka' pɔn'ɔsim na tun'e zɔɔ keŋ su'a ani.
Amaa dau ya'a nɔk kʋnt laukʋ nwɛ' o tiraan ka o kpi, o anɛ ninkʋʋd, ka li sʋm ka ba kʋʋ o mɛn; bɛɛ sɔ' ya'a mɔr kugir o nu'ugin linɛ na nyaŋi kʋ nid, ka nɔki nwɛ' nid ka o kpi, o mɛ anɛ ninkʋʋd, on sɔb li sʋm ye ba kʋʋ o mɛn; bɛɛ sɔ' ya'a zanl daug bʋn linɛ na nyaŋi kʋ nid, ka nɔki nwɛ' sɔ' ka o kpi, o mɛ anɛ ninkʋʋd, on sɔb li sʋm ye ba kʋʋ o mɛn.
Li nar ye onɛ kpi la nid tan-tan na kʋʋ o yɔ sam la, o ya'a sia'al onɛ kʋʋ o nid la.
Sɔ' ya'a kisi o tiraan ka tɛbig o bas, bɛɛ lɔb o nɛ si'el pɔn'ɔsim-pɔn'ɔsim ka o kpi, bɛɛ o sʋnfʋ duoe ka o kunbil o nu'ugʋ nwɛ' o ka o kpi, o mɛ anɛ ninkʋʋd, on sɔb li sʋm ye ba kʋʋ o mɛn; onɛ kpi la nid tan-tan ya'a sia'al o, li anɛ ye o kʋʋ o. Amaa li ya'a ka' ye o sʋnfʋ duoe ka o nwɛ' o, bɛɛ o lɔb o nɛ si'el ka li ka' nɛ bugusim, bɛɛ o ya'a pʋ nyɛɛ o ka bas kugir linɛ na nyaŋi kʋʋ o, ka o kpi, on ka' o dataa bɛɛ pʋ gban'e ye o pu'alim o la zug, banɛ kad saria la na pian' li yɛla onɛ kpi la nid tan-tan la nɛ onɛ kʋʋ o la san'an dɔl wʋʋ zi'elbama yɛl si'em la: Banɛ la'as ye ba kad saria la na gur onɛ kʋ la sʋ'ʋŋa ka zii o lɛb suak teŋin, on daa zɔɔ keŋ si'el la.
O na bɛɛ ani hali ka maanmaan onɛ ka ba bu'oe malʋŋ kpaam linɛ an kasi niŋ o zugin la ti kpi.
Amaa onɛ kʋʋ o la ya'a naam on su'a teŋ si'a la ni gɔɔn tuugi yi teŋin la ka onɛ kpi la nid tan-tan nyɛɛ o teŋ la yiŋ, o tun'e kʋʋ o ka li ka' taalɛ.
Asɛɛ ninkʋʋd la bɛ suak zin'ig la, hali ka maanmaan kpɛɛm la ti kpi: li anɛ maanmaan kpɛɛm la ya'a ti kpi ka o nyaan lɛb o mɛŋ yin.
Yɛlbama na bɛ tis yanam nɛ zʋmaana banɛ na dɔlli ya nya'aŋ na, yanamɛ bɛ zin'isi'a wʋsa.
Sɔ' ya'a kʋʋ o tiraan ka kasɛtib bɛ, li sʋm ye ba kʋʋ o mɛn.
Amaa kasɛta dim la ya'a pʋ paae babayi' yanam mid ka ya kʋʋ o sɔba.
Da di'e yɔɔd onɛ kʋ nid ka li nar yɛ o kpi san'an ka bas oo.
Bɔzugɔ li anɛ tilas ye o kpi.
Da di'e yɔɔd onɛ zɔɔ keŋ suak zin'igin ka tis o suor ye o lɛbi kuli o yin, ka maanmaan la nam pʋ kpii.
Da san'am teŋ kanɛ ka ya bɛ la.
Ziim yisib san'amidi teŋ, ka suguru sɔsʋg maan kae na nyaŋi maali tis teŋ kanɛ ka ba yis ziim li pʋʋgin ye li lieb nyainnɛ, ya'a ka' ba nɔk onɛ yis la mɛŋ ziim maal maan la.
Mid ka ya san'ami teŋ kanɛ ka ya zin', bɔzugɔ mam onɛ an Zugsɔb la bɛ Israel dim teŋsʋk.
Zelofehad bipumis la faar Gilead onɛ da an Makir biig ka an Manase yaaŋ, ka Manase an Josef biig la dɔɔg kpɛɛmnam da kɛn Moses nɛ Israel kpɛɛm sieba san'an na.
Ba da yɛl ye, “Zugsɔb la da tisif nɔɔr ye fʋ maalim bʋgʋlʋm-bʋgʋlʋm pʋdig teŋ la tis Israel dim la, ka yɛlif ye fʋ nɔkimi ti ba'abiig Zelofehad faar la tis o bipumis la.
Ka gɔsima, li ya'a nwɛnɛ ba yinɛ kul dɔɔd sieba dap, ba na nɔk faar la tinam dɔɔgin la keŋ lɔ'ɔŋ dɔɔd banɛ ka ba kul la ni.
Ka li pa'al ye tinam faar la sieba linɛ ka ba pʋdigi tisi ti la na gaad.
Israel dim yʋʋm pisnu malʋŋ di'ema saŋa ka si'el wʋsa lɛbidi li zin'igin la ya'a paae, ba faar la na keŋ paas nimbanɛ ka ba kul la san'an, ka ba nɔki ba mɔrim la yii ti yaanam faarin la.” Ka nwɛnɛ Zugsɔb la da yɛl si'em la, Moses da tis Israel dim la nɔkaŋa: “Josef yaas la yɛt si'el la anɛ sida.
Zugsɔb la tis nɔsi'a zaŋi ken Zelofehad bipumis la nwa': ‘Ba tun'e kul ban bɔɔd sɔ' wʋsa, o sɔb ya'a aan ba saam dɔɔg la nid.
Israel faar si'a kʋ naam dɔsi'a keŋ dɔsi'a, bɔzugɔ Israel nid wʋsa na mɔr faar kanɛ ka o di'e yii o yaanamin la.
Bipuŋ kanɛ wʋsa di'e paalʋ faar Israel dɔsi'a wʋsa ni, asɛɛ ka o kul sɔ' o saam dɔɔgin la, linɛ na kɛ ka Israel nid wʋsa paam o yaanam faari di.
Faar si'a kʋ naam dɔɔg si'a lɔ'ɔŋ dɔɔg si'aa, bɔzugɔ Israel dɔɔg wʋsa anɛ ye ba kpɛm mɔr ban di'e faar si'a la.’” Alazug Zelofehad biis la da niŋ wʋʋ Zugsɔb la tis Moses nɔɔr si'em la.
Zelofehad biis la yʋda da anɛ Mahla nɛ Tiza nɛ Hogila nɛ Milika nɛ Noa; ka ba da kul nɛ ba saam ba'abiis la biribis.
Ala ka ba da kul sidib Manase onɛ an Josef biig la dɔɔgin, ka ba mɔrim la kpɛlimmi ba saam dɔɔg la ni.
Zi'elbama nɛ nɔbama ka Zugsɔb la da yɛl Moses ye o tis Israel dim la Moab zin'ikanɛ an sassi ka bɛ Joodan lɔm lɛbisid Jeriko tempʋʋg baba la.
Gbauŋ nwa' yɛla Zi'elʋg tiɛnr gbauŋ la yɛti ti nɛ dinɛ da naam Israel dim la da giilim sian'arin la yʋma pisnaasi ka yʋ'ʋn ti'ebid ye ba kpɛn' Keenan la.
Moses da tiɛn nidib la Wina'am tʋm si'el wʋsa tisi ba ka mɔri ba paae kpɛla na la.
O da lɛn tiɛn ba Wina'am wada la yɛti ba ban na bɛ si'em tempaal kanɛ ka Wina'am tisidi ba ye ba bɛ la.
Wina'am da pʋ siak ka Moses lɔ'ɔŋ Joodan kɔldaug la kpɛn' teŋ kanɛ ka o yɛli zi'el ye o na tisi ba la, amaa o da tiesnɛ lalli bigis o. Moses da kpiya ka ba mum o Moab teŋin.
Gbauŋ la naarin la yɛt ye: Nɛ'ɛŋa an teŋ kanɛ ka m pɔ nɔɔri zi'el Abraham nɛ Isaak nɛ Jakob, man da yɛli ba ye, m na nɔki li tisi ba yaas la.
Tɔ', m kɛya ka fʋ nyɛɛ li nɛ fʋ nini, amaa fʋ kʋ lɔ'ɔŋi kpɛn' ani.
Moses pian' tis Israel dim Pian'abanɛ ka Moses da pian' tis Israel dim wʋsa sian'arin, Joodan kɔldaug nya'aŋ linɛ bɛ Araba ka bɛ Suf tuon ka bɛ Paran teŋ nɛ Tofel nɛ Laban nɛ Hazerof nɛ Dizahab tɛɛns la teŋsʋk la nwa'.
(Sɔ' ya'a yi Horeb Zuorin dɔl Seir zuoya la keŋ paae Kades Banɛa la anɛ dabpiiga nɛ yinne ken).
Yʋʋm pisnaasi saŋa nwadis piiga nɛ yinne la o dabisir yinne daar, Moses da mɔɔli tis Israel dim Zugsɔb la tis nɔɔri ba yɛla si'em la.
Nɛ'ɛŋa anɛ on da nyaŋ Sihon Amor dim na'ab la nya'aŋ, onɛ da an Hesbon teŋ na'ab la, ka Edire teŋin ka o nyaŋ Og onɛ an Basan na'ab Asitarof teŋin la.
Li da anɛ Joodan kɔldaug la nya'aŋ, teŋ kanɛ bɛ Moab sʋ'ʋlimin la, ka Moses da pin'ili tiɛn ba wada la yɛla yɛt ye, “Zugsɔb onɛ aan ti Wina'am da yɛli ti Horeb zuorin la ye, ‘Ya yuug zuokaŋa zug hali; li sia'ala ala. Duomini ya la'asʋg zin'igin la ka keŋ tuon zuor teŋ dinɛ an Amor dim sʋ'ʋlim la ni, nɛ nimbanɛ kpi'e nɛ banɛ bɛ Araba teŋin la nɛ zuoya teŋ nɛ kʋkʋna teŋ linɛ bɛ li tuon la nɛ Negef teŋ la nɛ teŋ kanɛ pʋ lal nɛ atɛuk nɔɔr la, la'an nɛ Keenan nɛ Lebanon tɛɛns wʋsa, hali ti paae Kɔldatita'ar dinɛ an Efiritis la.
Gɔsima, m zaŋ teŋ kaŋa tisi ya.
Kem kpɛn' ka sʋ'ʋgini li, ka teŋ kan la ka mam Zugsɔb la, da pɔɔ zi'el ye m na tisi ya yaab Abraham nɛ Isaak nɛ Jakob nɛ ba yaas wʋsa banɛ na ti duoe ba nya'aŋ na la.’” Saŋkan la ka m da yɛli ya ye, “Ya anɛ zitita'are tisim ka m kʋ tun'e ziidi ya m kɔn'ɔkɔn'.
Zugsɔb Wina'am la paasi ya kal, ka zina ka ya yʋ'ʋn zu'oe nwɛnɛ nwadbibis banɛ bɛ saŋgbauŋin la nɛ.
Zugsɔb onɛ aan ya yaanam Wina'am la kɛl ka ya maligim paas nɔɔr tusir ya'as ka niŋi ya bareka nwɛnɛ on da zi'el si'em la!
Amaa m na niŋ wala zii ya yɛla nɛ ya ziid nɛ ya zaba la wʋsa m kɔn'ɔkɔn'?
Gaŋim banɛ an ya'am dim ka gban'ad pian'ad gbin ka nidib na'asidi ba la yinne-yinne ya dɔɔd la wʋsa ni ka m na nɔki ya gu'uli ba.” Ka ya da lɛbisim ye, “Fʋn gban'e ye fʋ niŋ si'el la an sʋm.” Ala ka m nɔk tuongatibi ya buudi la ni banɛ mɔr ya'am ka nidib na'asidi ba la, gaŋi ba ye ba mɔr kpi'euŋʋ sʋ'oe ya, ka sieba sʋ'oe nidib tusir-tusir, ka sieba sʋ'oe kɔbig-kɔbig, ka sieba sʋ'oe pisnu nu, ka sieba sʋ'oe piig-piig; ka ba an dɔɔd la kpɛɛmnam.
Saŋa kan la ka m da tisi ya sariakatib la nɔɔr ye ba kɛlisi ya antu'a ka tis bʋʋd ka li dɔl suor, pian'ad la ya'a anɛ Israel dim nɛ taaba bɛɛ banɛ an saam la.
Ya da kɛ ka baregaŋ bɛ sariakadib la nii; kɛlisim banɛ an tadimnam nɛ banɛ an kpi'emnam wʋsa pian'ad.
Da zɔ dau sɔ' dabiem; sariakadib anɛ Wina'am din.
Pian'ad kanɛ kpi'emi tisi ya, mɔri kɛɛn m san'an na ka mam mɛŋ kɛlis pian'ad la.
Saŋkan la mɛn, m da pa'ali ya si'el wʋsa dinɛ ka ya na tʋm.
Ban tʋm sieba ye ba labisi gɔs teŋ la yɛla Nwɛnɛ Zugsɔb onɛ aan ti Wina'am la zi'el nɔɔr si'em tisi ti la, ti da yi Horeb kennɛ kpa'ad Amor dim teŋ kanɛ an kʋkʋna teŋ la, ka ti dɔlli yi sian'atita'ar linɛ mɔr dabiem la, ka yʋ'ʋn paae Kades Banɛa na.
Ka m yɛli ya ye, “Ya paae kʋkʋna teŋ dinɛ an Amor dim teŋ la, dinɛ ka Zugsɔb onɛ aan ti Wina'am tisi ti la.
Gɔsimiya, Zugsɔb onɛ aan ya Wina'am la tisi ya teŋ la.
Kem kpɛn' ka sʋ'ʋgi li, nwɛnɛ Zugsɔb onɛ aan ya yaanam Wina'am la yɛli ya si'em la.
Da zɔti dabiem, mɛ da kɛ ka ya giinla siɛn.” Ka ya wʋsa kɛɛn m san'an na yɛl ye, “Kɛl ka ti tʋm nidib ka ba keŋ tuonnɛ labisi gɔs teŋ la ka lɛb na yɛli ti suor kanɛ ka ti na dɔlli kpɛn', nɛ tempʋʋd banɛ ka ti na paae.
Gban'akaŋa da an sʋm tisim, ka m gaŋi ya nidib piiga nɛ ayi'; dɔɔg wʋsa nid yinne.
Ka ba duoe keŋ kʋkʋna teŋin ti paae Esikol bɔn'ɔgin gɔɔndi giligid.
Ka mɔr teŋ la zʋʋdi lɛb na pa'ali ti, ka yɛl ye teŋ kanɛ ka Zugsɔb onɛ aan ti Wina'am tisi ti la anɛ teŋ sʋŋ.” Amaa ya da pʋ bɔɔd ye ya keŋɛ, ka zan'as Zugsɔb onɛ aan ya Wina'am nɔzi'elʋg la.
Ya da kpɛm bɛɛ ya sʋga la ni ka nyɔnnɛ yɛt ye, “Zugsɔb la kisi ti nɛ, ka yisi ti Egipt teŋin ye o zaŋi ti niŋ Amor dim nu'usin ka ba san'ami ti.
Ya ka ti na keŋɛ?
Ti ba'abiis la kɛ ka ti giinla kɛns nɛ; ba yɛl ye, nidib la wa'am ka mɔr paŋi gati ti; tempʋʋd la anɛ tempʋbɛda, ka li zaŋguoma wa'ami paae saŋgbauŋ, hali ba nyɛ Anak dim banɛ an gandaad la anina!” Ani ka m yɛli ya ye, “Da kɛ ka ya ya'am iankɛ, da zɔɔnɛ ba dabiem.
Zugsɔb onɛ aan ya Wina'am onɛ gati ya tuon la na zabi tisi ya, nwɛnɛ on da niŋ Egipt si'em tisi ya ka ya nini nyɛ la.
Sian'arin la mɛn, ya da nyɛ Zugsɔb onɛ aan ya Wina'am la mɔri ya nwɛnɛ dau na ziid o biig si'em la, din yi zin'ikanɛ ka ya yina la ti paae kpɛla na.
La'an nɛ nɛ' wʋsa ni, ya pʋ tisi ya Zugsɔb Wina'am la sidaa, hali nɛ on da gaadi ya tuonnɛ ya suor duor la pʋʋgin, an bugum yʋ'ʋŋ ka an saŋgbauŋ nintaŋi tisi ya ye o pa'ali ya zin'ikanɛ ka ya na vʋ'ʋs nɛ suokanɛ ka ya na dɔl la.” Wina'am tɛɛg Israel dim tʋbir Zugsɔb la da wʋm yanamɛ yɛl si'el la, o sʋnf pɛlig nɛ ka o pɔ ye, “Zʋmaaŋ bɛ'ɛd nwa' nid baa yinne kʋ nyɛ teŋ sʋŋ kanɛ ka m kaanb ye m tisi ya yaanam la, asɛɛ Kaleb onɛ an Jefune biig la ma'aa.
O na nyɛɛ li ka mam na tis o yaas teŋ kanɛ ka o nɔk o nɔbiri nɔ wʋsa, bɔzugɔ, o dɔl Zugsɔb la nɛ o sʋnf wʋsa.” Yanam zug ka Zugsɔb la sʋnf pɛlig nɛ mam ka yɛlim ye, “Fʋn mɛ kʋ kpɛn' anii, amaa fʋ nya'andɔl Josua onɛ an Nun biig la na kpɛn'.
Kpɛmisim o bɔzugɔ, onɛ na gaad Israel dim tuon ka ba sʋ'ʋgi li.
Ka bibibis banɛ ka ya ye ba na gban'e ba ka ba lieb yammis nɛ ya biis banɛ nan zi' sʋm nɛ bɛ'ɛdi bakid la na kpɛn' teŋin la.
M na nɔki li tisi ba ka ba na sʋ'ʋgi li.
Amaa ya'a kpɛlim nɛ yanam, fɛndigim kpa' sian'anr la dɔl Atɛuk Zɛn'ug suor la.” Ani ka ya lɛbis ye, “Ti tʋm tʋʋmbɛ'ɛdi pɔ'ɔg Zugsɔb la.
Ti na lɛbi zab wʋʋ Zugsɔb onɛ aan ti Wina'am la tisi ti nɔɔr si'em la.” Ala ka sɔ' wʋsa nɔk o zaba la'ad, ka tɛn'ɛs ye, zuoya teŋ la kpɛn'ɛb na an na'ana.
Amaa Zugsɔb la yɛlim ye, “Yɛlimi ba ye, ‘Da keŋ zabinya, bɔzugɔ man kʋ bɛ nɛ ya.
Ya dataas la na nyaŋi ya.’” Ala ka m yɛli ya, amaa ya pʋ kɛlisɛ.
Ya da zan'as Zugsɔb la nɔɔr ka nwɛ' nyɔ'ɔgʋ duoe keŋ zuoya teŋin la.
Ka Amor dim banɛ bɛ zuoya teŋin la da yina zab nɛ ya; ka kadi ya nwɛnɛ siins nɛ.
Ba da nyaŋi ya Seir teŋinɛ kadi ya hali paae Horma teŋin.
Ka ya yʋ'ʋn lɛb na kum Zugsɔb la tuon; amaa ka o pʋ kɛlisi ya kukuma la, ka ɛndi o tʋba.
Ala ka ya da kpɛlim Kades teŋin dabisa bɛdegʋ.
Ban giligid sian'arin la yɛla Ka Moses lɛn yɛli ba ye, “Ani ka ti fɛndigi lɛb nya'aŋi kpa'ad sian'ari dɔl Atɛuk Zɛn'ug suor wʋʋ Zugsɔb la dɛŋi yɛlim si'em la.
Ka ti giilim Seir dinɛ an kʋkʋna teŋ la yuug.
Ani ka Zugsɔb la yɛlim ye, ‘Ya giilim kʋkʋna teŋ nwa', ka li yuugi galis; nannanna fɛndigim kpa'ae datiuŋ baba.’” Tisim nidib la nɔkaŋa: “Ya yʋ'ʋn bɔɔdi kpɛn' nɛ ya ba'abiis banɛ an Esau yaas sʋ'ʋlimin linɛ bɛ Seir teŋin la.
Ba na zɔti ya dabiem amaa gu'usimi ka da kɛ ka ba sʋnya duoe ka ba zab nɛ ya, ka man pʋn kʋ tisi ya ba teŋ la baa bi'ela ka li siaki ya nɔbpauŋ zi'eligɔ.
M da nɔk Seir dinɛ an kʋkʋna teŋ la tis Esau ye o sʋ'oe.
Asɛɛ ka ya nɔk ligidi da' diib linɛ ka ya na dit nɛ ku'om linɛ ka ya na nuud la.” Zugsɔb onɛ aan ya Wina'am la niŋi ya nu'us tʋʋma bareka.
O gɔsi ya suor zug sian'atita'arin la.
Yʋma pisnaasi nwa' pʋʋgin ka Zugsɔb onɛ aan ya Wina'am la bɛ nɛ ya, ka si'el pʋ pɔ'ɔgi ya.
Ka ti mɔr kennɛ ti tʋʋgi ti ba'abiis banɛ an Esau yaas ka bɛ Seir teŋin la, ka fɛndigi yi Araba suorin dinɛ yit Elaf nɛ Eziyon Geber n dʋt na la, ka dɔl Moab sian'anr suori keŋ.
Ani ka Zugsɔb la yɛlim ye, “Da daami Moab nidib la bɛɛ ya kɛ ka ba sʋnya duoe ka ba zab nɛ ya, ka m kʋ tisi yaa ba teŋ la zin'isi'a baa bi'elaa.
Man nɔk Ar teŋ la tis Lot yaas ye ba sʋ'oe.” Ka Zugsɔb la yɛl ye, “Nannanna, duom lɔ'ɔŋi Zered bɔn'ɔg la.” Ala ka ti sid lɔ'ɔŋ bɔn'ɔg la.
Tinamɛ yi Kades Banɛa na yʋma pistan' nɛ anii ka ti nyaan lɔ'ɔŋ Zered bɔn'ɔg la.
Saŋkan la ka zʋmaʋŋ kanɛ mɔr dap banɛ da an zabzabidib la da lɛn kae ba sʋʋgin nwɛnɛ Zugsɔb la pɔɔ zi'eli ba si'em la.
Zugsɔb la sʋnf da duonɛ ba, hali ti paae saŋkanɛ ka o li' ba wʋsa la'asʋg la zin'igin.
Zabzabidib la yʋ'ʋn da kpii naae nidib la sʋʋgin la, ka Zugsɔb la yɛlim ye, “Zina ka ya na dɔlli yi Moab sʋ'ʋlim linɛ an Ar teŋin la.
Ya ya'a ti paae Ammon dim teŋin na, yanam da daami ba, bɛɛ ya kɛ ka ba sʋnya duoe ka ba zabɛ, ka man kʋ tisi ya Ammon dim teŋ paalʋ la zin'isi'a ka ya sʋ'ʋgɛ, li anɛ Ammon dim teŋ ka m nɔki li tis Lot yaas ye ba sʋ'oe.” “Duomi nannanna keŋ tuonnɛ lɔ'ɔŋ Arnon bɔn'ɔg la.
Gɔsimiya, m nɔk Sihon onɛ an Ammon nid ka an Hesbon na'ab nɛ o teŋgbauŋ la niŋi ya nu'ugin.
Pin'ilim sʋ'ʋginɛ li ka tʋ'ʋs o nɛ zaba.
Din yi zina, m na kɛ ka nidib ya'am ian'ad ka dabiem mɔr buudi wʋsa banɛ bɛ dunia nwa' ni la yanam zug.
Ba na wʋmi ya labaar ka kirid ka ba sʋnya san'am yanam yɛla.” Ba nyaŋ Hesbon na'ab Sihon M da tʋm nidib ka ba yi Kedemof sian'arin keŋ Sihon onɛ an Hesbon na'ab la san'an tisid o sumbʋgʋsʋm, yɛt o ye, “Kɛl ka ti dɔlli fʋ teŋgbauŋʋn la gaad.
Ti na bɛ suoraug la zug ka kʋ fɛndig datiuŋ bɛɛ dagɔbʋga.
Kuosim diib nɛ ku'om tisi ti ka ti da' di ka nu.
Kʋdim kɛl ka ti keŋ nɔba gaad, nwɛnɛ Esau yaas banɛ bɛ Seir nɛ Moab dim banɛ bɛ Ar la niŋ si'em tisi ti, hali ti paae tinamɛ lɔ'ɔŋ Joodan n paae teŋ kanɛ ka Zugsɔb onɛ aan ti Wina'am tisi ti la.
Amaa Na'ab la zan'as ye ti kʋ gaadɛ.
Zugsɔb onɛ aan ya Wina'am la kɛ ka o sʋnf digilim ka o zug kpɛ'ɛŋ ye li kɛ ka o lii ya nu'usin nwɛnɛ on niŋ si'em la.” Zugsɔb la yɛlim ye, “Gɔsima, m pin'ili nɔkid Sihon nɛ o teŋgbauŋ la niŋidi ya nu'usin; nyaŋimini ba ka sʋ'ʋg o teŋ la.” Sihon nɛ o soogianam la wʋsa da yi ye ba tʋ'ʋsi ti Jahaz teŋinɛ zab nɛ ti la, Ka Zugsɔb onɛ aan ti Wina'am la nɔk o niŋi ti nu'usin ka ti nyaŋ o, on nɛ o biis nɛ o soogianam la wʋsa.
Saŋkan la ka ti faaɛn ba tempʋʋd la, ka kʋʋ ba dap nɛ ba pu'ab nɛ biis wʋsa, ka pʋ bas sɔ' ka o vʋ'ʋgɛ.
Amaa bʋnkɔnbid la nɛ dinɛ ka ti faaɛn tempʋʋdin la ti da zii kul ka li aan ti din.
Din yi Aroa linɛ bɛ Arnon bɔn'ɔg nɔɔrin la nɛ tempʋʋg dinɛ bɛ bɔn'ɔgin la, mɔr hali paae Gilead, tempʋʋg baa yinne kae gaadi ti paŋa.
Zugsɔb onɛ aan ti Wina'am la zaŋi ba wʋsa tisi ti.
Amaa nwɛnɛ Zugsɔb onɛ aan ti Wina'am nɔɔr zi'elʋgʋ an si'em la, ya pʋ kpɛn' Ammon dim tɛɛnsin la, bɛɛ teŋ linɛ bɛ Yabok kɔldaug nɔɔrin la, bɛɛ tɛɛns banɛ bɛ kʋkʋna ni la.
Ba nyaŋ Basan na'ab Og Din nya'aŋ la, ti fɛndignɛ dɔl suori keŋ kpa'ad Basan ka Og onɛ an Basan na'ab la yina nɛ o soogianam wʋsa tʋ'ʋsi ti Edire teŋin ye ba zab nɛ ti.
Ka Zugsɔb la yɛlim ye, “Da zɔt o dabiem, ka m zaŋ on nɛ o soogianam la wʋsa nɛ o teŋ la tisi ya.
Niŋim o nwɛnɛ fʋn niŋ Sihon onɛ an Amor dim na'ab ka sʋ'oe Hesbon teŋ si'em la.” Zugsɔb onɛ aan ti Wina'am la mɛ da nɔk Og niŋi ti nu'usin nɛ o soogianam la wʋsa.
Ka ti kʋʋ ba wʋsa ka sɔ' pʋ kpɛlim.
Saŋkan la ka ti faaɛn o tempʋʋd la wʋsa.
O tempʋʋd pisyuobʋ la wʋsa baa yinne pʋ kpɛlim ka ti pʋ faaɛn ba san'anɛ.
Agob tɛɛns la wʋsa, na'ab Og sʋ'ʋlim dinɛ bɛ Basan la.
Tempʋbama wʋsa da mɔr zaŋguom bɛda banɛ mɔr paŋ ka wa'am ka kpɛn'ɛs kʋlis ka nɔk dabɛda puugi li, la'an nɛ teŋkpɛmis bɛdegʋ banɛ ka ba pʋ mɛ' zaŋguoma giligɛ.
Ka ti san'ami ba wʋsa, nwɛnɛ tinamɛ niŋ Sihon Hesbon na'ab si'em la.
Ka ti san'am tempʋʋd la nidib, dap nɛ pu'ab nɛ biis wʋsa.
Amaa bʋnkɔnbid nɛ la'abanɛ ka ti faaɛn ba tempʋʋdin la, ti da zii ba wʋsa kul ka li aan ti din.
Ala ka saŋa kan la ka ti nyaŋ Amor na'anama ayi' nwa' ka faaɛn ba sʋ'ʋlim dinɛ bɛ Joodan nya'aŋ la, din yi Arnon bɔn'ɔgin la mɔri paae Hemon zuorin la.
(Sidon dim da buon Hemon ye Siriyon, ka Amor dim la buonnɛ li ye Senir.)
Ti da faaɛn tɛɛns banɛ bɛ kʋkʋna zug nɛ Gilead teŋgbauŋʋn la nɛ Basan wʋsa mɔri paae Saleka nɛ Edire; linɛ an Na'ab Og tempʋʋd banɛ bɛ Basan la.
(Na'ab Og onɛ an Basan na'ab la da anɛ Refa dim gandaug, onɛ o kɔn'ɔkɔn' da kpɛlim ba nidib la wʋsa sʋʋgin.
O gadʋg da anɛ kʋnt ka ba maal ka li wa'alim gat nɔbir makir piiga nɛ atan' ka li yalʋŋ an nɔbir makir ayuobʋ.
Li nam bɛ Rabba teŋin dinɛ bɛ Ammon dim sʋ'ʋlimin la.)
Ban da pʋdig Og teŋ la Tinamɛ da faaɛn teŋ si'a saŋa kan la m da pʋdig nɛ tis Reuben dim nɛ Gad dim, sʋ'ʋlim dinɛ bɛ Aroa tuonnɛ kpi'e nɛ Aanon bɔn'ɔg la, la'an nɛ Gilead linɛ an kʋkʋna teŋ la sʋ'ʋlim pʋsʋk, kpanb nɛ li tempʋʋd la.
Ka Gilead sʋ'ʋlim linɛ kpɛlim la, nɛ Basan linɛ da an na'ab Og sʋ'ʋlim la, m zaŋi tis Manase dɔɔg la pʋsʋk.
Ka m nɔk Gilead tis Makir.
Amaa Reuben dim nɛ Gad nidib la, m tisi ba sʋ'ʋlim kanɛ yi Gilead sigid Aanon bɔn'ɔgin la, ka bɔn'ɔg la teŋsʋk an titɔndig hali keŋ paae Jabok kɔldaug la bɔn'ɔgin, dinɛ an Ammon dim titɔndig la.
Li tuon la titɔndig da anɛ Joodan dinɛ bɛ Araba la, din yi Kinɛref paae Araba tɛuk la (Yaarim Tɛuk la), li teŋiri dɔlisi sigid Pisig zuorin.
M da tisi ya nɔɔr saŋkan la ye, “Zugsɔb onɛ aan ya Wina'am la tisi ya teŋ kaŋa ye ya sʋ'ʋgi li.
Amaa asɛɛ ka ya dap banɛ mɔr paŋ la bɔbi yi zaba na.
Ya lɔ'ɔŋim gaadi ya ba'abiis Israel tuon.
Nɛ wala wʋsa, ya pu'ab nɛ ya biis nɛ bʋnkɔnbid banɛ an bɛdegʋ la na kpɛm bɛ tempʋʋd banɛ ka m tisi ya la, ti paae saŋa kanɛ ka Zugsɔb la na tisi ya ba'abiis nwɛnɛ on tisi ya si'em la, ka ban mɛ na sʋ'ʋg teŋ kanɛ ka Zugsɔb onɛ aan ya Wina'am na tisi ba Joodan lɔ'ɔm la.
Din nya'aŋ la sɔ' wʋsa na lɛbi sʋ'ʋg dinɛ ka m tisi ya la.” Saŋa kan la ka m tis Josua nɔɔr ye, “Fʋ mɛŋ nyɛ nɛ fʋ nini Zugsɔb onɛ aan fʋ Wina'am la maal na'anama ayi' nwa' si'em.
Zugsɔb la na niŋ ala nɛ sʋ'ʋlim banɛ bɛ zin'ikanɛ ka ya wa'ae la.
Da zɔti ba dabiem; Zugsɔb onɛ aan ya Wina'am la mɛŋ na zabi tisi ya.” Moses na nyɛ amaa ka kʋ kpɛn'ɛ Saŋa kan la ka m bɛllim Zugsɔb la ye, “M Zugsɔb Onɛ an Paŋtita'ar Sɔba, fʋ pin'ili pa'alim fʋn zu'oe si'em nɛ fʋ nu'ug la kpi'em si'em.
Win kan bɛ yaanɛ, arezana bɛɛ dunia zugʋ na nyaŋi tʋm fʋn maal si'el nɛ tʋʋm kpi'ema banɛ ka fʋ tʋm la?
Kɛl ka m keŋ gɔs teŋ sʋŋ dinɛ bɛ Joodan kɔldaug lɔm la; kʋkʋna teŋ kanɛ an sʋ'ʋŋa la nɛ Lebanon.” Amaa yanam zug, Zugsɔb la sʋnf da pɛlig nɛ mam ka o kʋ kɛlisi m pian'adɛ, ka yɛl ye, “Di sia'al ya, da lɛn pian'adim nɛ' yɛlaa!
Kem dʋ Pisiga zuor zugʋ gɔs ya-tuona nɛ ya-datiuŋ, ka gɔs ya-dagɔbʋg nɛ ya-nya'aŋ.
Gɔsim teŋ la nɛ fʋ mɛŋ nini, fʋn sadigim kʋ lɔ'ɔŋ Joodan kaŋa la.
Amaa zaŋim Josua zi'el nidib la tuon ka kpɛmis o ka tis o paŋ, ka onɛ na dɔlli baa lɔ'ɔŋ ka na kɛ ka ba sʋ'ʋg teŋ kanɛ ka fʋ na nyɛ la.” Ani ka ti kpɛlim bɔn'ɔg linɛ kpi'e Befipeor la.
Zugsɔb wada la siakir yɛla Alazug nannanna nwa', yanam Israel dima, kɛlisimi zi'ela nɛ wada banɛ ka m bɔɔd ye m pa'ali ya la; dɔlisimi nɛ ba ka ya na vʋe, ka na kpɛn' sʋ'ʋg teŋ kanɛ ka Zugsɔb onɛ aan ya yaanam Wina'am ye o tisi ya la.
Da paasi bɛɛ yisi si'el nɔzi'ela banɛ ka m tisidi ya la, amaa dɔlli Zugsɔb onɛ aan ya Wina'am zi'ela banɛ ka m tisi ya la.
Ya nyɛya nɛ ya mɛŋ nini Zugsɔb la tʋm si'el Baal Peor teŋin la.
Zugsɔb la san'am banɛ wʋsa bɛɛ ya sʋʋgin dɔl Baal onɛ bɛ Peor la, amaa yanam banɛ gban'e Zugsɔb onɛ aan ya Wina'am nu'us ayi' la nan kpɛn vʋe zina.
Gɔsimiya, m pa'ali ya zi'ela nɛ wada nwɛnɛ Zugsɔb onɛ aan m Wina'am la tisim nɔɔr si'em la.
Ala ka ya na dɔlisi li suor ka sʋ'ʋg teŋ kanɛ ka ya kpɛn'ɛd la.
Gu'usimi ka dɔlisi li, ka linɛ na pa'ali ya ya'am nɛ yanamɛ gban'e li gbin si'em tis buudbanɛ wʋsa na wʋm nɔzi'elbama, ka ba na yɛl ye, “Sida buudtita'akaŋa mɔr ya'am ka an nimbanɛ gban'ad si'el gbin!” Buudkan bɛ yaanɛ an buudtita'ar ka ba wina bɛ nɛ ba yammin wʋʋ Zugsɔb onɛ aan ti Wina'am la bɛ nɛ ti si'em saŋa kanɛ wʋsa ka ti sɔsid o la?
Ka buudkan bɛ ya an buudtita'are mɔr pʋpielim zi'ela nɛ wada kaŋa nwa' ka m mɔri zi'e ya tuonnɛ tisidi ya zina nwa'?
Kʋdim gu'usimi ka gɔsi ya mɛŋ sʋ'ʋŋa, ka ala ka ya kʋ tam dinɛ ka ya nini nyɛ la, bɛɛ li yii ya pʋtɛn'ɛrinɛ ya vʋm saŋa wʋsa.
Pa'alimini ya biis ka ban mɛ ti pa'ali ba biis.
Tɛnri dabiskanɛ ka ya da zi'en Zugsɔb onɛ aan ya Wina'am la tuon Horeb zuorin la, saŋkan ka o da yɛlim ye, “La'asim nidib la m tuon ka ba wʋmi m pian'ad, ka na zamis ka zɔt mam ba bɛllim saŋa wʋsa teŋgbauŋ kaŋa ni, ka na pa'ali ba biis.” Ya da li'el na zi'en zuor la gbinnin, saŋa kanɛ ka bugum diti yit arezana ni na nɛ saŋgbansabilis nɛ lik tita'ar.
Ani ka Zugsɔb pian'ad bugumin la tisidi ya.
Ka ya wʋm pian'ad la, ka lɛɛ pʋ nyɛ si'ela.
Kʋkɔr ma'aa da bɛɛ ani pian'ad.
O da nie o nɔnaar la nyain, nɛ zi'ela piiga banɛ ka o zi'eli tisi ya ye ya dɔl la, ka sɔbi li niŋ kuglamma ayi' ni.
Ka Zugsɔb la tisim suor saŋkan la ye m pa'ali ya zi'ela nɛ wada banɛ ka ya na dɔl, yanamɛ lɔ'ɔŋid Joodan ye ya sʋ'ʋg teŋ si'a la.
Daakanɛ ka Zugsɔb la da pian'adi tisidi yaa yit bugumin Horeb zuorin la, ya da pʋ nyɛt si'el si'ela.
Dinzugɔ, gu'usimi nɛ ya mɛŋ sʋ'ʋŋa ka da tʋmmi dian'ad tʋʋma ka li kɛ ka ya maal bada bɛɛ ya'ab bada banɛ nwɛnɛ dau, bɛɛ pu'a tisi ya mɛŋa.
Mɛ da maali si'el dinɛ nwɛnɛ bʋnkɔnbʋg bɛɛ niimbanɛ ian'ad agɔla, bɛɛ si'el linɛ ken teŋin bɛɛ zimi banɛ bɛ ku'omin la.
Ka ya ya'a ti gɔs saŋgbauŋin la, ka nyɛ winnig nɛ nwadig nɛ nwadbibis nɛ dinɛ bɛɛ agɔl la wʋsa, yanam da kɛ ka li ma'aa ya ka ya igini ba tuon ka zun'e linɛ wʋsa ka Zugsɔb onɛ aan ya Wina'am la nɔki tis buudi wʋsa dunia kaŋa ni la.
Amaa ya'a kpɛlim nɛ yanam, Zugsɔb la nɔki ya yis bugumin zin'ikanɛ ka ba nyɛligid kʋnt la, yisi ya Egipt pʋʋgin na, ye ya an nimbanɛ aan o mɛŋ din, nwɛnɛ yanamɛ yʋ'ʋn an si'em nannanna la.
Zugsɔb la sʋnf da pɛlig nɛ mam yanam zug, ka o pɔɔ zi'el ye mam kʋ lɔ'ɔŋ Joodan mu'ar nwaa kpɛn' teŋ sʋŋ kanɛ ka Zugsɔb onɛ aan ya Wina'am la ye o tisi ya ka li liebi ya faar la.
Man na kpi teŋ kaŋa ni; m kʋ lɔ'ɔŋ Joodan nɛ, amaa yanam lɔ'ɔŋid nɛ ye ya sʋ'ʋg teŋ sʋŋ la.
Gu'usimi, ka da tam Zugsɔb onɛ aan ya Wina'am nɔnaar dinɛ ka o naal nɛ ya la; da maali ba'ar dinɛ ka Zugsɔb onɛ aan ya Wina'am kis la tisi ya mɛŋa.
Ka Zugsɔb onɛ aan ya Wina'am la anɛ fufum Wina'am, ka an bugum kanɛ kanbid.
Ka ya ya'a ti mɔr biis nɛ yaas, ka naan teŋin la yuug, ka ti zan'as ka maal ba'asi'a tʋm bɛ'ɛd Zugsɔb onɛ aan ya Wina'am la nini ni, ka kɛ ka o sʋnf pɛlig, m buon arezana nɛ dunia ye ba di kasɛt zina, ye ya na bɔdig teŋ kanɛ ka ya lɔ'ɔŋid Joodan ye ya sʋ'ʋg la.
Ya kʋ bɛ ani yuugɛ, amaa ya na ba'asi san'am.
Zugsɔb la na widigi ya nidib la sʋʋgin, ka ya bi'ela ma'aa na kpɛlim buudbanɛ ka Zugsɔb la na mɔri ya keŋ la ni.
Anina ka ya pʋ'ʋsid daad nɛ kuga bada banɛ ka ninsaalib maal ka ba pʋ nyɛta ka pʋ wʋm bɛɛ dit bɛɛ wʋm nyuugɔ.
Amaa li ya'a yii ani ka ya iee Zugsɔb onɛ aan ya Wina'am la, ya na nyɛɛ o.
Ya ya'a iee o nɛ ya sʋnf wʋsa nɛ ya siig wʋsa ya na nyɛɛ o.
Ya ya'a ti bɛ namisʋg pʋʋgin, ka yɛlbama wʋsa paae ya, dabisa banɛ kpɛlim nya'aŋ la, ya na fɛndigi lɛb Zugsɔb onɛ aan ya Wina'am la san'an na ka siak o nɔɔr, Zugsɔb onɛ aan ya Wina'am la anɛ nimbaanlzɔɔr Wina'am.
O kʋ basi ya bɛɛ o san'ami ya bɛɛ o tam nɔnaar dinɛ ka o maal nɛ ya yaanam, ka siaki pɔɔ zi'el la.
Zugsɔb la an Wina'am Bu'osimi zʋmaana banɛ gaad la yɛla, saŋa kanɛ ka ya da nan kae la, din yi daakanɛ ka Wina'am maal ninsaal dunia nwa' ni la.
Bu'osimi saŋgbauŋ la pin'il zin'isi'a ti naae zin'isi'a la gɔs ye, si'el nam mi' niŋi zu'oe zem wʋʋ dinɛ niŋ nwa', bɛɛ ya nam mi' wʋm si'el ka li nwɛnɛ li?
Ninsieba nam mi' wʋm ka Wina'am pian'ad bugumin wʋʋ yanamɛ wʋm si'em la ka nan kpɛn vʋeyaa?
Win si'a nan mi' mɔ ye o yis buudi yinne buudsi'a pʋʋgin tis o mɛŋ ka li an makir, nɛ zanbin nyalima nɛ yɛl nyalima nɛ zaba nɛ nu'ug kpi'euŋ nɛ nu'ug kanɛ mɔr paŋ hali tiɛnd la, nɛ kilima tʋʋma, nwɛnɛ dinɛ wʋsa ka Zugsɔb onɛ aan ya Wina'am tʋm tisi ya Egipt teŋinɛ ya nini ni laa?
O da pa'ali ya nɛ'ɛnam wʋsa nɛ ye ya baŋ ye, Zugsɔb la an Wina'am.
Sɔ' lɛn kae n paas o zugɔ.
O naam arezana ni kɛ ka ya wʋm o kʋkɔr ye o tɛɛgi ya tʋbir.
Teŋgbauŋʋn nwa' mɛn, o pa'ali ya o bugum tita'ar, ka ya wʋm ka o pian'ad ka li yit bugumin na.
On nɔŋi ya yaanam la zug, ka o gaŋ yanam banɛ aan ba yaas banɛ duoe ba nya'aŋ la mɔri ya yi Egipt na nɛ o mɛŋ paŋ tita'ar la, ka kad buudbanɛ bɛɛ ya tuonnɛ zu'oe ka kpi'emi gati ya la, amaa o mɔri ya kpɛn' ba teŋin na, ka nɔki li tisi ya ka li aan ya faar wʋʋ lin an si'em zina la.
Baŋimi ka nɔki li lɔɔ ya sʋnfʋn zina ye, Zugsɔb la anɛ Wina'am bɛ arezana linɛ bɛɛ agɔla, ka bɛ dunia linɛ bɛ teŋir la, ka sɔ' lɛn kae.
Tɛnri nɛ o nɔzi'elʋg dinɛ ka m tisidi ya zina la, ala ka si'el wʋsa na an sʋ'ʋŋa tisi ya biis banɛ na duoe ya nya'aŋ na la, ka ya bɛllim na yuug teŋ kanɛ ka Zugsɔb onɛ aan ya Wina'am tisi ya la ni saŋa wʋsa.
Suak tɛɛns la yɛla Moses da bak tempʋʋd atan' ka ba bɛ Joodan nya'aŋ, ye sɔ' ya'a kʋ nid o na nyaŋi zɔɔ keŋ ani su'a, ka li anɛ sɔ' ya'a kʋʋ o kpi'a ka li ka' o kʋnɛ pɔn'ɔsim, ka li mɛ ka' kisidim dɛŋ tuonnɛ, o na nyaŋi zɔɔ keŋ tempʋban la yinne ni faaɛn o nyɔvʋr.
Tempʋʋd la nwa', Bezer dinɛ bɛ sian'arin kʋkʋn zug la da anɛ Reuben dɔɔg la bʋn, ka Ramot dinɛ bɛ Gilead la mɛ da anɛ Gad dɔɔg la din, ka Golan dinɛ bɛ Basan la mɛ an Manase dim din.
Wada la tisib Wada la nwa' ka Moses nɔki digil Israel dim la tuon.
Bama an nɔzi'ela nɛ wada la ka Moses zaŋi tisi ba, ban da yi Egipt na, ka bɛ bɔn'ɔgin kpi'e Befipeor, Joodan nya'aŋ la.
Li da bɛnɛ Amor na'ab Sihon teŋin onɛ dit na'am Hesbon, onɛ ka Moses nɛ Israel dim da nyaŋ, ban da yi Egipt na la.
Ba da faaɛn o teŋ nɛ Basan na'ab Og teŋ mɛn, Ammon dim na'anama ayi' banɛ bɛ Joodan nya'aŋ la.
Teŋ kaŋa da naanɛ Aroa, Aanon bɔn'ɔg nɔɔrin la, paae Siriyon zuorin (linɛ an Hemon la).
Ka li kpanb nɛ Araba dinɛ bɛ Joodan nya'aŋ la wʋsa hali ti paae Araba Atɛuk dinɛ bɛ Pisig zuor teŋir la.
Wada piiga la yɛla Moses da la'as Israel dim ka yɛli ba ye yanam Israel dima, kɛlisimi zi'ela nɛ wada banɛ ka m nied nyain tisidi ya zina la!
Zamisiminɛ li ka siaki dɔlisi li.
Zugsɔb onɛ aan ti Wina'am la da naal nɔɔr nɛ ti Horeb zuorin la.
Li da ka'anɛ ti yaanam ka Zugsɔb la naal nɔɔr nɛ ba, amaa li anɛ tinam banɛ wʋsa la'asi zi'e kpɛla zina la.
Zugsɔb la da pian' tisi ya, ya nini ni, yit bugumin zuorin la.
(Saŋkan la, ka mam zi'en Zugsɔb la nɛ yanam teŋsʋk, ye m nie Zugsɔb labaar la tisi ya bɔzugɔ, ya da zɔt nɛ bugum la dabiem ka pʋ dʋ zuor la zugɔ.)
Ka o yɛl ye, “Manɛ an Zugsɔb onɛ aan ya Wina'am ka yisi ya Egipt teŋin, zin'ikanɛ ka ya da an yammis ka ba namisidi ya la.
“Mid ka ya dɔl winsieba lɛm paas man zug.
“Mid ka ya maali wina linɛ an wʋʋ niiŋ bɛɛ bʋnkɔnbʋg bɛɛ ziiŋa.
Da pʋ'ʋsi ba bɛɛ igini tisi ba girimaa.
Mam onɛ aan ya Zugsɔb Wina'am la, m anɛ nyuur sɔb, ka pʋ siak ye m pʋdigi m girima nɛ sɔ'ɔɔ.
Banɛ ki'is mam la, m na namisi ba biisi ba saamnam tʋʋmbɛ'ɛd yɛla, hali ti paae zʋmaana atan' nɛ anaasi, ka pa'annɛ m nɔŋilim nɛ banɛ nɔŋ mam ka siaki m yɛlʋg la hali ti paae zʋmaana tusa-tusa.
“Mid ka ya mɔri Zugsɔb Wina'am yʋ'ʋri maan yɔɔg-yɔɔg.
Ya ya'a maal ala Zugsɔb na namisi ya.
“Dɔlli Vʋ'ʋsʋm dabisir la ka kɛ ka li an kasi nwɛnɛ Zugsɔb onɛ aan ya Wina'am la zi'el nɔɔr si'em tisi ya la.
Nɔkimi daba ayuobʋ tʋmmini ya tʋʋma.
Amaa daba ayɔpɔi la anɛ Zugsɔb Wina'am din ka li pʋ sʋm ye ya tʋm tʋʋm si'a, yanam bɛɛ ya biribis bɛɛ bipumis, bɛɛ ya yamdaad bɛɛ yampu'ab, bɛɛ ya bʋnkɔnbid, bɛɛ saam banɛ bɛ nɛ ya la.
Ala ka ya sankpan'as dap nɛ pu'ab na vʋ'ʋs wʋʋ yanamɛ vʋ'ʋsid si'em la.
Tɛnri ye ya da anɛ yammis Egipt teŋin, ka Zugsɔb onɛ aan ya Wina'am la da tiɛn o nu'ukpi'euŋ nɛ nu'ug kanɛ mɔr paŋ hali la mɔri ya yis anina na.
Dinzugɔ, Zugsɔb onɛ aan ya Wina'am la zi'el nɔɔri tisi ya ye, ya tɛnr Vʋ'ʋsʋm dabisir la.
“Tisimi fʋ saam nɛ fʋ ma girima wʋʋ Zugsɔb onɛ aan fʋ Wina'am la zi'el si'em tisif la, ka fʋ nyɔvʋr na yuug ka si'el wʋsa na an sʋ'ʋŋa tisif teŋ kanɛ ka fʋ Zugsɔb Wina'am ye o tisif la.
“Mid ka fʋ kʋ nid.
“Mid ka fʋ san'am pu'a bɛɛ dau.
“Mid ka fʋ zu.
“Mid ka fʋ di ziri kasɛti tisi ya tiraan.
“Mid ka fʋ kɛ ka fʋ ya'amlɛog kpɛn' fʋ tiraan pu'a bɛɛ o yir bɛɛ o yamdau bɛɛ o yampu'ak bɛɛ o bʋnkɔnbid bɛɛ linɛ wʋsa ka o sʋ'oe ni.” Ka Moses yɛli ba ye, “Nɔzi'ela bama ka Zugsɔb la dʋ'ʋs o kʋkɔtita'ari yit bugumini tisi ya, yanamɛ da la'as taaba zuorin la ka saŋgbana nɛ lik da bɛ la.
O da pʋ lɛm pian' si'eli paasɛ.
Ani ka o sɔbi niŋ kuglamma ayi' ni tisim.
Yanamɛ da wʋm o kʋkɔr likin saŋkanɛ ka zuor la da dit bugum la, ya buudi tuongatib nɛ kpɛɛmnam la wʋsa da kɛɛn m san'an na ka yɛl ye, ‘Zugsɔb onɛ aan ti Wina'am la pa'ali ti o na'am paŋ nɛ o kpi'euŋ, ka ti wʋm ka li yi bugumin na.
Zina ti baŋ ye, ninsaal na nyaŋi vʋe baa Wina'am ya'a pian'ad nɛ o. Ka nannanna bɔ ka ti kpiida?
Bugum tita'ar kaŋa na kanbi ti, ka ti ya'a lɛn wʋm Zugsɔb onɛ aan ti Wina'am la ti na kpi.
Ninsaal kan bɛ ya nan mi' wʋm Wina'am Kanɛ Vʋe la ka o pian'ad bugumin wʋʋ tinamɛ nyɛ si'em la ka lɛn vʋeya?
Fʋn li'elim kɛlis dinɛ ka Zugsɔb onɛ aan ti Wina'am la yɛt.
Ka yɛli ti Zugsɔb onɛ aan ti Wina'am la yɛlif si'el wʋsa, ka ti na kɛlis ka siak.’” Zugsɔb la wʋm yanamɛ yɛl mam si'em la, o yɛlim ye, “M wʋm nidib la pian' si'em tisif la.
Ban yɛl si'el la wʋsa an sʋ'ʋŋa.
M bɔɔd ye ba zɔtim dabiem nɛ ba sʋnf wʋsa ka dɔlisi m nɔzi'ela la saŋa wʋsa, ka si'el wʋsa na an sʋ'ʋŋa tisi ba biis saŋa dinɛ ka' bɛnnɛ!
Kem yɛli ba ye ba lɛm kuli ba sʋga la ni.
Amaa fʋn kpɛlim kpɛla ka m tisif nɔzi'ela nɛ wada dinɛ ka fʋ na pa'ali ba ka ba na dɔlisi li teŋ kanɛ ka m tisi ba ka ba sʋ'ʋg la ni.
Alazugɔ, gu'usimi ka tʋm Zugsɔb onɛ aan ya Wina'am la tisi ya nɔɔr si'em la; da fɛndigi datiuŋ bɛɛ dagɔbʋga.
Dɔlli suokanɛ ka Zugsɔb onɛ aan ya Wina'am zi'eli tisi ya la, ala ka ya na vʋe, ka si'el wʋsa na an sʋ'ʋŋa tisi ya, ka ya dabisa na yuug teŋ kanɛ ka ya na sʋ'ʋg la ni.”
Nɔŋimi fʋ Zugsɔb Wina'am la Moses da maligim yɛl Israel dim la ye, “Nɛ'ɛŋa an nɔzi'ela nɛ wada ka Zugsɔb onɛ aan ya Wina'am la yɛl ye m pa'ali ya; ka ya na dɔlisidi li wʋsa, yanamɛ lɔ'ɔŋid Joodan ye ya sʋ'ʋg teŋ si'a la.
Ala ka yanam nɛ ya biis nɛ ya yaas na zɔt Zugsɔb onɛ aan ya Wina'am la ya nyɔvʋr bɛn wʋsa.
Ya ya'a dɔlis nɔzi'ela nɛ wada banɛ ka m tisi ya la, ala ka ya na nyɛ nyɔvʋwɔk.
Dinzugɔ, yanam Israel dima, kɛlisimi!
Gu'usimi ka siak, ka ala ka li na an sʋ'ʋŋa tisi ya, ka ya na nɔbigi zu'oe teŋ kanɛ pʋbid bin'isim nɛ siind la ni, nwɛnɛ Zugsɔb onɛ an ya yaanam Wina'am la zi'el nɔɔr si'em tisi ya la.
“Israel dima, kɛlisimi.
Ti Zugsɔb Wina'am anɛ Zugsɔb yinne.
Nɔŋimi fʋ Zugsɔb Wina'am nɛ fʋ sʋʋnr wʋsa, nɛ fʋ siig wʋsa, nɛ fʋ ya'am wʋsa, nɛ fʋ paŋ wʋsa.
Nɔzi'ela banɛ ka m tisidi ya zina la anɛ linɛ na bɛɛ ya sʋnya ni.
Zaŋiminɛ ba pa'ali ya biis.
Pian'amini li yɛla ya ya'a ti zin' ya yaan, nɛ ya ya'a ti ken suor zug, nɛ ya ya'a ti digi nɛ yanamɛ na ti duoe.
Lɔɔmi li ya nu'usin ka li an zanbina, ka lɔɔ li ya gbɛ'ɛdin.
Sɔm niŋini ya dɔɔd za'anɔya ni nɛ ya yaŋa ni.” Banɛ pʋ siakid la sa'alʋg “Zugsɔb onɛ aan ya Wina'am la ya'a ti mɔri ya kpɛn'ɛs teŋ kanɛ ka o da pɔɔ zi'eli ya yaanam Abraham nɛ Isaak nɛ Jakob ye o tisi ya la, teŋ kanɛ ka tempʋbɛda bɛ linɛ ka ya mɛŋ pʋ mɛɛ, nɛ ya' sʋma banɛ ka la'asʋma pɛ'ɛl ka li ka'anɛ yanamɛ iee li kpɛn'ɛsɛ, nɛ bulis banɛ ka ya pʋ tuu, nɛ olif tiis pɔɔd nɛ olif tiis banɛ ka ya pʋ sɛɛ.
Ka ya ya'a ti dii tig, yanam gu'usim ka da tam Zugsɔb onɛ yisi ya Egipt teŋin la yɛllɛ; teŋ kanɛ ka ya da an yammis la.
Zɔmini ya Zugsɔb Wina'am la gʋllim ka tʋm tis o, ka o yʋ'ʋr ma'aa ka ya na zaŋi pɔ nɔɔri zi'el.
Da dɔlli winsieba, nwɛnɛ wina banɛ ka nimbanɛ giligi ya maan la.
Bɔzugɔ, Zugsɔb onɛ aan ya Wina'am kanɛ bɛ nɛ ya la anɛ nyʋʋr sɔb, ka o sʋnpɛɛn na la'aŋi ya wʋʋ bugum nɛ, ka o na san'ami ya teŋgbauŋ kaŋa zugin.
Mid ka ya maki ya Zugsɔb onɛ aan ya Wina'am la, nwɛnɛ yanamɛ da niŋ Masa teŋin si'em la.
Asɛɛ ya dɔlis Zugsɔb onɛ aan ya Wina'am nɔzi'ela nɛ o wada banɛ ka o zi'eli tisi ya la.
Tʋmmi linɛ dɔl suor nɛ dinɛ an sʋm Zugsɔb la tuon ka si'el wʋsa na an sʋm tisi ya.
Ka ya na kpɛn' di'e teŋ sʋŋ kanɛ ka Zugsɔb da pɔɔ zi'eli ya yaanam la, ka na kadi ya dataas wʋsa nwɛnɛ Zugsɔb la yɛl si'em la.” Du'adib sa'alimi ba biis Li ya'a ti paae saŋa si'a ka fʋ biig bu'osif ye, “Zi'ela nɛ wada banɛ ka Zugsɔb onɛ aan ti Wina'am zi'eli tisi ya la gbin an bɔ?” Yɛlim o ye, “Ti da anɛ Na'ab Faaro yammis Egipt teŋin, amaa Zugsɔb la da nɔk nɛ o nu'ug kanɛ mɔr kpi'euŋ la yisi ti Egipt na.
Ti nini ni ka Zugsɔb la tʋm nyalima nɛ kilima ka maal zanbina nɛ bʋnnyalima, ka tʋm tʋʋmnyalima nɛ yɛltɔɔd Faaro nɛ o yidim sʋʋgin, ka da mɔri ti yis anina na, ka tisi ti teŋ kanɛ ka o da pɔ zi'eli ti yaanam la.
Zugsɔb la tisi ti nɔɔr ye ti siak zi'elbama wʋsa ka zɔti ti Zugsɔb Wina'am la, ala ka ti na paam si'el wʋsa ka vʋe nwɛnɛ tinamɛ bɛ si'em zina nwa' la.
Ka ti ya'a gu'usid ka dɔlisid o wada bama wʋsa ti Zugsɔb onɛ aan ti Wina'am la tuon nwɛnɛ on zi'el si'em tisi ti la, di na anɛ pʋpielim tisi ti.”
Zugsɔb na kad nidib la yis Moses da yɛl Israel dim la ye, “Zugsɔb onɛ aan ya Wina'am la na mɔri ya kpɛn' teŋ kanɛ ka ya bɔɔd kpɛn'ɛb la, ka na kad buudbanɛ bɛɛ ani la wʋsa: nwɛnɛ Hitti dim nɛ Girgas dim nɛ Amor dim nɛ Keenan dim nɛ Perizi dim nɛ Hivi dim nɛ Jebus dim la, buudi ayɔpɔi banɛ zu'oe ka kpi'emi gati ya la.
Ka Zugsɔb onɛ aan ya Wina'am la ya'a ti nɔki ba niŋi ya nu'usin ka ya nyaŋi ba, asɛɛ ka ya kpɛn san'ami ba nyain.
Da maal nɔnaar nɛ ba, bɛɛ ya zɔɔ ba nimbaanliga.
Da kulini ba bɛɛ ya dii baa.
Da nɔki ya bipumisi tisi ba biribis bɛɛ ya nɔki ba biribisi tisi ya bipumisɛ, ka ba na kɛ ka ya biribis la fɛndig ka kʋ dɔlli ya Zugsɔb la, ka na pʋ'ʋsid winsieba.
Ka Zugsɔb sʋnpɛɛn na kanbi ya ka san'ami ya tɔ'ɔtɔ.
Yanamɛ na niŋi ba si'em nwa': Nwa'amini ba winpʋ'ʋsʋg bimbima la, ka nwa'a ba teŋgban kuga la, ka kɔ' Asera daad la, ka nyu'oe ba bada wʋsa nɛ bugum.
Ya anɛ nimbanɛ an kasi tis Zugsɔb onɛ aan ya Wina'am la.
Zugsɔb onɛ aan ya Wina'am la gaŋi ya yis nidib bɛdegʋ sʋʋgin dunia nwa' ni, ka ya aan o nyɔɔrin kɔnbʋg.
Zugsɔb la nɔŋi ya ka gaŋi ya ka li ka'anɛ ye ya zu'onɛ gaad nimbanɛ kpɛlim la.
Bɔzugɔ yanamɛ lɛɛ pɔɔd hali nidib la sʋʋgin.
Amaa li anɛ Zugsɔb la nɔŋi ya ka pʋ tammid nɔzi'elʋg dinɛ ka o da pɔɔ tisi ya yaanam la zug ka o mɔri ya yis nɛ o nu'ug kanɛ mɔr kpi'euŋ ka faaɛn ya yis teŋ kanɛ ka ya da an sankpan'asnam la nɛ Egipt Na'ab Faaro nu'usin.
Baŋimi ye Zugsɔb onɛ aan ya Wina'am la an Wina'am; o anɛ sida Wina'am ka pɛ'ɛnnɛ o nɔŋilim nɔnaar la sʋ'ʋŋa nɛ nimbanɛ nɔŋ o ka dɔl o nɔzi'ela la hali ti paae zʋmana nidib tusa-tusa.
Amaa banɛ kis o la, o na yɔɔ ba nɛ san'auŋ; o na yɔ banɛ kis o la tɔ'ɔtɔ ka ba nini nyɛ.
Dinzugɔ, gu'usimi ka dɔlis m nɔzi'ela nɛ m wada nɛ gban'abanɛ ka m tisi ya zina la.” Wada la dɔllim mɔr albareka Ya ya'a kɛlis wada nwa' ka dɔlli ba sʋ'ʋŋa, ala ka Zugsɔb onɛ aan ya Wina'am la na dɔlis o nɔŋilim nɔnaar dinɛ ka o da pɔɔ zi'eli ya yaanam la.
O na nɔŋi ya ka niŋi ya bareka ka kɛ ka ya zu'oe.
O na niŋi ya du'am nɛ ya bʋmbʋta nɛ ya zʋʋd nɛ ya daam nɛ kpaam nɛ ya niigi nɛ ya pɛ'ɛs du'am bareka teŋ kanɛ ka o pɔɔ zi'eli ya yaanam ye o tisi ya la ni.
Ya na mɔr albareka gaad nimbanɛ bɛ la wʋsa.
Dau bɛɛ pu'a kʋ bɛɛ ya sʋʋgin ka kɔ'ɔŋ biiga, ka ya bʋnkɔnbid wʋsa na du'a biis.
Zugsɔb la kʋ kɛ ka wiim gban'e ya, bɛɛ ban'abɛ'ɛd banɛ ka ya da mi' Egipt teŋin la gban'e ya, amaa o na kɛ ka li gban'e banɛ kisi ya la wʋsa.
Asɛɛ ya san'am nimbanɛ wʋsa ka Zugsɔb onɛ aan ya Wina'am nɔki niŋi ya nu'usin la ka da zɔɔ ba nimbaanliga.
Mɛ da maalinɛ ba wina la, ka li na an wʋʋ baŋi gban'e ya.
Daasi'erɛɛ ya na yɛl ye, “Buudbama kpi'emi gati ti, ti na niŋ wala kadi ba yisɛ?
Amaa da zɔtinɛ ba dabiem, tɛnri Zugsɔb onɛ aan ya Wina'am la da niŋ Faaro nɛ Egipt dim wʋsa si'em la.
Ya mɛŋ nini nyɛ maktitada nɛ zanbina banɛ an nyalima nɛ kilima la, nɛ Zugsɔb onɛ aan ya Wina'am la da tiɛn o nu'utita'ar nɛ paŋi mɔri ya yis anina na si'em la.
Zugsɔb onɛ aan ya Wina'am la na niŋ ala mɛn nɛ buudbanɛ ka ya zɔti ba zina la.
Hali Zugsɔb onɛ aan ya Wina'am la na kɛ ka tangbɛɛnlnam sigi ba sʋʋgin na tɔɔn ba hali ka banɛ nyaŋi vʋ'ʋg ka su'a ya sʋʋgin la ti bɔdig.
Da kɛ ka ya ya'am ian'adi ba yɛlaa, ka Zugsɔb onɛ aan ya Wina'am onɛ bɛɛ ya sʋʋgin la anɛ Wina'am Tita'ar nɛ bʋnzɔtir.
Zugsɔb onɛ aan ya Wina'am la na kad buudbanɛ bɛɛ ya tuon la bi'el-bi'el.
O kʋ kɛ ka ya kpɛn li' ba wʋsa saŋa yinnee, ya'a ka' ala sian'anr bʋnkɔnbid na nɔbigi gɛɛli ya.
Amaa Zugsɔb onɛ aan ya Wina'am la na nɔki ba tisi ya, ka kɛ ka ba ya'am fɛndigi ti paae saŋkanɛ ka ba na san'am naae.
O na nɔki ba na'anamɛ niŋi ya nu'usin, ka ya na yisi ba yʋ'ʋr dunia nwa' ni.
Sɔ' kae na duoe zi'en ye o zab nɛ ya, hali nɛ yanamɛ na ti san'ami ba wʋsaa naae.
Ba wina banɛ ka ba maal la, ya na nyu'oe ba nɛ bugum.
Da mɔri ya'amlɛog nɛ anzurifa nɛ sanlima linɛ bɛ wina la ni la, ka mɛ da nɔk ye ya sʋ'oe ya, ka li na an wʋʋ baŋi bɛndi ya, bɔzugɔ Zugsɔb onɛ aan ya Wina'am la kisʋgʋ la.
Da mɔr dinɛ an bʋnkisa kpɛn' ya yaan na, ya'a ka' ala, ba na san'ami ya wʋʋ ban san'ami ba si'em la.
Asɛɛ ka ya kisigi ba nyain, bɔzugɔ ba yisi ba zi'el ye ba san'ami ba.”
Da tam Zugsɔb la yɛlaa Moses da yɛl Israel dim la ye, “Gu'usimi ka dɔlis nɔzi'elʋg kanɛ wʋsa ka m tisidi ya zina la, ala ka ya na vʋe ka nɔbig ka na kpɛn' sʋ'ʋg teŋ kanɛ ka Zugsɔb onɛ aan ya Wina'am da pɔɔ zi'eli ya yaanam la.
Tɛnri Zugsɔb onɛ aan ya Wina'am la da mɔri ya dɔlis suosi'a sian'arin yʋma pisnaasi la.
O da bɔɔd ye o kɛ ka ya sie ya mɛŋ, ka kpansi ya baŋ dinɛ bɛɛ ya pʋtɛn'ɛrin, ka gɔs ye ya na dɔl o nɔzi'ela la bɛɛ ya kʋ dɔlla.
O da sie ya nɛ, ka kɛ ka kɔ'ɔm mɔri ya ka o diisi ya nɛ manna dinɛ ka yanam nɛ ya yaanam da zi' li.
O da niŋ ala ye o pa'ali ya ye, ninsaal pʋ vʋe nɛ diib yɛla ma'aanɛ, amaa nɛ pian'akanɛ wʋsa yit Wina'am nɔɔrin na.
Yʋma pisnaasi nwa' pʋʋgin, ya fuud pʋ kpii ka ya nɔba mɛ pʋ mɔdɛ.
Baŋimi ya sʋnya ni ye, ninsaali san'anɛ o biig si'em la, ala ka Zugsɔb onɛ aan ya Wina'am mɛ san'anɛ ya.
Dinzugɔ tɛnri Zugsɔb onɛ aan ya Wina'am nɔzi'ela la ka dɔlisid o suoya la ka zɔt o. Zugsɔb onɛ aan ya Wina'am la mɔri ya keŋ teŋ sʋŋin, teŋ kanɛ mɔr kɔlis nɛ bulis, ka ku'om tansidi yit bɔn'ɔdin nɛ kʋkʋna zut, teŋ kanɛ ka ki nɛ mui buudi wʋsa du'ad sʋ'ʋŋa, ka tiwanna buudi wʋsa bɛ ka wan wala sʋ'ʋŋa, ka li mɔr olif kpaam nɛ siind, teŋ kanɛ ka kɔ'ɔm kʋ bɛɛ, ka si'el kʋ pɔ'ɔgi yaa, teŋ kanɛ ka tampiins la mɔr kʋnt ka ya na nyaŋi tu kʋntzɛn'ug kʋkʋna ni la.
Ya ya'a ti dii tig, yanam pʋ'ʋsim Zugsɔb onɛ aan ya Wina'am la bareka on tisi ya teŋ sʋŋ la.
Mid ka ya tam Zugsɔb onɛ aan ya Wina'am la yɛla nɛ o zi'ela nɛ wada nɛ o gban'ar dinɛ ka m tisidi ya zina nwa' la.
Ya'a ka' ala, ya ya'a ti dii tig ka mɛ' ya' sʋma yʋ'ʋn zin'in, ka ya niigi nɛ ya kɔnbid ya'a ti nɔbig, ka ya sanlima nɛ anzurifa ya'a yʋ'ʋn ti zu'oe, ka yanamɛ mɔr si'el wʋsa paas, ani ka ya na dʋ'ʋsi ya mɛŋ ka tam Zugsɔb onɛ aan ya Wina'am, ka mɔri ya yi Egipt teŋ kanɛ ka ya da an sankpan'asnam la na yɛla.
O mɔri ya yi sian'akanɛ yalim ka mɔr dabiem la zin'igin na, teŋ kanɛ ka ku'om kae ka ku'onuud bɛ hali la, zin'ikanɛ ka wa'abɛ'ɛdnam nɛ namis bɛ la, ka o kɛ ka ku'om yi tampiingin na tisi ya.
O da tisi ya manna sian'arin la ka ya di, dinɛ ka ya yaanam zi'.
O da niŋ ala ye o kpansi ya ka ya sie ya mɛŋ, ka li naarin la, si'el wʋsa na an sʋ'ʋŋa tisi ya.
Daasi'erɛɛ ya na ti tɛn'ɛs ye, ‘Ti nɔki ti mɛŋ nu'us nɛ ti paŋi tʋm nyɛ kpan'am nwa'.’ Amaa tɛn'ɛsimi ye, Zugsɔb onɛ aan ya Wina'am la tisi ya paŋ ka ya nyɛ kpan'am la.
O niŋ nɛ'ɛŋa ye on da pɔ nɔɔrɛ zi'eli ya yaanam la niŋ amɛŋa wʋʋ din an si'em zina la.
Ya ya'a ti tam Zugsɔb onɛ aan ya Wina'am la ka dɔl winsieba iginid teŋin pʋ'ʋsidi ba; m dit nɛ kasɛta tisidi ya zina ye, ya na san'am.
Nwɛnɛ buudbanɛ bɛɛ ya tuon ka Zugsɔb san'ami ba si'em la, ala ka o mɛ na san'ami ya, yanamɛ zan'as Zugsɔb Wina'am nɔɔr la zug.”
Li ka' Israel pʋpielim zugɔ Moses maligim yɛli ba ye, “Yanam Israel dima, kɛlisimi, ya yʋ'ʋn bɔɔd nɛ Joodan lɔ'ɔŋiri la ka na sʋ'ʋg buudbanɛ zu'oe ka kpi'emi gati ya, ka tempʋʋd la mɔr zaŋguoma ka li wa'ami paae saŋgbana la.
Nidib la wa'am ka mɔr paŋ, ba anɛ Anak dim gandaad.
Ya mi' ba yɛla ka wʋmi ba yɛla ye, ‘Anɔ'ɔnɛ bɛ na nyaŋi zab Anak dim la?’ Amaa mɔri ti'ir zina ye, Zugsɔb onɛ aan ya Wina'am la na lɔ'ɔŋi gaadi ya tuon nwɛnɛ bugum kanɛ dit nɛ.
O na san'ami ba, ka na nyaŋi ba tisi ya.
Ka ya na kadi ba yis ka san'ami ba tɔ'ɔtɔ, nwɛnɛ Zugsɔb la tisi ya nɔɔr si'em la.” Zugsɔb onɛ aan ya Wina'am la ya'a ti kadi ba yisi ya san'an, yanam da tɛn'ɛsi ya pʋtɛn'ɛrin ye, “Li anɛ ti pʋpielim zug ka Zugsɔb mɔri ti na ye ti sʋ'ʋg teŋ la.” Ayei, li anɛ nidib la an nimbɛ'ɛdnam din ka Zugsɔb la kadi ba yisi ya san'an.
Li ka' ya pʋpielim bɛɛ ya sʋ'ʋm zug ka ya na di'e ba teŋ la, amaa li anɛ tɛɛns la nidibi an nimbɛ'ɛdnam la zug, Zugsɔb onɛ aan ya Wina'am la na kadi ba yisi ya tuon, ka kɛ ka on da pɔ si'em zi'eli ya yaanam Abraham nɛ Isaak nɛ Jakob la niŋ amɛŋa.
Gban'aminɛ li gbin ye, li ka'anɛ ya pʋpielim zug ka Zugsɔb onɛ aan ya Wina'am la tisidi ya teŋ sʋŋ la ye ya sʋ'ʋgɛ, ya pʋn anɛ nimbanɛ ka ya tʋba zian'as.
Sanlim na'apɔl la yɛla Tɛnri ka da tam yanamɛ da niŋ si'em sian'arin ka Zugsɔb onɛ aan ya Wina'am sʋnf pɛlig nɛ ya la.
Din yi dabiskanɛ ka ya yi Egipt n ti paae kpɛla na la, ya kʋdim zan'asid nɛ Zugsɔb la nɔɔr.
Horeb zuorin la, ya da kɛya ka Zugsɔb la sʋnf duoe ka o sʋnf san'am hali ka o ye o san'ami ya.
Man da dʋ zuor zug ye m di'e kuglambanɛ da an nɔnaar ka Zugsɔb naal nɛ ya la, m da bɛ zuor la zug dabisa pisnaasi, yʋ'ʋŋ nɛ nintaŋ ka pʋ di si'el bɛɛ nu ku'om.
Zugsɔb la da tisim kuglamma ayi' dinɛ ka Wina'am mɛŋ nu'ug sɔb.
Ba zug ka Zugsɔb la da yɛli ya nɔzi'elsi'a bugumin zuor zug la da bɛ; daakanɛ ka ya da la'as la.
Dabpisnaasi yʋ'ʋŋ nɛ nintaŋ wʋsa la nya'aŋ, ka Zugsɔb la tisim kuglamma ayi' dinɛ an nɔnaar kuga la.
Ani ka Zugsɔb la yɛlim ye, “Duom sig tɔ'ɔtɔ bɔzugɔ, fʋ nimbanɛ ka fʋ mɔri ba yi Egipt na la zan'as nɛ ka tʋm bɛ'ɛd.
Ba fɛndigi yi man zi'el nɔɔr si'em tisi ba la ni tɔ'ɔtɔ, ka maal ba'ari tisi ba mɛŋ.” Zugsɔb la da lɛn yɛlim ye, “Man nyɛ nimbama ka ba tʋbir sid zian'as hali.
Basim ka m san'ami ba, ka yisi ba yʋ'ʋr dunia nwa' ni, ka kɛ ka fʋ gbin la lieb buudtita'are mɔr paŋ hali ka wiaki gaad ban an si'em la.” Ala ka m naam zuor la zugʋ sig na saŋkan ka bugum la nan dit zuor la zug.
Ka kuglamma ayi' dinɛ an nɔnaar la bɛɛ m nu'usin.
Man gɔs la, m nyɛ ka ya tʋm bɛ'ɛdi pɔ'ɔgi ya Zugsɔb Wina'am la.
Ya maal ba'ar ka o nwɛnɛ na'apɔl nɛ tisi ya mɛŋ.
Ya fɛndig tɔ'ɔtɔ ka bas suokanɛ ka Zugsɔb zi'eli tisi ya la.
Ala ka m nɔk kuglamma ayi' la lɔbi bas teŋin ka li nwa'asi ya nini ni.
Ka m vanbin Zugsɔb la tuon dabisa pisnaasi, yʋ'ʋŋ nɛ nintaŋ wʋsa ya'as, ka pʋ di diibɔ ka mɛ pʋ nu ku'om, ka li anɛ ya tʋʋmbɛ'ɛd banɛ wʋsa ka ya tʋm la zug.
Ya tʋm bɛ'ɛd Zugsɔb la tuon, ka kɛ ka o sʋnf pɛlig nɛ ya.
M da zɔti dabiem ka kirid Zugsɔb la sʋnpɛɛn zug.
O sʋnf da pɛligi siak on na san'ami ya.
Amaa ka Zugsɔb la lɛn kɛlisi m sɔsʋg.
Ka Zugsɔb la sʋnf pɛligi sia'al on na san'am Aaron, amaa ka m sɔsi tis Aaron mɛn saŋkan la.
M mɛ da lɛn nɔk bʋnkanɛ aan ya tʋʋmbɛ'ɛd la, dinɛ an na'apɔl kanɛ ka ya maal la, nyu'oe nɛ bugum.
M nwa'asi li nɛɛm ka li lieb zɔ'ɔm nwɛnɛ titanbʋʋlʋg nɛ, ka nɔki li lɔb ku'om dinɛ pʋbidi sigid zuorin la.
Ya da lɛn kɛ ka Zugsɔb la sʋnf pɛlig Tabera nɛ Masa nɛ Kibrof-Hataava tɛɛnsin la.
Zugsɔb la da kɛ ka ya yi Kades Banɛa teŋin la, o yɛli ya ye, “Kem sʋ'ʋgi teŋ kanɛ ka m tisi ya la.” Amaa ya zan'as Zugsɔb onɛ aan ya Wina'am la nɔzi'elʋg.
Ya pʋ tis o sida bɛɛ ya siak o nɔɔrɛ.
Ya pʋn dɛŋi zan'as Zugsɔb la nɔɔr man pin'ili baŋi ya sa.
M da vanbin Zugsɔb la tuon dabisa pisnaasi, yʋ'ʋŋ nɛ nintaŋ wʋsa la nɛ Zugsɔb la na san'ami ya la zug, ka m sɔs Zugsɔb la ka yɛl ye, “Zugsɔb Paŋtita'ar Sɔba, da san'ami fʋ nidib la, banɛ an fʋ faar ka fʋ faaɛn ba nɛ fʋ mɛŋ paŋ tita'ar ka mɔri ba yi Egipt na nɛ fʋ nu'ug kanɛ mɔr kpi'euŋ la.
Tɛnri fʋ yammis, Abraham nɛ Isaak nɛ Jakob yɛla.
Da gɔsid nimbama tʋbpʋwʋmnim la, ba bugusim nɛ ba tʋʋmbɛ'ɛd la yɛlaa.
Ya'a ka' ala, teŋgbauŋ kanɛ ka fʋ mɔri ti yina la dim na yɛl ye, ‘Zugsɔb la pʋ nyaŋi mɔri ba paae teŋ kanɛ ka o zi'el nɔɔr ye o mɔri ba keŋ la, on kisi ba la zug, ka o mɔri ba kɛn sian'arin na ye o kʋʋ ba.’ Amaa ba anɛ fʋ nidib, fʋ faar kanɛ ka fʋ tiɛn fʋ nu'utita'ar nɛ paŋi mɔri ba yisi anina na la.”
Kuglamma banɛ nwɛnɛ yiiga kuga la Saŋkan la ka Zugsɔb la yɛlim ye, “Kpi'em kuglamma ayi' wʋʋ yiiga bʋnam la, ka dʋ zuor la zug na.
Nɔkim daadi maal daka.
Ka m na sɔb kuglamma la ni, pian'abanɛ daa bɛ yiiga kuglamma la ni ka fʋ nwa'ae la.
Ka fʋ na nɔki li niŋ daka la ni.” Ala ka m nɔk gun'a tiig daadi maal daka, ka kpi'a kuglamma ayi' ka ba nwɛnɛ banɛ ka m daa kpi'a yiiga la.
Ka m dʋ zuor la zug ka kuglamma la bɛɛ m nu'usin.
Ka Zugsɔb la sɔb pian'abanɛ ka o da dɛŋi sɔb la nɔɔ kugban zugʋ tisim.
Zi'ela piiga banɛ ka o da pian' tisi ya zuorin la.
Daakanɛ ka ya la'as ka o pian'ad ka li yit bugumini tisidi ya la.
Ani ka m naam zuor la zugʋ lɛbi sig teŋin na, ka nɔk kuga la niŋ daka kanɛ ka m maal la ni, nwɛnɛ Zugsɔb la yɛlim si'em la, ka ba nam kpɛm bɛɛ li ni nannanna.
“M da bɛ zuor la zug nɛ dabpisnaasi yʋ'ʋŋ nɛ nintaŋ, nwɛnɛ man da dɛŋi niŋ si'em la.
Ka Zugsɔb la lɛn kɛlisi m pian'ad saŋa kaŋa ya'as ka siak ye o kʋ kʋʋ ya.
Zugsɔb la yɛlim ye, ‘Kem gaad nidib la tuon ka ba keŋ paae kpɛn' sʋ'ʋg teŋ la wʋʋ man pɔɔ zi'el si'em ye m na tisi ba yaanam la.’” Mɔr zɔtim nɛ Zugsɔb la Nannanna Israel dima, ya Zugsɔb Wina'am la pʋ bɔɔd si'eli ya san'anɛ gaad yanamɛ na gi'ig o ka dɔlis o suoya la wʋsa, ka nɔŋ o ka tʋmmi tisidi ya Zugsɔb Wina'am la nɛ ya sʋnf wʋsa, nɛ ya siig wʋsa, ka tɛnr Zugsɔb la zi'ela nɛ o gban'ar linɛ ka m tisidi ya zina la ka li anɛ linɛ na an sʋm tisi ya la.
Zugsɔb onɛ aan ya Wina'am la sʋ'oe arezana ka lɛn sʋ'oe saazug nɛ teŋgbauŋ nɛ dinɛ bɛɛ li pʋʋgin wʋsa.
La'an nɛ wala, Zugsɔb la pa'al o nɔŋilim an si'em nɛ ya yaanam, ka nɔŋi ba ka gaŋ yanam banɛ aan ba yaas la, ka kɛ buudbanɛ kpɛlim la wʋsa, nwɛnɛ lin an si'em zina la.
Dinzugɔ pieminɛ ya sʋnya ka da lɛm mɔri tʋbzian'asim ya'asɛ.
Bɔzugɔ, Zugsɔb onɛ aan ya Wina'am la anɛ wina wʋsa Wina'am nɛ zugsɔbnam Zugsɔb.
O anɛ Wina'am tita'ar, o mɔr paŋ ka mɔr zɔtim, o pʋ mɔr baregaŋ ka di'ed sɔ' si'el on na sʋŋ o la zugɔ.
O zabid kpiibis nɛ pʋkɔnya yɛla, o nɔŋ onɛ an saan ka tisid o diib nɛ fuud.
Li nar ye yanam mɛ nɔŋ banɛ an saam bɔzugɔ, yanam mɛŋ da anɛ saam Egipt teŋin.
Siakim Zugsɔb la nɔɔr ka tʋm tis o. Gban'ami nɛ o nu'us ayi' ka ya nɔpɔɔr na anɛ Zugsɔb la yʋ'ʋrin.
Zun'omin o ka o anɛ ya Wina'am onɛ tʋm nyalim titada banɛ mɔr dabiem ka ya mɛŋ nini nyɛ la.
Ya yaanam banɛ da keŋ Egipt teŋin la da anɛ pisyɔpɔi ma'aa, amaa nannanna Zugsɔb onɛ aan ya Wina'am la kɛya ka ya wiaki nwɛnɛ nwadbibis banɛ bɛ saŋgbauŋin la.
Nɔŋim Zugsɔb la ka siak o nɔɔr Ka Moses maligim yɛli ba ye, Nɔŋim Zugsɔb fʋ Wina'am ka dɔl o bɔɔdim, dɔl o zi'ela nɛ wada banɛ ka o tis la wʋsa.
Tɛnri zina ye, li ka' ya biis la ka m pian'adi tisida, bɔzugɔ ba da pʋ nyɛ ka baŋ Zugsɔb la yɛlaa, on zu'oe si'em nɛ o nu'ug kanɛ kpi'em nɛ o paŋ tita'ar la.
Ya biis la pʋ nyɛ zanbina banɛ ka o maal ka tʋm si'em Egipt teŋin ka li paae Na'ab Faaro nɛ o teŋgbauŋ la wʋsa, bɛɛ on da niŋ Egipt soogianam nɛ ba widi nɛ ba zaba tɛrekonam si'em, bɛɛ on kɛ ka Atɛuk Zɛn'ug ku'om pili ba saŋkanɛ ka ba da kati dɔlli ya bugir la.
Ka ya Zugsɔb la mɔr san'auŋ tita'ari kɛɛn ba zugin na, hali ti paae zina.
Li mɛ ka'anɛ ya biisi da nyɛ on da maal si'em tisi ya sian'arin la ti paae saŋa kanɛ ka ya paae kpɛla na laa, bɛɛ on da niŋ Datan nɛ Abiram banɛ an Eliab biis ka an Reuben buudi ka teŋ da ya'ae Israel dim la sʋʋgin vɔli ba, ban nɛ ba yidim wʋsa nɛ ba sʋga nɛ bʋnvʋr linɛ wʋsa aan ba din la.
Ayei!
Ka' ya biisɛ, amaa li da anɛ ya mɛŋ nini da nyɛ yɛltitada banɛ ka Zugsɔb maal la.
Tɛnri nɔzi'ela banɛ ka m tisidi ya zina la, ala ka ya na mɔr paŋi keŋ kpɛn' teŋ kanɛ ka ya lɔ'ɔŋid Joodan ye ya keŋ sʋ'ʋg la.
Ala mɛn ka ya vʋm na yuug teŋ kanɛ ka Zugsɔb la pɔ tisi ya yaanam ye o na kɛ ka ban nɛ ba yaas di'e teŋ kanɛ pʋbid bin'isim nɛ siind la.
Ya pʋ nyɛ?
Teŋ kanɛ ka ya kpɛn'ɛd ye ya sʋ'ʋg la ka' wʋʋ Egipt teŋin, zin'ikanɛ ka ya yina la.
Zin'ikanɛ ka ya bʋdi ya bʋmbʋta ka dɔn'ɔsidi ya mɛŋ nwɛnɛ zɛnma'asa lɔmbɔn'ɔg nɛ.
Amaa teŋ kanɛ ka ya lɔ'ɔŋid Joodan ye ya sʋ'ʋg la anɛ zuoya teŋ nɛ bɔn'ɔd zin'ikanɛ ka saa ku'om dɔn'ɔsidi li.
Li anɛ teŋ kanɛ ka Zugsɔb onɛ aan ya Wina'am la guri li.
Zugsɔb onɛ aan ya Wina'am la nini gɔsidi li, yʋʋm la pin'ilʋg ti paae li naar.
Ka ya ya'a sid siaki di'e nɔzi'ela banɛ ka m tisidi ya zina la, ka nɔŋi ya Zugsɔb Wina'am la ka tʋmmi tisid o nɛ ya sʋnf wʋsa nɛ ya siig wʋsa, m na kɛ ka saa nii ya teŋin la sigir saŋa, sadɛɛŋ nɛ sabanɛ yuolim.
Ka ya na bun zʋʋd sʋ'ʋŋa ka nyɛ daam nɛ kpaam.
M na kɛ ka mɔɔd bɛ sian'arin la ka ya niigi ɔnbid, ka yanam mɛ na diti tigid.
Mid ka ya kɛ ka ba ma'aa ya ka ya fɛndigi lɛbi dɔl winsieba ka iginid tuonnɛ pʋ'ʋsidi ba.
Ani ka Zugsɔb la sʋnf la na la'aŋ bugum ya yɛla, ka o na yɔ saazug ka saa kʋ ni ka ya nyɛ zʋʋdi bunɛ, ka ya na bɔdig teŋ sʋŋ kanɛ ka Zugsɔb tisi ya la ni tɔ'ɔtɔ.
Niŋimini m pian'ad nwa' ya sʋnya nɛ ya pʋtɛnda ni.
Lɔɔmini li ya nu'usin ka li an zanbina, ka lɔɔ ya gbɛ'ɛdin.
Pa'alimini ya biis; ya ya'a zin' yin yanam pian'amini li yɛla, ya ya'a ken suor zug bɛɛ ya ya'a digin bɛɛ ya ya'a duoe yanam pian'amini li yɛla.
Sɔm tabili ya dɔɔd za'anɔya ni nɛ ya yaŋa ni.
Ala ka yanam nɛ ya biis na nyɛ nyɔvʋwɔk teŋ kanɛ ka Zugsɔb la pɔɔ zi'el ye o tisi ya yaanam la ni.
Ka ya na yuug wʋʋ agɔl nɛ teŋgbauŋʋ na kpɛm bɛ si'em la.
Ya ya'a sid tɛnr zi'ela banɛ ka m tisidi ya ye ya dɔlis, ka nɔŋi ya Zugsɔb Wina'am ka dɔl o suoya la wʋsa ka gban'e o kiŋ-kiŋ, din ka Zugsɔb la na kad buudbama wʋsa yisi ya tuon.
Ka ya na yis buudbanɛ zu'oe ka kpi'emi gati ya.
Yanamɛ nɔki ya nɔbiri zi'el zin'isi'a wʋsa la na anɛ ya din.
Ya sʋ'ʋlim na yi sian'arin la paae Lebanon, ka yi Efiritis kɔldaugin la paae Atɛuk kanɛ bɛ tuon la.
Sɔ' kae na nyaŋi zab nɛ ya.
Zugsɔb onɛ aan ya Wina'am zi'el nɔɔr si'em la, o na kɛ ka teŋ la dim wʋsa zɔti ya dabiem yanamɛ keŋ zin'isi'a wʋsa.
Gɔsimiya, m nɔk albareka nɛ nɔpɔɔri zi'eli ya tuon zina.
Ya ya'a siaki ya Zugsɔb Wina'am nɔzi'ela banɛ ka m tisidi ya zina la, ya na nyɛ albareka.
Amaa ya ya'a zan'asi ya Zugsɔb Wina'am nɔzi'ela la, ka fɛndigi yi suokanɛ ka m tisi ya zina la ni, ka dɔl winsieba banɛ ka ya zi' baa, ya na nyɛ nɔpɔɔr.
Zugsɔb onɛ aan ya Wina'am la ya'a ti mɔri ya kpɛn' teŋ kanɛ ka ya bɔɔd kpɛn'ɛb la, ya na niŋ Gerizim Zuor la albareka ka pɔ nɔpɔɔri niŋ Ebal zuor la.
Ya pʋn mi' zuoya nwa' yɛla: ye ya ya'a lɔ'ɔŋ Joodan n keŋ tuonnɛ lɛbis winnigi lit zin'isi'a la, ya na paae ba.
Ba bɛ Keenan dim banɛ bɛ Araba sʋ'ʋlimin la, ka kpi'e Moreh tititada, nɛ Gilgal teŋ la.
Ya bɔɔdi Joodan lɔ'ɔŋiri la, ka na sʋ'ʋg teŋ kanɛ ka Zugsɔb onɛ aan ya Wina'am tisidi ya la.
Ya ya'a ti di'e li ka bɛɛ ani, baŋimi sʋ'ʋŋa ye ya na siak wada nɛ gban'abanɛ ka m zi'eli ya tuon zina la.
Zin'ig yinne pʋ'ʋsim yɛla Ka Moses da lɛn yɛli ba ye, “Gban'ar nɛ wada bama ka ya na gu'us ka dɔlis teŋ kanɛ ka Zugsɔb onɛ aan ya yaanam Wina'am tisi ya ye ya sʋ'oe, saŋkanɛ wʋsa ka ya bɛ teŋin la.
San'ami zin'ibanɛ bɛ zuoya ni nɛ kʋkʋna zug nɛ tititada gbina ni, zin'ibanɛ ka buudbanɛ ka ya wa'ae ye ya sʋ'ʋgi ba teŋ la maannɛ ba wina la.
Nwa'amini ba winpʋ'ʋsʋm bimbima la, ka nwa'a ba teŋgban kuga la, ka nyu'oe ba teŋgban Asera daad la nɛ bugum, ka vɔɔn ba bada nɛ ba wina la bas, ka kpiisi ba yʋda zin'iban la ni.
Da pʋ'ʋsidi ya Zugsɔb Wina'am la wʋʋ ban pʋ'ʋsid si'em la.
Amaa asɛɛ ka ya iee zin'ikanɛ ka ya Zugsɔb Wina'am la na gaŋi ya buudi dɔɔd la wʋsa sʋʋgin ka niŋ o yʋ'ʋr ka li an o bɛllim zin'ig la.
Ani ka ya na keŋ mɔri maana banɛ nyu'od la nɛ maana banɛ kpɛlim la anina na.
Mɔri ya pʋʋr piiga, nɛ maan banɛ ka ya bɔɔd ye ya tis la anina na.
Mɔri dinɛ ka ya pian' zi'el ye ya tis, nɛ ya ya'amlɛog maan nɛ ya niigi nɛ pɛ'ɛsi kiibi du'a bisieba la kena.
Ani, ya Zugsɔb Wina'am la tuon, ka yanam nɛ ya yidim na dit ka maan sumalisim nɛ linɛ wʋsa ka ya nɔk nu'ugʋ si'is; bɔzugɔ, ya Zugsɔb Wina'am la na niŋi ya zug albareka.
Da niŋ wʋʋ tinamɛ niŋid kpɛla si'em zina la, sɔ' wʋsa niŋid nɛ linɛ an sʋm tis o, yanam nam pʋ paae vʋ'ʋsʋm zin'iga, bɛɛ faar linɛ ka ya Zugsɔb Wina'am ye o tisi ya la.
Amaa ya ya'a lɔ'ɔŋ Joodan n zin'in teŋ kanɛ ka ya Zugsɔb Wina'am na tisi ya ka li aan ya faar la, o na tisi ya vʋ'ʋsʋm ya dataas banɛ giligi ya la wʋsa san'an ka ya na bɛ nɛ sumalisim.
Zin'ikanɛ ka ya Zugsɔb Wina'am na gaŋ ka o yʋ'ʋr na bɛ anina la, ani ka ya na mɔr dinɛ wʋsa ka m yɛli ya ye ya mɔri kena la maan dinɛ nyu'od bugum, nɛ malima banɛ bɛ, nɛ ya pʋʋr piiga, nɛ maan banɛ kpɛlim la, nɛ dinɛ wʋsa aan ya bʋn ka ya gaŋ ka zi'el nɔɔr ye ya tis Zugsɔb la.
Anina la, maalimi sumalisim ya Zugsɔb Wina'am la tuon, yanam nɛ ya biribis nɛ ya bipumis, nɛ ya sankpan'as dap nɛ pu'ab, nɛ Levi dim banɛ bɛɛ ya tempʋʋdin la, bɔzugɔ ba pʋ mɔri ba mɛŋ pʋʋr bɛɛ faarɛ.
Gu'usimi ka da maal maana dinɛ nyu'od la zin'ikanɛ wʋsa ka ya bɔɔda, asɛɛ ka ya maal nɛ' zin'ikanɛ ka Zugsɔb la na gaŋi ya buudi la dɔɔg yinne sʋ'ʋlimin la ma'aa.
Mɛ gu'usimi man yɛli ya si'el la wʋsa.
“La'an nɛ wala, ya tun'e kʋ bʋnkɔnbidi ya tempʋʋd la ni ɔnb yanamɛ bɔɔd ni'im si'a wʋsa, wʋʋ yanamɛ ɔnbid kɔɔng bɛɛ walig ni'im si'em la, ka li zem wʋʋ ya Zugsɔb Wina'am niŋi ya bareka si'em.
Sɔ' wʋsa na tun'e ɔnb, onɛ an nyain maan pʋʋgin la bɛɛ onɛ ka' nyainnɛ.
Amaa da ɔnb nɛ ziim la, dɛŋim kpa'ae zikanɛ yi ni'imin la bas teŋin wʋʋ ku'om nɛ ka nyaan dʋgi ɔnb.
Amaa da kpɛm bɛ ya mɛŋ tɛɛns la nii dii ya pʋʋr piiga dinɛ an zʋʋd nɛ daam nɛ kpaam la ya tempʋʋdinɛ, bɛɛ ya niigi nɛ pɛ'ɛs bikpɛɛmnam la, bɛɛ linɛ wʋsa ka ya yɛli zi'el ye ya tis Zugsɔb la, nɛ ya ya'amlɛog maan nɛ piini linɛ bɛ wʋsa laa.
Amaa yanam nɛ ya bipumis nɛ ya biribis, nɛ ya sankpan'as dap nɛ pu'ab, nɛ Levi dim banɛ bɛɛ ya tempʋʋdin la na dii li nɛ ya Zugsɔb Wina'am tuon, zin'ikanɛ ka o na gaŋ la.
Anina ka ya na maal sumalisim ya Zugsɔb Wina'am la tuon nɛ linɛ wʋsa ka ya nɔki ya nu'ugʋ tʋm.
Gu'usimi ka da tam Levi dim la yɛla yanamɛ bɛ teŋin la saŋsi'a wʋsa.
“Zugsɔb onɛ aan ya Wina'am la ya'a ti yaligi ya sʋ'ʋlim nwɛnɛ on zi'el si'em la, ka ya ti bɔɔd ni'im ka yɛl ye, ‘Ti bɔɔd ni'im ye ti ɔnb,’ suor bɛ ye ya na ɔnb yanamɛ bɔɔd si'em.
Zin'ikanɛ ka ya Zugsɔb Wina'am gaŋ ye o niŋ o yʋ'ʋr la ya'a lal, ya na tun'e kʋʋ ya niigi nɛ pɛ'ɛs banɛ ka Zugsɔb tisi ya la wʋʋ man yɛli ya si'em la.
Ya mɛŋ tempʋʋdin la, ɔmmi yanamɛ bɔɔd si'em.
Ɔmmi nɛ ba, wʋʋ yanamɛ ɔnbid kɔɔng bɛɛ walig ni'im si'em la.
Sɔ' wʋsa na tun'e ɔnb, onɛ an nyain maan pʋʋgin la bɛɛ onɛ ka' nyainnɛ.
Amaa baŋimi ka da ɔnb nɛ ziim la, bɔzugɔ, ziim la an nyɔvʋr la, ka li pʋ nar ye ya ɔnb ni'im la la'an nɛ li nyɔvʋr la.
Da ɔnb nɛ ziim la, dɛŋim kpa'ae zikanɛ yi ni'imin la bas teŋin wʋʋ ku'om nɛ ka nyaan dʋgi ɔnb.
Da ɔnbi nɛ lii, ka ala ka li na an sʋ'ʋŋa tisi ya, nɛ ya yaas banɛ na dɔlli ya nya'aŋ la, yanamɛ na tʋm nɛ linɛ an sʋm Zugsɔb la tuon la zug.
Amaa nɔkimi ya maan banɛ an Zugsɔb la din ka an kasi la, nɛ linɛ wʋsa ka ya pian' zi'el ye ya tis o la, mɔri keŋ zin'ikanɛ ka Zugsɔb na gaŋ la.
Mɔri ya maana dinɛ nyu'od la kɛɛn ya Zugsɔb Wina'am malʋŋ daka la ni na nyu'oe ni'im nɛ ziim la wʋsa ani.
Ka kpa'ae maana la ziim dɛn'ɛli ya Zugsɔb Wina'am maan daka la amaa ya tun'e ɔnb ni'im la.
Gu'usimi ka dɔlis man tisi ya gban'asieba la, ala ka si'el wʋsa na an sʋ'ʋŋa tisi ya, yanam nɛ ya yaas banɛ dɔlli ya nya'aŋ la saŋa linɛ ka' naarɛ, bɔzugɔ, ya na tʋm linɛ an sʋm ka dɔl suor la ya Zugsɔb Wina'am la nindaan.” Sa'alʋgʋ zaŋi ken bada maalʋgin “Ya Zugsɔb Wina'am la na yis buudbanɛ bɛ teŋ kanɛ ka ya ye ya kpɛn' faaɛn ba teŋ la.
Amaa ya ya'a ti kadi ba yis ka di'e ba teŋ la zin' anina, yanam gu'usim ka da kɛ ka ba wina la an linɛ na bɛndi ya, ka ya ti bu'osid ye buudbama da maannɛ ba wina la wala-wala?
Tinam mɛ bɔɔd ye ti maal ala!” Mid ka ya ti pʋ'ʋsi ya Zugsɔb Wina'am la wʋʋ ban niŋid si'em la, bɔzugɔ ba wina la malima la ni, ba maan si'elnam dinɛ an yɛlkisa dinɛ ka Zugsɔb la kis.
Hali ba mɔri ba biribis nɛ ba bipumisi nyu'od bugum maan maana tisidi ba wina la.
Dɔlli man yɛli ya si'el la, da paas si'el bɛɛ ya yis si'ela.
Da pʋ'ʋsid winsieba Nɔdi'es bɛɛ onɛ nyaŋidi yɛt zaansʋŋ gbin ya'a duoe ya sʋʋginɛ yɛli ya zanbina bɛɛ ye o na pa'al tʋʋmnyalima, ka zanbina bɛɛ tʋʋmnyalima banɛ ka o yɛl la ya'a sid ti niŋ, ka o yʋ'ʋn yɛl ye “Kɛlli ka ti dɔl winsieba (win banɛ ka ya zi' la), kɛlli ka ti pʋ'ʋsi ba,” yanam da kɛlis nɔdi'es kan bɛɛ zaansʋŋ sɔb la.
Ya Zugsɔb Wina'am la bɔɔd ye o kpansi ya gɔs ye ya nɔŋ o nɛ ya sʋnf nɛ ya siig wʋsa bɛɛ?
Li anɛ ya Zugsɔb Wina'am la ma'aa ka ya na dɔl, on ka ya na tʋm tis.
Dɔlli nɛ o nɔzi'elʋg, ka siak o nɔɔr.
Tʋm tisi nɛ o ka gban'e o nu'us ayi'.
Nɔdi'es kan bɛɛ zaansʋŋ sɔb la, anɛ ba kʋʋ o bɔzugɔ, o pian'ad nɛ ye ya zan'asi ya Zugsɔb Wina'am onɛ mɔri ya yis Egipt na ka faaɛn ya yis yanamɛ da an yammis teŋ si'a la.
O mɔɔdi ye o fɛndigi ya yis Zugsɔb Wina'am la zi'el suosi'a ye ya dɔl la.
Ala ka ya na yis yɛlbɛ'ɛd la ya sʋʋgin.
Fʋ mɛŋ bier bɛɛ fʋ pitʋ bɛɛ fʋ dakɔɔnr bɛɛ fʋ pu'ayua bɛɛ fʋ pu'a kanɛ ka fʋ nɔŋ la, bɛɛ fʋ zua nɔŋir ya'a bɛligi fʋ yɛl ye, “Kɛl ka ti keŋ pʋ'ʋs winsieba,” banɛ ka fʋn bɛɛ fʋ yaanam zi', wina banɛ ka nimbanɛ giligi ya yammin bɛɛ lalli wʋsa teŋ la pin'ilʋgʋn ti paae li bɛn, fʋn da siak bɛɛ kɛlisi tis o, mɛ da zɔɔ o nimbaanlig ka bas o. Asɛɛ ka fʋ ba'asi kʋʋ o. Fʋ nu'ugʋ na dɛŋ tuon ka banɛ kpɛlim la paas ka ya kʋʋ o. Lɔmminɛ o nɛ kuga kʋ bɔzugɔ o mɔɔd nɛ ye o fɛndigif Zugsɔb fʋ Wina'am onɛ mɔri ya yis Egipt na, yanamɛ da an yammis teŋ si'a la.
Ala ka Israel dim wʋsa na wʋm ka zɔ dabiem, ka sɔ' kʋ lɛn tʋm tʋʋmbɛ'ɛd kan buudi ya'asɛ.
-Ya ya'a ti wʋm ka ba yɛt ye nimbanɛ an bugusim dim duoe teŋ kanɛ ka ya Zugsɔb Wina'am ye o tisi ya la pan'asidi ba teŋ dim ka ba yidig ka yɛt ye, “Kɛlli ka ti keŋ pʋ'ʋsi winsieba banɛ ka ya zi',” asɛɛ ka ya bu'osi baŋ ka vɛɛns sʋ'ʋŋa, ka li ya'a sid an sida ye yɛlkisʋg maali ya sʋʋgin, asɛɛ ka ya ba'asi kʋ nimbanɛ bɛ teŋ la pʋʋgin wʋsa.
San'amini li nyain, nidib la nɛ ba bʋnkɔnbid la wʋsa.
La'asimi teŋ la la'ad wʋsa nidib la wʋsa teŋsʋk, ka nyu'oe la'ad la nɛ teŋ la wʋsa bugum, ka li an maannɛ tis Zugsɔb onɛ aan ya Wina'am.
Teŋ kan na kpɛlim anɛ dabɔɔd ka ba kʋ lɛm mɛɛ li ya'asɛ.
Bʋn linɛ na san'am la wʋsa ka ya na san'am, da lɛn kɛ ka si'el kpɛlim ya san'anɛ: ala ka Zugsɔb la na yis o sʋnpɛɛn linɛ mɔr dabiem la ya san'an.
O na zɔɔ ya nimbaanlig ka mɔri ya nyɔɔg, ka kɛ ka ya wiaki zu'oe wʋʋ on da zi'eli ya yaanam si'em la, bɔzugɔ yanamɛ siaki ya Zugsɔb Wina'am nɔɔr, ka dɔl o zi'ela banɛ ka m tisidi ya zina nwa' ka niŋid linɛ dɔl suor Zugsɔb nini ni la.
Da nwaadi ya mɛŋ onɛ kpi zugɔ Ka Moses yɛli ba ye, “Ya anɛ Zugsɔb onɛ aan ya Wina'am la biis.
Da nwaadi ya niŋgbiŋ bɛɛ pʋni ya gbɛ'ɛd baba onɛ kpi la yɛlaa.
Ya anɛ nimbanɛ an kasi tisi ya Zugsɔb Wina'am.
Nidib banɛ bɛ dunia ni la wʋsa, yanam ka Zugsɔb la gaŋi ya ye ya aan o nyɔɔrin kɔnbʋg, nɛ o faar.” Diib linɛ kis nɛ linɛ pʋ kisa Mid ka ya di bʋn linɛ kis.
Bʋnkɔnbid banɛ ka ya na ɔnb anɛ bama: Naaf nɛ pɛ'og nɛ bʋʋg, walig, nɛ kɔɔng nɛ mɔlif nɛ sibig nɛ bama buudi wʋsa, nɛ sian'arin bʋʋg nɛ zuoya ni pɛ'og.
Ya tun'e ɔnb bʋnkɔnbʋg kanɛ ka o tafɛɛd buaki ayi' ka o mɛ ʋgʋsid yaama bugusid la.
Amaa da ɔnbi bʋnkɔnbid banɛ ʋgʋsid yaama bugusid ka ba tafɛɛd pʋ buak nyain la, nwɛnɛ yʋgʋm nɛ su'oŋ nɛ zuobʋʋgɔ, ka ba anɛ kisʋgʋ tisi ya.
Kukur mɛ anɛ kisʋg, la'an nɛ o nɔba buak la, o pʋ nyaŋidi ʋgʋsid yaama bugusida.
Da ɔnbi ba ni'im bɛɛ ya si'isi ba.
Bʋnvʋya banɛ bɛ ku'omin la wʋsa, ya na nyaŋi ɔnb banɛ mɔr pa'ad nɛ kpʋkpama la.
Amaa ku'omin bʋn linɛ wʋsa pʋ mɔr pa'ad nɛ kpʋkpama yanam da dii, li anɛ kisʋgʋ tisi ya.
Niiŋ kanɛ an nyain wʋsa yanam ɔmmi.
Amaa da ɔnbi zuung buudi wʋsa, bɛɛ silʋg buudi wʋsa, bɛɛ agaung buudi wʋsa -bɛɛ viiug buudi wʋsa, bɛɛ ku'omin niiŋ, bɛɛ daalʋŋ nɛ ziiŋ yaadiŋ buudi wʋsa nɛ zinzauŋɔ.
Bʋn-ian'ad-baanlʋg wʋsa anɛ kisʋgʋ tisi ya, ka li pʋ sʋ'ʋm ye ya ɔnbi baa.
Amaa niiŋ kanɛ wʋsa mɔr kpʋkpama ian'ad ka an nyain la, ɔmmi nɛ li.
Da ɔnbi bʋnkanɛ ka ya nyɛ ka li kpii digiya.
Nɔkimi li tis saan onɛ bɛ teŋin la ka o ɔnb, bɛɛ ya kuosi tis teŋ zʋŋ nid.
Amaa yanam anɛ nimbanɛ an kasi tisi ya Zugsɔb la.
Mid ka ya nɔk bʋbil ni'imi dʋg o ma bin'isimin.
Piig pʋʋr Fʋ ya'a bun zʋʋd la yʋʋm wʋsa, asɛɛ ka fʋ pʋdig zin'is piiga yis yinne digil.
Dimmi yinne kanɛ ka ya yis ka li an; ki nɛ daam nɛ kpaam nɛ na'abibis banɛ ka ba du'a yiiga la, nɛ kɔnbid la, ya Zugsɔb Wina'am la tuon, zin'ikanɛ ka o na gaŋ ye o yʋ'ʋr bɛɛ anina la.
Ala ka ya na zamis yanamɛ na na'asid Zugsɔb onɛ aan ya Wina'am la si'em saŋa wʋsa.
Amaa Zugsɔb onɛ aan fʋ Wina'am gaŋ zin'isi'a ye o yʋ'ʋr bɛ la ya'a lal nɛ fʋn yi zin'isi'a la na, fʋn tiakimi fʋ pʋʋr piiga la nɛ ligidi mɔri keŋ zin'ikanɛ ka Zugsɔb fʋ Wina'am gaŋ la, keŋ paae ka nɔk ligidi la da' fʋn bɔɔd si'el nwɛnɛ niigi bɛɛ pɛ'ɛs bɛɛ daam bɛɛ bʋnnuuda dinɛ mi'ig bɛɛ fʋn bɔɔd si'el wʋsa.
Ani ka fʋn nɛ fʋ yidim wʋsa na dii li Zugsɔb la tuon ka maal sumalisim.
Da tami Levi dim banɛ bɛɛ ya tempʋʋdin la yɛlaa, ban pʋ mɔr pʋʋr bɛɛ faar ka li aan ba mɛŋ din la zug.
Yʋma atan' wʋsa, yanam mɔr yʋʋm kan la pʋʋr piiga la wʋsa mɔri keŋ su'a li ya tempʋʋdin la.
Ala ka Levi dim banɛ pʋ mɔr pʋʋr bɛɛ ba mɛŋ faar la nɛ saam nɛ kpiibis nɛ pʋkɔnya banɛ bɛɛ ya tempʋʋdin la na kena dii tig.
Ala ka Zugsɔb onɛ aan ya Wina'am la na niŋ yanamɛ nɔki ya nu'ugʋ si'is si'el wʋsa bareka.
Sama kɛɛsʋg yʋʋm Yʋma ayɔpɔi wʋsa asɛɛ ka ya kɛɛs sama bas.
Yanamɛ na niŋ si'em nwa': onɛ wʋsa pɛ'ɛŋ ligidi tis o tiraan onɛ an Israel nid o kɛɛsim bas.
Li pʋ sʋm ye fʋ di'e sam onɛ aan fʋ ba'abiig bɛɛ Israel nid san'anɛ bɔzugɔ lin paae saŋa kanɛ ka Zugsɔb la zi'el ye ba kɛɛs sama bas, ka ba mɔɔli li la.
Ya na nyaŋi di'esi ya sama banɛ bɛ saam la san'an amaa da di'e samme fʋ ba'abiig onɛ dii fʋ sam la san'anɛ.
-Nɛ wala wʋsa, nɔŋdaan kʋ bɛ ya sʋʋgin teŋ kanɛ ka Zugsɔb la tisi ya, ye ya sʋ'ʋg ka li aan ya faar la, bɔzugɔ ya ya'a siak Zugsɔb onɛ aan ya Wina'am la ka gu'usid ka dɔl o zi'ela banɛ ka m tisidi ya zina la, o na niŋi ya bareka bɛdegʋ.
Zugsɔb onɛ aan ya Wina'am la na niŋi ya bareka wʋʋ on zi'el si'em la.
Tɛɛns bɛdegʋ dim na kɛɛn ya san'an na pɛ'ɛŋ amaa, yanam kʋ pɛ'ɛŋ sɔ' nii.
Ya na sʋ'ʋg tɛɛns bɛdegʋ amaa teŋ kae na sʋ'ʋgi ya.
Sɔ' ya'a an nɔŋdaani ya ba'abiis la sʋʋgin, teŋ kanɛ ka ya Zugsɔb Wina'am tisi ya la, yanam da digilimi ya sʋnfʋ kpiank ka mɔŋi ya ba'abiig onɛ an nɔŋdaan la, amaa lɛɛ tiɛnmini ya nu'us ka siaki pɛ'ɛŋi on bɔɔd si'el la tis o nɛ ya sʋnf wʋsa.
Gu'usimi ka da su'a pʋtɛn'ɛbɛ'ɛd kaŋa ya sʋnya ni ye, “Yʋma ayɔpɔi dinɛ ka ba na kɛɛs sama bas la li'el ya,” ka lin zug kɛ ka ya zan'as tisib ka mɔŋi ba.
Ya ya'a niŋ ala ka o fabili tis Zugsɔb la, ya na kpɛn' taalin.
Tisimi nɛ ya sʋʋnr wʋsa ka da tisidi nɛ ɛndʋgɔ, bɔzugɔ, dinɛ na kɛ ka Zugsɔb onɛ aan ya Wina'am la na niŋi ya tʋʋma wʋsa bareka nɛ dinɛ wʋsa ka ya si'is.
Nɔŋdaannam na bɛ teŋin la saŋa wʋsa.
Dinzugɔ, m tisidi ya nɔɔr kaŋa ye ya piinimi ya ba'abiis nɛ nɔŋ dim nɛ banɛ ka' si'eli ya teŋin la.
Fʋ Hibiru tiraan, o ya'a anɛ dau bɛɛ pu'a, ya'a kuos o mɛŋi tisif, o na tʋm tisif yʋma ayuobʋ, yʋʋm kanɛ paas ayɔpɔi la fʋn basim o suor ka o keŋ.
Fʋ ya'a tis o suor, da kɛ ka o keŋ nu'uzaalisɛ.
Yisimi fʋ kɔnbid nɛ fʋ zieŋin zʋʋd nɛ daam la tis o nwɛnɛ fʋ Zugsɔb Wina'am niŋif bareka si'em la.
Tɛnri ye ya da anɛ yammis Egipt teŋin ka ya Zugsɔb Wina'am faaɛn ya, din ka m tisidi ya nɔzi'elkaŋa zina la.
Amaa fʋ tʋmtʋm ya'a yɛlif ye, “Mam pʋ bɔɔdi basi fɔ.” Ka li anɛ on nɔŋ fʋn nɛ fʋ yidim la zug, fʋn nɔkim o keŋ za'anɔɔrin ka nɔk vʋʋndiŋi vʋdig o tʋbir ka o na liebi fʋ tʋmtʋm o nyɔvʋr bɛn wʋsa, ka niŋ ala nɛ fʋ tʋmtʋm pu'ak mɛn.
Da gɔs ka li tɔi tisif ye fʋ basi fʋ yammʋg ka o mɔr yɔlisim, bɔzugɔ on tʋm si'el yʋma ayuobʋ la gaad fʋn na nɔk sɔ' ka o tʋm ka fʋ yɔɔd o la nɔɔra ayi'.
Din ka fʋ Zugsɔb Wina'am la na niŋi fʋ tʋʋma wʋsa bareka.
Bʋnkɔnbid bikpɛɛmnam yɛla Gaŋim niigi nɛ kɔnbid bikpɛɛm banɛ an bʋndibis la ka li an Zugsɔb fʋ Wina'am la din.
Da nɔki fʋ na'adibig kpɛɛm kpɛn'ɛs kuobɔ, ka mɛ da pʋni fʋ pɛ'og bikpɛŋ kɔnbidɛ.
Yʋʋm wʋsa fʋn nɛ fʋ yidim na kʋʋ ba ɔnb, zin'ikanɛ ka Zugsɔb fʋ Wina'am gaŋ la.
Amaa bʋnkɔnbʋg la ya'a mɔr dɛŋ, nwɛnɛ on na an wabʋg bɛɛ zʋnzɔŋ bɛɛ o mɔri dɛŋ kanɛ sid ka' sʋ'ʋm, da nɔki li maal maannɛ tisi Zugsɔb fʋ Wina'am la.
Ɔmmini li ya tempʋʋdin.
Sɔ' wʋsa na tun'e ɔnb, onɛ an nyain maan pʋʋgin la bɛɛ onɛ ka' nyainnɛ, wʋʋ yanamɛ ɔnbid kɔɔng bɛɛ walig ni'im si'em la.
Amaa da ɔnb nɛ ziim la, dɛŋim kpa'ae zikanɛ yi ni'imin la bas teŋin wʋʋ ku'om nɛ ka nyaan dʋgi ɔnb.
Kum Maliak Gaadʋg malʋŋ Tɛnri Abib nwadig la ka maal malʋŋ di'ema dinɛ an Kum Maliak Gaadʋg malʋŋʋ tisi ya Zugsɔb Wina'am la, bɔzugɔ Abib nwadig la ni ka o da yisi ya Egipt teŋin yʋ'ʋŋ na.
Gban'am naaf bɛɛ kɔnbʋgʋ maal Kum Maliak Gaadʋg malʋŋ la tisi fʋ Zugsɔb Wina'am, zin'ikanɛ ka Zugsɔb la na gaŋ ye o yʋ'ʋr bɛɛ anina la.
Da dii li nɛ bodobodo kanɛ ka ba maal nɛ dabinnɛ, amaa daba ayɔpɔi la wʋsa ɔmmi bodobodo kanɛ pʋ mɔr dabinnɛ.
Li anɛ namisʋg diib bɔzugɔ, ya da gbirigi yi Egipt, din ka ya nyɔvʋr bɛllim wʋsa ya kʋ tam saŋa kanɛ ka ya da yi Egipt laa.
Da kɛ ka danbin bɛɛ ya teŋin la daba ayɔpɔi la wʋsaa.
Maalim maan la dabiskanɛ an yiiga la zaam, ka da kɛ ka ni'im la kpɛlim nie bɛogɔ.
Da maali Kum Maliak Gaadʋg malʋŋ la tempʋʋd banɛ ka ya Zugsɔb Wina'am tisi ya la nii, asɛɛ zin'ikanɛ ka o gaŋ ka o yʋ'ʋr bɛɛ anina la.
Ani ka ya na maal Kum Maliak Gaadʋg malʋŋ la zaam, winnig ya'a ti kpɛn'ɛd, saŋkan nɔɔ ka ya da yi Egipt la.
Sɛn'ɛminɛ lii ɔnb zin'ikanɛ ka Zugsɔb onɛ aan ya Wina'am na gaŋ la.
Ka bɛog ya'a nie yanam lɛn kuli ya sʋga la ni.
Daba ayuobʋ la pʋʋgin, ɔmmi bodobodo dinɛ ka' dabinnɛ, ka daba ayɔpɔi la daar yanam la'asim pʋ'ʋs Zugsɔb onɛ aan ya Wina'am la; da tʋmi ya tʋʋmaa.
Bakuainam Malʋŋ yɛla Dabisir kanɛ ka ya na nɔk kʋsiig bɛɛ gɔn'ɔgʋ pin'ili buni ya zʋʋd la, yanam kaalimi dabisa ayɔpɔi zin'isa ayɔpɔi, ka ya yʋ'ʋn maal Bakuainam Malʋŋʋ tisi ya Zugsɔb Wina'am la, ka mɔri ya'amlɛog maan na tis o, ka li zemis nɛ albareka kanɛ ka Zugsɔb onɛ aan ya Wina'am tisi ya la.
Ka maali sumalisim Zugsɔb onɛ aan ya Wina'am la tuon, zin'ikanɛ ka o na gaŋ ye o yʋ'ʋr bɛ anina la, la'an nɛ ya dasam nɛ ya pu'ayuos, nɛ ya sankpan'as dap nɛ pu'ab, nɛ Levi dim banɛ bɛɛ ya tempʋʋdin la, saam nɛ kpiibis nɛ pʋkɔnya banɛ bɛ nɛ ya la wʋsa.
Tɛnri ye ya da anɛ yammis Egipt teŋin, gu'usimi ka dɔlis zi'elbama.
Sʋga Gbɛɛnb Malʋŋ Ya ya'a ti bʋ' ya ki zieŋini naae, ka nwiaki ya tiis wala maal daam la naae, yanam on maalim Sʋga Gbɛɛnb Malʋŋ.
Maalimi sumalisim nɛ ya dasam nɛ ya pu'ayuos, ya sankpan'as dap nɛ pu'ab, nɛ Levi dim, nɛ saam nɛ kpiibis nɛ pʋkɔnya banɛ bɛɛ ya tempʋʋdin la.
Daba ayɔpɔi ka ya na nɔki maal nimmua malʋŋʋ tis Zugsɔb onɛ aan ya Wina'am, zin'ikanɛ ka o na gaŋ.
Ala ka ya Zugsɔb Wina'am na niŋi ya bunib nɛ ya nu'ug tʋʋma bareka, ka ya sumalisim la na paae li bɛn.
Nɔɔr atan' yʋʋm pʋʋgin, ya dap la wʋsa na kɛn Zugsɔb onɛ aan ya Wina'am la tuon zin'ikanɛ ka o na gaŋ ka maal Di'ema Malʋŋ linɛ an; Bodobodo Dinɛ Ka' Danbin nɛ, nɛ Bakuainam Malʋŋ nɛ Sʋga Gbɛɛnb Malʋŋ.
Sɔ' da kɛn Zugsɔb la tuon na nɛ nu'uzaalisɛ, asɛɛ sɔ' wʋsa mɔr maan ka li zemis nɛ fʋ Zugsɔb Wina'am la tisif albareka si'em la.
Sariakatib yɛla Gaŋimi sariakatib nɛ kpɛɛmnamɛ ya buudi dɔɔg wʋsa ni, nɛ tempʋʋgin wʋsa, dinɛ ka ya Zugsɔb Wina'am tisi ya la.
Ka ba na kad nidib la saria ka li dɔl suor.
Da zan'asi sida la bɛɛ ya maal baregaŋa.
Mid ka ya kɛ ka ba da' ya nɛ ligidi ka ya bas sida la, ka li kɛt nɛ ka ya'am sɔb lieb zu'om ka kɛt ka onɛ mɔr sida kɔ'ɔŋ bʋʋd.
Dɔl sida ma'aa, ka ala ka fʋ na vʋe ka sʋ'ʋg teŋ kanɛ ka ya Zugsɔb Wina'am tisi ya la.
Win sieba pʋ'ʋsʋg yɛla Da sɛ teŋgban Asera daug ka li kpi'enɛ bimbim kanɛ ka ya mɛ' tis Zugsɔb onɛ aan ya Wina'am la, ka mɛ da zi'el teŋgban kugirɛ; ka nɛ'ɛnam ka ya Zugsɔb Wina'am kis la.
Da nɔk naaf bɛɛ pɛ'og kanɛ mɔr dɛŋi maal maannɛ tisi ya Zugsɔb Wina'am.
Ka lin la anɛ kisʋgʋ tis o. Dau bɛɛ pu'a ya'a bɛ nɛ ya tɛɛns banɛ ka Zugsɔb onɛ aan ya Wina'am tisi ya la ka ya nyɛɛ o ka o tʋm bɛ'ɛd Zugsɔb la tuonnɛ san'amid o nɔnaar la, ka pʋ'ʋsid winsieba, iginidi ba tuon bɛɛ pʋ'ʋsid winnig bɛɛ nwadig bɛɛ nwadbibis banɛ bɛ saŋgbauŋin la, ka li pʋ dɔl nɛ m nɔzi'ela, ka ya baŋ, yanam vɛɛnsimi li yɛla sʋ'ʋŋa.
Ka li ya'a an sida ye yɛlkisʋg kaŋa maal Israel teŋin, yanam mɔr dau bɛɛ pu'a kanɛ tʋm tʋʋmbɛ'ɛd kaŋa la keŋi ya tempʋʋg la za'anɔɔrini lɔb o sɔb nɛ kuga kʋ.
Nidib ayi' bɛɛ atan' ya'a di kasɛt, ban kʋʋm o sɔb, amaa nid yinne ma'aa ya'a di kasɛt li pʋ nar ye ba kʋʋ o sɔba.
Banɛ di kasɛt la, banɛ na dɛŋi kpɛn'ɛsi ba nu'ug o kʋʋb yɛla.
Ka banɛ kpɛlim la nyaan kpɛn'ɛsi ba nu'us.
Asɛɛ ya yis bɛ'ɛd kanɛ bɛɛ ya sʋʋgin la.
Kɔɔtʋ ni antu'a Ba ya'a ti mɔr antu'a kɛɛn ya kɔɔtʋnamin na ka li sariakadib tɔi, nwɛnɛ sɔ' ya'a kʋ bɛɛ pu'alim sɔ' ka li anɛ pɔn'ɔsim bɛɛ o gɛsignɛ, bɛɛ zi'elsieba bakir yɛla, yanam mɔr antu'a la keŋ zin'ikanɛ ka Zugsɔb onɛ aan ya Wina'am na gaŋ la.
Kemi maanmaannib banɛ an Levi dim la san'an, nɛ sariakat onɛ bɛ tʋʋma ni saŋa kan la, bu'osi ba ka ba pa'ali ya yanamɛ na gban'e li yɛla si'em.
Asɛɛ ka ya tʋm wʋʋ ban gban'e si'em tisi ya zin'ikanɛ ka Zugsɔb la gaŋ la.
Gu'usimi ka tʋm wʋʋ ban pa'ali ya si'em la.
Tʋmmi wʋʋ ban pa'ali ya wada la si'em la, nɛ gban'abanɛ ka ba tisi ya la.
Da fɛndigi datiuŋ bɛɛ dagɔbʋg ka bas ban yɛli ya si'em la.
Niŋ kanɛ wʋsa ziem sariakat la, bɛɛ maanmaan kanɛ bɛɛ ani tʋmmi tisid Zugsɔb onɛ aan ya Wina'am la, asɛɛ ka ba kʋʋ o ka li yis bɛ'ɛd kanɛ bɛ Israel teŋin la.
Nidib la wʋsa na wʋm ka zɔ dabiem ka kʋ lɛm mɔr ziemis tʋʋmaa.
Na'am yɛla Ya ya'a ti kpɛn' teŋ kanɛ ka Zugsɔb onɛ aan ya Wina'am ye o tisi ya ka ya sʋ'oe ka zin'inɛ anina la, ka tɛn'ɛs ye “Kɛlli ka ti diis na'ab ka o sʋ'oe ti wʋʋ buudbanɛ giligi ti la mɔr si'em la,” yanam on gɔsim sʋ'ʋŋa ka gaŋ na'ab onɛ ka Zugsɔb onɛ aan ya Wina'am gaŋ la.
Asɛɛ ka o aan ya ba'abiis la yinne, da diisi saan onɛ ka' Israel nid ka o sʋ'oe ya.
Na'ab la mɛ da bɔɔd ye o mɛŋ mɔr widi bɛdegʋ bɛɛ o kɛ ka nidib la lɛb Egipt n da' widi na tis o. Zugsɔb la pʋn yɛli ya ye, “Da lɛn lɛbi suokan la ni ya'asɛ.” O da di pu'ab bɛdegʋ ka ba fɛndig o ya'am; ka mɛ da la'as anzurifa nɛ sanlima bɛdegʋʋ.
O ya'a ti zin'in o na'am gbauŋ la zug, asɛɛ ka o sɔb wada gbauŋ kaŋa tis o mɛŋ, dinɛ ka Levi dim maanmaannib mɔr la.
Asɛɛ ka li bɛɛ o san'an, ka o na karim daar wʋsa o nyɔvʋr bɛllimin.
Ala ka o na zamis ka na'as o Zugsɔb Wina'am ka dɔlis wada kaŋa yɛt si'em la nɛ gban'abama wʋsa.
O da gɔsi nyɛ ka on sɔn'oe o ba'abiis ka fɛndig wada la datiuŋ bɛɛ dagɔbʋga.
Din ka on nɛ o yaas na di na'am la yuug Israel teŋin.
Maanmaannib pʋʋr Maanmaannib banɛ an Levi dim la, sida Levi dɔɔg la wʋsa kʋ mɔr pʋʋr bɛɛ faar nɛ Israel dim la.
Ba diib na anɛ maan linɛ ka nidib la maali tis Zugsɔb la bugumin la, linɛ na aan ba faar.
Ba kʋ mɔr pʋʋri ba ba'abiis la sʋʋginɛ.
Zugsɔb la aan ba faar, wʋʋ on pɔɔ zi'el si'em la.
Nɛ'ɛŋa an maanmaannib la pʋʋri yit nimbanɛ nɔk na'araad nɛ pɛ'ɛsi maal maan; li na anɛ biaunk nɛ yier nɛ pʋʋgin la'ad.
Asɛɛ ka ya tisi ba zʋʋd linɛ ka ya bʋn yiiga la nɛ daam nɛ kpaam, nɛ ya pɛ'ɛs kɔnbid linɛ ka ya kies yiiga la.
Ya Zugsɔb Wina'am la gaŋnɛ ban nɛ ba yaasi yii ya dɔɔd la wʋsa sʋʋgin ye ba zi'eni tʋm Zugsɔb la yʋ'ʋr zug saŋa wʋsa.
Levi nid ya'a yii ya tempʋʋg yinne linɛ bɛ Israel teŋ si'a wʋsa, ka kpɛ'ɛŋi keŋ Zugsɔb la na gaŋ zin'isi'a la ni, o sʋnf bɔɔdim zug, o na nyaŋi tʋm Zugsɔb Wina'am yʋ'ʋr zug nwɛnɛ o Levi dim taaba tʋm Zugsɔb la tuon si'em la.
On nɛ ban na pʋdigi ba pʋʋr la azinzema, la'an nɛ on di'e ligidi yi la'abanɛ ka o yidim kuos la.
Yɛlkisa yɛla Ya ya'a ti kpɛn' teŋ kanɛ ka ya Zugsɔb Wina'am ye o tisi ya la, da zamisidi ka tu'asid banɛ an yɛlkisa ka buudbanɛ bɛɛ anina la dɔlisid la.
Da kɛ ka sɔ' bɛɛ ya sʋʋgin nɔk o biribiŋ bɛɛ o bipuŋi maal maan bugumin, ka an onɛ an ba'akɔlʋg sɔb bɛɛ tiim sɔb ka an sɔnpʋt, bɛɛ o maan si'elnam dinɛ buon ka sɔnsid nɛ kikiris nɛ kpi'imnama.
Onɛ wʋsa tʋm nɛ'ɛnam li anɛ yɛlkisa tis Zugsɔb la, bɔzugɔ li anɛ yɛlkisa bama zug ka Zugsɔb onɛ aan ya Wina'am la kad buudbama yisi ya tuon la.
Da mɔri gba'ari ya Zugsɔb Wina'am la tuonnɛ.
Tɛɛns banɛ ka ya ye ya sʋ'ʋg la kɛlisid nɛ ba'akɔn dim bɛɛ sɔnpʋttib.
Amaa ya'a kpɛlim nɛ yanam, ya Zugsɔb Wina'am la pʋ tisi ya suor ye ya niŋ ala. Zugsɔb onɛ aan ya Wina'am la na gaŋ nɔdi'esi ya ba'abiis la sʋʋgin na ka o nwɛnɛ mam nɛ.
Asɛɛ ka ya kɛlis bʋn linɛ wʋsa ka o na tu'asi ya.
Yanamɛ da la'as Horeb zuorin la, ya da yɛli ya Zugsɔb Wina'am ye, “Da kɛ ka ti lɛn wʋm Zugsɔb Wina'am la bɛɛ ti lɛn nyɛ bugum kaŋa ya'asɛ ka ti na kpi.” Ka Zugsɔb la yɛlim ye, “Ban yɛl si'el la an sʋ'ʋŋa.
M na yis nɔdi'esi ba ba'abiis la sʋʋgin na ka o nwɛnɛ fʋn nɛ.
M na nɔki m nɔɔr yɛlʋgʋ niŋ o nɔɔrin, ka o na pian'adi tisidi ba mam na yɛl o si'el wʋsa.
Onɛ wʋsa pʋ kɛlisi m pian'ad banɛ ka nɔdi'es la na pian' mam yʋ'ʋrin la, mam mɛŋ na buol o ka o tu'asi li gbin.
Amaa nɔdi'es kanɛ zi'enɛ tɛn'ɛs o mɛŋi pian' man yʋ'ʋr zug ka m pʋ tis o nɔɔrɛ, bɛɛ nɔdi'es kanɛ pian'ad winsieba yɛla, asɛɛ ka ba kʋʋ o.” Daasi'erɛɛ ya na bu'os ye, “Ti na niŋ wala baŋ ye li ka' Zugsɔb la pian' tisi ti?” Ka nɔdi'es ya'a yɛl si'el Zugsɔb yɛla ka li pʋ niŋ amɛŋa, lin anɛ labaar kanɛ ka Zugsɔb la pʋ pian', ka nɔdi'es la tɛn'ɛs nɛ o mɛŋi pian'.
Da zɔti nɛ o dabiem.
Suak tempʋʋd Zugsɔb onɛ aan ya Wina'am la ya'a ti san'am buudbanɛ bɛɛ ya tuon la ka tisi ya ba teŋ la, ka ya di'e ba tempʋʋd nɛ ba ya' la, yanam gaŋ tempʋʋd atan' banɛ bɛ teŋsʋk, teŋ kanɛ ka ya Zugsɔb Wina'am ye o tisi ya ka ya sʋ'oe la ni.
Maalimi suoya keŋ tɛɛnsin la, ka pʋdig teŋ kanɛ ka ya Zugsɔb Wina'am ye o tisi ya la zin'isa atan', ala ka onɛ kʋ nid ka li ka' pɔn'ɔsimm na zɔɔ keŋ ani su'a.
Zi'elkaŋa anɛ sɔ' na kʋ o tiraan bɛɛ o kpi'a na zɔɔ keŋ ani faaɛn o nyɔvʋr, on pʋ gban'e pʋtɛn'ɛbɛ'ɛd o sʋʋnrin ka kʋ o pɔn'ɔsim la zug.
Ya'a nwɛnɛ nid nɛ o kpi'a na keŋ mɔɔgin ye ba nwaae daad, ka on ʋk zɛnnir ye o nwaae daug la ka zɛnnir la fʋki ianki nwɛ' o tiraan la kʋ, o na nyaŋi zɔɔ keŋ tembama yinne ni faaɛn o nyɔvʋr.
Amaa teŋ la ya'a lal, onɛ nar ye o yɔ sam la sʋnf ya'a duoe, o na kadi paae o ka kʋʋ o, la'an nɛ lin pʋ nar ye ba kʋʋ o la bɔzugɔ, o pʋ dɛŋi gban'e pʋtɛn'ɛbɛ'ɛd o sʋʋnrin ye o kʋʋ o kpi'a la.
Dinzug ka m tis nɔɔr ye ya gaŋ tempʋʋd atan' la.
Ka ya Zugsɔb Wina'am la ya'a ti yaligi ya sʋ'ʋlim la tisi ya, nwɛnɛ on da zi'el nɔɔrɛ tisi ya yaanam si'em la, ka tisi ya teŋ la wʋsa wʋʋ on da zi'el si'em la, bɔzugɔ ya dɔlis wada kanɛ ka m tisi ya zina la, ka nɔŋi ya Zugsɔb Wina'am la, ka dɔl o suoya la saŋa wʋsa, ani ka ya na bɔ tempʋʋd atan' paas.
Tʋmmini ala ka ba da ti kʋ sɔ' zaalim ka o pʋ maal bugusim teŋ kanɛ ka ya Zugsɔb Wina'am ye o tisi ya ka li an ya faar la.
Ala ka ya kʋ, kʋ sɔ' ka paam taalɛ.
Amaa sɔ' ya'a kis o kpi'a ka su'a gu' nwɛ' o kʋ, ka zɔɔ keŋ tempʋbama ni, o teŋ la kpɛɛmnam na tʋm tempʋʋgin la ka ba mɔr o na, ka ba nɔk o tis onɛ ye o yɔ sam la ka o kʋʋ o. Da zɔɔnɛ o nimbaanliga.
Asɛɛ ka ya yis bɛ'ɛd linɛ an ninkʋʋr Israel teŋin, ala ka si'el wʋsa na an sʋ'ʋŋa tisi ya.
Da tɔlisi fʋ kpi'a titɔndig kugir linɛ ka ba da digil kʋdimin sa, ka fʋ di faar teŋ kanɛ ka ya Zugsɔb Wina'am tisi ya ye ya sʋ'oe la.
Kasɛt diib yɛla Nid yinne ma'aa ya'a di kasɛt ye sɔ' tʋm tʋʋmbɛ'ɛd buudi wʋsa, li pʋ siakɛ.
Amaa asɛɛ ka kasɛtib paae nidib ayi' bɛɛ atan' ka pian'ad la nyaan zi'en.
Nid ya'a maal kisidim duoe zi'enɛ ma' ziri ye sɔ' tʋm bɛ'ɛd, nidib ayi' banɛ nu'ugʋ bɛ pian'ad la pʋʋgin la na kena zi'en Zugsɔb la nɛ maanmaannib nɛ sariakatib banɛ bɛ tʋʋma ni saŋkan la tuon.
Asɛɛ maanmaannib la vɛɛns sʋ'ʋŋa, ka li ya'a ti nie pa'al ye nid la anɛ ziri sɔb, ka di ziri kasɛti tis o ba'abiig, yanam niŋim o wʋʋ on gban'an ye o niŋ o ba'abiig si'em la.
Asɛɛ ka ya yis bɛ'ɛd kanɛ bɛɛ ya sʋʋgin la.
Nidib banɛ kpɛlim la na wʋmi li yɛla ka zɔ dabiem, ka tʋʋmbɛ'ɛd kan la buudi kʋ lɛn tʋm ya sʋʋgin ya'asɛ.
Da zɔ nimbaanliga, nyɔvʋr yɔɔdi nyɔvʋr sam, ka nif yɔɔd nif sam, ka nyin yɔɔd nyin sam, ka nu'ug yɔɔd nu'ug sam, ka nɔbir yɔɔd nɔbir sam.
Zaba ken wada Moses da yɛli ba ye, “Ya ya'a keŋ zabid nɛ ya dataas ka nyɛ ka ba mɔr widi nɛ zaba tɛrekonam nɛ soogianam ka ba zu'oe gati ya, yanam da zɔt dabiem, bɔzugɔ, ya Zugsɔb Wina'am onɛ mɔri ya yi Egipt na la na bɛ nɛ ya.
Ya ya'a ti bɔɔd ye ya keŋ zab, maanmaan la na yii ya tuon na pian' tisi ya.
O na yɛl ye, ‘Yanam Israel dima, kɛlisimi!
Zina ka ya wa'ae ye ya zab nɛ ya dataas la.
Da kɛ ka ya ya'am iank bɛɛ dabiem mɔri ya.
Da kiridi ka dabiem kpɛn' ya.
Li anɛ Zugsɔb onɛ aan ya Wina'am la na dɔlli ya keŋ zab nɛ ya dataas la ka ya na nyaŋi ba.’ Kpɛɛmnam la mɛ na yɛl soogianam la ye, ‘Sɔ' mɛ' yipaal ka nam pʋ yɔ'ɔgi lii?
O sɔb lɛm kul, ka o na ti keŋ kpi zaba la ni ka sɔ' sa lɛdigi yɔ'ɔgi li.
Sɔ' mɛ sɛ vain tiis pɔɔg ka nam pʋ dii li nyɔɔdɛɛ?
On sɔb lɛm kul, ka o na ti keŋ kpi zaba la ni ka sɔ' sa lɛdigi dii li nyɔɔd.
Ba tis sɔ' pu'a ka o nam pʋ dii?
On sɔb lɛm kul, ka o na ti keŋ kpi zaba la ni ka sɔ' sa lɛdigi dii o pu'a la.’ Kpɛɛmnam la na lɛm bu'os ye, ‘Sɔ' zɔt dabiem bɛɛ o ya'am ian'adaa?
O lɛm kul ka da ti taas o ba'abitaaba laa.’ Kpɛɛmnam la ya'a ti pian' naae, ba na gaansi ba tuongatibi tisi ba.
Ya ya'a ti keŋ paae tempʋʋg si'a ye ya zab, yanam tisimi ba sumbʋgʋsʋm gɔs ye ba na nɔki ba mɛŋi tisi yaa.
Ba ya'a siak ka yɔ'ɔgi ba za'anɔya tisi ya, nimbanɛ bɛɛ anina la wʋsa anɛ ban na tʋm tisi ya.
Ba ya'a zan'as sumbʋgʋsʋm ka di'e ya nɛ zaba, yanam giligim tempʋʋg kan la.
Zugsɔb onɛ aan ya Wina'am la ya'a nɔk teŋ la niŋi ya nu'usin, yanam kʋʋm dap banɛ bɛɛ ani la wʋsa.
Ya'a kpɛlim pu'ab nɛ biis nɛ bʋnkɔnbid nɛ linɛ bɛ tempʋʋgin la wʋsa, yanam mɔri kul ka li anɛ ya zab nɛ faaɛn.
Nɔkimi linɛ ka ya Zugsɔb Wina'am kɛ ka ya faaɛn ya dataasin la maal yanamɛ bɔɔd si'em.
Yanamɛ na maal tɛɛns banɛ lal nɛ ya si'em la ka ka' tɛɛns banɛ kpi'e nɛ ya sʋ'ʋlim la.
Amaa tɛɛns banɛ ka ya Zugsɔb Wina'am nɔki tisi ya ka li aan ya faar la, da basi bʋnvʋr linɛ vʋ'ʋsid baa yinnee.
San'ami Hitti dim nɛ Amor dim wʋsa nɛ Keenan dim nɛ Perizi dim nɛ Hivi dim nɛ Jebus dim la wʋsa nyain, nwɛnɛ Zugsɔb onɛ aan ya Wina'am la yɛli ya si'em la.
Ya'a ka' ala, ba na pa'ali ya yɛlkisa banɛ ka ba niŋid ka pʋ'ʋsidi ba wina la ka ya na tʋm tʋʋmbɛ'ɛdi pɔ'ɔgi ya Zugsɔb Wina'am.
Ya ya'a paae tempʋsi'a ye ya zabi faaɛn sʋ'ʋgi li ka giligi li ka li yuug, yanam da nɔk zɛnnire nwaae li tiisi lugɛ, bɔzugɔ ya na dii ba wala.
Tiis la ka'anɛ nidib ka ya ye ya giligi ba zabɛ!
La'an nɛ wala ya na tun'e nwa' tibanɛ ka ya mi' ye ba pʋ wan la ka nɔki maal la'abanɛ na sʋŋi ya ti paae saŋa kanɛ ka ya zabi nyaŋ tempʋʋg la.”
Sɔ' na kpi ka ba zi' onɛ kʋ o suguru sɔsʋg Sɔ' ya'a kpii dig paalʋ, teŋ kanɛ ka Zugsɔb onɛ aan ya Wina'am tisi ya ye ya sʋ'oe la ni, ka sɔ'ɔsɔ zi' onɛ kʋʋ o, ya kpɛɛmnam nɛ sariakatib la na yii keŋ mak on kpi zin'isi'a la lallim nɛ tempʋʋd banɛ kpi'e anina la, ka baŋ tempʋkanɛ kpi'e kum la dig si'el la.
Ka teŋ la kpɛɛmnam na nɔk na'asa'a kanɛ nam pʋ kuaa ka nam pʋ kɔr yɔksin daug o niŋgɔɔnrinɛ, mɔr o sig bɔn'ɔg kanɛ ka ba nam pʋ kua bɛɛ bʋdɛ, ka an zin'ikanɛ ka ku'om pʋbid.
Bɔn'ɔg kan la ni ka ba na nwɛ' na'asa'a la niŋgɔɔnri kʋ.
Maanmaannib la nɛ Levi dim la na gaad tuon bɔzugɔ, ban ka Zugsɔb onɛ aan ya Wina'am la gaŋ ye ba tʋmmi tisid o ka sɔsid albareka tisidi ya on Zugsɔb la yʋ'ʋr zug, ka na maan antu'a nɛ zaba yɛla wʋsa.
Lin mɛn kpɛɛmnam la wʋsa banɛ bɛ tempʋkanɛ kpi'e kum la na pie ba nu'us na'asa'a kanɛ ka ba kʋ la zug, ka na pian' nie nyain ye, “Ti nu'us kae nid nwa' kum la ni bɛɛ ti nini nyɛɛ o kum.
Di'emi ti suguru sɔsʋg maan nwa': Zugsɔba, ti anɛ fʋ nidib Israel dim banɛ ka fʋ faaɛn ti bas la, da nɔki ti taal nɛ ninkanɛ kpi nwa' yɛlaa.” Ka li na yɔ ziim kanɛ kpa'ae la yɛla.
Ala ka ya na fuoe ya mɛŋ nɛ ninkanɛ kpi la yɛla, yanamɛ sadigim maal linɛ dɔl suor Zugsɔb tuon la.
Pu'a kanɛ an yammʋg diib yɛla Ya ya'a keŋ zab nɛ ya dataas, ka Zugsɔb onɛ aan ya Wina'am la nɔki ba niŋi ya nu'usin ka ya nyaŋi gban'e ba ka ba aan ya yammis, fʋ ya'a nyɛ yammis la ni ka pu'a vɛnliŋ bɛ ani ka fʋ ya'am kpɛn' o, fʋ na nyaŋi nɔk o ka o aan fʋ pu'a.
Mɔr o kuli fʋ yin na, ka kɛ ka o pʋni o zug ka sɛɛli o nu'u-ɛɛns nɛ o nɔb-ɛɛns, ka yis fubanɛ ka o yɛ ka fʋ gban'e o la.
O ya'a bɛɛ fʋ yin la ka kaas o ba' nɛ o ma' yɛla nwadig mummi naae, fʋ yʋ'ʋn na keŋ nɔk o ka fʋ lieb o sid ka on mɛ liebi fʋ pu'a.
Fʋ ya'am ya'a ti pʋ lɛm bɔɔd o, fʋn basim o ka o keŋ on bɔɔd si'el.
Da kuos o bɛɛ fʋ maal o wʋʋ yammʋga, bɔzugɔ, fʋnɛ nɛ'ɛs o. Biribiŋ kpɛɛm faar Dau ya'a mɔr pu'aba ayi', ka nɔŋ yinne gat yinne, ka babayi' la wʋsa du'a biribis, amaa ka biribiŋ kpɛɛm la an pu'a kanɛ ka o pʋ nɔŋ la biig, o ya'a ti bɔɔd ye o pʋdig o faari digil o biis, on da nɔk bikpɛŋ faari tis pu'a kanɛ ka o nɔŋ la biig ka li ka'anɛ onɛ sid an o bikpɛŋa, ka bas onɛ ka o pʋ nɔŋ la biig la.
Asɛɛ o baŋ ye o pu'a kanɛ ka o pʋ nɔŋ la biig la an kpɛɛm, ka tis o pʋʋr la zin'isa ayi' on mɔr si'el wʋsa.
Onɛ an zanbinnɛ pa'an o saam paŋ.
Linɛ wʋsa an bikpɛŋ din la anɛ o bʋn.
Wada nɛ biig kanɛ tʋbiri zian'as Dau ya'a mɔr biribiŋ ka o zug kpi'em ka o tʋbir pʋ wʋmma ka pʋ siakid o saam nɛ o ma nɔɔrɛ, ka pʋ kɛlisidi ba sa'alʋgɔ, on nɛ o ma la na mɔr o keŋ kpɛɛmnam la tuon tempʋʋg la yaŋirin.
Ka ba na yɛl kpɛɛmnam la ye, “Ti bikaŋa anɛ onɛ zugʋ kpi'em ka o tʋbir pʋ wʋmma.
O pʋ siakidi ti nɔɔrɛ, o anɛ danuud ka san'amid ligidi.” O teŋ dim la na lɔb o nɛ kuga kʋ.
Asɛɛ ya yis bɛ'ɛd linɛ bɛɛ ya sʋʋgin la, ka Israel nidib wʋsa na wʋm ka zɔ dabiem.
Wada kɔn'ɔb-kɔn'ɔb yɛla Sɔ' ya'a tʋm tʋʋmbɛ'ɛd linɛ nar nɛ kum, ka ba kʋʋ o ya'al tiig zug, yanam da bas o niŋgbiŋ la ka li kpɛlim tiig la zugʋ nie bɛogɔ.
Baŋimi ye ya na mum o dabiskan la bɔzugɔ, Wina'am nɔpɔɔr bɛ nɛ onɛ wʋsa kpi ka ba ya'al o tiig zug.
Da kɛ ka teŋ kanɛ ka ya Zugsɔb Wina'am tisi ya la mɔr dian'adɛ.
Ka fʋ ya'a nyɛ fʋ kpi'a naaf bɛɛ o pɛ'og ka o bɔdigid, fʋn da yisi fʋ nifɔ, amaa gban'am o mɔri keŋ tis o sɔb.
Fʋ kpi'a la ya'a pʋ kpi'e nɛ fʋn bɛ si'el la, bɛɛ fʋ ya'a zi' o sɔba, fʋn mɔr o kuli fʋ yin, ti paae saŋa kanɛ ka o sɔb ti iee paae na, ka fʋ nɔki tis o. Niŋim ala mɛn nɛ fʋn na nyɛ fʋ kpi'a bʋŋ bɛɛ o fuug bɛɛ o si'el ya'a bɔdig ka fʋ nyɛ li.
Fʋn da niŋ ka li nwɛnɛ fʋ pʋ nyɛɛ.
Fʋ ya'a nyɛ fʋ kpi'a bʋŋ bɛɛ naaf ka o lii dig suorin, fʋn da gaad ka bas o, amaa sʋŋim duoe o zi'el.
Pu'a da yɛ dap fuud bɛɛ dau yɛ pu'ab fuudɛ, bɔzugɔ, ya Zugsɔb Wina'am la kisʋg anɛ onɛ niŋ ala. Fʋ ya'a keŋ nyɛ niiŋ tɛog ka li bɛ tiig zug bɛɛ teŋin suor kpikpɛŋ, ka niiŋ la um biis bɛɛ gɛla, fʋn da gban'e niiŋ la la'an nɛ o biis la; fʋ na nyaŋi nɔk o biis la ka basi ba ma la.
Ala ka si'el wʋsa na keŋ sʋ'ʋŋa tisif ka fʋ nyɔvʋr na wa'am.
Fʋ ya'a mɛ' yir, fʋn maalim gʋʋdiŋi gilig yir la zug ka sɔ' kʋ lii anina kpi ka taal bɛ yin la.
Da la'as bʋmbʋʋda buudi ayi' bʋdi fʋ vain tiis pɔɔginɛ; fʋ ya'a niŋ ala, li ka'anɛ bʋmbʋʋda banɛ ka fʋ bʋd la ma'anɛ, amaa vain tiis pɔɔg wala la wʋsa lieb nɛ dian'ad.
Da la'as naaf nɛ buŋi kuaa.
Da yɛ fukanɛ ka ba ʋg gum nɛ bʋnkɔnbid kɔnbidi gɛndig taaba la.
Maalim tusa fʋ fuug la nɔya anaasi la ni.
Dau na san'am o pu'a yʋ'ʋr yɛla Dau ya'a di pu'a ka o ya'amlɛog ti yi pu'a la ka o pʋ lɛm bɔɔd o, ka san'am o yʋ'ʋri tis o yʋ'ʋbɛ'ɛd ye, “Man di pu'a kaŋa ka digin nɛ o la, si'el-si'el pʋ pa'al ye o zi' dau.” Alazug, bipuŋ la saam nɛ o ma na kɛn kpɛɛmnam la tuon na teŋ la yaŋirin ka mɔr linɛ an kasɛti pa'al ye o bipuŋ la zi' dau.
Bipuŋ la saam na yɛl kpɛɛmnam la ye, “M nɔki m bipuŋi tis dau kaŋa, amaa ka o pʋ bɔɔd o. Nannanna o san'am o yʋ'ʋr ka yɛl ye, ‘Mam dii fʋ pu'ayua la ka o pʋn baŋ dau sa.’ Amaa mam mɔr kasɛt linɛ pa'al ye, o zi' dau.” Ani ka bipuŋ la saam nɛ o ma na nɔk fukanɛ an kasɛti pa'al ye o zi' dau la yadig kpɛɛmnam la tuon.
Ka kpɛɛmnam la na bʋ' dau la.
Ba na kɛ ka o yɔ anzurifa ligidi kɔbiga tis bipuŋ la saam, bɔzugɔ, o san'am Israel pu'asadir onɛ ka' taal yʋ'ʋr.
Asɛɛ o di pu'a la.
Suor kae ka o na bas pu'a la o nyɔvʋr bɛn wʋsa.
Amaa ya'a nwɛnɛ dau la pian'ad anɛ sida, ka si'el kae pa'al ye bipuŋ la zi' dau, ba na mɔr o keŋ o saam la yinne zi'el o za'anɔɔrin la ka teŋ la dap lɔb o nɛ kuga kʋ.
O tʋm linɛ an nyan Israel sʋ'ʋlimin, on maal o mɛŋ pu'agɔɔndir ka nan bɛɛ o saam yin la zug.
Asɛɛ ya yis bɛ'ɛd la ya sʋʋgin.
Dau ya'a digin nɛ o tiraan pu'a ka ba kuki ba, asɛɛ dau la nɛ pu'a la wʋsa kpi.
Asɛɛ ya yis bɛ'ɛd la Israel dimin.
Dau ya'a nyɛ pu'asadir kanɛ an sɔ' pu'a-ɛliŋ ka nan zi' dau ka nɔk o digin nɛ o ka li bɛ tempʋʋgin, asɛɛ ya mɔri babayi' la wʋsa keŋ teŋ la yaŋirini lɔbi ba nɛ kuga kʋ, bɔzugɔ, bipuŋ la bɛ tempʋʋgin ka pʋ kaas ka ba faaɛn o, ka dau la mɛ san'am sɔ' pu'a la zug.
Asɛɛ ka ya yis bɛ'ɛd la ya sʋʋgin.
Amaa li ya'a anɛ mɔɔgin ka dau bibig pu'a kanɛ an sɔ' pu'a-ɛliŋ, dau kanɛ tʋm nɛ'ɛŋa la ma'aa na kpi.
Amaa pu'asadir la mɛn, da niŋ o si'ela ka o pʋ tʋm taali.
O pʋ tʋm tʋʋmbɛ'ɛd linɛ nar ye o kpii.
Yɛl kaŋa nwɛnɛ sɔ' na zab nɛ o kpi'a kʋʋ o. Li anɛ dau la bibig pu'asadir la, la'an nɛ pu'a-ɛliŋ la kaas la sɔ' kae yamminɛ na faaɛn o. Dau ya'a sia'al pu'asadir ka ba nam pʋ tis o sida ka bibig o ka ba kʋk o, asɛɛ o yɔ pu'asadir la saam anzurifa ligidi pisnu ka di pu'a la on san'am o la zug, suor kae ka o na bas pu'a laa, o nyɔvʋr bɛn wʋsa.
Li pʋ nar ye sɔ' dii o saam pu'a, li pʋ nar ye o nɛ'ɛs o saama.
Banɛ pʋ paas kallin la yɛla Dau onɛ wʋsa ka ba zan' bɛɛ nwaae o daulim yis kʋ kpɛn' Zugsɔb nidib la sʋʋginɛ.
Onɛ an tampiinr bɛɛ ka' saam, nɛ o yaas wʋsa kʋ kpɛn' Zugsɔb nidib la sʋʋginɛ, hali din yi zʋmaʋŋ yinne ti paae zʋmaʋŋ piiga la zin'igin.
Ammon bɛɛ Moab nidib la bɛɛ ba yaas kʋ kpɛn' Zugsɔb la nidib sʋʋginɛ, hali din yi zʋmaʋŋ yinne ti paae zʋmaʋŋ piiga la, ban da pʋ tʋ'ʋsi ya nɛ diib nɛ ku'om yanamɛ da yi Egipt teŋin kenna la zug, ka ba da da' Balaam onɛ an Beor biig ka yi Petor teŋin ka bɛ Aram Naharam sʋ'ʋlimin dinɛ bɛ Mesopotamia la ka o kaanb kaanbbɛ'ɛdɛ tisi ya.
La'an nɛ wala ya Zugsɔb Wina'am la pʋ kɛlis Balaam kaanb bɛ'ɛd la, amaa ka lɛɛ tiaki li ka li lieb albareka tisi ya bɔzugɔ ya Zugsɔb Wina'am la nɔŋi ya.
Da bɔɔd ye ya maal nɔɔr yinne nɛ ba, ya nyɔvʋr bɛn wʋsaa.
Da ziem Edom dima, ka ba anɛ ya ba'abiis.
Da ziem Egipt dim la, bɔzugɔ ya da anɛ saamme ba teŋin.
Ba biis la yaas banɛ paas atan' la na nyaŋi kpɛn' Zugsɔb la nidib sʋʋgin.
Dian'adi na bɛ yɛla Ya ya'a ti la'as ye ya zab nɛ ya dataas, da li'eli dinɛ an dian'adɛ.
Ya dap la yinne ya'a mɔr dian'ad ka li anɛ o zaansim nɛ yʋ'ʋŋ ka o daulim ku'om yina, asɛɛ ka o yi la'asʋg la yiŋi bɛɛ anina, amaa zaam ya'a ti bɔɔd ma'ar la, o na sʋ ku'om, ka winnig ya'a ti kpɛn' o na nyaŋi lɛb la'asʋg la zin'igin na.
Bɔɔmi zin'igi ya la'asʋg la yiŋ, ka sɔ' ya'a bɔɔd ye o nyɛ' bin on keŋ anina nyɛ'.
Kɛl ka kʋsiig bɛɛ ya la'adin la, ka ya na mɔri li tuud bʋmbɔk, ka fʋ ya'a ti naae, fʋn lɛbisim pin' bin la.
Ya Zugsɔb Wina'am la kaadi ya nɛ ya la'asʋg la zin'igin guri ya, ka na kɛ ka ya nyaŋi ya dataas la.
Asɛɛ ka ya la'asʋg zin'ig la an kasi, ka o kʋ nyɛ dian'adi ya sʋʋgin ka fɛndig ka basi ya.
Wada banɛ bɛ Teŋ si'a yammʋg ya'a zɔɔ kena su'a ya san'an, yanam da nɔk o tis o zugdaan la.
Kɛlli ka o bɛɛ ya san'an, kɛlli ka o gaŋ on bɔɔd zin'isi'a nɛ on bɔɔd tempʋsi'a wʋsa, ka da mugusin oo.
Israel nidib la ni dau bɛɛ pu'a mɛ da bɛ teŋgban dɔɔgini digi nɛ nidiba.
Da mɔri pu'agɔɔnda nɛ dapgɔɔnda la yʋ'ʋn paam la'asieba la kpɛn' Zugsɔb onɛ aan ya Wina'am la san'an yɔ pʋ'ʋlʋm zi'el sammɛ, bɔzugɔ Zugsɔb la kisi li.
Da pɛ'ɛŋi fʋ ba'abiig si'el ka paas nyɔɔdɛ, li ya'a anɛ ligidi bɛɛ diib bɛɛ linɛ wʋsa ka o pɛ'ɛŋ ka li nar ye o paas nyɔɔd.
Ya na nyaŋi di'e nyɔɔd onɛ an saan san'an, amaa ka' ya ba'abiig onɛ an Israel nida, ala ka ya Zugsɔb Wina'am la na niŋi ya bareka ya nu'ug tʋʋma wʋsa ni teŋ kanɛ ka ya kpɛn'ɛd ye ya sʋ'ʋg la pʋʋgin.
Fʋ ya'a yɛl nɔɔri zi'eli tis Zugsɔb la, fʋn da bʋgis nɛ li yɔɔbɔ, ka Zugsɔb fʋ Wina'am la na bu'osif ka fʋ na kpɛn' tʋʋmbɛ'ɛdin.
Amaa fʋ ya'a pɔ nɔɔri zi'el, fʋ pʋ tʋm tʋʋmbɛ'ɛdɛ.
Fʋ nɔɔr ya'a yɛl si'el, asɛɛ ka fʋ kpɛ'ɛŋi tʋmi li bɔzugɔ, fʋ mɛŋ ya'am ka fʋ yɛl nɔɔri tis Zugsɔb fʋ Wina'am la.
Fʋ ya'a kpɛn' fʋ tiraan vain tiis pɔɔgin nyɛ si'el wʋsa fʋn dim, amaa da vaae niŋi fʋ pɛogʋnɛ mɔri keŋɛ.
Fʋ ya'a kpɛn' fʋ tiraan kawɛnna pɔɔgin fʋ na nyaŋi ɔnb kawɛnna linɛ bɛ pʋʋgin la, amaa da nɔk kʋsiigi keŋ ki'eda.
Pu'adiir nɛ sid kulig wada Ka dau ya'a di pu'a ka ti nyɛ ka o mɔr itʋŋ si'a ka li ka' sʋ'ʋm, on tisim o kasɛta gbauŋ linɛ pa'an ye o lɛbis pu'a la nɛ.
O ya'a ti yi yin la naae, suor bɛ ka o na lɛn kul sid ya'as.
On kul sɔ' la ya'a pʋ lɛm bɔɔd oo, ka sɔb gbauŋʋ tis o dinɛ pa'al ye o bas o nɛ ka yis o yin la, bɛɛ o sid la ya'a kpinɛ, o sid kʋdig la pʋ mɔr suor ka o lɛn di pu'a la ya'asɛ, li anɛ yɛlkisʋg: ya da kɛ ka tʋʋmbɛ'ɛd bɛ teŋ kanɛ ka Zugsɔb onɛ aan ya Wina'am tisi ya la nii.
Zi'ela banɛ paas Dau ya'a di pu'a ka li pʋ yuugɛ, da kɛ ka o keŋ zaba ni bɛɛ ya tis o tʋʋm si'a pɛ'ɛs o mɛŋ tʋʋma la.
Asɛɛ ka o bɛ yin yʋʋm mum, ka kɛ ka o pu'a la mɔr sumalisim.
Sɔ' ya'a pɛ'ɛŋ si'eli fʋ san'an, da nɔk o nɛɛr bɛɛ o niŋkaŋ ye o ya'a ti yɔ on di'e, bɔzugɔ yir la dim mɔri dinɛ maannɛ ba diibi dit ka vʋe.
Sɔ' ya'a gban'e o ba'abiig Israel nidi maal o yammʋg bɛɛ kuos o, asɛɛ ka o sɔb kpi.
Asɛɛ ka ya yis bɛ'ɛd dinɛ bɛɛ ya sʋʋgin la.
Niŋgbiŋ ban'as wʋʋ kʋkɔm ya'a li na, yanam gu'usim ka niŋ wʋʋ Levi dim banɛ an maanmaannib la yɛli ya si'em la.
Asɛɛ ka ya dɔlis wʋʋ man yɛli ba si'em la.
Tɛn'ɛsimi ya Zugsɔb Wina'am la da niŋ Miriam si'em suorin yanamɛ da yi Egipt n kenna la.
Fʋ ya'a pɛ'ɛŋ sɔ' si'el, da kpɛn' o zakin ye fʋ di'e on ye o nɔk si'eli tis ka fʋ digil ka o ya'a ti yɔ on di'e la.
Zi'enim yiŋ ka o nɔk on pian' zi'el ye o tisif si'el la mɔri yina tisif.
O sɔb ya'a an nɔŋdaan fʋn da kɛ ka li gbɛɛn fʋ yinnɛ.
Zaam ya'a ti ma'ae fʋn lɛbisim o fuugʋ tis o ka o pil o mɛŋi gbis.
Ala ka o na pʋ'ʋsif ka li na pa'al ye fʋ anɛ pʋpielim sɔb Zugsɔb fʋ Wina'am la san'an.
Da nyɛ onɛ an tadim ka an nɔŋdaan la bɔɔd ye o tʋm zaalim tisi fɔ, baa o ya'a anɛ fʋ ba'abiig Israel nid bɛɛ saanne bɛɛ ya tempʋʋd la yinne nii.
Yɔɔm o dabisir wʋsa ka winnig nyaan li, on an nɔŋdaan ka ti'enɛ lin yɛla ma'aa la, ya'a ka' ala o na kaasi tis Zugsɔb la fʋ yɛla, ka fʋ na kpɛn' tʋʋmbɛ'ɛdin.
Saamnam kʋ kpii ba biis yɛlaa ka biis mɛ kʋ kpii ba saamnam yɛlaa, sɔ' wʋsa na kpinɛ o mɛŋ tʋʋmbɛ'ɛd yɛla.
Da mɔŋ saam bɛɛ banɛ an kpiibis bʋʋdɛ, mɛ da faaɛn pʋkɔɔnr fuug on dii fʋ sam la zugɔ.
Tɛn'ɛsim ye ya da anɛ yammis Egipt teŋin ka ya Zugsɔb Wina'am faaɛn ya yis anina, dinɛ kɛ ka m yɛli ya ye ya tʋmmi ala la.
Ya ya'a ti bʋn ka ya ki, yanam da lɛbi wi'isi li ya'asɛ; basim tis saam nɛ kpiibis nɛ pʋkɔnya, ala ka ya Zugsɔb Wina'am la na niŋi ya nu'ug tʋʋma wʋsa bareka.
Ya ya'a kpa'asi ya olif kpaam tiis la la'as wala la, yanam da lɛn lɛbi pɔn' wila la ni takɛ, basimi dinɛ kpɛlim la tis saam nɛ kpiibis nɛ pʋkɔnya.
Ya ya'a pɔn' ya vain tiis la wala pɔɔgin la, yanam da lɛn lɛbi pɔn' tak ya'asɛ.
Basim tis saam nɛ kpiibis nɛ pʋkɔnya.
Tɛn'ɛsimi ye ya da anɛ saam Egipt teŋin, dinɛ kɛ ka m yɛli ya ye ya tʋmmi anwa la.
Nidiba ayi' ya'a zab, li anɛ ba keŋ kɔɔtʋ ni ka sariakatib maal pian'ad la tis onɛ mɔr bʋʋd la ka mɔŋ onɛ ka' bʋʋd la bʋʋd.
Li ya'a nar ye ba bʋ' onɛ ka' bʋʋd la, sariakat la na kɛ ka o digin avanba ka ba bʋ' o. Ba na bʋ' o nɛ o tʋʋmbɛ'ɛd la nar ye o di'e kpa'asa si'em bɛn.
Suor bɛ ye ba bʋ' o kpa'asa pisnaasi, amaa li da gaad ala bɔzugɔ, li ya'a gaad ala ya diisi ya ba'abiig la nɛ nyannɛ ya sʋʋgin.
Mid ka ya pid na'araad banɛ kuod la nɛ yʋgʋd.
-Ba'abiis ya'a la'am bɛ ka yinne kpi ka pʋ mɔr biribiŋa, o pʋkɔɔnr la da yii kul sɔ' yiŋa, asɛɛ ka o kul yin la ka o sid pitʋ na dii o ka biribiŋ kanɛ ka o du'a yiiga la na sig nɛ onɛ kpi la ka o yʋ'ʋr da bɔdig Israel buudi la nii; sid piti nar ye o tʋm si'em la.
Amaa onɛ kpi la ba'abiig la ya'a pʋ bɔɔd pʋkɔɔnr la, pu'a la na keŋ teŋ la kpɛɛmnam san'an yɛli ba ye, “M sid la ba'abiig zan'as ye o kʋ diimi du'a biigi tis o ba'abiig la ka li kɛ ka o yʋ'ʋr da bɔdig Israel teŋinɛ.” Teŋ la kpɛɛmnam la na buol o pian' tis o, ka o ya'a nam zan'as ka ye, “Mam kʋ di pʋkɔɔnr la.” Pʋkɔɔnr la na duoe kpɛɛmnam la tuonnɛ pidig onɛ zan'as ye o kʋ dii o la ta'adir ka tʋbis nintɔɔndi niŋ o nindaan ka yɛl o ye, “Ban niŋid onɛ zan'as ye o kʋ mɛɛ o ba'abiig yir si'em la.” Israel teŋin sɔ' wʋsa na baŋ ye dau kanɛ ka ba pidig o ta'adir la tuŋʋ nwa' ka li an yʋ'ʋbɛ'ɛd.
Dapa ayi' ya'a zabid ka yinne pu'a kena ye o sʋŋ o sid ka gban'e o sidi zabid nɛ sɔ' la daulim, yanam fi'igim o nu'ug, ka da zɔɔnɛ o nimbaanliga.
Da mɔri dinɛ makid la'ad tɛbisim la zin'is ayi' ya kɔlʋgin ka yinne tɛbis ka yinne fa'as, ka ya mɔri zammid nidiba.
Da mɔri dinɛ makid kuosim la zin'is ayi' ya yaanɛ, ka yinne zu'oe ka yinne pɔɔda.
Asɛɛ bʋmbanɛ ka ya mɔri makid la'ad tɛbisim la an wʋʋ din nar si'em; ka ala ka ya na yuug teŋ kanɛ ka Zugsɔb onɛ aan ya Wina'am tisi ya la.
Banɛ mɔr labanɛ pʋ paae ma'asid la'ad la anɛ zam dim ka ba pʋʋg pʋ paada.
Zugsɔb Wina'am kis nimbamanam.
Tɛn'ɛsimi Amalek dim la da maali ya si'em suorin yanamɛ da yi Egipt na la.
Yanamɛ da gɛn ka tadig la, ba da pʋ zɔ Wina'am amaa ka zab nɛ ya kʋ banɛ tadig ka kpɛlim nya'aŋi kennɛ gɛrid la.
Ya Zugsɔb Wina'am la ya'a ti tisi ya vʋ'ʋsʋm ya dataas banɛ giligi ya la wʋsa sʋʋgin, teŋ kanɛ ka ya kpɛn'ɛd ye ya sʋ'ʋg ka li aan ya faar la ni, baŋimi ye ya na kʋ Amalek dim la wʋsa ka sɔ' kʋ lɛn tiɛn ba yɛl dunia nwa' nii.
Da tamiya.
Bunib piini Ya ya'a ti kpɛn' teŋ kanɛ ka ya Zugsɔb Wina'am ye o tisi ya la, ka zin'in ka sʋ'ʋgi li ka li liebi ya faar, gbin'emi zʋʋd linɛ ka ya bʋn yiiga wʋsa teŋ kanɛ ka ya Zugsɔb Wina'am tisidi ya la niŋ pɛogʋnɛ mɔri keŋ zin'ikanɛ ka ya Zugsɔb Wina'am na gaŋ ka o yʋ'ʋr bɛɛ anina la.
Yɛlim maanmaan kanɛ sʋ'oe malima tʋʋma saŋkan la ye, “M zi'en zina yɛti fʋ Zugsɔb Wina'am la ye, m yʋ'ʋn paae teŋ kanɛ ka Zugsɔb da pɔ zi'eli ti yaanam ye o na tisi ti la.” Maanmaan la na di'e pɛog la fʋ nu'usinɛ zi'eli fʋ Zugsɔb Wina'am bimbim la tuon.
Ka fʋ mɛŋ na yɛl Zugsɔb fʋ Wina'am la tuon nyain ye, “M yaab da anɛ Aram nid onɛ gɔɔndi giligid, ka da nɔk o yidim bi'ela mɔri ba keŋ Egipt teŋin zin'in anina, ka ba da lieb buudtita'are mɔr paŋ ka zu'oe.
Amaa Egipt dim la da pʋ maali ti sʋ'ʋm, ka namisi ti hali, ka kɛ ka ti tʋm tʋʋm kpi'ema.
Ka ti kaasi tis Zugsɔb onɛ aan ti yaanam Wina'am la, ka Zugsɔb la wʋmi ti kaasig nɛ ti yaalʋg nɛ tinamɛ tʋm tʋʋm kpi'ema ka ba mugusidi ti si'em la.
Ala ka Zugsɔb la da tiɛn o nu'ug kpi'euŋ nɛ nu'ug kanɛ mɔr paŋ hali mɔri ti yis Egipt na, ka tʋm tʋʋmnyalima nɛ linɛ mɔr dabiem.
O mɔri ti paae kpɛla na ka zaŋ teŋ kaŋa tisi ti, teŋ kanɛ pʋbid bin'isim nɛ siind.
Lin ka m mɔr zʋʋd linɛ ka m bʋn yiiga teŋ kanɛ ka fʋ tisim la ni kena.” Zi'elim pɛog la Zugsɔb la tuon ka igin o tuon.
Ka fʋn nɛ Levi dim nɛ saam banɛ bɛ nɛf la na maal sumalisim yɛlsʋma banɛ ka Zugsɔb fʋ Wina'am maali tis fʋn nɛ fʋ yidim la.
Yʋma atan' wʋsa nɔkimi fʋ zʋʋd la yinne pʋdigir piiga pʋʋgin tis Levi dim nɛ kpiibis nɛ pʋkɔnya, ala ka nidib na diti tigid ka diib kʋ pɔ'ɔg sɔ' ya tempʋʋdin nɛ.
Yɛlim Zugsɔb fʋ Wina'am la ye, “M pʋn yis pʋdigir linɛ an kasi la wʋsa yinne tis Levi dim nɛ saam nɛ kpiibis nɛ pʋkɔnya la, wʋʋ fʋn zi'el si'em la.
M pʋ yii fʋ nɔzi'ela yiŋ bɛɛ m tami lii.
M pʋ di linɛ an kasi la baa bi'elaa m kukuma la saŋa, bɛɛ m gbin'e li saŋa kanɛ ka m da ka' nyain la, ka mɛ pʋ gbin'e li maal maannɛ tis kpi'imnama.
M siaki m Zugsɔb Wina'am la nɔɔr, ka tʋm linɛ wʋsa ka fʋ ye m tʋm la.
Naanimi fʋ bɛllim zin'ikanɛ an kasi la gɔs na ka niŋi fʋ nidib Israel dim zug bareka nɛ teŋ kanɛ ka fʋ tisi ti wʋʋ fʋn da pɔ nɔɔri zi'eli ti yaanam si'em ye fʋ na tisi ba teŋ kanɛ pʋbid bin'isim nɛ siind la.” Dɔl Zugsɔb la nɔɔr Zugsɔb onɛ aan ya Wina'am la tis nɔɔr ye ya dɔl o nɔzi'elʋg nɛ wada banɛ ka o tisidi ya zina nwa' la; gu'usimi ka dɔlisi li nɛ ya sʋnf wʋsa nɛ ya siig wʋsa.
Zina nwa' ya nie nyain pa'al ye, Zugsɔb la aan ya Wina'am, ka ya na dɔl o suoya la nɛ o nɔzi'ela nɛ o wada la wʋsa, ka siak o nɔɔr.
Zina nwa' Zugsɔb la nie pa'al nyain ye ya sid anɛ o nyɔɔrin kɔnbʋg wʋʋ on zi'el si'em la, ka ya na dɔl o nɔzi'elʋg la wʋsa.
O zi'el nɔɔr ye o na dʋ'ʋsi ya ka kɛ ka ya mɔr na'asi gaad buudbanɛ ka o maal la wʋsa, ka ya na an nimbanɛ an kasi tis Zugsɔb Wina'am wʋʋ on yɛl si'em zi'el la.
Wina'am zi'ela banɛ sɔb kuga zug la yɛla Moses nɛ Israel kpɛɛmnam la da yɛl nidib la ye, “Dɔlli zi'ela banɛ ka m tisidi ya zina la wʋsa.
Ya ya'a ti lɔ'ɔŋ Joodan kɔldaug la kpɛn' teŋ kanɛ ka ya Zugsɔb Wina'am ye o tisi ya la, yanam nɔkim kugtitada ba'a zi'el sappi ka taae li nɛ bʋmbɔn.
Ya ya'a ti lɔ'ɔŋi naae kpɛn'ɛd teŋ kanɛ ka ya Zugsɔb Wina'am ye o tisi ya la, teŋ kanɛ pʋbid bin'isim nɛ siind la, nwɛnɛ ya Zugsɔb onɛ an ya yaanam Wina'am la da zi'eli ya si'em la, asɛɛ ka ya sɔb wada bama kuga la ni.
Ka ya ya'a ti lɔ'ɔŋ Joodan kɔldaug la, yanam ba'am kugbama Ebal zuorin la nwɛnɛ man zi'el nɔɔr si'em tisi ya zina la, ka bʋligi li nɛ bʋmbɔn.
Mɛɛmi bimbim anina tisi ya Zugsɔb Wina'am la.
Nɔkimi kuga mɛ' bimbim la, da nɔki kʋnt la'adi mɛɛ li.
Mɛɛmi ya Zugsɔb Wina'am bimbim la nɛ kuga banɛ ka ba pʋ kpi'e baa, ka maal nyu'or maan bimbim la zugʋ tisi ya Zugsɔb Wina'am la.
Maalimi taaba la'asʋg maana dit ka maannɛ sumalisim Zugsɔb la tuon.
Ka ya na sɔb wadbama wʋsa tabil kugbanɛ ka ya ba'a ba la ni.” Ka Moses nɛ maanmaannib banɛ an Levi dim la yɛl Israel dim wʋsa ye, “Yanam Israel dima, aaɛn baanlimm ka kɛlis!
Ya yʋ'ʋn liebi ya Zugsɔb Wina'am la nidib.
Siakimi ya Zugsɔb Wina'am la nɔɔr ka dɔl o zi'ela nɛ gban'ar banɛ ka m tisidi ya zina la.” Daakan la ka Moses lɛn zi'el nɔɔrɛ tis nidib la ye, “Ya ya'a ti lɔ'ɔŋ Joodan, buudbama na ti zi'en Gerizim zuorin la ka sɔs albareka niŋ nidib la.
Banɛ an: Simeon nɛ Levi nɛ Juda nɛ Isaka nɛ Josef nɛ Benjamin.
Buudbanɛ mɛ na zi'en Ebal zuorin la kaanb kaanbbɛ'ɛdi tis la anɛ: Reuben nɛ Gad nɛ Aser nɛ Zebulun nɛ Dan nɛ Naftali.” Levi dim la na pian'adi tisid Israel nidib la nɛ kʋkɔtita'ari yɛt ye, “Wina'am nɔpɔɔr bɛ onɛ wʋsa nɔk kuga bɛɛ daad bɛɛ kʋnti maali li ka li an ba'ar ka su'adi maannɛ li, Zugsɔb la kis bada maalʋg.” Ka nidib la wʋsa na la'asi siak ye, “Ami!” “Nɔpɔɔr bɛ onɛ pʋ na'asidi o ba' nɛ o ma zugin.” Ka nidib la wʋsa na siak ye, “Ami!” “Nɔpɔɔr bɛ onɛ tɔlis o kpi'a pɔɔg titɔndig kugir.” Ka nidib la wʋsa na siak ye, “Ami!” “Nɔpɔɔr bɛ onɛ wʋsa vɛ'ɛd zʋnzɔŋ ka pʋ dɔl suorɛ ka mɔr o kpɛn'ɛs mɔɔgin.” Ka nidib la wʋsa na siak ye, “Ami!” “Nɔpɔɔr bɛ nɛ onɛ ka saan bɛɛ kpiibig bɛɛ pʋkɔɔnr mɔr bʋʋd ka o mɔŋ o.” Ka nidib la wʋsa na siak ye, “Ami!” “Nɔpɔɔr bɛ nɛ onɛ digin nɛ o saam pu'a, on san'am o saam girima ka nɛ'ɛs o la zug.” Ka nidib la wʋsa na siak ye, “Ami!” “Nɔpɔɔr bɛ nɛ onɛ digin nɛ bʋnkɔnbʋg.” Ka nidib la wʋsa na siak ye, “Ami!” “Nɔpɔɔr bɛ nɛ onɛ digin nɛ o taʋn, onɛ an o saam biig bɛɛ o mabiig.” Ka nidib la wʋsa na siak ye, “Ami!” “Nɔpɔɔr bɛ nɛ onɛ digin nɛ o diempu'a.” Ka nidib la wʋsa na siak ye, “Ami!” “Nɔpɔɔr bɛ nɛ onɛ su'a kʋʋ o tiraan.” Ka nidib la wʋsa na siak ye, “Ami!” “Nɔpɔɔr bɛ nɛ onɛ ka ba da' o ka o kʋ sɔ' zaalim-zaalim.” Ka nidib la wʋsa na siak ye, “Ami!” “Nɔpɔɔr bɛ onɛ pʋ dɔl wadbama wʋsa ka tʋmmi lii.” Ka nidib la wʋsa na siak ye, “Ami!”
Onɛ siak na nyɛ albareka Ya ya'a siaki ya Zugsɔb onɛ aan ya Wina'am la nɔɔr, ka dɔlis o nɔzi'elʋg banɛ ka m tisidi ya zina la wʋsa, Zugsɔb onɛ aan ya Wina'am la na dʋ'ʋsi ya gaad buudbanɛ bɛ dunia nwa' wʋsa.
Ya ya'a siaki ya Zugsɔb Wina'am la nɔɔr, albareka bama wʋsa na kɛn ya zugin na, ka kpɛm bɛ nɛ ya.
Zugsɔb la na niŋi ya zug bareka tempʋʋgin ka niŋi ya pɔɔd wʋsa bareka.
Zugsɔb la na niŋi ya bareka ya biis du'am pʋʋgin, ka tisi ya zʋʋd bɛdegʋ nɛ niigi nɛ kɔnbid bɛdegʋ.
Zugsɔb la na niŋi ya zʋʋd nɛ ya diib wʋsa bareka.
Zugsɔb na niŋi ya kpɛn'ɛb nɛ ya yiib bareka.
Ya dataas ya'a ti duoe zabidi ya, Zugsɔb la na kɛ ka ya nyaŋi ba.
Ba na la'am dɔl suor yinne kena amaa ba na widigi dɔl suoya ayɔpɔi zɔ ka basi ya.
Zugsɔb onɛ aan ya Wina'am la na niŋi ya bʋya la bareka ka kɛ ka li pɛ'ɛl, ka ya nu'ug tʋʋma wʋsa mɔr bareka.
Zugsɔb onɛ aan ya Wina'am la na niŋi ya bareka teŋ kanɛ ka o tisidi ya la ni.
Ya ya'a dɔlisid Zugsɔb Wina'am la nɔzi'ela la nɛ o suoya la wʋsa, Zugsɔb la na kɛ ka ya aan o mɛŋ nidib banɛ an kasi nwɛnɛ on da pɔ nɔɔri zi'el si'em la.
Ala ka dunia nidib wʋsa na baŋ ye ba nɔk Zugsɔb la yʋ'ʋri buoli ya, ka na zɔti ya.
Zugsɔb la na tisi ya du'am bɛdegʋ, nɛ niigi nɛ zʋʋd bɛdegʋ, teŋ kanɛ ka o da pɔɔ zi'eli ya yaanam ye o na tisi ya la ni.
Zugsɔb la na yɔ'ɔg agɔla, ka kɛ ka saa nii ya teŋin la saŋa kanɛ nar, ka niŋi ya nu'ug tʋʋma wʋsa bareka.
Buudi bɛdegʋ na kɛɛn ya san'an na pɛ'ɛŋ amaa yanam kʋ pɛ'ɛŋ si'el si'ela.
Ya ya'a kɛlis nɔzi'ela banɛ ka Zugsɔb onɛ aan ya Wina'am tisi ya zina la, o na kɛ ka ya an zut ka ka' zʋyaa.
Ya ya'a dɔlisi li sʋ'ʋŋa, ya na bɛ nɛ saazug saŋa wʋsa ka ka' teŋinɛ.
Da fɛndigi datiuŋ bɛɛ dagɔbʋg nɔzi'ela banɛ ka m tisi ya zina nwa' la, ka dɔl winsieba pʋ'ʋsidi baa.
Nɔpɔɔr bɛ tʋbpʋwʋmnim sɔb zug Amaa ya ya'a pʋ siaki ya Zugsɔb Wina'am la nɔɔrɛ ka pʋ dɔl o nɔzi'ela banɛ ka m tisidi ya zina la wʋsa, nɔpɔɔr bama wʋsa na kɛɛn ya zugin na, ka na dii ya.
Nɔpɔɔr na bɛ nɛ ya tempʋʋgin nɛ ya pɔɔdin la wʋsa.
Nɔpɔɔr na bɛɛ ya zʋʋdin nɛ ya diibin nɛ ya niigi nɛ kɔnbidin.
Nɔpɔɔr na bɛɛ ya zugin ka ya kʋ mɔr biis bɛdegʋʋ, ka ya zʋʋd nɛ ya niigi nɛ kɔnbid mɛ kʋ zu'oe.
Ya yiib nɛ ya kpɛn'ɛb na anɛ nɔpɔɔr.
Nɔpɔɔr na kɛɛn ya san'an na, ka bɛ'ɛd na paae ya nɛ linɛ wʋsa ka ya nɔki ya nu'ugʋ si'is la, ti paae saŋkanɛ ka o na san'ami ya nyain, yanamɛ tʋm bɛ'ɛd ka tam Zugsɔb la zug.
Zugsɔb la na kɛ ka ban'as gban'e ya hali ti paae saŋkanɛ ka ya wʋsa na san'am nyain teŋ kanɛ ka ya kpɛn'ɛd ye ya sʋ'ʋg la ni.
Zugsɔb la na kɛ ka ban'as linɛ lɔmisid nidib la gban'e ya, bʋmmɔta nɛ nintʋʋlim na gban'e ya, o na kɛ ka sawak nɛ sisi'em nɛ ki wiim kena san'ami ya zʋʋd ka li wʋsa na dɔlli ya ti paae saŋkanɛ ka ya na kpi.
Saa kʋ lɛn nii ka teŋ la na kʋdigi kpi'em wʋʋ kʋnt nɛ.
Zugsɔb la na tiak saa ka li lieb titan nɛ uusʋg, li na liti ya zuginɛ ti paae saŋkanɛ ka ya na kpi.
Zugsɔb la na kɛ ka ya dataas nyaŋi ya.
Ya na dɔl suor yinne keŋ, amaa ya na zɔɔ widigi dɔl suoya ayɔpɔi ka basi ba, ka dunia nidib wʋsa na lidig ka zɔt dabiem bʋnkanɛ maali ya la zug.
Ya niŋgbiŋ la na anɛ diibi tis niimis banɛ ian'ad agɔla la nɛ bʋnkɔnbid banɛ bɛ teŋgbauŋʋn la, ka sɔ' kae na kadi baa.
Zugsɔb la na kɛ ka natiŋkpi'emis banɛ da tɔn Egipt dim la tɔɔn ya, ka kɛ ka ya niŋgbina wʋsa an fɛn'ɛd ka ya ɛnbisid ka kʋ nyɛ li tiim.
Zugsɔb la na kɛ ka gɛɛmis mɔri ya, ka zʋnzɔnnim na paae ya, nɛ ya'ambudimis.
Ya na babin nintaŋ tisʋʋs nwɛnɛ zʋnzɔɔs nɛ.
Ya tʋʋma wʋsa kʋ maalɛ; ba na namisidi ya daar wʋsa ka faandi ya, ka sɔ' kae na faaɛn ya basɛ.
Ya na mɔri ya pu'a-ɛlis ka ba faaɛn ba di ka kɛɛ ya.
Ya na mɛ' ya' ka kʋ kpɛn'.
Ya na kua vain tiis pɔɔd ka kʋ dii li wala.
Ba na kʋʋ ya na'araadi ya nini ni, amaa ka ya nɔɔr kʋ lɛm ni'im laa.
Ba na faaɛn ya bʋmisi keŋ ka kʋ lɛbisi tisi yaa.
Ba na faaɛn ya pɛ'ɛsi tisi ya dataas ka sɔ' kʋ faaɛn lɛbisi tisi yaa.
Ba na faaɛn ya na'akim nɛ pu'asada tis teŋ zʋŋ dim ka ba an yammis ka ya kʋ mɔr paŋi na faaɛn baa, ka ya na midigidi ya nini gɔsidi ya biis la suor zug daar wʋsa ka paŋ ti naae.
Teŋ zʋŋ dim na kena faaɛn yanamɛ nɔki ya paŋi kuaa nyɛ si'el la, ka ya kʋ mɔr si'ela, amaa ya na nyɛt nɛ mugusʋg daar wʋsa.
Namisʋg kanɛ ka ya na nyɛ la na kɛ ka ya ya'am bɔdig.
Zugsɔb la na kɛ ka natiŋkpi'emis tɔɔn ya; din yii ya zupaasʋʋgʋ paae ya nɔbpansimpana, ka tiim kae na nyaŋi ti'ebi li.
Zugsɔb la na kɛ ka ba gban'e yanam nɛ ya na'ab la mɔri keŋ teŋ kanɛ ka yanam nɛ ya yaanam zi'.
Ani ka ya na pʋ'ʋs wina banɛ ka ba nɔk daad nɛ kuga maal.
Li na pak tɛɛns banɛ nidib ka Zugsɔb la na widigi ya kpɛn'ɛs la, yɛlkanɛ paae ya la zug; ba na gɔsidi ya ka panrisid taaba la'ad.
Ya na bʋd bɛdegʋ ka bʋn fiin, bɔzugɔ na'azɔmnam na ɔnbi li.
Ya na sɛɛ ya tiwanna pɔɔd ka kuaa li, amaa ya kʋ nuu li daam bɛɛ ya pun'oe li walaa, bɔzugɔ zʋnzʋnya na dii ba.
Olif tiis na bɛɛ ya teŋ la wʋsa ni amaa ya kʋ nyɛɛ li kpaam bɔzugɔ li wala la na pɔn' kansa li teŋin.
Ya na du'a biribis nɛ bipumis amaa ya kʋ nyɛ ba bɔzugɔ, ba na zabi gban'e ba mɔri keŋ teŋ zʋŋ ka ba lieb yammis.
Na'azɔmnam na yadigi ya teŋ la ɔnbid tiis nɛ ya pɔɔd zʋʋd la wʋsa.
Saam banɛ bɛɛ ya teŋin la na kpɛn dʋt amaa ka yanam na sigid teŋin.
Ya na keŋi ba san'anɛ pɛ'ɛŋ, amaa ba kʋ kɛɛn ya san'an na pɛ'ɛŋɛ.
Ba na an zut ka ya an zʋya.
Nɔpɔbama na dɔlli ya, ka na kadi gban'e ya ti paae saŋkanɛ ka ya na kpi, bɔzugɔ ya pʋ siaki ya Zugsɔb Wina'am nɔɔr nɛ o nɔzi'ela nɛ gban'ar banɛ ka o tisi ya la.
Li na anɛ zanbin nɛ yɛlpakiri tisi ya nɛ ya yaas wʋsa saŋa dinɛ ka' bɛnnɛ.
Yanamɛ pʋ dɔlli ya Zugsɔb Wina'am la nɛ ya ya'amlɛogɔ, ka mɛ pʋ maal sumalisim saŋkanɛ ka si'el wʋsa da an sʋ'ʋŋa tisi ya la zug, dinzugɔ kɔ'ɔm nɛ ku'onuud na mɔri ya, ka ya na an bi'ela ka si'el wʋsa pɔ'ɔgi ya, amaa ya na la'am tʋmmi tisidi ya dataas banɛ ka Zugsɔb la na nɔki ya niŋi ba nu'usin la.
Dataas la na ziili ya tʋʋm kpi'ema wʋʋ kʋnt yɔksin daugʋ bɛ ya niŋgɔɔnrin nɛ, hali ka ya ti san'am naae.
Zugsɔb la na kɛ ka buudsi'a yi lalli kena zab nɛ ya.
Ba na yi lalli zulig tɔ'ɔtɔ na nwɛnɛ silʋg nɛ.
Buudkaŋa na anɛ banɛ ka ya kʋ wʋmmi ba pian'adɛ, ka ba nindaa na mɔr dabiem, ka ba kʋ na'asid kpɛɛmnam bɛɛ ba zɔt biis nimbaanliga.
Ba na kʋʋ ya niigi wʋsa ɔnb, ka dii ya zʋʋd la wʋsa ka kɛ ka kɔ'ɔm kʋʋ ya.
Ba kʋ bas ki bielim baa bi'elaa; ba na naae ya daam nɛ kpaam ka li' ya na'abibis nɛ ya pɛbibis, ka li na aan ala ti paae ya san'auŋ saŋa.
Ba na lɔbi giligi ya tempʋʋd la wʋsa ti paae saŋkanɛ ka ya teŋ kpi'ema la na lii naae; la'an nɛ yanamɛ mɔr ti'ir ye li na faaɛn ya la.
Ba na lɔbi gilig tempʋʋd banɛ bɛ teŋ kanɛ ka ya Zugsɔb Wina'am tisi ya la wʋsa.
Ya dataas la na giligi ya, ka kɔ'ɔm nɛ namisʋg kanɛ na paae ya la zug ya na kʋ biribis nɛ bipumis banɛ ka Zugsɔb onɛ aan ya Wina'am tisi ya la ɔnb.
Hali dau kanɛ bɛɛ ya sʋʋgin an pʋtɛn'ɛsʋŋ sɔb ka pʋ bɔɔd ye o san'am wada la kʋ zɔɔ o mɛŋ ba'abiig bɛɛ o pu'a kanɛ ka o nɔŋ hali la bɛɛ o biis banɛ nan vʋe la nimbaanliga.
Bama wʋsa baa yinne o kʋ tisi ba biig kanɛ ka o ɔnbid la ni'imi, ka li na anɛ ya dataas la giligi ya tempʋʋd ka ya bɛ namisʋgʋn ka diib kae la zug.
Hali pu'a kanɛ bɛɛ ya sʋʋgin an ninsʋŋ ka mɔr ya'am, ka an bʋmmɔr, ka kʋ nɔ nɔba keŋ zin'isi'a la na zabid nɛ o sid nɛ o biis.
Ka biis banɛ ka o mɛŋ du'a la, o na bɔɔd ye o su'a ɔnbi ba, saŋkanɛ ka ya dataas na ti giligi ya tempʋʋd la, namisʋg kanɛ na paae ya la zug.
Ya ya'a kʋ siaki dɔlis wada banɛ sɔb gbauŋ kaŋa ni la wʋsaa, ka na'as yʋ'ʋkanɛ zu'oe ka mɔr dabiem nwa', ye Zugsɔb onɛ aan ya Wina'am la, Zugsɔb la na kɛ ka ban'abɛ'ɛd gban'e yanam nɛ ya yaas.
Yɛltɔɔd nɛ ban'a banɛ lɔmisid nidibi yuugid hali la na paae ya na.
O na kɛ ka ban'abɛ'ɛd banɛ da gban'e Egipt dim la gban'e ya ka kʋ basi yaa.
Zugsɔb la na kɛ ka hali ban'abɛ'ɛd banɛ pʋ sɔb wada gbauŋ kaŋa ni la gban'e ya, ti paae saŋkanɛ ka ya na san'am naae.
Yanam banɛ da zu'oe nwɛnɛ nwadbibis banɛ bɛ saŋgbana ni la yʋ'ʋn na anɛ bi'ela bɔzugɔ, ya pʋ siaki ya Zugsɔb Wina'am la nɔɔrɛ.
Nwɛnɛ lin da an Zugsɔb la bɔɔdim ye o kɛ ka ya bɛllim an sʋ'ʋŋa ka ya wiak ka ya kal zu'oe la, ala mɛn ka li na aan o bɔɔdim ye o mɔr san'auŋʋ kɛɛn ya san'an na ka san'ami ya.
O na kadi ya yis teŋ kanɛ ka ya kpɛn'ɛd ye ya sʋ'ʋgi li la.
Zugsɔb la na widigi ya kpɛn'ɛs dunia buudi la wʋsa sʋʋgin, yi dunia kpikpɛŋ yinne keŋ paae kpikpɛŋ yinne.
Ani ka ya na pʋ'ʋsid winsieba, wina banɛ an daad nɛ kuga banɛ ka yanam nɛ ya yaanam maal la.
Buudban la sʋʋgin li kʋ an na'ana tisi ya, ka ya kʋ nyɛ vʋ'ʋsʋm zin'ig baa bi'elaa.
Zugsɔb la na tisi ya dabiem pʋtɛn'ɛr, ka ya kʋ mɔr vɔɔnrɛ ka ya ya'am na ian'ad.
Saŋa wʋsa ya ya'am kʋ diginɛ, ka dabiem na mɔri ya yʋ'ʋŋ nɛ nintaŋ wʋsa ka kum dabiem na mɔri ya.
Ka li ya'a an bɛogʋn ya na yɛl ye, “Li ya'a aannɛ zaam li naan sɔn'ɔn.” Ka zaam ka ya yɛl ye, “Li ya'a aannɛ bɛogʋn li naan sɔn'ɔn.” Dabiem kanɛ na kpɛn' ya nɛ ya nini na nyɛ si'el la zug.
Zugsɔb la na kɛ ka ya kpɛn' anrima lɛb Egipt, la'an nɛ on zi'el nɔɔr ye ya da lɛb Egipt teŋin la.
Ani ka ya dap nɛ ya pu'ab na nɔki ya mɛŋi kuosid ye ba da' ya ka ya na an yammis, amaa ka sɔ' kʋ siaki da' yaa.
Zugsɔb la tɛndig o nɔnaar Pian'abama ka Zugsɔb la da yɛl Moses ye o yɛl Israel dim la paas nɛ nɔnaar kanɛ ka o da maal nɛ ba Horeb zuorin la.
Moses da la'as Israel dim wʋsa yɛli ba ye: Ya mɛŋ nini nyɛ Zugsɔb la da niŋ Na'ab Faaro Egipt teŋin si'em, on nɛ o na'ayikpɛɛmnam nɛ teŋ la wʋsa.
Ya mɛŋ nini da nyɛ maktitada nɛ zanbin nyalima nɛ kilima la.
Amaa hali din yi saŋkan la ti paae zina, Zugsɔb la pʋ tisi ya pʋtɛn'ɛr kanɛ gban'ad si'el gbin bɛɛ kɛ ka ya nini nyɛt bɛɛ ya tʋba wʋmma.
Yʋma pisnaasi banɛ ka m mɔri ya yi sian'arin la ya fuud bɛɛ ya ta'ada pʋ kɛndigɛ.
Ka ya pʋ ɔnb bodobodo bɛɛ nu daam buudi wʋsaa.
M niŋ nɛ'ɛŋa nɛ ye ya baŋ ye manɛ aan ya Zugsɔb Wina'am la.
Ka yanamɛ paae zin'ikaŋa la, Sihon onɛ an Hesbon na'ab la, nɛ Og onɛ an Basan na'ab la, yina ye ba zab nɛ ti; amaa ka ti nyaŋi ba ka faaɛn ba tɛɛns la tis Reuben nɛ Gad dim nɛ Manase dɔɔg la pʋsʋk.
Gu'usimi ka dɔlis nɔnaar la pian'abama, ala ka yanamɛ tʋm si'el wʋsa na an sʋ'ʋŋa tisi ya.
Zina nwa', ya wʋsa zi'enɛ ya Zugsɔb Wina'am la tuon, yanam nɛ ya tuongatib nɛ ya kpɛɛmnam nɛ ya zugdaannam nɛ Israel nidib wʋsa, la'an nɛ ya biis nɛ ya pu'ab nɛ saam banɛ bɛ nɛ ya, ya la'asʋg zin'igin nwaadi ya daad ka wikidi ya ku'om tisidi ya la.
Ya zi'e kpɛla zina ye ya maal nɔnakaŋa nɛ ya Zugsɔb Wina'am la, on pɔ nɔɔri zi'eli tisi ya la.
Zina Zugsɔb la siakya ye ya anɛ o nidib ka o na aan ya Wina'am nwɛnɛ on zi'el nɔɔr si'em tisi ya, ka pɔ nɔɔri zi'eli ya yaanam Abraham nɛ Isaak nɛ Jakob la.
Ka' yanam ma'aa yɛla ka m maan nɔnaar la ka pɔɔd nɔɔr la, yanam banɛ zi'e nɛ ti kpɛla zina Zugsɔb onɛ aan ti Wina'am tuon la, amaa la'an nɛ banɛ ka' kpɛla zina la.
Yanam mɛŋ mi' tinamɛ da bɛ Egipt si'em, nɛ tinamɛ da dɔlisi yi tɛɛnsin si'em ti paae kpɛla na.
Ya da nyɛ bʋnkisa banɛ da bɛɛ ba sʋʋgin nɛ bada linɛ an daad nɛ kuga nɛ linɛ an anzurifa nɛ sanlima.
Baŋimi ka dau bɛɛ pu'a bɛɛ dɔɔg bɛɛ tuŋ si'a da bɛ yanam banɛ zi'e nwa' sʋʋgin ka o ya'am fɛndigi yi Zugsɔb onɛ aan ti Wina'am la san'an ka o keŋ pʋ'ʋsid wina banɛ ka buudbama pʋ'ʋsid la.
Mid ka tuŋ si'a bɛɛ ya sʋʋgin tʋm yɛlbɛ'ɛd kaŋa buudi ka li na nwɛnɛ nya'ar kanɛ an yabid ka tɔi hali nɛ.
Ninkaŋa sɔb ya'a ti wʋm nɔzi'elkaŋa pian'ad la, o na mɔɔd ye o iee albareka tis o mɛŋ dinzugɔ o na tɛn'ɛs ye, “Si'el wʋsa na an sʋ'ʋŋa tisim la'an nɛ man zan'as ka nan kpɛn tʋmmi m ya'am bɔɔdim la.” Nɛ'ɛŋa na mɔr tɔɔgʋ kɛn banɛ tʋm sʋm nɛ banɛ tʋm bɛ'ɛd wʋsa zugin na.
Zugsɔb la kʋ kɛ ninkaŋa sɔb taali basɛ, o sʋnpɛɛn nɛ ɛndʋg na la'aŋ o wʋʋ bugum nɛ.
Nɔpɔɔr linɛ sɔb gbauŋ kaŋa ni la na lii o zugin, ka Zugsɔb la na yis o yʋ'ʋr dunia kaŋa ni.
Zugsɔb la na fuoe on sɔb Israel buudi la wʋsa sʋʋgin, ka kɛ ka yɛltɔɔd paae o wʋʋ nɔnaar nɔpɔɔr banɛ sɔb wada gbauŋ kaŋa ni la.
Zʋmaana banɛ aan ya yaas nɛ saam banɛ yi teŋ lalli na ti duoe na ka nyɛ tɔɔg nɛ namisʋg nɛ ban'as banɛ ka Zugsɔb la mɔri kɛn teŋ la zugin na.
Teŋ la wʋsa na san'am lieb yaarim nɛ kidibir nɛ bugum, ka si'el pʋ bʋta, ka si'el mɛ pʋ yit anii.
Mɔɔg bɛɛ tiig kʋ tilig anina.
Li na nwɛnɛ Sodom nɛ Gomora san'auŋʋ da an si'em la, nɛ Adma nɛ Zeboim dinɛ ka Zugsɔb da san'am, o sʋnfʋ da pɛlig hali la.
Buudi wʋsa na bu'os ye, “Bɔ ka Zugsɔb la niŋ teŋ kaŋa wala?
Bɔ ka o mɔr sʋnpɛɛn kaŋa buudi?” Ka lɛbisʋg la na anɛ “Di anɛ nimbama zan'as Zugsɔb onɛ aan ba yaanam Wina'am nɔnaar linɛ ka o da tisi ba saŋa kanɛ ka o mɔri ba yi Egipt teŋin na la zug.
Ba da keŋɛ pʋ'ʋsid winsieba banɛ ka ba zi' ka Zugsɔb mɛ pʋ tisi ba la.
Alazug ka Zugsɔb sʋnf duoe ka o sʋnpɛɛn nɛ ɛndʋg la'aŋ wʋʋ bugum teŋ la zug ka o kɛ ka nɔpɔbanɛ ka ba sɔb gbauŋ kaŋa ni la paae ba.
Dinzug ka o da fuoe ba yisi ba teŋinɛ da'ae ba bas teŋ si'a ni, wʋʋ lin an si'em hali ti paae zina.” Asida sida Zugsɔb onɛ aan ti Wina'am la kɛ yɛlsu'ada la wʋsa tis o mɛŋ, amaa linɛ ka o nie nyain pa'ali ti la, anɛ tinamɛ sʋ'oe li wʋsa, tinam nɛ ti yaas, hali ti paae saŋa kanɛ ka' bɛnnɛ, lin na kɛ ka ti na dɔlis wada nwa' wʋsa.
Albareka nɛ nɔpɔɔr banɛ ka m tisi ya zina la ya'a ti paae ya na, ka ya di'e ba ya sʋʋnrin, zin'ikanɛ wʋsa ka Zugsɔb onɛ aan ya Wina'am la widigi ya kpɛn'ɛs buudbama sʋʋgin la, ka yanam nɛ ya biis la ya'a ti lɛbi ya Zugsɔb Wina'am san'an na ka siak o nɛ ya sʋnf wʋsa nɛ ya pʋtɛn'ɛr wʋsa, nwɛnɛ mam zi'el nɔɔri tisi ya si'em zina la, ya na lɛn nyɛ zusʋŋ ka Zugsɔb la na zɔɔ ya nimbaanlig ka yisi ya buudbanɛ ka o widigi ya kpɛn'ɛs la ni, ka ku'oli ya lɛbis na ya'as.
Hali ya ya'a widigi kpɛn' zin'ikanɛ lalli ka' bɛnnɛ, ya Zugsɔb Wina'am la na ku'oli ya mɔri lɛbis na.
O na mɔri ya lɛbisi ya yaanam teŋin na, ka ya na sʋ'ʋgi li.
O na kɛ ka ya mɔr laafi ka wiaki zu'oe gati ya yaanam la.
Ya Zugsɔb Wina'am la na tiaki ya sʋnya nɛ ya yaas sʋnya ka ya na nɔŋ o nɛ ya sʋnya nɛ ya pʋtɛnda wʋsa ka na kpɛn vʋe.
Ya Zugsɔb Wina'am la na kɛ ka nɔpɔbama wʋsa paae ya dataas nɛ banɛ kisi ya la wʋsa.
Ka ya na lɛn lɛbi dɔl Zugsɔb la nɔzi'ela banɛ ka m tisi ya zina la.
Ala ka ya Zugsɔb Wina'am la na niŋi ya albareka, yanamɛ nɔki ya nu'ugʋ tʋm si'el wʋsa, nɛ ya biis nɛ ya bʋnkɔnbid la wʋsa.
Ya pɔɔd la zʋʋd na maal sʋ'ʋŋa tisi ya.
Zugsɔb la na nɔŋi ya ka o sʋnf na ma'ae ya zug, nwɛnɛ on da nɔŋi ya yaanam si'em la.
Ya ya'a siaki ya Zugsɔb Wina'am nɔɔr, ka dɔl o nɔzi'elʋg nɛ o gban'ar linɛ sɔb wada gbauŋʋn la, ka fɛndigi lɛbi ya Zugsɔb Wina'am la san'an nɛ ya sʋnf nɛ ya pʋtɛn'ɛr wʋsa, li sid na niŋ ala. Vʋm nɛ kum gaŋir yɛla Gɔsima!
Nɔzi'elkanɛ ka m tisidi ya zina la anɛ linɛ pʋ tɔi tisi ya ka ya na ye ya kʋ nyaŋɛ.
Li ka' linɛ bɛɛ agɔl ka ya na bu'osid ye “Anɔ'ɔn na dʋ arezana nii mɔr na tisi ti ka ti wʋm ka tʋm?” Li mɛ pʋ lɔ'ɔŋ Atɛuk la ka ya na bu'os ye, “Anɔ'ɔn na lɔ'ɔŋ Atɛuk la mɔr na tisi ti ka ti wʋm ka tʋm?” Ayei, pian'ʋk la kpi'e nɛ ya ka bɛɛ ya nɔɔrin nɛ ya sʋnfʋn.
Li bɛɛ ya nɔɔrin ka bɛɛ ya sʋnya ni ka ya na siaki li.
Gɔsima, zina nwa', m nɔknɛ vʋm nɛ bʋnsʋma la digili ya tuon, ka mɛ nɔk kum nɛ san'auŋʋ digili ya tuon.
M zi'el nɔɔr zina tisi ya ye ya nɔŋi ya Zugsɔb Wina'am, ka dɔl o suoya la, ka dɔlis o nɔzi'ela nɛ o gban'ar nɛ wada.
Ala ka ya na vʋe ka nɔbig, ka ya Zugsɔb Wina'am la niŋi ya bareka teŋ kanɛ ka ya kpɛn'ɛd ye ya sʋ'ʋg la.
Amaa ya sʋnya ya'a fɛndig ka ya pʋ siakɛ ka igin teŋin wɔ'ɔg winsieba, m nie pa'ali ya zina nyain ye ya na ba'asi san'am.
Ya nyɔvʋr kʋ wa'am teŋ kanɛ ka ya lɔ'ɔŋid Joodan kɔldaug ye ya sʋ'ʋg la ni.
Zina dabisir la, m buon agɔl nɛ teŋgbauŋ ye ba di kasɛt ye m digil vʋm nɛ kum ya tuon, ka digil albareka nɛ nɔpɔɔri ya tuon.
Gaŋimi vʋm ka yanam nɛ ya biis na vʋe yuug, ka nɔŋi ya Zugsɔb Wina'am la.
Kɛlisimini o ka gban'e o nɛ nu'us ayi', ka Zugsɔb la aan ya nyɔvʋr.
Ka onɛ na kɛ ka ya yʋma zu'oe teŋ kanɛ ka o pɔɔ zi'el ye o tisi ya yaanam Abraham nɛ Isaak nɛ Jakob la.
Josua na di'e Moses zin'ig Moses da yina pian' naar pian'abama tis Israel dim ye, “Man anɛ yʋma kɔbiga nɛ pisi, ka kʋ lɛn nyaŋi gaadi ya tuonnɛ.
Zugsɔb la yɛlim ye, ‘Fʋ kʋ lɔ'ɔŋ Joodan kɔldaug laa.’ Ya Zugsɔb Wina'am la na gaadi ya tuon ka san'am buudbanɛ bɛ teŋin la.
Josua na gaadi ya tuonnɛ lɔ'ɔŋ wʋʋ Zugsɔb la yɛl si'em la.
Zugsɔb la na niŋi ba wʋʋ on niŋ Amor dim na'anam, Sihon nɛ Og, ka san'ami ba la'an nɛ ba teŋ la.
Zugsɔb la na zaŋi ba niŋi ya nu'usin, ka na niŋi ba wʋʋ mam tisi ya nɔɔr si'em la.
Zi'enimi sʋ'ʋŋa, ka kpɛ'ɛŋi ya sʋnf.
Da zɔti dabiem bɛɛ kɛ ka dabiem kpɛn' ya ba yɛlaa.
Ya Zugsɔb Wina'am na bɛ nɛ ya la zug, o kʋdim kʋ basi ya bɛɛ tami ya yɛlaa.” Moses da buol Josua ka o yi Israel dim wʋsa tuon na ka o yɛl o ye, “Zi'enim sʋ'ʋŋa ka kpɛ'ɛŋi fʋ sʋnf.
Asɛɛ ka fʋ dɔl nidib nwa' keŋ teŋ kanɛ ka Zugsɔb la da pɔ ye o na tisi ba yaanam la, ka na pʋdigi tisi ba ka li aan ba faar.
Zugsɔb la mɛŋ na gaadi fʋ tuon ka na bɛ nɛf.
O kʋdim kʋ basif bɛɛ o tami fʋ yɛlaa.
Da zɔt dabiem, da kɛ ka fʋ giinla siɛn.” Alazug Moses da sɔb wadkaŋa tis maanmaannib banɛ an Levi biis ka an banɛ da ziid Zugsɔb Nɔnaar Daka la, nɛ Israel kpɛɛmnam la wʋsa.
Ani ka Moses zi'el nɔɔri tisi ba ye, “Yʋma ayɔpɔi wʋsa naarin linɛ an saŋkanɛ ka ya basid taaba sama la, ka mɛ di'emid Sʋga Gbɛɛnb Malʋŋ la, saŋkanɛ ka yanam Israel dim wʋsa la'asidi ya Zugsɔb Wina'am tuon na zin'ikanɛ ka o na gaŋ la, fʋnɛ na karim wada nwa' ba tuon ka ba wʋm.
La'asim nidib la, dap nɛ pu'ab nɛ biis nɛ saam banɛ bɛɛ ya tempʋʋdin la, ka ba kɛlis ka zamis ka zɔɔ ya Zugsɔb Wina'am la, ka dɔl wada kaŋa sʋ'ʋŋa.
Ba biis banɛ nan zi' wada kaŋa yɛla la, asɛɛ ka ba wʋmi li ka zamisi li, din ka ba na zɔti ya Zugsɔb Wina'am, ya ya'a lɔ'ɔŋ Joodan kɔldaug la sʋ'ʋg teŋ kanɛ ka ya kpɛn'ɛd la.” Israel tʋbzian'asim la yɛla Zugsɔb la yɛl Moses ye, “Nannanna fʋ kum dabisir li'el ya.
Buolim Josua ka ya keŋ La'asʋg Fuug Sʋgʋrin la, ka m na bas o suor ka o pin'il tʋʋma.” Ka Moses nɛ Josua dɔl taaba keŋ La'asʋg Fuug Sʋgʋrin la.
Ka Zugsɔb la nie o mɛŋ Sʋgʋrin la nwɛnɛ saŋgbauŋ nɛ, zi'en Fuug Sʋgʋr la za'anɔɔrin.
Ani ka Zugsɔb la yɛl Moses ye, “Fʋ yʋ'ʋn na maal ka'alim.
Li kʋ yuugɛ ka nidib la na maali ba mɛŋ wʋʋ pu'agɔɔnda nɛ, dɔl teŋ zʋŋ wina teŋ kanɛ ka ba kpɛn'ɛd la ni.
Ba na bas mam, ka san'am nɔnaar kanɛ ka m maal nɛ ba la.
Dabiskan la daar m sʋnf na pɛlig ka m basi ba.
M na su'a m nindaa ka kɛɛ ba ka ba san'am.
Tɔɔg nɛ yɛlmugusa na lii ba zugin.
Daakan ka ba na bu'osid taaba ye, ‘Yɛlpakir kanɛ yʋ'ʋn bɛɛ ti zugin nwa' ka'anɛ ti Wina'am la pʋ lɛm bɛ nɛ ti laa?’ M sid na su'a m nindaa daakan la, ba tʋʋmbɛ'ɛd kanɛ ka ba tʋm ka fɛndigi dɔl winsieba la zug.
Nannanna sɔm yʋʋm kaŋa, ka pa'al Israel dim, ka ba na yʋ'ʋmmi li ka li na di kasɛti tisim ka li dii ba.
M ya'a ti mɔri ba kpɛn' teŋ kanɛ pʋbid bin'isim nɛ siind ka m da yɛl nɔɔri zi'eli ba yaanam la, ka ba ya'a ti dii tig ka li an sʋ'ʋŋa tisi ba, ba na fɛndigi dɔl winsieba wɔ'ɔgidi ba, ka zan'as man ka san'am m nɔnaar la.
Ka tɔɔg nɛ mugusʋg bɛdegʋ ya'a ti paae ba, yʋʋm kaŋa na an kasɛti dii ba bɔzugɔ ba yaas kʋ tam.
M pʋn mi' ba pʋtɛn'ɛr nɛ ban an ninsieba hali ka m nam pʋ mɔri ba kpɛn' teŋ kanɛ ka m pɔɔ zi'el ye m tisi ba la.” Ka Moses sɔb yʋʋm kaŋa pa'al Israel dim la daakan la.
Zugsɔb la da zi'el nɔkaŋa tis Josua onɛ an Nun biig la ye, “Zi'enim sʋ'ʋŋa ka kpɛ'ɛŋi fʋ sʋnf, ka fʋnɛ na mɔr Israel dimi keŋ teŋ kanɛ ka m pɔ nɔɔri zi'el la, ka mam mɛŋ na bɛ nɛf.” Moses n da sɔb wada la niŋ gbauŋʋn la yii li pin'ilʋgʋn keŋ paae li naarin nya'aŋ la, o da zi'el nɔkaŋa tis Levi dim banɛ ziid Zugsɔb Nɔnaar Daka la, ka yɛli ba ye, “Nɔkimi wada gbauŋ kaŋa digili kpi'eli ya Zugsɔb Wina'am Nɔnaar Daka la bɛ si'el la.
Ka li na bɛɛ ani ka an kasɛti dii ya.
M mi' ya zuti kpi'em ka pʋ siakid na'ana si'em.
Mam ya'a nan vʋe ka bɛ nɛ ya, ka ya zan'as Zugsɔb la nɔɔr, ka m ya'a ti kpi?
La'asimini ya buudi kpɛɛmnam wʋsa nɛ ya tuongatib, ka m pian' pian'abama ka ba wʋm ka buol agɔl nɛ teŋgbauŋ ka ba di kasɛt.
M mi' ye m kum nya'aŋ, ya na kpɛn' filʋŋ ka fɛndig suokanɛ ka m pa'ali ya la ni.
Dabisa kenna ka tɔɔg nɛ yɛlpakir na paae ya, bɔzugɔ, ya na tʋm bɛ'ɛd Zugsɔb la san'an ka o sʋnf na pɛlig nɛ ya nu'usi tʋm si'el la zug.” Ka Moses pin'ili karim yʋʋma gbauŋ la pin'ilʋgʋn ti paae li naar bɛn, ka Israel dim la wʋsa wʋm.
Moses yʋʋm Banɛ bɛɛ agɔlɛ, kɛlisimi ka m na pian'; Teŋgbauŋɔ, wʋmmi m nɔɔr yɛlʋg!
Kɛl ka m pa'ala nwɛnɛ saa niid nɛ, ka m pian'ad nwɛnɛ mɛligim lit nɛ.
Ka pian'ad la na nwɛnɛ saa niid mɔpaala zug nɛ, ka nwɛnɛ satita'ari niid tutuud zug nɛ.
M na mɔɔl Zugsɔb la yʋ'ʋr.
Zun'omi ti Wina'am la ye, o zu'oe gat si'el wʋsa!
O anɛ tampiing ka o tʋʋma wʋsa an sʋ'ʋŋa, ka dɔl suor.
O anɛ onɛ an sida sɔb ka pʋ tʋm bɛ'ɛdɛ; o anɛ pʋpiel ka o zi'esim an sʋ'ʋŋa.
Amaa ba tʋm bɛ'ɛdi pɔ'ɔg o, ka pʋ nar ye ba aan o nidiba.
Ba anɛ zʋmaʋŋ kanɛ an ziri dim ka ba tʋʋma pʋ dɔl suorɛ.
Yanamɛ yɔɔd Zugsɔb la si'em laa?
Ya anɛ zɔn nɛ yalimnam!
Li ka' onɛ aan ya saam ka ya'abi yaa?
Ka' onɛ maali yaa?
Tɛnri kʋdimin yɛla, ka tɛn'ɛs zʋmaana banɛ gaad la.
Bu'osimi fʋ saam ka o na yɛlif, bu'osimi kpɛɛmnam ka ba na tu'asi ya li gbin.
Wina'am Onɛ Gaad Si'el Wʋsa la da tɔndi tis buudi wʋsa o tisi ba, ba sʋ'ʋlim zin'is.
O maal titɔndisi tis nidib la ka da pʋdig ka li dɔl wʋʋ Israel biis la kalli an si'em la.
Amaa Zugsɔb la din anɛ o nidib la, Jakob ka o gaŋ ka o aan o faar.
O da nyɛ ba sian'arin la, zin'ikanɛ ma'ae sillimm ka nidib kae, ka mɔri ba yina ka lusi ba ka gɔsidi ba.
O guri ba nwɛnɛ o mɛŋ nimbielim nɛ.
Ka nwɛnɛ silʋgʋ zamisid o biis ian'ab nɛ ka yadig kpʋkpama laannɛ bɔɔd ye o gɛ'ɛŋi ba.
Zugsɔb la ma'aa da dɔl o nidib la.
Win zʋŋ da pʋ pɛ'ɛs o san'anɛ.
O da kɛya ka ba sʋ'ʋg tɛɛns banɛ bɛ kʋkʋna nɛ zuoya ni la, ka diisi ba nɛ zʋʋd linɛ bɛ pɔɔdin la, nɛ siind linɛ bɛ tampiingin la, nɛ kpaam linɛ yit kugkpi'ema ni na.
Niigi nɛ bʋʋs la da mɔr bin'isim bɛdegʋ.
Ba da mɔr pɛ'ɛsʋma nɛ bʋsʋma nɛ na'asʋma.
Ki nɛ ban bɔɔd dansi'a wʋsa da bɛ.
Zugsɔb nidib la da mɔr kpan'am nɛ zʋʋd bɛdegʋ ka nɔbi vɛnl la, ba yʋ'ʋn da basi ba Wina'am onɛ maali ba la.
Ba da zan'asi ba Faangid onɛ aan ba Tampiing la.
Ba da kɛya ka o mɔr fufum nɛ win zʋna, ka kɛ ka o sʋnf pɛlig nɛ bada banɛ an yɛlkisa la.
Ba da maan maana tisid kikiris banɛ ka' Wina'am; wina banɛ ka ba da nan zi', wina banɛ ka ba nyɛ ka li pʋ yuugɛ, nɛ wina banɛ ka ba yaanam da pʋ na'asida.
Ya bas Tampiing onɛ aan ya ba' la, ka tam Wina'am kanɛ du'a ya la.
Zugsɔb la nyɛnɛ nɛ' ka zan'asi ba bɔzugɔ, o biribis nɛ o bipumis la da kɛ ka o sʋnf pɛlig.
Ka Zugsɔb la yɛl ye, “M na bidi ba kudug ka gɔs ye ba naar na an wala.
Ba anɛ zʋmaʋŋ kanɛ ka ba zut kpi'em ka ba ka' sida dima.
Ba kɛya ka m mɔr fufum nɛ linɛ ka' winaa, ka pɛligi m sʋnf nɛ ba ba'ayaalis la.
M mɛ na kɛ ka ba mɔr nyuur nɛ buudbanɛ ka' vɔɔnrɛ, m na kɛ ka ba sʋnf duoe nɛ nidib banɛ an yalimnam ka pʋ gban'ad yɛla gbinnɛ.
Bɔzugɔ m sʋnf pɛlignɛ hali dit nwɛnɛ bugum nɛ.
Li ditnɛ hali paad teŋ teŋir, li na dii kanb teŋgbauŋ nɛ li zʋʋd wʋsa ka zuoya gbina ni wʋsa la'aŋ bugum.
M na kɛ ka yɛltɔɔd lii ba zugin, ka tɔɔn ba wʋʋ piema nɛ.
M na kɛ ka Apʋnya'aŋ-laal kɔ'ɔm la buudi li na kʋʋ ba.
Ban'abɛ'ɛd na gban'e ba ka ba kpi.
M na kɛ ka bʋnyuos gban'e ba, ka wa'abɛ'ɛdnam dumi ba.
Ba na zabi kʋʋ ba suoya ni, ka ba ya' pʋʋgin dabiem na bɛ.
Ba na'akim nɛ pu'asada wʋsa na kpi, bilies nɛ bʋnkʋd kʋ kpɛlim.
M gban'e ye m na widigi ba ka sɔ' kʋ lɛn tiɛn ba yɛl ya'asɛ.” Amaa m zɔtnɛ ba dataas la kʋ gban'e li gbinnɛ, ka yɛl ye, “Tinam mɛŋ paŋ ka ti nyaŋi ba.
Li ka' Zugsɔb la tʋm nɛ' wʋsa.” Ba anɛ buudkanɛ ka ba ya'am kae, ka ba mɛ pʋ mɔr baŋirɛ.
Ba ya'a mɔrin nɛ ya'am, ka gban'an lina gbin, ka tɛn'ɛsi baŋi ba naari na ti an si'em, li naan sɔn'ɔn.
Nid yinne na niŋ wala kad nidib tusirɛ?
Bɛɛ nidib ayi' kad tusa piiga ka ba zɔ, ka li ya'a ka'anɛ ba Tampiing la kuosi ba?
Ya'a ka'anɛ Zugsɔb la zaŋi ba niŋi ba nu'uginɛ.
Ba tampiing la pʋ nwɛnɛ tinam Tampiing la.
Hali ti dataas la mɛŋ mi'.
Ba vain tiig la yinɛ Sodom vain tiigin la na ka yi Gomora pɔɔdin na.
Ka ba tiis wala la an yabid, ka li wʋsa la'asi tɔi hali.
Ba daam nwɛnɛ waaf yabid bɛɛ yabid linɛ bɛ dunduug nɔɔrin.
Zugsɔb la yɛl ye, “Mam gban'e ye m niŋ Israel dim nɛ ba dataas si'em la, bɛ nɛ m sʋʋnrin, ka m guri li nwɛnɛ m arezak nɛ.
“Manɛ na yɔ tʋʋmbɛ'ɛd sam.
Saŋa kenna ka ba na sadigi li.
Ba dabisbɛ'og daar pʋ lalla.
Ka namisʋg zɔt tɔ'ɔtɔ paadi ba.” Zugsɔb na kad o nidib saria ka zɔɔ o yammis nimbaanlig, o ya'a ti nyɛ ka ba paŋ naae ka banɛ an yammis bɛɛ banɛ sʋ'oe ba mɛŋ lɛn ka' kpi'euŋɔ.
O yʋ'ʋn na bu'os ye, “Ba wina la bɛ yaanɛ?
Tampinkanɛ ka ba su'a ba mɛŋ la bɛ yaanɛ?
Wina banɛ ɔnbi ba maana ni'im linɛ mɔr kpaam ka nuu ba bʋnnuuda maana daam la bɛ ya?
Kɛl ka bama sʋŋi ya, kɛl ka ba faaɛn ya!
Nannanna, gɔsimi ya, Manɛ la, Win si'a lɛn kae asɛɛ mam ma'aa.
Manɛ kʋʋd ka lɛn tisid vʋm.
Manɛ pu'alim ka maligim ti'ebid.
Sɔ' kae na yis linɛ bɛ man nu'uginɛ.
M ʋki m nu'us agɔla ka ye, nɛ Zugsɔb onɛ vʋe saŋa wʋsa la yʋ'ʋr zug.
M ya'a saasi m sʋ'ʋraug kanɛ diti nyɛɛn pil-pil la, ka m nu'ug gban'e li sariakadib zin'igin, m na yɔ m dataas la sam ka yɔ banɛ kisi m la sam.
M na kɛ ka m piema la nu ziim kʋʋl, ka m sʋ'ʋraug la na kʋ banɛ wʋsa zan'asi m nɔɔr.
Hali ba tuongatib nɛ ban gban'e sieba la wʋsa na kpi.” Ba pa'al nidib la yʋʋm la Ka Moses yɛl nidib la ye, “Buudi wʋsa, maalimi sumalisim la'an nɛ Zugsɔb nidib la, Bɔzugɔ, o na yɔ sam o yammis la yɛla.
O na yɔ o bi'emnam la sam ka sɔs suguru o nidib nɛ o teŋ la tʋʋmbɛ'ɛd zug.” Moses nɛ Josua onɛ an Nun biig la da kena yʋ'ʋm yʋʋm kaŋa, ka nidib la wʋsa tʋba wʋm.
Moses n da yʋʋm tis Israel dimi naae la, o da yɛli ba ye, “Nɔkimi mam pian' si'el wʋsa tisi ya zina la niŋi ya sʋʋnrin.
Ala ka ya na nyaŋi sa'ali ya biis ka ba na gu'us ka dɔl wada kanɛ ka m tisi ya la.
Li ka'anɛ pian'ad linɛ an zaalim, li anɛ ya nyɔvʋr.
Dɔlisiminɛ li ka lin ka ya na yuug teŋ kanɛ ka ya lɔ'ɔŋid Joodan kɔldaug ye ya sʋ'ʋg la.” Moses na kpi Nebo Zuor zug Dabiskan la daar ka Zugsɔb yɛl Moses ye, “Kemi Abarim zuoya la ni, n dʋ Nebo zuor dinɛ bɛ Moab teŋin kpa'ad Jeriko tempʋʋg la.
Gɔsim Keenan teŋ la, teŋ kanɛ ka m ye m tis Israel ka ba sʋ'oe la.
Zuokanɛ ka fʋ dʋt la zug ka fʋ na maal ka'alim, wʋʋ fʋ bier Aaron n da kpi Hor zuor zug si'em la, bɔzugɔ ya babayi' la da pʋ tis man sida Israel dim la wʋsa sʋʋgin yanamɛ da bɛ Meriba ku'om linɛ pʋ lal nɛ Kades teŋ kanɛ bɛ Zin sian'arin la.
Ya da pʋ kɛ ka m yʋ'ʋr an kasi Israel dim sʋʋginɛ.
Dinzugɔ, fʋ na nyɛ teŋ la nɛ lallisa, amaa fʋ kʋ kpɛn' teŋ kanɛ ka m zi'el nɔɔr ye m tis Israel dim la pʋʋginɛ.”
Moses niŋ Israel dɔɔd albareka Moses onɛ an Wina'am nid la da niŋ Israel dim albareka si'em nwa' ka nyaan kpi.
O yɛl ye, “Zugsɔb la da sig Israel dim san'an Sinai zuorin la, ka nie o mɛŋ Seir teŋin, ka mɛ pa'al o mɛŋ Paran zuoya la zug.
O da kena nɛ maliaknam banɛ an kasi la tusa-tusa, yi nya'aŋ zuor la sisɛrim.
Sida fʋnɛ sid nɔŋ nidib la.
Fʋ mɛŋ nidib banɛ an kasi la wʋsa bɛnɛ fʋ nu'usin.
Ba wʋsa da pɔndi ba nɔba zin'ini fʋ tuon ka di'e fʋ pa'alʋg linɛ an wada kanɛ ka Moses tisi ti ka li anɛ Jakob nidib faar la.
Nidib la tuongatib da la'as nɛ Israel buudi la, Zugsɔb la da anɛ Israel na'ab.” Ka Moses yɛl Reuben yɛla ye, “Reuben na vʋe ka kʋ kpii, ka o nidib mɛ kʋ an fiin nɛ.” Ka yɛl Juda yɛla ye, “Zugsɔba, kɛlisim Juda kaasig, mɔr o lɛb o mɛŋ nidibin na.
Kɛl ka o zab nɛ o mɛŋ nu'usi faaɛn o mɛŋ.
Sʋŋim o ka nyaŋ o dataas.” Levi buudi la o yɛli ba ye, “Onɛ aan fʋ mɛŋ nid kasi la, ka Urim nɛ Tummim na bɛɛ o san'an Fʋ da kpans o Masa teŋin, ka nyɛ ka o paae fʋ ya'am Meriba ku'om bɛ zin'isi'a la.
O yɛl o saam nɛ o ma ye, ‘Mam ba'a kae nɛ ba.’ O pʋ gɔsi nyɛɛ o bieya nɛ o pitiba bɛɛ o tiɛn o mɛŋ biis yɛllɛ, amaa ka guri fʋ pian'ad la nɛ fʋ nɔnaar la ma'aa.
O pa'an Jakob fʋ suoya la ka kɛt ka Israel dim baŋi fʋ wada la.
O maan maana linɛ an bʋnnyubisa, nɛ maana linɛ nyu'od, fʋ maan daka la zug.
Zugsɔba, niŋim tʋʋm kanɛ ka o mi' la bareka ka kɛ ka fʋ sʋnf malis nɛ o nu'ug tʋʋma.
Nwɛ'ɛm banɛ duoe zi'e o yɛla la siesi kɔ' nɛ banɛ kis o la wʋsa, ka ba kʋ lɛn duoe ya'asɛ.” O yɛl Benjamin yɛla ye, “Kɛl ka Zugsɔb nɔŋilim la bɛɛ o san'an nɛ laafi, on gur o daar wʋsa la zug.
Zugsɔb la nɔŋ o la zug, ka kɛ ka o bɛɛ o san'an.” Ka mɛ yɛl Josef yɛla ye, “Zugsɔb na niŋ o pɔɔd bareka ka kɛ ka saa nɛ mɛligim naan agɔla niidi li zug ka ku'om naan teŋin bunna.
Nintaŋ na kɛ ka ba tiis wal sʋ'ʋŋa ka nwadig mɛ na nie sʋ'ʋŋa tis o, ka li kɛ ka o zʋʋd zu'oe hali.
Fʋ na nyɛ zʋʋd bɛdegʋ ka li zu'oe gaad yʋʋmpʋkʋda zuoya la din, nɛ bareka linɛ yit kʋkʋna ni na la.
Teŋ la na tis o piinsʋŋ ka li pɛ'ɛl ka onɛ da nie o mɛŋ tutukanɛ ka bugum da dit la, albareka na bɛ nɛf.
Lina wʋsa na bɛ Josef zugin, ka kɛ ka o dit na'am o ba'abiis wʋsa sʋʋgin.
O yikʋ na nwɛnɛ na'araug kanɛ aan o ma bikpɛŋ nɛ.
O iila mɛ na nwɛnɛ wɛnaaf iila.
O na nɔki li zɛ buudi wʋsa hali, la'an nɛ banɛ bɛ dunia kpikpɛmis la wʋsa.
Efiram dim banɛ an tusa piig-piig la na aan ala, Manase banɛ an tusa-tusa la mɛ na aan ala.” O yɛl Zebulun yɛla ye, “Zebulun dima, ya ya'a yit ya na mɔr sumalisim: Isaka nidib mɛ na mɔr sumalisim ba yin.
Ba na buol nidibi la'as zuoya ni, ka maal pʋpielim maana.
Ba na di diib linɛ bɛɛ atɛukʋn bɛdegʋ la, nɛ kpan'am linɛ su'a titanbin'isʋgin la.” Gad yɛla o yɛl ye, “Albareka bɛ nɛ onɛ yalig Gad sʋ'ʋlim.
Gad na bɛɛ anina wʋʋ gbigim nɛ ka na aansid kpʋkpama bɛɛ zut.
O gaŋ paalʋ linɛ an sʋm hali la tis o mɛŋ; tuongatib pʋʋr ka o tis o mɛŋ.
Nidib la zugdaannamɛ la'as la, o tʋm Zugsɔb pʋpielim tʋʋma nɛ o sariakadib Israel dim yɛla.” Ka pian' Dan yɛla ye, “Dan anɛ wʋʋ gbigimbili naam Basan zuoya ni iank na.” O yɛl Naftali yɛla ye, “Naftali ka Zugsɔb la nimbaanlig bɛ nɛ o, ka o albareka bɛɛ o san'an bɛdegʋ.
O na sʋ'oe bɛuŋ tita'ar teŋ la mɔri keŋ paae li dagɔbʋg baba.” O mɛ yɛl Aser yɛla ye, “O na nyɛ zugsʋŋʋ gaad biis wʋsa.
O ba'abiis la na nɔŋ o hali.
O na mɔr kpaam piesid o nɔba.
Fʋ gam tabidis la na anɛ kʋnt ka fʋ na mɔr paŋi paae fʋ nyɔvʋr bɛn.” Wina'am zʋn'or “Sɔ' lɛn kae nwɛnɛ Israel Wina'am.
Onɛ bɛ agɔla ka sʋŋidif la, ka an kpi'euŋ sɔb saŋgbana ni.
Wina'am kanɛ pʋ mɔr naar la aan fʋ gu'ud, ka o nu'us banɛ bɛ saŋa wʋsa la lusif.
O na kadi fʋ dataa la yisi fʋ tuon, ka na yɛl ye, ‘San'am o!’ Israel na bɛɛ o gʋllim ka daamʋg kae.
Jakob nidib na bɛ teŋ kanɛ mɔr zʋʋd nɛ danpaalig, Ka mɛligim na lit zin'ig kan la.
Israel, fʋ na mɔr albareka.
Anɔ'ɔnɛ bɛɛ nwɛnɛ fʋ ka Zugsɔb la faaɛn ba?
O anɛ fʋ gbanti'edʋg ka sʋŋidif, ka aan fʋ zaba sʋ'ʋg kanɛ mɔr kpi'euŋ.
Fʋ dataas wʋsa na vanbini fʋ tuon ka fʋ nɔɔdi ba nya'aŋi gat.”
Moses gɔs teŋ la Moses yʋ'ʋn da yi Moab teŋ kanɛ an sassi la ni keŋ dʋ Nebo zuoya la zin'ikanɛ buon Pisig Zuor ka kpa'ad Jeriko teŋ la.
Ani ka Zugsɔb la da pa'al o teŋ la wʋsa: linɛ an Gilead sʋ'ʋlim paae Dan sʋ'ʋlim la, nɛ Naftali sʋ'ʋlim wʋsa, nɛ Efiram nɛ Manase sʋ'ʋlim, nɛ Juda teŋ wʋsa mɔr ala paae Atɛuk linɛ bɛ ya-tuona la, nɛ Negef teŋgbauŋ la, nɛ Joodan bɔn'ɔg din yi Jeriko, linɛ an Kpʋkparis Tempʋʋg la, mɔr ala paae Zoar teŋ.
Ani ka Zugsɔb la yɛl o ye, “Nɛ'ɛŋa an teŋ kanɛ ka m pɔ nɔɔri zi'el Abraham nɛ Isaak nɛ Jakob, man da yɛli ba ye, m na nɔki li tisi ba yaas la.
Nannanna, m kɛya ka fʋ nyɛɛ li nɛ fʋ nini, amaa fʋ kʋ lɔ'ɔŋi kpɛn' ani.” Moses kum Moses onɛ an Zugsɔb tʋmtʋm la da kpi Moab teŋin wʋʋ Zugsɔb la yɛl si'em la.
O da mum o nɛ Moab teŋin bɔn'ɔg linɛ kpi'e Bet Peor la, amaa lin keŋ paae zina sɔ' zi' o yaʋg la bɛ zin'isi'a.
Moses da anɛ yʋma kɔbiga nɛ pisi ka nyaan kpi, la'an nɛ wala o nini da kpɛn nyɛt nɛ nyain ka o mɛ pʋ tadigɛ.
Israel dim da bɛ Moab teŋ kanɛ an sassi la ni maan sʋnsa'aŋ Moses zug dabpistan' hali ti paae saŋa kanɛ ka ba kaasig nɛ kukuma dabisa ti naae.
Josua di'e Moses zin'ig Josua onɛ da an Nun biig la da pɛ'ɛl nɛ siig ka paam ya'am bɔzugɔ, Moses da nɔk o nu'usi pa'al o zug.
Israel dim la da kɛlisid o pian'ad ka tʋm Zugsɔb la da yɛl Moses si'em la.
Ban dʋ'ʋs Moses yʋ'ʋr Lin yi saŋkan la Wina'am nɔdi'es pʋ lɛn duoe Israel teŋin nwɛnɛ Moses ya'as ka on nɛ Zugsɔb nindaa kpa'ad taabaa.
Ka sɔ' mɛ pʋ lɛn tʋm tʋʋmnyalima nɛ kilima zanbina wʋʋ Zugsɔb la da tʋm o ka o tʋm Egipt Na'ab Faaro nɛ o na'ayikpɛm nɛ teŋgbauŋ la wʋsa zugin si'em la.
Sɔ' nan zi' pa'al paŋ tita'ar bɛɛ maal bʋnnyalima banɛ ka Moses da maal Israel teŋin la.
Gbauŋ nwa' yɛla Josua gbauŋ la pa'annɛ Josua da di'e Moses tuon gaadʋg ka mɔr Israel nidib la lɔ'ɔŋ Joodan kɔldaug la kpɛn' Keenan teŋin la.
Teŋ kaŋa da anɛ kʋ'ʋlʋm teŋ ka Wina'am nɔki tis o nidib la ka ba bɛɛ ani amaa li da anɛ ye ba zab ka Wina'am sʋŋi ba ka ba kad nimbanɛ da bɛɛ ani la.
Ba da pin'ili nyaŋ Jeriko teŋ la amaa ba da pʋ kad nidib la wʋsa yis Keenan teŋin la, ka nɛ'ɛŋa da zi yɛla na.
Amaa Josua da pʋdig teŋ la ka digil dɔɔd pii nɛ ayi' banɛ aan ba yaab Jakob, onɛ ka Wina'am mɛ da pʋd ye Israel la tuŋ la paalʋ.
O da tis Levi dim tempʋʋg ka ba la'am bɛnɛ dɔɔd pii nɛ yinne la, bɔzugɔ banɛ da zi'e nidib la nɔba zugʋ tʋmmi tisid Wina'am.
Josua da yɛl nidib la ye ba dɔl Wina'am nɛ ba sʋnf wʋsa ka lin nya'aŋ ka o kpi.
Wina'am yɛl Josua ye o zam nyaŋ Keenan Moses onɛ da an Zugsɔb tʋmtʋm la kum nya'aŋ la, Zugsɔb la da pian' tis Josua onɛ an Nun biig ka sʋŋid Moses la ye, “M tʋmtʋm Moses kpiya.
Maalim siri nannanna, dɔl Israel nidib la wʋsa ka ya lɔ'ɔŋ Joodan kɔldaug la keŋ kpɛn' teŋ kanɛ ka m ye m tisi ba la.
M na tisi ya zin'ikanɛ wʋsa ka ya nɔba nɔ, nwɛnɛ man da kaanbi tis Moses si'em la.
Yanamɛ sʋ'oe zin'isi'a la na pin'il sian'arin la paae Lebanon ka lɛn yi Efiritis kɔldatita'ar nɛ Hitti dim tɛɛns la wʋsa ni ti paae Atɛuk Tita'ar linɛ bɛ tuon la baba.
Sɔ' kae na nyaŋ fʋn Josua hali nɛ fʋ nyɔvʋr bɛnnɛ.
Man da bɛ nɛ Moses si'em la, ala ka m na bɛ nɛf.
M kʋ maligim basif bɛɛ zan'asi fɔ.
Zi'enim sʋ'ʋŋa ka kpɛ'ɛŋi fʋ sʋnf bɔzugɔ fʋnɛ ye fʋ mɔr nimbama keŋ paae ka sʋ'ʋg zin'ikanɛ ka mam pɔɔ tisi ba yaanam ye m na tisi ba la.
Dinzugɔ zi'enim sʋ'ʋŋa ka kpɛ'ɛŋi fʋ sʋnf, gu'usim ka mɔr zi'el kan ka m tʋmtʋm Moses da tisif la.
Da yuki lɛb datiuŋ bɛɛ dagɔbʋga.
Ka fʋ na nyɛ nyaŋir zin'ikan wʋsa ka fʋ keŋ.
Kɛl ka Zugsɔb Zi'elʋg Gbauŋ la bɛɛ fʋ nɔɔrin saŋa wʋsa.
Tɛn'ɛsimi li yɛla nintaŋ nɛ yʋ'ʋŋ, linɛ na kɛ ka fʋ nyaŋi tʋm linɛ bɛɛ li ni.
Ala ka fʋ na nyɛ nyɔɔd nɛ nyaŋir.
Ka' manɛ yɛlif ye fʋ zi'enim sʋ'ʋŋa ka kpɛ'ɛŋi fʋ sʋnfɔɔ?
Da zɔt dabiem, da kɛ ka fʋ sʋʋnr san'am, ka fʋ Zugsɔb na bɛ nɛf zin'ikanɛ wʋsa ka fʋ keŋ.” Ka Josua yɛl nidib la kpɛɛmnam la ye, “Kem giligi nidib la sʋʋgin ka yɛli ba ye ba maalim siri nɛ ba diib, ka daba atan' nwa' ni ba na lɔ'ɔŋ Joodan kɔldaug la keŋ sʋ'ʋg teŋ la.
Ya Zugsɔb Wina'am nɔki li tisi ya ka li aan ya din.” Ka Josua yɛl Reuben dɔɔg nɛ Gad dɔɔg nɛ Manase dɔɔg pʋsʋk la, ye “Tiɛnmi zi'elkanɛ ka Moses onɛ an Zugsɔb tʋmtʋm la da tisi ya la.
Ya Zugsɔb Wina'am la pʋn tisi ya teŋ kaŋa ye ya bɛ baanlimm.
Alazug, ya pu'ab nɛ ya biis nɛ ya bʋnkɔbid tun'e kpɛlim bɛ teŋ kanɛ ka Moses tisi ya Joodan nya'aŋ la.
Amaa zabzabidib banɛ bɔb nɛ zaba la'ad la na lɔ'ɔŋi ba taaba la san'anɛ zabi sʋŋi ba, hali ka Zugsɔb la ti kɛ ka ban mɛ zin'in teŋ la nii bɛ baanlimm nwɛnɛ on tisi ya si'em la.
Ka lin nya'aŋ ka ya na lɛbi sʋ'oe ya teŋ kanɛ ka Moses onɛ an Zugsɔb tʋmtʋm la da tisi ya Joodan nya'aŋ la.” Ka ba lɛbis Josua ye, “Fʋn yɛli ti si'el wʋsa, ti na tʋm, ka zin'ikanɛ wʋsa ka fʋ tʋmi ti, ti na keŋ.
Nwɛnɛ tinamɛ da siak Moses nɔɔr si'em la, ala mɛn ka ti na siaki fʋ nɔɔr.
Nwɛnɛ Zugsɔb la da bɛ nɛ Moses si'em la o mɛ na bɛ nɛf.
Ninkanɛ ki'isi fʋ nɔɔr ka pʋ siak fʋn yɛli ba si'em wʋsa, ti na kʋʋ o. Zi'enim sʋ'ʋŋa ka kpɛ'ɛŋi fʋ sʋnf.”
Josua tʋm nidib ye ba vɛɛnsi gɔs Jeriko Ka Josua tʋm nidib ayi' ka ba yi Sittim teŋin ye ba keŋ vɛɛns teŋ la gɔs, linɛ gaad wʋsa anɛ Jeriko tempʋʋg la.
Ka ba keŋ kpɛn' pu'agɔɔndir onɛ yʋ'ʋri buon Rahab la yin ka gbɛɛn anina.
Ba da yɛl Jeriko na'ab la ye, “Gɔsima!
Israel ninsieba kɛn kpɛla yʋ'ʋŋa na ye ba vɛɛns teŋ la gɔs.” Ka Jeriko na'ab la tʋm yɛl Rahab ye, “Mɔr dap banɛ kpɛn' fʋ yin la na, bɔzugɔ ba kena ye ba vɛɛnsi ti teŋ la gɔs.” Amaa ka pu'a la pʋn zaŋ nidib ayi' la su'a, ka yɛli ba ye, “Sida dap la kɛn mam san'an na, amaa mam zi' ban yi zin'isi'a naa.
Zaam ma'ae ka ba ye ba yɔ' teŋ la za'anɔɔr la, ka nidib la yii gaad, ka m zi' ban keŋ zin'isi'a.
Kem ieenɛ ba tɔ'ɔtɔ ka daasi'erɛ ya na paae ba gban'e.” Amaa o da mɔri ba nɛ dʋʋ su'a o dɔɔg zug, zin'ikanɛ ka o nɔk bɛriŋdaadi dɛlig la.
Ka dap la daa yii kad nimbanɛ kena ye ba vɛɛns teŋ la gɔs la bugir hali ti paae suokanɛ dɔlli kidigid Joodan kɔldaugin la.
Ban kpɛn yi la, ka tempʋʋg dim la yɔ' za'anɔɔr la ka kpar.
Banɛ da kena ye ba vɛɛns teŋ la da ye ba digin saŋsi'a la, Rahab duoe dʋʋ ba san'an dɔɔg la zug ka yɛli ba ye, “M mi' ye Zugsɔb la zaŋ teŋ kaŋa tisi ya, ka ya yɛla kɛ ka dabiem gban'e ti wʋsa.
Dabiem kpɛn' banɛ wʋsa bɛ teŋ kaŋa ni hali.
Ti wʋm Zugsɔb la da niŋ si'em tisi ya, yanamɛ da yi Egipt teŋin na saŋa si'a la.
Ti wʋm ye o da kɛ ka Atɛuk Zɛn'ug ku'om wie tisi ya ka teŋ kʋdig, ka lɛn wʋm yanamɛ da san'am Sihon nɛ Og, na'anam ayi' banɛ da bɛ Amor teŋin Joodan nya'aŋ la nyain si'em.
Tinamɛ wʋmi li la, ti sʋʋnr san'amnɛ hali ka ti giinla siɛn ya zug.
Bɔzugɔ ya Zugsɔb Wina'am la anɛ onɛ sid bɛɛ agɔla nɛ teŋin wʋsa.
Nannanna nwa', pɔɔm tisinim nɛ Zugsɔb la yʋ'ʋr ye ya na zɔ mam nɛ m yidim la nimbaanlig mam maali ya sʋm la zug.
Tisiminim zanbin linɛ na kɛ ka m niŋ yadda ye ya na faaɛn man nɛ m ba', nɛ m ma nɛ m ba'abiis nɛ m yidim wʋsa yi kumin.” Ka dap la lɛbisi yɛl pu'a la ye, “Tinam ya'a pʋ tʋm nwɛnɛ tinamɛ yɛl si'em la, Wina'am on kʋʋmi ti.
Fʋ ya'a pʋ yɛl sɔ' tinamɛ bɛ kpɛla maan si'ela, ti kaanb ye Zugsɔb la ya'a ti nɔk teŋ la tisi ti, ti na maalif sʋ'ʋŋa.” Rahab da bɛnɛ yikanɛ ka ba mɛɛ tabil tempʋʋg zaŋguom la ni, ka o zaŋ nwiigi lɔ takoro la ni ka kɛ ka ba dɔlisi sig.
Ka o yɛli ba ye, “Kemi kʋkʋna la ni su'a; ya'a ka' ala na'ayikpɛm la na nyɛɛ ya.
Su'amini anina daba atan' ti paae saŋkanɛ ka ba na lɛb na.
Ka lin nya'aŋ ya na tun'e keŋ yanamɛ ken zin'isi'a.” Ka dap la lɛbis o ye, “Nɔkanɛ ka fʋ kɛ ka ti pɔ la kʋ dɔlli tii, ya'a ka' tinamɛ na ti kpɛn' teŋ la pʋʋg na ka nyɛ ka fʋ lɔ nwizɛn'ug takoro kanɛ ni ka fʋ kɛ ka ti dɔlli yi la naa.
Asɛɛ ka fʋ mɛ kɛ ka fʋ ba' nɛ fʋ ma, nɛ fʋ ba'abiis nɛ ba nidib wʋsa bɛɛ fʋ yin la.
Ka ya sɔ' ya'a yi anina o kum anɛ o mɛŋ yɛl ka tinam ba'a kʋ bɛɛ li nii.
Amaa sɔ' ya'a pu'alimi ya yir la pʋʋg, li na anɛ tinam yɛl.
Ka fʋ ya'a yɛl sɔ' tinamɛ ye ti maal si'el la, nɔpɔɔr kanɛ ka tinam nɛ fʋn pɔ la kʋ lɛn tʋm tʋʋmaa.” Ka o siak ka kɛ ka ba keŋ.
Ka ban gaadi naae la, o da lɔ nwizɛn'ug la o takoro la ni.
Banɛ da keŋ ye ba vɛɛns teŋ la gɔs la da keŋ su'a kʋkʋna la ni hali ka na'ayikpɛm iee ba daba atan' ka pʋ nyɛɛ baa ka lɛb Jeriko teŋin la na.
Ka nidib ayi' banɛ ka ba da tʋm la yi kʋkʋna la ni na, ka lɔ'ɔŋ kɔldaug la lɛb Josua onɛ an Nun biig la san'an ka yɛl o dinɛ wʋsa daa maal, ka yɛl o ye, “Ti sid mi' ye Wina'am nɔk teŋ la wʋsa tisi ti.
Nimbanɛ wʋsa bɛ teŋin la zɔti ti nɛ dabiem.”
Israel nidib la da lɔ'ɔŋ kɔldaug la Ka bɛogʋ da nie la, Josua nɛ Israel nidib la da dɛŋi duoe Sittim teŋin keŋ Joodan kɔldaug baba; ani ka ba da gbɛn ka nyaan lɔ'ɔŋ.
Daba atan' la nya'aŋ ba kpɛɛmnam da gilig zin'ikanɛ ka ba la'as la ka yɛl nidib la ye, “Ya ya'a ti nyɛ ka maanmaannib banɛ an Levi dim la nɔk Zugsɔb onɛ aan ya Wina'am Nɔnaar Daka la ziid, yanam duom dɔlli ba nya'aŋ.
Ala ka ya na baŋ yanamɛ na dɔl si'el, bɔzugɔ ya nan zi' dɔl kpɛlaa.
Amaa mid ka ya miri Nɔnaar Daka la.
Lɛmmini li nya'aŋ nwɛnɛ nɔba makir tusa ayi' nɛ.” Ka Josua yɛl nidib la ye, “Maalimi ya mɛŋ nyain, bɔzugɔ bɛog Zugsɔb la na tʋm nyalima tʋʋma ya san'an.” Ka o yɛl maanmaannib la ye ba zaŋim Nɔnaar Daka la dɛŋ nidib la tuon, ka ba sid da maal nwɛnɛ on yɛl si'em la.
Ka Wina'am yɛl Josua ye, “M na maal si'el zina linɛ na kɛ ka Israel dim wʋsa na pin'ili tisif girima ka baŋ ye fʋ anɛ dau kanɛ mɔr kpi'euŋ.
Ka ba na lɛm baŋ ye m kpɛm bɛ nɛf nwɛnɛ man daa bɛ nɛ Moses si'em la.
Yɛlim maanmaannib banɛ ziid Nɔnaar Daka la ye ba ya'a paae kɔldaug nɔɔrin la ban da lɔ'ɔŋɛ, asɛɛ ka ba keŋ tuon bi'ela sigi zi'en kɔldaug la pʋʋg.” Ka Josua yɛl nidib la ye, “Kemi kpɛla na ka kɛlisi ya Zugsɔb Wina'am mɔr si'el ye o yɛli ya.
Dinɛ na kɛ ka ya baŋ ye Wina'am onɛ vʋe la sid bɛɛ ya san'an ka na kad Keenan dim nɛ Hitti dim nɛ Hivi dim nɛ Perizi dim nɛ Girgas dim nɛ Amor dim nɛ Jebus dim la yis teŋin la.
Gɔsimi ya, Nɔnaar Daka linɛ an Zugsɔb onɛ sʋ'oe dunia wʋsa la na gaadi ya tuonnɛ sig Joodan kɔldaugin la.
Alazug, gaŋimi dap pii nɛ ayi' banɛ an Israel dɔɔd pii nɛ ayi' la nidib.
Dɔɔg wʋsa nid yinne.
Ka maanmaannib banɛ ziid Nɔnaar Daka linɛ an Zugsɔb onɛ sʋ'oe dunia wʋsa la din la ya'a ti nɔki ba nɔba pu'al ku'omin la, Joodan kɔldaug la na gu'oe ka ku'opʋbidim la na mɛ' wʋʋ zaŋguom nɛ.” Ka nidib la duoe ye ba lɔ'ɔŋ kɔldaug la, maanmaannib banɛ da ziid Nɔnaar Daka la da gaadi ba tuon.
Li da anɛ ba zʋʋd nɔkir saŋa, ka Joodan kɔldaug la da pɛ'ɛli badigi dʋ gbɛog na.
Ka maanmaannib la sid sigisi ba nɔba la ku'omin la, ku'okanɛ naan agɔlli zɔt na la da gu'onɛ ka duoe nwɛnɛ zaŋguom nɛ lallisa teŋ kanɛ ka ba buon ye Adam ka li bɛ Zaretan tempʋʋg baba la.
Ka ku'okanɛ da zɔti sigidi paad Araba Tɛuk (Yaarim Tɛuk) la da kpɛn gu'oe, ka nidib la da nyaŋi lɔ'ɔŋi kennɛ kpa'ad Jeriko.
Nidib la da lɔ'ɔŋid la, maanmaannib banɛ da ziid Zugsɔb Nɔnaar Daka la da zi'enɛ teŋ kpi'emisin kɔldaug la teŋsʋk, hali ka nidib la wʋsa ti lɔ'ɔŋi naae.
Israel dimi pi'is kuga digil ye li tiɛndi ba Wina'am nyalima tʋʋma la Nidib la wʋsa da lɔ'ɔŋ Joodan kɔldaug la naae la, Zugsɔb la da yɛl Josua ye, “Buolim dap pii nɛ ayi' banɛ yi dɔɔd pii nɛ ayi' la ni na, ka yɛli ba ye ba nɔk kuga pii nɛ ayi' Joodan kɔldaug la sʋʋgin zin'ikanɛ ka maanmaannib la zi'en la mɔri keŋ digil zin'ikanɛ ka ba na gbɛn yʋ'ʋŋa la.” Ka Josua buol dap pii nɛ ayi' banɛ ka o pʋn gaŋ la, ka yɛli ba ye, “Kemi Zugsɔb onɛ aan ya Wina'am la Nɔnaar Daka dinɛ bɛ Joodan Kɔldaugin la tuon.
Ka ya yinne-yinne nɔk kugir kɔldaugin la pa'ali ya biankimpiiung zug, ka li pa'an Israel dɔɔd pii nɛ ayi' la kal.
Kugbama na kɛ ka nidib la tɛnr Zugsɔb la tʋm si'el la; ka bɛog sa, ya biis ya'a ti bu'osi ya ye, ‘Kuga nwa' gbin an bɔ,’ ya na yɛli ba ye li pa'annɛ Joodan kɔldaug ku'om da gu'oe si'em, ban da zaŋ Zugsɔb Nɔnaar Daka la lɔ'ɔŋ kɔldaug la.
Kugbama na tiɛnd Israel dim la linɛ maal kpɛla la.” Ka Israel dim la sid niŋ nwɛnɛ Zugsɔb la yɛli ba si'em la.
Ba da nɔk kuga pii nɛ ayi' kɔldaug la sʋʋgin na, yinne wʋsa zi'enɛ Israel dɔɔd pii nɛ ayi' la yɛla, ka digili ba anina.
Josua da nɔk kuga pii nɛ ayi' ya'asi ba'a zi'el sappi Joodan kɔldaug la sʋʋgin, zin'ikanɛ ka maanmaannib la da mɔr Nɔnaar Daka zi'e la.
Kuga la kpɛm bɛɛ anina hali ti paae zina.
Maanmaannib la da kpɛn zi'enɛ Joodan kɔldaug la sʋʋgin hali ka linɛ wʋsa ka Zugsɔb la yɛl Josua ye ba tʋm la ti tʋm wʋʋ Moses n da yɛl si'em la.
Nidib la da lɔ'ɔŋ kɔldaug la tɔ'ɔtɔ.
Ban lɔ'ɔŋi naae la, maanmaannib la da mɔr Zugsɔb Nɔnaar Daka la yʋ'ʋn lɔ'ɔŋ ka nidib la wʋsa gɔsidi ba.
Ka Reuben nɛ Gad dɔɔg dim nɛ Manase dɔɔg pʋsʋk da mɔri ba zaba la'ad la dɛŋin lɔ'ɔŋ nidib la wʋsa tuon, nwɛnɛ Moses n da yɛli ba ye ba maal si'em la.
Banɛ da ti'eb ye ba zab la da anɛ nidib tusa pisnaasi , ka ba lɔ'ɔŋi gaad Zugsɔb la tuonnɛ paae Jeriko teŋ kanɛ an sassi la ni.
Daakan la, Zugsɔb da dʋ'ʋs Josua Israel dim wʋsa nini ni.
Ba da tis o na'asi o vʋm saŋa wʋsa, nwɛnɛ ban da na'asid Moses si'em la.
Zugsɔb la yɛl Josua ye, “Yɛlim maanmaannib banɛ ziid Nɔnaar Daka la ye ba yim Joodan kɔldaugin la na.” Ka Josua sid da yɛl maanmaannib la ye, “Yimi Joodan Kɔldaugin la na.” Maanmaannib banɛ da ziid Zugsɔb nɔnaar daka la da yi kɔldaug la teŋsʋki paae gbɛog.
Ka ba nɔbaa kpɛn si'is teŋ la, saŋkan nɔɔ ka kɔldaug la ku'om mɛ kpɛn pin'ili zɔt ya'as, hali ka pɛ'ɛli badigi dʋ gbɛog na.
Nidib la da lɔ'ɔŋ Joodan kɔldaug la saŋa si'a la da anɛ yiiga nwadig la dabisa piiga la daar.
Ba la'as taaba Gilgal teŋin, Jeriko tempʋʋg la nya'aŋ.
Anina ka Josua da kɛ ka ba nɔk kuga pii nɛ ayi' banɛ ka ba zii yi Joodan kɔldaugin la na ba'a zi'el sappi; ka yɛl Israel nidib la ye, “Ya biis ya'a ti bu'osi ya kuga nwa' gbin, ya na yɛli ba ye, ‘Saŋa kan ka Israel da dɔl teŋ kpi'emisi lɔ'ɔŋ Joodan kɔldaug la, ya Zugsɔb Wina'am da kɛ ka Joodan kɔldaug la kpiɛn ka ti lɔ'ɔŋ nwɛnɛ on da kɛ ka Atɛuk Zɛn'ug kpiɛn si'em tisi ti la.’ Bʋnkaŋa na kɛ ka dunia nidib wʋsa na baŋ Zugsɔb la paŋi an si'em, ka ya na na'asidi ya Zugsɔb Wina'am la saŋa linɛ ka' bɛnnɛ.”
Ammon dim na'anam banɛ da bɛ Joodan kɔldaug tuon nɛ Keenan dim na'anam banɛ da bɛɛ Atɛuk la nɔɔrin baba la da wʋm Zugsɔb la kɛ ka Joodan kɔldaug ku'om la kpiɛn hali ka Israel dim la wʋsa ti lɔ'ɔŋi naae la, ba giinla wʋsa da siɛnnɛ ka ba pʋ lɛm mɔr sʋnkpi'euŋ kanɛ na zab nɛ Israel dim la.
Ba kpɛn'ɛs dap la baŋʋ Ka Zugsɔb yɛl Josua ye, “Gaŋim ninsieba ka ba maal kuga baris, ka gaans banɛ pʋ kpɛn' baŋʋ la kpɛn'ɛsi ba.” Ka Josua siak Zugsɔb la nɔɔr ka kɛ ka ba niŋ ala, ka ba da pʋd zin'ikanɛ ka ba kpɛn'ɛsid baŋʋ la yʋ'ʋr ye Gibeaf Haralof.
Dinɛ da kɛ ka Josua kɛ ka ba kpɛn' baŋʋ la anɛ anwa: Israel dap banɛ da yi Egipt ka siak zaba ken la da kpinɛ mɔɔgin la wʋsa.
Nimbanɛ da yi Egipt na la wʋsa da pʋn kpɛn' baŋʋ, amaa banɛ ka ba da du'a suorin mɔɔgin la da pʋ kpɛn' baŋʋʋ.
Israel dim la da giligidnɛ sian'arin yʋma pisnaasi hali ka nimbanɛ da siak zaba ken saŋkan ka ba da yi Egipt la ti kpii naae, ban pʋ siak Zugsɔb nɔzi'ela la zug.
O da pɔ nɔɔri zi'el ye o na kɛ ka ba kpɛn' sʋ'ʋg teŋ kanɛ pʋbid bin'isim nɛ siind ka o da kaanbi tisi ba yaanam la.
Ba biribis la ka Zugsɔb da kɛ ka ba nɔbigi di'e ba zin'ig, amaa ba da nam pʋ kpɛn' baŋʋʋ.
Linɛ kɛ ka Josua da kpɛn'ɛsi ba baŋʋ la.
Ban da kpɛn'ɛsi ba naae la, nidib la wʋsa da la'as nɛ kpɛm bɛ ban bɛ si'el la, hali ka banɛ kpɛn' baŋʋ la fɛn'ɛd bin'ei naae.
Zugsɔb la da yɛl Josua ye, “Ya da anɛ yammis Egipt teŋin ka dit nyan, amaa zina ka m yisi ya nyannɛ bas.” Lina zug ka ba buon zin'ig la ye Gilgal, ka yʋ'ʋr kan kpɛm bɛ hali nɛ zina.
Israel dim maal Kum Maliak Gaadʋg malʋŋ Israel dimi da nam bɛ Gilgal teŋin Jeriko teŋ kanɛ an sassi ni la, ba da maal Kum Maliak Gaadʋg malima la nɛ nwadig dabis pii nɛ anaasi daar zaam.
Bɛogʋ da nie la, ba da pin'ili di Keenan teŋin diib, li da anɛ kawɛnsɛn'ɛda nɛ bodobodo kanɛ ka danbin pʋ gɛndigɛ.
Ka ban pin'ili dit teŋ la diib la, manna la da pʋ lɛn lit naa.
Israel dim la sid da pʋ lɛn nyɛ manna la ya'asɛ, asɛɛ Keenan teŋ diib la ma'aa.
Zugsɔb tanp tuongat la Josua da bɛ Jeriko tempʋʋg baba la, o da ʋk o nini gɔsi nyɛ dau sɔ' ka o mɔr zaba sʋ'ʋg o nu'uginɛ zi'e o tuon.
Ka Josua keŋ paae o, ka yɛl o ye, “Fʋ anɛ ti nid bɛɛ ti zabdimtaas la yinne?” Ka o lɛbis o ye, “Ayei, m kena ye m gaad Zugsɔb tanp la tuon.” Ka Josua da igin teŋin na'as o ka yɛl ye, “Naa, m zugdaana, bɔ ka fʋ ye fʋ pa'ali ma?” Ka Zugsɔb Tanp Tuongat la lɛbis ye, “Pidigimi fʋ ta'ada la, ka fʋn zi'e si'el la anɛ kasi.” Ka Josua pidigi li.
Israel dim nyaŋ Jeriko teŋ Jeriko tempʋʋg zaŋguom za'anɔya la da yɔnɛ kpar kiŋ-kiŋ Israel dim la yɛla.
Sɔ'ɔsɔ da pʋ nyaŋidi yit bɛɛ kpɛn'ɛda.
Zugsɔb la da yɛl Josua ye, “M zaŋ Jeriko teŋ la niŋi ya nu'usin, la'an nɛ ba na'ab nɛ ba zabzabidib la wʋsa.
Yanam nɛ ya zabzabidib la na keŋ gilig teŋ la daar wʋsa nɔɔr yinne.
Niŋimini anwa ti paae daba ayuobʋ.
Kɛl ka maanmaanniba ayɔpɔi mɔr na'atana bɛ Nɔnaar Daka la tuon.
Ka daba ayɔpɔi daar la, ya na gilig teŋ la nɔɔr ayɔpɔi ka maanmaannib la piebidi ba na'atana la.
Ka ya ya'a ti wʋm ka ba pieb na'atana la ka li yuug hali, ka sɔ' wʋsa wʋmi li, ba wʋsa kaasim kuŋ ka teŋ la zaŋguoma na lu, ka zabzabidib la wʋsa nyaŋi kpɛn' teŋin la.” Ka Josua buol maanmaannib la yɛli ba ye, “Zaŋimi Nɔnaar Daka la ka ya nidib ayɔpɔi bɛɛ li tuon ka mɔr na'atana.” Ka Josua yɛl zabzabidib la sieba ye ba nɔkimi ba zaba la'adi gilig teŋ la ka gaad Nɔnaar Daka la tuon.
Josua n tu'as nidib la naae la, banɛ mɔr na'atana la da duoe gaad tuonnɛ piebidi ba na'atana la, ka Nɔnaar Daka la bɛ ba nya'aŋ.
Ka zabzabidib la sieba gaad maanmaannib banɛ piebid na'atana la tuon, ka ba sieba bɛ Nɔnaar Daka la nya'aŋ ka ba kpɛn piebid na'atana la yim.
Josua da pʋn yɛl nidib la ye, “Mid ka ya ki'e tanp kuŋ bɛɛ pian' agɔla bɛɛ yɛl si'el, hali ti paae daakanɛ ka m na tisi ya nɔɔr ye ya kuusim la.” Ka o kɛ ka ba zaŋ Nɔnaar Daka la gilig teŋ la nɔɔr yinne ka lɛbi ba la'asʋg zin'igin la digin.
Ka Josua isig bɛkɛung, ka maanmaannib la zaŋ Nɔnaar Daka la ka maanmaannib ayɔpɔi zaŋ na'atana piebid yim.
Ka zabzabidib la sieba gaadi ba tuon, ka sieba bɛ Nɔnaar Daka la nya'aŋ ka ba kpɛn piebid na'atana la yim.
Ka daba ayi' daar la, ba keŋ gilig teŋ la nɔɔr yinne ka lɛbi ba la'asʋg zin'igin.
Ba niŋ ala daba ayuobʋ la wʋsa.
Ka daba ayɔpɔi daar la ka ba isig bɛkɛungʋ keŋ gilig teŋ la nɔɔr ayɔpɔi.
Dabiskaŋa ma'aa ka ba gilig nɔɔr ayɔpɔi.
Linɛ da paas ayɔpɔi la maanmaannib la da piebi ba na'atana la, ka Josua yɛl o nidib la ye, “Kuusimi, bɔzugɔ Zugsɔb la zaŋ teŋ la tisi ya!
San'ami teŋ la nɛ linɛ wʋsa bɛɛ ani ka li an maannɛ tis Zugsɔb la.
Ya'a ka' Rahab onɛ an pu'agɔɔndir nɛ o yidim la ma'aa ka ya na basɛ, bɔzugɔ o daa su'a ti nimbanɛ daa keŋ labis ye ba vɛɛns teŋ la.
Amaa da zaŋ si'el ka li an Zugsɔb maan bʋn teŋ la nii.
Ya ya'a zaŋ si'el, san'auŋ nɛ yɛla na lu Israel la'asʋg la ni.
Ka linɛ wʋsa an sanlima nɛ anzurifa nɛ kʋnt anɛ Zugsɔb la din, li anɛ ye ya zaŋi li niŋ Zugsɔb la ligidi suak zin'igin.” Maanmaannib la pieb na'atana la ka nidib la wʋm la, ba wʋsa maali tʋkpiidʋg ka zaŋguoma la lu.
Ka zabzabidib la wʋsa paam suor zin'ig wʋsa kpɛn' teŋin la zabi nyaŋi li.
Ka ba nɔki ba zaba sʋ'ʋraad la kʋ sɔ' wʋsa teŋ la ni, dap nɛ pu'ab, nɛ dasam nɛ bʋnkʋd wʋsa.
Ka mɛ kʋ niigi nɛ pɛ'ɛs nɛ bʋmis.
Ka Josua yɛl dapa ayi' banɛ da dɛŋi keŋ gɔs teŋ la ye, “Kemi pu'agɔɔndir la yin, ka mɔr on nɛ banɛ wʋsa aan o nidib la yina nwɛnɛ yanamɛ daa pɔɔ tis o si'em la.” Ka dasam la keŋ kpɛn' mɔr Rahab nɛ o ba' nɛ o ma nɛ o ba'abiis nɛ banɛ wʋsa kpin nɛ o la yina.
Ba da mɔr o yidim wʋsa yina ka zaŋi baa niŋ zin'isi'a linɛ da an Israel dim la la'asʋg zin'ig la kpikpɛŋ.
Ka ba yʋ'ʋn la'aŋ tempʋʋg la nɛ bugum, la'an nɛ si'el wʋsa linɛ bɛ teŋin la.
Amaa ba da zaŋ anzurifa nɛ sanlima nɛ la'abanɛ an kʋntzɛn'ug nɛ kuntmɛŋir la niŋ zin'ikanɛ ka ba digin Zugsɔb ligidi la.
Amaa Josua da bas Rahab onɛ an pu'agɔɔndir la nɛ o yidim nɛ banɛ an o nidib la wʋsa, bɔzugɔ on daa su'a nimbanɛ ka Josua da tʋm ye ba dɛŋi kaae gɔs Jeriko teŋ la.
Ka Rahab kpɛm bɛ nɛ Israel dim la keŋ paae zina.
Saŋa kan la, Josua da yɛl nɔɔri zi'el ye, “Ninkanɛ wʋsa ye o maligim mɛ' Jeriko teŋ la, Zugsɔb la kaanb bɛ'ɛd bɛ ninkan zugin.
Onɛ wʋsa ye o dɛŋi ɛɛnb teŋ la ɛɛnbir na kɔ'ɔŋ o biribiŋ kpɛɛm, ka onɛ mɛ ye o mɛɛ li za'anɔɔr la naae na kɔ'ɔŋ o bikpaanr.” Ka Zugsɔb la da bɛ nɛ Josua ka o yʋ'ʋr yi teŋ la wʋsa ni.
Akan tʋʋmbɛ'ɛd Amaa Israel dim la da ki'is o nɔɔri zaŋi ken la'abanɛ an Zugsɔb din la.
Akan onɛ da an Karmi biig ka Karmi an Zimiri biig ka on mɛ an Zera biig ka an Juda dɔɔg nid la da zu la'ad la sieba.
Ka Zugsɔb sʋnf duoe nɛ Israel dim la.
Josua da tʋm ninsieba ka ba yi Jeriko keŋ Ai tempʋʋgin linɛ bɛ Betel nya'aŋ ka kpi'e Betaven teŋ la, ye ba kem gɔs teŋ la.
Ka ba sid da niŋ ala ka lɛb na tis Josua labaar ye li pʋ sʋm ye nidib la wʋsa keŋ Ai zabɛ, amaa o tʋm nidib tusa ayi' bɛɛ atan' ma'aa.
Ba da yɛl ye, “Da tʋm zabzabidib la wʋsa anina ye ba zabɛ, ka li ka' teŋ tita'arɛ.” Dinzugɔ Israel dim nidib tusa atan' da keŋi zab nɛ nidib la.
Amaa Ai dim da nyaŋi kadi ba.
Ba da kadi ba teŋ la za'anɔɔrin hali ti paae bʋmbɔk kanɛ ka ba da tuud kugbɛda nwa'ad la sisɛrim, kʋʋ ba nwɛnɛ ba nidib pistan' nɛ ayuobʋ.
Ka dabiem da kpɛn' Israel dim la, ba da pʋ lɛm mɔr sʋnkpi'euŋʋ.
Ka Josua nɛ Israel dim kpɛɛmnam la sʋʋnr san'am ka ba vanbin teŋ Zugsɔb la Nɔnaar Daka la tuon, ka digin ani ti paae zaam, ka bugu ba zut nɛ uusʋg ye li pa'ali ba sʋnsa'aŋ.
Ka Josua yɛl ye, “Zugsɔba, fʋnɛ sʋ'oe si'el wʋsa linɛ bɛ, bɔ ka fʋ mɔri ti lɔ'ɔŋ Joodan kɔldaug la na?
Fʋ ye fʋ zaŋi ti tis Amor dim la nɛ ka ba san'ami tii?
Ti ya'a daa mi'in ka siaki kpɛlimin Joodan lɔ'ɔm la, li naan kʋ sɔn'ɔnɛɛ?
M Zugsɔba, m na yɛl ye bɔ, Israel dataas la yʋ'ʋn nyaŋi ba ka fɛndigi zɔ si'em la?
Keenan dim nɛ banɛ wʋsa bɛ teŋin la ya'a wʋmi li yɛla, ba na giligi ti kʋʋ ti wʋsa!
Ka fʋ na niŋ wala gu' ka fʋ girima la kʋ yi?” Ka Zugsɔb la lɛbisi yɛl Josua ye, “Duom zi'en!
Bɔ ka fʋ vanb teŋinɛ anwana?
Israel tʋmnɛ tʋʋmbɛ'ɛd ka ki'is man zi'el nɔsi'a ye ba dɔl la.
Ba zaŋ la'abanɛ ka ba naan san'amin la ye li aan ba mɛŋ din.
Ba zuu ba nɛ, ka ma' ye li anɛ ba mɛŋ din.
Dinzug ka Israel dim pʋ nyaŋi zab nɛ ba dataas la ka fɛndigi zɔ la.
Ba zɔya ka li anɛ banɛ bɔ san'auŋʋ tisi ba mɛŋ.
M kʋ lɛm bɛ nɛ ba ya'asɛ, ya'a ka' ba san'am la'abanɛ ka m yɛli ba ye ba da zaŋ laa.
“Duom maal nidib la ka ba an nyain.
Yɛlimi ba ye ba maalimi ba mɛŋ nyain gur bɛkanɛ nied la; bɔzugɔ Zugsɔb onɛ an Israel Wina'am la yɛt si'eli nwa': La'abanɛ ka m yɛli ba ye ba san'am bas la bɛɛ ba san'an.
Ba kʋ nyaŋi zab nɛ ba dataas la, ya'a ka' ba yis la'ad la nɛ.
Yɛlimi ba ye bɛog bɛogʋn ban yii zi'en dɔɔg-dɔɔg; ka dɔkanɛ ka m gaŋ la, dɔkan dim na yina zi'en tuŋ-tuŋ, ka tuŋ kanɛ ka m gaŋ la na yi tuon na zi'en yir-yir; ka yir kanɛ ka m gaŋ la na yi tuon na zi'en dau yinne-yinne.
Ka ninkanɛ ka ba gban'e o ka o mɔr la'abanɛ ka ba zaŋi pɛsig la, ba na nyu'oe on nɛ o yidim nɛ on mɔr si'el wʋsa bugum.
Bɔzugɔ o mɔr nyan tita'ari kɛn Israel dimin na, ka ki'isi m nɔɔr.” Ka Josua daa duoe bɛkɛung asuba ka kɛ ka Israel dim la yi tuon na dɔɔg-dɔɔg, ka ba da gaŋ Juda dɔɔg.
Ka o mɔr Juda dim la yi tuon na ka ba gɔsi ba tuŋ-tuŋ, ka gaŋ Zera tuŋ.
Ka o mɔr Zera tuŋ la yi tuon na, ka gɔsi ba yir-yir, ka gaŋ Zimiri yidim.
Ka o mɔr Zimiri yidimi yi tuon na ka ba gɔsi ba yinne-yinne ka gaŋ Akan onɛ an Karmi biig ka an Zimiri yaaŋ la.
Ka Josua yɛl o ye, “M dakɔɔnrɛ, tisim Zugsɔb onɛ an Israel Wina'am la girima ka na'as o. Yɛlimim nannanna fʋn maal si'el; da su'a li nɛ mam.” Ka Akan lɛbis ye, “Asida, mam tʋm tʋʋmbɛ'ɛdi pɔ'ɔg Israel Wina'am.
Mam maal si'eli nwa': Man daa nyɛ Babilon dim fuvɛnliŋ nɛ anzurifa gbila kɔbisyi' nɛ sanlimgbila pisnu, ka m ya'am kpɛn' ba galis ka m zaŋi ba.
M tunɛ bʋmbɔkʋ m Fuug Sʋgʋrin la su'a anzurifa la ka zaŋ fuug nɛ sanlima la pa'ali li zugʋ pin'.” Ka Josua tʋm ninsieba ka ba zɔɔ keŋ sʋgʋrin la ka nyɛ la'ad la ka o pin' ba anina, ka anzurifa la bɛɛ li teŋir.
Ba da zaŋi ba yi Fuug Sʋgʋr la ni na ka mɔri keŋ Josua nɛ Israel dim la san'anɛ digil Zugsɔb la tuon.
Josua nɛ Israel dim la da gban'e Akan ka zaŋ anzurifa nɛ fuug nɛ sanlima la nɛ Akan biribis nɛ bipumis nɛ o niigi nɛ bʋmis nɛ pɛ'ɛs nɛ o Fuug Sʋgʋr la nɛ o mɔrim wʋsa mɔri ba keŋ bɔn'ɔg linɛ yʋ'ʋri buon Akor Bɔn'ɔg la.
Ka Josua bu'os o ye, “Bɔ ka fʋ mɔr yɛl kaŋa kɛɛn ti san'an na?
Zugsɔb la mɛ yʋ'ʋn na mɔr yɛla kɛɛn fʋ zugin na.” Ka nidib la wʋsa lɔb Akan n kʋʋ o, ka yʋ'ʋn lɔb o yidim la kʋʋ ba ka nyu'oe ba nɛ la'ad la wʋsa.
Ba da zaŋ kuga diinl o ka li dʋ dʋʋr hali ka nan kpɛm bɛ zina.
Lina kɛ ka ba buon zin'ikan la ye, Akor Bɔn'ɔg la.
Ka Zugsɔb sʋnf nyaan yʋ'ʋn ma'ae.
Israel dimi nyaŋ Ai teŋ la Ka Zugsɔb la yɛl Josua ye, “Zaŋim zabzabidibi mɔri keŋ Ai teŋin.
Da zɔt dabiem, bɛɛ kɛ ka fʋ giinla siɛn.
M na kɛ ka fʋ nyaŋ Ai na'ab la nɛ o nidib nɛ o tempʋʋg la ka teŋgbauŋ la na liebi ya din.
Maalimi Ai nɛ ba na'ab la nwɛnɛ yanamɛ da maal Jeriko nɛ ba na'ab si'em la.
Amaa nannanna, ya na tun'e zaŋi ba la'ad nɛ ba bʋnkɔbid la sʋ'oe.
Kɛl ka zabzabidib la su'a mɔɔgin ka ti yina libig nidib la ka li lidigi ba.” Ka Josua nɛ o zabzabidib la niŋ asiri keŋ Ai ye ba zab nɛ ba.
O da gaansnɛ zabzabidib tusa pistan' banɛ mi' zaba sʋ'ʋŋa ka kɛ ka ba keŋ yʋ'ʋŋ, ka yɛli ba ye, “Su'ami teŋ la kpikpɛŋ, amaa ka lɛɛ da laligi na ala saa, ka maali siri guri.
Ka man nɛ m nidib la na keŋ teŋin la.
Ka Ai dim la ya'a yina ye ba zab nɛ ti, ti na fɛndigi zɔt nwɛnɛ tinamɛ daa niŋ si'em yiigin la.
Ba na kadi ti yi teŋ la yiŋ ka ti pan'asi ba mɔri keŋ lallisa.
Ka ba tɛn'ɛs ye ba nyaŋi ti nɛ ka ti zɔt nwɛnɛ ban daa niŋi ti si'em yiigin la.
Ka ya yʋ'ʋn na yii ya suak zin'igin la na kpɛn nyaŋi ba ka sʋ'ʋg teŋ la.
Ya Zugsɔb onɛ aan ya Wina'am la na zaŋ teŋ la tisi ya.
Ka ya ya'a nyaŋ teŋ la yanam on nyu'omi li nɛ bugum nwɛnɛ Zugsɔb la tisi ya nɔɔr ye ya tʋm si'em la.
Nwa' ka m yɛti ya ye ya niŋ.” Ka Josua kɛ ka ba yii keŋi ba suak zin'igin linɛ bɛ Ai ya-tuona la, Ai nɛ Betel tɛɛns la teŋsʋk; ka Josua mɛ kpɛlim nidib la san'an yʋ'ʋŋ la wʋsa.
Ka bɛogʋ nie la ka Josua duoe la'as zabzabidib la wʋsa ka on nɛ Israel kpɛɛmnam gaad tuonnɛ dɔlli ba keŋ Ai.
Ka o dɔl zabzabidib la keŋ li'el teŋ la ka ba la'as taaba digin tempʋʋg la ya-datiuŋ baba, ka bʋmbɔk bɛ ban nɛ Ai teŋsʋk.
O da pʋn dɛŋi kɛnɛ ka dap tusa anu keŋ su'a teŋ la ya-tuona, linɛ bɛ Ai nɛ Betel teŋsʋk la.
Ba da kɛ ka zabzabidib la ti'ebi zi'e ba zin'isin sʋ'ʋŋa.
Bam da bɛnɛ ya-datiuŋ ka bam mɛ kpɛlim su'a teŋ la ya-tuona.
Ka Josua mɛŋ da sigi gbɛn bʋmbɔkin la yʋ'ʋŋ kan la.
Ai na'ab la n da nyɛ Josua nidib la, on nɛ o zabzabidib la da kpɛn isignɛ bɛkɛungʋ ti'ebi ken ye ba zab nɛ Israel dim zin'ikanɛ kpa' Araba bɔn'ɔg la, amaa o da zi' ye nidib su'a tempʋʋg la nya'aŋa.
Josua nɛ o nidib la wʋsa da pan'asi ba nɛ zɔti kpa'ad zin'ikanɛ an sian'anr la.
Ba da buol teŋ la nidib wʋsa ye ba yina kadi ba, ka ba kpɛn yina kad Josua, ka ba maligim tʋgis tuonnɛ ti lalig sa ka bas teŋ la.
Dau baa yinne da pʋ kpɛlim Ai; ba wʋsa da yinɛ kad Israel nidib la ka basi ba teŋ za'anɔya la ka li yɔ'ɔs ka onɛ gur kae.
Ka Zugsɔb la yɛl Josua ye, “Zaŋimi fʋ kpan la tiesi kpa' Ai tempʋʋg, ka man zaŋi lii tisif!” Ka Josua niŋ nwɛnɛ on yɛl o si'em la.
Ka on kpɛn ʋk o nu'ug la, nimbanɛ su'a mɔɔgin la da yi tɔ'ɔtɔ na zɔɔ keŋ kpɛn' teŋ la pʋʋgin nyaŋi li ka nyu'oe teŋ la bugum.
Ai nidib la da fɛndigi gɔs nya'aŋ la, ba nyɛ ka nyɔ'ɔs kpɛn zɔɔnd teŋin la dʋt agɔla.
Ba da pʋ nyɛ suori na zɔɔ keŋ tuon bɛɛ lɛb nya'aŋa, bɔzugɔ Israel nimbanɛ da zɔɔ paae sian'arin la da fɛndigi lɛb na zabid nɛ ba.
Josua nɛ o nidib la da nyɛ ka o nidib la nyaŋi nyu'oe teŋ la, ba da kpɛn fɛndignɛ gban'e Ai nidib la kʋʋb.
Ka Israel nimbanɛ da bɛ Ai teŋin la yina pɛ'ɛsi ba taab la zug ka ba gilig Ai nidib zin'ig wʋsa.
Ba da kʋʋ ba ka pʋ bas sɔ'ɔsɔ.
Ai na'ab la ma'aa ka ba da gban'e mɔri keŋ Josua san'an.
Israel dim da kʋ Ai dim banɛ bɛ paalʋ la, nɛ banɛ zɔɔ keŋ sian'arin la, hali ka sɔ' pʋ kpɛlim; ba yʋ'ʋn da lɛb tempʋʋgin la san'ami li nɛ nimbanɛ bɛɛ ani la wʋsa.
Ba da kʋ sɔ' wʋsa Ai teŋin daakan la.
Ba dap nɛ pu'ab wʋsa da la'as nɛ tusa pii nɛ ayi'.
Ka Josua da kpɛn kɛ ka o kpan la kpa' Ai dim ka pʋ digilɛ, hali nɛ ban ti kʋ sɔ' wʋsa.
Israel nidib la da kad bʋnkɔbid ka vaae la'ad teŋin la nwɛnɛ Zugsɔb la yɛl Josua si'em la.
Josua da nyu'oe Ai nɛ bugum ka li san'am hali.
Li kpɛn anɛ dabɔɔdi ti paae zina.
O da nɔk Ai na'ab la yul tiig zug ka bas o ani ti paae zaamnɔɔr.
Ka lin da sɔbid la, Josua da tis nɔɔr ye ba yisim o niŋgbiŋ la.
Ba da lɔb o niŋgbiŋ la bas teŋ la za'anɔɔrin ka zaŋ kuga bɛdegʋ diinl o, ka li an dʋtita'ar hali bɛɛ ti paae zina.
Josua karim Wina'am wada tis Israel dim Josua da mɛ' maan bimbim Ebal zuor zugʋ tis Zugsɔb onɛ an Israel Wina'am la.
O da mɛɛ linɛ wʋʋ Moses onɛ da an Zugsɔb tʋmtʋm la da pa'al Israel biis la si'em ka li bɛ Moses zi'ela gbauŋʋn la.
O da nɔknɛ kugbanɛ ka ba pʋ kpi'e ba nɛ kʋnt la'adi mɛ' bimbim la.
Ani ka ba da maal nyu'or maan nɛ taaba la'asʋg maannɛ tis Zugsɔb la.
Ani ka Josua zaŋ kuga sɔb zi'ela linɛ ka Moses da pʋn sɔb la niŋ kuga la zug, ka Israel nidib nyɛ.
Ka Israel dim nɛ ba kpɛɛmnam nɛ ba sariakatib nɛ banɛ an teŋ zʋŋ dim wʋsa da zi'en Zugsɔb Nɔnaar Daka la datiuŋ nɛ dagɔbʋg, kpa'ad maanmaannib banɛ an Levi dim la, ka ba sieba nya'aŋ bid Gerizim zuor, ka sieba mɛ bid Ebal zuor la.
Zugsɔb tʋmtʋm Moses da pʋn dɛŋi yɛli ba ye ba niŋ anwa, saŋkanɛ wʋsa ka ba ye ba kaanb, kaanb sʋŋʋ tis nidib la.
Ka lin nya'aŋ ka Josua karim zi'ela la wʋsa ka ba wʋsa wʋm.
O da karim albareka nɛ nɔpɔɔr yɛla, nwɛnɛ lin sɔbi niŋ zi'ela gbauŋʋn si'em la.
Linɛ wʋsa bɛ Moses zi'ela la ni la, Josua da karimi li tis nimbanɛ da la'as ani la, ka ba pu'ab nɛ ba biis nɛ saam banɛ bɛ nɛ ba la da la'am bɛ; o da pʋ bas zi'elʋg baa yinnee.
Gibeon dimi pan'as Israel dim la Na'anam banɛ da bɛ Joodan tuon la da wʋm Israel dimi nyaŋi ba dataas la, banɛ wʋsa da zin' kʋkʋna tɛɛnsin tuonnɛ, dɛn'ɛd Atɛuk Tita'ar nɔɔrin hali ti paae Lebanon la, ka sieba an Hitti dim, nɛ Amor dim, nɛ Keenan dim, nɛ Perizi dim, nɛ Hivi dim nɛ Jebus dim la wʋsa; bama wʋsa da maal nɔɔr yinne la'as taaba ye ba zab nɛ Josua nɛ Israel nidib la wʋsa.
Amaa Gibeon dimi da wʋm Josua niŋ Jeriko nɛ Ai tɛɛns si'em la, ba da gban'e ye ba pan'as Israel dim la.
Ba da gaans kpɛɛm sieba tʋmi ba ka nɔk bɔtkʋda nɛ daam waas banɛ ka' sʋ'ʋm lɔɔ ziili ba bʋmis ka li nwɛnɛ ba yinɛ lallisa na.
Ba mɛ da yɛnɛ fukʋda, ka pid ta'adkʋda, ka zaŋ dipɔn'ɔsa paas.
Ba da keŋ zin'ikanɛ ka Israel dim la la'as ka li bɛ Gilgal teŋin la, ka yɛl Josua nɛ Israel nidib la ye, “Ti yinɛ zin'ikanɛ lal hali na, ka bɔɔd ye ya maal nɔnaar nɛ ti.” Amaa ka Israel nidib la lɛbisi ba ye, “Bɔ ka tinam nɛ yanam na maal nɔnaarɛ?
Daasi'erɛɛ ya pʋ lalnɛ tii.” Ka ba yɛl Josua ye, “Ti anɛ fʋ yammis.” Ka Josua bu'osi ba ye, “Ya aan anɔ'ɔnama?
Ya yi yaanɛ na?” Ka ba ma' yɛl o ye, “Ti yinɛ teŋ lalli na, bɔzugɔ ti wʋm Zugsɔb onɛ aan ya Wina'am la yɛla.
Ti wʋm linɛ wʋsa ka o niŋ Egipt teŋin la, ka mɛ wʋm on niŋ si'em nɛ Amor teŋ na'anama ayi' banɛ bɛ Joodan kɔldaug nya'aŋ la, banɛ an Na'ab Sihon onɛ da bɛ Hesbon teŋin nɛ Na'ab Og onɛ da bɛ Asitarof teŋin la.
Ti kpɛɛmnam nɛ nidib la wʋsa banɛ bɛɛ ti teŋin la yɛli ti ye ti ti'ebim nɛ diib ka kɛɛn ya san'an na, ka yɛli ya ye ti na tʋm tisi ya, ka ya maal nɔnaar nɛ ti.
Gɔsimi ti diib la, tinamɛ daa ti'eb ka yi ye ti tʋ'ʋsi ya la, li daa nan tʋlnɛ.
Amaa gɔsimi lin yʋ'ʋn kʋdig ka guunlim si'em.
Tinamɛ daa pɛ'ɛl daam waas nwa', ba daa anɛ bʋmpaala, amaa ba yʋ'ʋn aansnɛ.
Ti fuud nɛ ti ta'ada mɛ kʋdig nɛ, ti suori wa'am la zug.” Ka Israel nidib la da siaki di'e ba diib bi'ela di ka pʋ bu'os Zugsɔb la li yɛlaa.
Josua da naal nɔɔr nɛ ba ka ye o na kɛ ka ba bɛ nɛ ba nɛ sumbʋgʋsʋm.
Israel kpɛɛmnam la mɛ da bas nɔɔri tisi ba ye ba na dɔl ban kaanbi zi'el si'em la.
Ban da maal nɔnaar nɛ ba la nya'aŋ, li daba atan' daar ka Israel dim da yʋ'ʋn baŋ ye Gibeon dim la bɛ nɛ yamma.
Ka Israel dim la duoe ye ba keŋ ie nidib la teŋ zin'ig, ka li nɔki ba daba atan' ka ba naan paae ba tempʋʋd la, tɛɛns la da anɛ Gibeon nɛ Kiefira nɛ Beerot nɛ Kiriaf Jiarim.
Amaa Israel dim la da pʋ nyaŋi kʋʋ baa bɔzugɔ ba kpɛɛmnam la da maal nɔnaar nɛ Zugsɔb onɛ an Israel Wina'am la yʋ'ʋr zug.
Ka nidib la da nyɔnnɛ ba kpɛɛmnam la li yɛla.
Amaa ba kpɛɛmnam la da yɛli ba ye, “Tinam pɔnɛ Zugsɔb onɛ an Israel Wina'am la tuon ye ti kʋ si'isi baa.
Tinamɛ na niŋ si'em nwa': Asɛɛ ka ti kɛ ka ba vʋe, ya'a ka' alaa ti na san'ami ti nɔnaar la ka san'auŋ luu ti zug.” Ka kpɛɛmnam la lɛn yɛl ye, “Ti na kɛ ka ba vʋe, amaa ba na nwaad daad ka ziid ku'om tisidi ti nidib la wʋsa.” Ala ka kpɛɛmnam la kaanbʋg la kpɛn zi'e.
Josua da buol Gibeon dim la na ka yɛli ba ye, “Bɔ ka ya pan'asi ti ye yanam yinɛ lalli na, ka bɛ kpɛla yamminɛ?
Yanamɛ maal bʋnkaŋa la zug, nɔpɔɔr bɛɛ ya zug, lin zaŋ zina ken sa ya na nwaad daad ka ziid ku'om tisid Israel Wina'am Pʋ'ʋsim Yir la.” Ka ba lɛbis o ye, “Linɛ kɛ ka ti maal anwa la anɛ ban da yɛli ti ye ya Zugsɔb Wina'am la da yɛl Moses ye o nɔkim teŋ kaŋa wʋsa tisi ya, ka san'am bʋnvʋr kanɛ wʋsa bɛɛ ani la.
Ka ti vʋm zugʋ daa kɛ ka ti zɔɔ ya dabiem, linɛ kɛ ka ti maal nwa' la.
Nannanna ti bɛnɛ fʋ nu'usin, maalimi ti fʋn bɔɔd si'em.” Alazug ka Josua da sʋŋi ba ka pʋ siak ka Israel dim la kʋʋ baa.
Amaa nɛ wala, o kɛ ka ba an yammisi nwaad daad ka ziid ku'om tisid Israel dim nɛ zin'ibanɛ ka Zugsɔb la gaŋ ye ba maan malima la.
Ala ka ba aɛn hali ti paae zina.
Winnigi zi'en kippi la yɛla Na'ab Adoni-Zedek onɛ an Jerusalem na'ab la da wʋm ye Josua nyaŋ Ai ka san'ami li wʋsa ka kʋʋ ba na'ab la nwɛnɛ on da tʋm Jeriko dim nɛ ba na'ab si'em la, ka mɛ wʋm ye Gibeon dim maal nɔnaar nɛ Israel dim ka zin' nɛ ba.
On wʋm si'em la da kɛnɛ ka dabiem kpɛn' on nɛ o nidib la bɔzugɔ, Gibeon da anɛ teŋ tita'ar nwɛnɛ teŋ titada banɛ mɔr na'anam si'em la.
Li mɛ da zu'oe gaad Ai teŋ la ka ba nidib la wʋsa mɛ an zabzabidib.
Alazug ka Adoni-Zedek onɛ an Jerusalem na'ab la da sɔs Hoham onɛ an Hebron na'ab nɛ Piram onɛ an Jarimuf na'ab nɛ Jafia onɛ an Lakis na'ab nɛ Debir onɛ an Eglon na'ab la ye, “Kemi na sʋŋinim ka m zab nɛ Gibeon dim, ka ba yɛl ye ba maal sumbʋgʋsʋm nɔnaar nɛ Josua nɛ Israel dim la.” Ka Ammon na'anam anu banɛ an Jerusalem nɛ Hebron nɛ Jarimuf nɛ Lakis nɛ Eglon na'anam nwa' da naal nɔɔr nɛ taaba ka la'asi ba zabzabidib.
Ba da dɔlli ba zabzabidib la tʋ'ʋs Gibeon tempʋʋg la nɛ tanp.
Ka Gibeon nidib la da tʋm yɛl Josua nɛ banɛ da bɛ Gilgal teŋin la ye, “Da basi tinam banɛ aan fʋ yammis la!
Kem tɔ'ɔtɔ na faaɛn ti.
Sʋŋimi ti!
Bɔzugɔ Ammon dim na'anam banɛ bɛ kʋkʋna zug la la'asi ba zabzabidib la wʋsa kena ye ba zab nɛ ti.” Ka Josua duoe nɛ o zabzabidibi yi Gilgal, la'an nɛ banɛ mi' zaba sʋ'ʋŋa la wʋsa.
Ka Zugsɔb la yɛl Josua ye, “Da kɛ ka dabiem mɔri fɔ!
Ka mam nɔki ba niŋi fʋ nu'usin.
Hali ba sɔ' kae na nyaŋi zab nɛ fɔ.” Ka Josua nɛ o nidib la yi Gilgal n keŋ yʋ'ʋŋ ka pʋ gbisɛ, hali ti libigi ba dataas la.
Ban da nyɛ Israel dim la, Zugsɔb la da kɛ ka ba ya'am iank hali ka Israel zabzabidib la nyaŋi ba Gibeon teŋin la.
Israel dim da kadi ba ka ba zɔɔ dɔl Befihoron, ka kʋʋ ba sieba hali ti paae Azeka nɛ Makeda.
Ban da zɔti yit Israel dim san'an la, Zugsɔb la da kɛ ka sakuga yi agɔla na luti ba zugin ban da nam bɛ Befihoron nɛ Azeka teŋsʋk la.
Sakuga la da lu na kʋ ninsieba la da gaad nimbanɛ ka ba kʋ nɛ zaba sʋ'ʋraad la.
Daakanɛ ka Zugsɔb nɔk Amor dimi niŋ Israel nidib nu'usin la, Josua da yɛl Zugsɔb la Israel dim nini ni ye, “Winniga, zi'enim Gibeon teŋ teŋsʋk!
Nwadiga, fʋn mɛ kpɛm bɛ Aijalon bɔn'ɔgin la.” Ka winnig la sid zi'en anina yim kippi, ka nwadig la mɛ zi'en ani, hali ka ba ti nyaŋi yɔɔ ba dataas la sam.
Bʋn linɛ da maal nwa' sɔb Jaser Gbauŋʋn.
Winnig la da zi'en kippi ka pʋ luu hali ti paae dabismum bɛn.
Dabiskaŋa nwa' buudi nan zi' bɛɛ, ka mɛ kʋ maligim bɛ dabisa banɛ ken naa.
Dabiskaŋa ka Zugsɔb sid da wʋm tis ninsaal.
Ya'a an sida, Zugsɔb la da zabi tis Israel.
Ka Josua da zaŋ zabzabidib la wʋsa lɛb Gilgal.
Israel dim la zabi nyaŋ tɛɛns bɛdegʋ Na'anam anu nwa' da zɔɔ keŋ su'a Makeda tampinlɛma ni.
Josua n da wʋm ye ba nyɛɛ ba ka ba su'a tampinlɛma ni la, o da yɛl ye ba biligim kugtitada na ligili li nɔɔr la ka kɛ ka ninsieba guri li.
Ka ye, “Amaa da gu'oe ya dataas la kadibɔ, bɛɛ kɛ ka ba paae ba tɛɛns la kpɛn' ka pɔnsɛ, bɔzugɔ Zugsɔb la zaŋi ba niŋi ya nu'usin.” Ka Josua nɛ Israel dim la kpɛn kʋʋ ba wʋsa ka ba bi'ela ma'aa nyaŋi zɔɔ paae ba tempʋbanɛ ka ba mɛ' guoma gilig la pɔns.
Ka zabzabidib la wʋsa lɛb Josua san'an nɛ laafi, Makeda teŋin zin'ikanɛ ka ba la'asi bɛ ka zabid la, ka sɔ' pʋ lɛn ya'ae o nɔɔri yɛl Israel si'ela.
Josua yʋ'ʋn da yɛl ye, “Yɔ'ɔgimi tampinlɛma la nɔɔr, ka mɔri na'anam anu la na tisim.” Ka ba yis na'anam la na tis o. Na'anam la daa anɛ: Jerusalem na'ab nɛ Hebron na'ab nɛ Jarimuf na'ab nɛ Lakis na'ab nɛ Eglon na'ab.
Ka ban da mɔr na'anam la kɛn Josua san'an na la, o da yɛl zabzabidib tuongatib la ye, “Kemi na zaŋi ya nɔba nɔɔ ba niŋgɔnya!” Ka ba sid kena zaŋi ba nɔba nɔɔ ba niŋgɔnya la.
Ka Josua yɛli ba ye, “Da zɔti dabiem, mɛ da kɛ ka ya giinla siɛn, zi'enimi sʋ'ʋŋa ka kpɛ'ɛŋi ya sʋnf, ka anwana ka Zugsɔb la na niŋidi ya dataas banɛ wʋsa na ti zabid nɛ ya la.” Ka Josua da kʋ na'anam la ka zaŋi ba ya'al tiis anu zugin, ka basi ba ka ba bɛ tiis la zug hali ti paae zaamnɔɔr.
Ka zaam ti ma'ae la, Josua da tis o nidib la nɔɔr ka ba zaŋi ba sigis na mɔri ba lɛbis tampinlɛma la ni, zin'ikanɛ ka ba da su'a la.
Ka ba zaŋ kugtitada ligil tampinlɛma la nɔɔr la, hali ka li kpɛm bɛ zina.
Li daar ka Josua nɛ o nidib la da zab nɛ Makeda teŋ, ka kʋ teŋ la na'ab ka san'am teŋ la nɛ linɛ wʋsa bɛɛ li ni la, sɔ' da pʋ kpɛlim teŋin la.
O da maal Makeda na'ab la nwɛnɛ on da maal Jeriko na'ab si'em la.
Josua nɛ Israel nidib la da yi Makeda teŋinɛ keŋ Libna tempʋʋgin zab nɛ ba.
Ka Zugsɔb zaŋ teŋ la dim nɛ ba na'ab la niŋ Israel dim nu'usin.
Ka Josua kʋ nidib la wʋsa, ka sɔ' da pʋ lɛn kpɛlim ani vʋeya.
O da niŋ na'ab la nwɛnɛ on da niŋ Jeriko na'ab si'em la.
Ka Josua nɛ Israel nidib la da lɛn yi Libna keŋ Lakis tempʋʋgin; ba da la'asi ba zabzabidibi gilig teŋ la zab nɛ ba.
Daba ayi' daar la ka Zugsɔb la zaŋ Lakis n tisi ba.
Ka Josua da kʋʋ ba wʋsa nwɛnɛ on da niŋ Libna dim si'em la.
Horam onɛ da an Giza na'ab la, da kena zabidi sʋŋid Lakis dim la, la'an nɛ wala Josua da nyaŋi kʋʋ o nɛ o zabzabidib la wʋsa, hali ka sɔ' pʋ kpɛlim.
Ka Josua nɛ o nidib la lɛn yii keŋ Eglon tempʋʋginɛ la'as o zabzabidibi zab nɛ ba.
Daakan la ka ba tʋ'ʋs tanpi nyaŋi ba ka san'am banɛ wʋsa da bɛɛ anina la nwɛnɛ ban da niŋ Lakis dim si'em la.
Ka Josua nɛ Israel nidib la wʋsa yi Eglon n keŋ hali ti paae Hebron tempʋʋgin zab nɛ ba.
Ba da nyaŋ teŋ la dim, ka kʋ sɔ' wʋsa; teŋ la dim nɛ ba na'ab nɛ ba teŋkpɛmis la nɛ banɛ wʋsa bɛɛ ani.
Ba da san'ami li nwɛnɛ Eglon ka ba da san'am si'em la.
Ka Josua nɛ Israel nidib la wʋsa yʋ'ʋn da fɛndigi zab nɛ Debir dim.
Ba da nyaŋ tempʋʋg la nɛ li teŋkpɛmis la, nɛ teŋ la na'abi kʋʋ ba ka san'am si'el wʋsa linɛ bɛɛ ani la ka pʋ kɛ si'ela.
Ba da niŋ ala nɛ Debir teŋ dim nɛ ba na'ab nwɛnɛ ban da niŋ Hebron nɛ Libna tɛɛns nɛ ba na'anam si'em la.
Josua da nyaŋ tɛɛns la si'em la, la'an nɛ tembanɛ bɛ kʋkʋna ni la nɛ Negef nɛ zuoya kpikpɛmis nɛ zuoya teŋir nɛ ba na'anam wʋsa, ka sɔ' pʋ kpɛlim vʋeya; ka san'am bʋnvʋr wʋsa nwɛnɛ Zugsɔb, onɛ an Israel Wina'am la yɛl si'em la.
O da nyaŋi ba din pin'il Kades Banɛa ti paae Gaza nɛ Gosen teŋ la wʋsa ti paae Gibeon.
O da nyaŋ na'abama nɛ ba tɛɛns la wʋsa saŋa yinne, ka li anɛ ye Zugsɔb onɛ an Israel Wina'am la da zabi tisi ba la zug.
Ka Josua yʋ'ʋn da zaŋ Israel dim la wʋsa lɛb Gilgal, zin'ikanɛ ka ba da dɛŋi la'as yiiga la.
