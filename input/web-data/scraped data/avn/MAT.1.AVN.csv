Title,Content,URL
MAT 1,"Yesu Kristo yɛ kigyɔgyɔɛ mɛ kusrɔsrɔ ɔ
1Yesu Kristo yɛ kigyɔgyɔɛ ɛ mɛ kusrɔsrɔɔ kwitrɛ te e: Yesu onu Dawid yɛ lipo me obi lɛ Dawid fɛ ɛ, onu Abraham yɛ lipo me obi i.
2Niteme si dɔnɔ ní Abraham aʋa kɔna ni Dawid aʋa ɛ, kigyɔgyɔɛ mɛ kinu sì: Abraham apɔ Isak, Isak apɔ Yakob, lɛ Yakob apɔ Yuda ni yɛ beneminyime ba ɛ.
3Yuda apɔ Peres ani Sera. Ba onee eze Tamar. Nite si Peres apɔ Xezron, lɛ Xezron apɔ Aram i.
4Aram apɔ Aminadab, Aminadab apɔ Nahson, lɛ Nahson apɔ Salmon i.
5Salmon ni Raxab bɛpɔ Boaz, Boaz ni Rut bɛpɔ Obed, lɛ Obed apɔ Isai i. Lɛ Isai apɔ Okusi ye Dawid i.
6Dɔnɔ ní Dawid yɛ lipoe le aʋa kɔna ni lipoe lɛ klɔ gi Babilonia banɛ ma bevu Israel bebi ba ní kigũ i tsinɔ ní Babilonia kesea aʋa ɛ, Yesu yɛ kigyɔgyɔɛ mɛ kusrɔsrɔɔ kwitrɛ kɛ aʋa nite: Okusi ye Dawid apɔ Salomo. Salomo yene ezeni Uriya.
7Salomo apɔ Rexabeam. Rexabeam apɔ Abiya, lɛ Abiya apɔ Asa ɛ.
8Asa apɔ Yehosafat, Yehosafat apɔ Yoram, lɛ Yoram apɔ Uziya ɛ.
9Uziya apɔ Yotam, Yotam apɔ Axaz, lɛ Axaz apɔ Xizkiya ɛ.
10Xizkiya apɔ Manase, Manase apɔ Amon, lɛ Amon apɔ Yosia ɛ.
11Lɛ Yosia apɔ Yexonya ni yɛ beneminyime ba ní ba Babilonia aboyo la me kuzezeo lipoe le me e.
12Dɔnɔ ní Babilonia aboyo la mɛ kuzeze o kede kɔkpɛni Yesu yɛ kupɔpɔɔ mɛ ɛ, kigyɔgyɔɛ mɛ kitrɛ kɛ aʋa nite: Yexonya apɔ Sealtiel, lɛ Sealtiel apɔ Zerubabel i.
13Zerubabel apɔ Abihud, Abihud apɔ Elyakim, nite si Elyakim apɔ Azur.
14Azur apɔ Zadok, Zadok apɔ Yaxin, lɛ Yaxin apɔ Elihud i.
15Elihud apɔ Eleazar, Eleazar apɔ Matan, lɛ Matan apɔ Yakob i.
16Nite si Yakob apɔ Yosef. Yosef yedze eze Maria a. Lɛ Maria ɛ, yɛ apɔ Yesu gi yɛ onu Kristo e.
17Niteme si Abraham yɛ lipo le me bebi ba kɔna ni Dawid aʋa ɛ, beze liɔfɔ ni tiene. Lɛ sɛ̀ ní Dawid aʋa kɔna ni Babilonia aboyo la mɛ kutrɛtrɛɔ aʋa ɛ, ba fɛ beze liɔfɔ ni tiene. Lɛ dzɛ ɛ, dɔnɔ ní lipoe lɛ klɔ aʋa kɔna ni Yesu lipɔpoe le aʋa ɛ, lipo le me bebi ba beze liɔfɔ ni tiene.
Kiliɛ gi bɛpɔ Yesu Kristo e
18Yesu Kristo yɛ kupɔpɔɔ mɛ eboe la ɛtrɛ nite: Beʋi yene Maria litukpo ɛki Yosef. Pɔ xe ableke biakpɛ likpɔ ɛ, amɔ si yɛ akɔ limɛ ní Ɔfuɛfuɛ Dradra lɔ mɛ kooko. 19Yenye Yosef eze ɔnɔ gi abitɛ ní Aya yɛ isã nɛ aʋa a, niteme si ɔ́pɛ si yikpɛ ɔdzɛɛ kuye e ní banima aŋu mɛ. Lɛ loso e, atrɔ si yɛ ayurɔ yɛ ní kikpokpo me. 20Agi azeegyo eboa la su edi i, Aya yɛ ɔxwɛdzɛɛ ebu isu ya abasɛ Yosef ní kulila mɛ. Lɛ akpɛ ɔna ní yɛ lipo si, “Yosef, Dawid yebie, wukíse lifu ní Maria kugbanɔɔ su u, lɛ ese linu si yɛ limɛ nɛ ɛ, Ɔfuɛfuɛ Dradra lɔ mɛ lidɔ ɔ. 21Atrápɔ obinyime gi biaxwa yɛ si Yesu lɛ ese linu si yɛ atrábu yɛ benete ba ní ba eboe zimizi na mɛ ɛ.”
22Kɔ eboa la ya pɔ́ ɛba la mɛ, tɔ biakɔ bloni liboe lɛ gi Aya apani aplɛ gani yɛ oboedoplɛɛ aʋa sì, 23“Di ke, ɔdisami gi óte onyime e, aakɔ̀ limɛ ɛ, gi aapɔ obinyime e, lɛ biaxwa yɛ si Imanuel,” gi lɛ ese linu si “Aya ɔlɛ ni blɔ.”
24Agi Yosef enyime ní sra sɛ mɛ ɛ, abitɛ ní Aya yɛ ɔxwɛdzɛɛ yɛ liboe le aʋa. Niteme si agbani Maria. 25Pɔ ɛ, yɛ ni yɛ béze edi zɛkɔ nani lipoe lɛ gi apɔ yebinyime tɔpu yɛ pɔ́ ɛ. Lɛ Yosef axwa obi ye linyi si Yesu i.",https://www.bible.com/bible/1982/MAT.1.AVN
MAT 2,"Beboete ba bɛdɔ ní Kewetu ya ɛba
1Agi bɛpɔ Yesu ní Betlehem ní Yudea, ní Okusi ye Herodes lipoe le me e, beboete ba bɛdɔ ní kewetu ya ɛba Yerusalem, lɛ beʋi sì 2“Nifɔ kwiamɔ Yudanɛ ma Okusi ye gi bɛpɔ ɔ? Kwimɔ yɛ liŋui nɛ, lɛ kwiba si kwitrakpɛ litukpo kesea ɛki yɛ ɛ.”
3Agi Okusi ye Herodes enu liboe lɛ ya ɛ, yɛ ɔna nɔ ɛhwa. Lɛ Yerusalem banɛ ma pɔ́ fɛ ɛ, liboe le lihwa ni ba a. 4Lɛ axwa kusɔliɔ baka ba petee ni ɔsã nɔ badɔbasɛ ba pɔ́ akpɛ likpɔ, lɛ apamí liboe le me nì ba si, “Nifɔ biapɔ Kristo ye?”
5Lɛ bɛsi yɛ si, “Ní Betlehem, ní Yudea, lɛ ese linu si, Aya yɛ oboedoplɛɛ aŋwlimi a plɛ si:
6‘Lɛ wɔ Betlehem ní Yuda kesea aʋa ɛ,
wɔ wonu ɔma sisami nɔ ní Yuda ikusima nɛ kusi;
pɔ lɛ wɔ mɛ ɔnɔgbanɔɛ
gi yɛ atrá gbani mɛ Israel ɔma nɔ aadɔ.’ ”
7Lɛ Herodes axwa beboete ba tsinɔ ní kutsatsa mɛ ní kikpokpo me, lɛ apami lipoe lɛ klɔ gi liŋui nɛ lido e nì ba mɔmɔmɔ. 8Le kede e, akpɛ ba atsisi Betlehem, lɛ asi ba sì, “Mlazɛpɛ́ obi ye mɔmɔmɔ; tɔ xegi mlɛmɔ yɛ ɛ, mledzi ba atɔ mlagasi mɛ, tɔ mɛ fɛ maatrɛ tɔ miikpɛ litukpo kesea ɛki yɛ.”
9-10Agi benu Okusi ye eboe la pɔ́ ɛ, beku kudeo me. Gi bɛzɛtrɛ ɛ, bɛmɔ liŋui nɛ klɔ gi bɛmɔ ní kewetu ya ɛ, ní ba ɔtɔ nɔ. Isami nɛ iku ba nyani nyani lɛ liŋui nɛ lizeeli ní kepea lia klɔ mɛ gi obi ye eze e, ka ada la mɛ ɛ. 11Gi beti iku ní kepea mɛ pɔ́ ɛ, bɛmɔ obi ye nì yene Maria; lɛ bedu ba aklamasi na kesea lɛ bɛkpɛ etukpo kesea ɛki obi ye. Lɛ bebu ba bidɔkɔkɔɛ ʋɛ gi bize sika, kotoklobo ani lifi yɛ ní ba igudo le me ɛki obi ye e.
12Agi Aya ebu abasɛ ba ní kulila mɛ si bakídzi atrɛ ní Herodes klɔ tɔ ɛ, bɛga kude dzedze lɛ bɛtrɛ ní ba kepea ɛ.
Yosef ese ni Yesu ni Maria atsinɔ Egipte
13Agi bɛsɛ pɔ́ ɛ, Aya yɛ ɔxwɛdzɛɛ ebu isu ya abasi Yosef ní kulila mɛ si, “Herodes atrápɛ obi ye si yiye ye, lɛ loso e, yɔ tɔ gbani obi ye ni yene tɔ sé trɛ ní Egipte. Mleze niklɔ kɔzɛna nani lipoe lɛ klɔ gi maasi mlɔ si mlasɛ edzi i.”
14Niteme si Yosef ayɔ, lɛ agbani obi ye ni yene elesi la lɛ eseni ba atsinɔ ní Egipte e. 15Beze ní Egipte kɔzɛna nani Herodes litsepoe le. Lɛ loso e, liboe lɛ gi Aya yɛ oboedoplɛɛ apani si “Maxwa Mobi ye adɔ ní Egipte e,” liba lɛ mɛ.
Herodes aki si beye bebinyimenuvɔ ba petee ní Betlehem
16Agi Herodes amɔ si beboete ba gi bɛdɔ kewetu ya bekyi ye exla ɛ, amɔ kusuyeʋi nyani nyani. Lɛ loso e, akpɛ ɔsã si beye obinyime kakaa gi azɛ agɔ taʋa pleno ní Betlehem ani imaɛ nɛ klɔ gi iklani lɔ ɛ. Ebu ɔkliɔ lɔ klɔ kɔkpɛ liboe lɛ klɔ gi enu adɔ ní bababa ʋa onu ní ɔnuvɔɛ lipɔpoe le su i.
17Niteme liboe lɛ gi Aya yɛ oboedoplɛɛ Yeremya apani aplɛ ɛ,
18liba lɛ mɛ si, “Ole ɔtɔ eyi ní Rama,
gi onu kubemi gagla ole.
Raxel eebemi yɛ bebi ba;
ɔ́dimɛ si bayɔ yɛ ɔna a,
lɛ ese linu si yɛ bebi ba pɔ́ betse.”
Yosef, Maria ani Yesu bedzi dɔni Egipte
19Ní Herodes kutseo kede e, Aya yɛ ɔxwɛdzɛɛ ebu isu ya abasi Yosef ní kulila mɛ ní Egipte, 20lɛ apani si, “Yɔ, gbani obi ye ni yene, atɔ dzitrɛ ní Israel kesea aʋa, lɛ ese linu si banama gi bɛpɛ si beye obi ye e, betse.” 21Loso e Yosef ayɔ, lɛ agbani obi ye ni yene, atsinɔ ní Israel kesea ʋa ɛ.
22Pɔ̀ gi Yosef enu si Arxelao yɛ ɛɛŋa kukusi yo ní yɛka Herodes kutse o kede ní Yudea ɛ, ese lifu ne ki niklɔ kutrɛtrɛ. Agi bɛkpɛ yɛ ɔsã ní kulilaa mɛ loso e, ekyi atrɛ ní Galilea kesea mɛ. 23Lɛ atsa kepe ní ɔma ɔtɔ gi bizɛxwa si Nazaret mɛ ɛ. Nite si liboe lɛ gi bedo eplɛ gani beboedoplɛ ba ʋa si “Banima biaxwa Yɛ si Nazaret Ɔnɛ ɛ” liba lɛ mɛ.",https://www.bible.com/bible/1982/MAT.2.AVN
MAT 3,"Yohanes Kuni yo ɔkpɛkpɛ yɛ kusɔliɔ
1Ní ewe ala klɔ mɛ ɛ, Yohanes Kuni yo ɔkpɛkpɛɛ aba Yudea ɔyaya klɔ lɛ azɛɛpani Aya yɛ liboe le e. 2Apani si, “Mlekyi ní mlɔ ìna nɛ mɛ, lɛ ese linu si lifunu ne Kaʋaŋaa ketii pɔnɔ!” 3Yohanes yɛ onu ɔniliɛ klɔ su gi bɛpani i gani Aya yɛ oboedoplɛɛ Yesaya aʋa si:
“Ɔniɛ ɛɛkla Aya yɛ Liboe le ní ɔyaya klɔ si,
‘Mlalulɔ kudeo aplɛ akí Ɔkaɛ;
mlagyɔ kudeo akí yɛ atɔ aaga!’ ”
4Lɛ kposɔ sipi liwu Yohanes akpɛ, lɛ akɔ kagaplekpa ɔgɛmi akɔ anya yɛ kasɛa mɛ ɛ. Yɛ kiŋaŋaɛ kize akikli ni liŋwafu mɛ kìbu. 5Banima bɛdɔ ní Yerusalem ni Yudea ani Yɔdan onipe lo su gi bɛba yɛ klɔ. 6Lɛ bɛdra ba ina nɛ mɛ ɛ, xe akpɛ kuni aki ba ní Yɔdan onipe lo me e.
7Agi Yohanes amɔ Farisianɛ ma ni Zadukianɛ ma ní kisrɛsrɛ mɛ gi bɛzɛba yɛ klɔ si ɔkpɛ kuni ɔki ba ɛ, “eʋi ba si, mlɔ banama gi mlɔ etukpo la mɛ alɛ gaglaa ŋwisi bagblaga ʋa kinɛ ɛ, nyaŋwɛ asi mlɔ si mlese ní Aya yɛ kutuheheo gi kwitraba onu na a? 8Mlabitɛ eboa la gi aabasɛ si mlekyi ní mlɔ ina nɛ mɛ ɛ. 9Nite si mlakíbù si mlatani kuse ní kutuheheo onu xe mlɛkɔ lɛ si Abraham yɛ onu mlɔ ɔkatsitsi ye. Mɛɛsi mlɔ si Aya aatani akla ana na ya kukɔ bitɛ besoebi ki Abraham! 10Bɛkɔ kawɛa ɛtrɔ ní ise le igu ne aʋa kooko; nite si ose kakaa gi óyo esebi gbã ɛ, biate lo kɔŋwia kpɛ́ ní kifu yɛ mɛ. 11Makpɛ kuni aki mlɔ gi libasɛ si mlekyi ní mlɔ ina nɛ mɛ ɛ. Pɔ̀ ɛ, ɔniliɛ gi aaba ní mɛ kedea ɛ, yɛ kɔɔ aakpɛ kuni ki mlɔ ní Ɔfuɛfuɛ Dradra lɔ ani kifu. Yɛ emu asani mɛ kura, lɛ mégyeno gi maagbɔni yɛ afɔkpa ʋa kyɛ ɛ. 12Evu yɛ kitɛɛ gi atrákɔ ɛ pí amu na petee e. Atrákpɛ yɛ amu na likpɔ ní owle lo me, kɔ akpɛ itsɔ lɛ ni kifu monimoni ye me.”
Yohanes akpɛ kuni aki Yesu
13Ní lipoe lɛ klɔ mɛ ɛ, Yesu ádɔ Galilea lɛ aba Yohanes klɔ ní Yordan onipe lo kutu si tɔ Yohanes ɔkpɛ kuni yo ɔki yɛ. 14Pɔ̀ Yohanes apɛ si yitsi kude kí Yesu. Lɛ loso asi yɛ si, “Wɔ́ linu si wɔakpɛ kuni ki mɛ. Lɛ wɔ boŋu wɔba mɔ klɔ a?”
15Pɔ̀ Yesu ebu lɛ onu aki yɛ si, “Ki tɔ lize nite abla. Niteme si, kwiabitɛ Aya yɛ kupɛpɛɔ aʋa.” Liki si Yohanes adimɛ ɛ.
16Kyɔŋ gi Yohanes akpɛ kuni yo aki Yesu pɔ ɛ, Yesu azeedo ní kuni yo me ko e, lɛ lifunu ne lidra ɛ, lɛ amɔ Aya Ɔfuɛfuɛ nɔ gi eeple edɔ ŋwisi abronuma kinɛ ní yɛ aʋa ɛ. 17Lɛ ole ɔtɔ ɛpani dɔni lifunu ne si, “Mobi ye liɛ ya yɛ madimɛ nɔ yɛ liboe liku me aŋu u!”",https://www.bible.com/bible/1982/MAT.3.AVN
MAT 4,"Ozimizi ye efeke Yesu edi
1Lɛ Aya yɛ Ɔfuɛfuɛ nɔ ɛgbani Yesu i tsinɔ ní ɔyaya klɔ tɔ Ozimizi ye ofeke ye odi i. 2Agi Yesu aza kuʋɛ ewe avitene elesi ni kemize pɔ́ ɛ, kuʋɛ kwiku ye. 3Lɛ Ozimizi ye aba yɛ klɔ ɔ; lɛ asi yɛ si, “Xe Aya Yebi wonu i, kɔlɔ ki tɔ akla la ya edzì bidɔŋaŋa aki wɔ.”
4Pɔ̀ Yesu ebu lɛ onu si, “Aya Liboe le lipani si, aní lìklãtata tete aʋa ɔnɔ aaze ligbã́. Pɔ̀ ɔnɔ aaze ligbã ní liboe kakaaɛ lɛ gi Aya aapani onu u.”
5Lɛ Ozimizi ye atsini Yesu ní Yerusalem, ɔma dradra lɔ mɛ ɛ; lɛ atrɔ yɛ ní lisɔligba lɛ lɛ ɔpiɔpiɔ klɔ kee e. 6Niklɔ asi Yesu si, “Xe Aya Yebi wonu i, pí atɔ dɔ kesea; lɛ ese linu si Aya Liboe le lipani i plɛ si,
‘Aya aaki yɛ baxwɛdzɛ ba ɔsã ní wɔ su
gi biasɔli wɔ ní ba kuwlaa mɛ ɛ,
nite si wɔ́trakɔ ɔkli isa likla a.’ ”
7Yesu ebu le onu si, “Pɔ̀ Aya Liboe le lipani dzɛ si, ‘Ɔkaɛ gi onu wɔ Aya ɛ, wukífeke ye edi i.’ ”
8Lɛ dzɛ ɛ, Ozimizi ye atsini Yesu ní lito gyɔgyɔ ɛtɔ aʋa a. Lɛ ebu kelea mɛ bèkusi ʋa pɔ́ ani ba kuʋidi yo abasi yɛ. 9Lɛ Ozimizi ye asi yɛ si, “Xegi wodu aklamasi kese xe wɔkpɔ̀ mɛ ɛ, maakɔ bekusi ʋa ya petee ɔki wɔ ɔ.”
10Lɛ Yesu ebu lɛ onu si, “Sɛ ní mɛ su, Wɔ Satana, Liboe le lipani si, ‘Ɔkaɛ gi onu wɔ Aya ɛ, yɛ ko wɔasumu; lɛ yɛ lixwɛ ko wɔawa a!’ ”
11Nite si Ozimizi ye asɛ ní Yesu su; lɛ Aya yɛ baxwɛdzɛ ba bɛba ɛki yɛ kupɔnɔ ɛ.
Yesu ekpese yɛ axwɛ na ní Galilea
12Agi Yesu enu si bɛkpɛ Yohanes ni ligba lɛ ɛ, atrɛ ní Galilea. 13Asɛ ní Nazaret lɛ adzɛ eze ní Kapernaum, gi onu ɔma ɔtɔ ní Galilea limu ne kutu ní Zebulon ni Naftali kuseo me e. 14Nite yɛ kigaglaɛ kize, atɔ Yesaya Aya yɛ oboedoplɛɛ yɛ liboe le liba lɛ mɛ si,
15“Zebulon kesea ni Naftali kesea,
kuse gi kuli axu la kudeo aʋa ɛ ní Yordan kewetu ya,
Galilea, banama gi bénu Yudanɛ ma ba kese!
16Banama gi balɛ ní litumu ne me e,
biamɔ kuklekle ʋidi.
Lɛ banama gi bali ní kutseo litumu ne kesea aʋa a,
kuklekle kwiaba ba aʋa a.”
17Dɔnɔ ní lipoe lɛ klɔ aʋa ɛ, Yesu ekpese kusɔli si, “Mlekyi kede akpɛ mlɔ eboe zimizi na, lɛ ese linu si lifunu ne kaʋaŋaa ketii pɔnɔ!”
Yesu axwa yɛ badɔkpasi tɔpu ba
18Agi Yesu azɛɛga aza ní Galilea limu ne kutu yɔ ɛ, amɔ beneminyime tiaʋa gi benu bakpábu i. Simon gi bɛzɛxwa fɛ si Petro e, ni yenemi ye Andrea. Bezee bu akpa la nì dzikle. 19Lɛ Yesu asi ba si, “Mlekuni mɛ kude tɔ mabasɛ mlɔ banima kubúbú yo.” 20Kyɔŋ lɛ bɛyurɔ ba dzikle lɛ bekuni yɛ kude e.
21Yesu atrɛ ní ɔtɔ nɔ lɛ azɛɛmɔ beneminyime tiaʋa dzedze e. Ba beze Yakobo ni Yohanes, gi benu Zebedeo yɛ bebi ba. Beze ní ba katapokpa me ni ba ɔkaɛ gi bɛzɛlulɔ ba dzikle ye e. Niteme si Yesu axwa ba kyɛ. 22Kyɔŋ klɔ ko e, bɛsɛ ní katapokpa ni ba ɔkaɛ su lɛ bekuni ni Yesu kude e.
Yesu abasɛ bidɔ, apani Liboe Gbã nɛ, lɛ ayɔni banyanya ʋa kyɛ ɛ
23Yesu aklanɔ ní Galilea petee. Abasi bidɔ ní Yudanɛ ma itsa klɔ. Apani Kaʋaŋaa su Liboe Gbã nɛ, lɛ ayɔni banama su gi bànya ede ede na eze e. 24Benu Yesu unu ní Siria kesea petee me nite si banima bɛmani banyanya ba petee ní yɛ klɔ dɔni ikɔ ikɔ lɛ. Bɛzɛnyà bànya ede ede: kusutà, ifuɛfuɛ zimizi, kukpakpanya ani ɔnɔse kapɛ tiele kutsetse. Lɛ Yesu ayɔni ba petee e. 25Anɔkpi la ɛdɔ Galilea, Dekapolis, Yerusalem, Yudea ani kuseo liɔ klɔ gi kuli ní Yɔdan kewetu ya ɛ, ekuni yɛ kude.",https://www.bible.com/bible/1982/MAT.4.AVN
MAT 5,"Yesu abasi bidɔ ní lito le aʋa
1Agi Yesu amɔ anɔkpi la ɛ, emu ketokpaa lɛ eze ní kesea ɛ. Lɛ yɛ badɔkpasi ba bɛkpɛ likpɔ ní yɛ su i. 2Lɛ ekpese ba bidɔ kubasɛ si,
3“Isami iku banama gi bɛmɔ e gyesi si Ɔfuɛfuɛ nɔ mɛ kigagla kíma ní ba awla,
lɛ ese linu si lifunu ne Kaʋaŋaa ɛ, ba kanɛ kenu.”
4Isami iku banama gi bɛwa awowoe la ɛ,
lɛ ese linu si Aya aayɔ ba ina a.
5“Isami iku banama gi bɛbubɔ isu ya ɛ, ba kaŋasea kiaze kesea petee.
6Isami iku banama gi bɛpɛ si beze ní Aya yɛ kude gyɔgyɔ aʋa ɛ.
lɛ ese linu si Aya aaki si biakè.
7Isami iku banama gi bizedi banɔ dzedze ba asigaga la ɛ,
lɛ ese linu si Aya aadi ba asigaga a.
8Isami iku banama gi ba ina nɛ mɛ idra ɛ,
lɛ ese linu si ba biaze ní Aya aŋu na mɛ ɛ!
9Isami iku banama gi bizɛpɛ kusuyɔ ɛ,
lɛ ese linu si Aya aaxwa ba si yɛ bebi i.
10Isami iku banama su gi bɛyɔ kedu ní Aya yɛ liboe le aʋa kubitɛɔ loso o,
lɛ ese linu si ba kanɛ kenu Aya yɛ kaʋaŋaa a.
11“Isami iku mlo xegi banima beekpini mlo, loo bɛyɔ kedu ní mlɔ su, aloo bɛsɛ asia zimizi ɛkpɛ mlɔ awla gi mlalɛ ní mɛ kude loso o. 12Mlamɔ isami lɛ ese linu si bɛbla liʋɛ ʋidi itɔ ɛplɛ ki mlɔ ní lifunu ne. Kiliɛ gi bɛyɔ kedu ya ní mlɔ su i, nite ke lize ɛki Aya yɛ beboedoplɛ ba ní kanaa mɛ ɛ.
Yesu yɛ kude bezeno ba balɛ ŋwisi kumwɛ ani kani
13“Yesu apani si, “Mlalɛ ŋwisi kumwɛ ki kelea pɔ́. Pɔ̀ xegi ɔgyi nɔ eblo ní kɔ mɛ ɛ, batrátani ɔgyi nɔ kudzini ikpɛ ní kɔ mɛ tɔ ɔ. Kúpɛ ɛki kididɔ tɔ ɔ. Nite si biakyi ko bali kɔ banima bɛga ní kɔ aʋa ɛ.
14“Mlalɛ ŋwisi kani aki kelea mɛ. Ɔma gi bɛtsa ní lito aʋa ɛ, óʋikpo o. 15Lɛ ɔnɔnɔ ɔ́ʋisu kani xe izɛkɔ yɛ kpɛ kasɔʋi ese e. Boŋu i, bizɛkɔ yɛ ɛsu lifune kɔ ekle aki ɔnɔ kakaa ní kepea mɛ ɛ. 16Nite ke mlaki tɔ mlɔ kaniɛ okle ɔki banima, atɔ biamɔ mlɔ eboe gbã na, kɔ bɛkpɔ̀ mlɔ Ɔka yɛ ní lifunu ne e.
Yesu abasɛ bidɔ ní Ɔsã nɔ su u
17“Mlakígyo le edi si maba si míbu Mose yɛ Isã nɛ ni beboedoplɛ ʋa bidɔbasɛbasɛ ʋɛ etu eʋe e. Mába si míbu ʋe zanɔ ɔ, boŋu i maba si tɔ ba bidɔbasɛbasɛ ʋɛ biba bɛ mɛ. 18Sugba sugba mɛɛsi mlɔ si, agi lifunu ne ni kesea kalɛ ɛ, ɔplipami kyɛ ɔ́trado ní Ɔsã nɔ mɛ kɔzɛna ni eboe la mɛ libapoe le e. 19Lɛ loso e, ɔniliɛ klɔ gi aata ɔsã sisami nɔ ní isã nɛ kusi ese e, xe aabasɛ banɔ dzedze ba si ba kyɛ babitɛ nite e, ɔniliɛ klɔ aaze ɔsisami yɛ ní lifunu ne Kaʋaŋaa mɛ. Pɔ̀ ní kapɛ ʋlaa mɛ ɛ, ɔniliɛ gi aabitɛ ní isã nɛ aʋa a, xe abasi banɔ dzedze ba si ba kyɛ babitɛ nite e, yɛ aaze ɔnɔ ʋidi ní lifunu ne Kaʋaŋaa mɛ. 20Mɛɛsi mlɔ si xegi mlɔ kubitɛɔ ní Aya yɛ kupɛpɛɔ aʋa a, gi kɔ kiaki si mlɔ liboe liagyɔ ní Aya kɔ ɔ, xe kúsani Ɔsã nɔ badɔbasɛ ba ni Farisianɛ ma kiniɛ ɛ, mlatrátani kuti iku ní lifunu ne Kaʋaŋaa mɛ.
Yesu abasi bidɔ ní kusuyeʋi su u
21“Mleenu gi bɛsi kana mɛ banɛ ma si, ‘Wukíye ɔnɔ ɔ. Ɔniliɛ gi aaye ɔnɔ ɛ, biaxwa litsi ni yɛ.’ 22Pɔ̀ abla ɛ, mɛɛsi mlɔ si ɔniliɛ klɔ gi aamɔ kusuyeʋi ní yenemi su i, biaxwa litsi ni yɛ. Ɔniliɛ gi aasi yenemi ye si, ‘Wɔ́pɛ ɔki kididɔ ɛ!’ biahe ye ɔtsinɔ ní otsixwaklɔ. Lɛ ɔniliɛ klɔ gi aakpinì yenemi ye si ɔga ɛ, aaze kuxixa mɛ kí kifu monimoni ye me kutrɛtrɛ. 23Lɛ loso e, xegi wɔɛtrɛ ní bidɔ ɔpɔʋi kɔ ní ɔdɔpɔʋisuʋɔ lɔ aʋa ɛki Aya a, xe wɔplɛ aŋu si liboe lilɛ ní wɔ onemi ye me ni wɔ ɛ, 24yurɔ wɔ bidɔ mɛ plɛ ní ɔdɔpɔʋisuʋɔ lɔ ɔtɔ nɔ atɔ zɛbitɛ kusuyɔ ni yɛ kyɔŋ. Lɛ kede e, dzi ba atɔ gapɔʋi wɔ bidɔ mɛ ki Aya.
25“Xe ɔnutɔ akɔ liboe ní wɔ su ní otsixwakɔ ɔ, xe lipoe le lilɛ ɛ, ye liboe le nì yɛ xe litsixwawe le liana a. Xegi aní nite e, xe mleku otsixwaklɔ ɛ, aakɔ̀ wɔ kukpɛ awla ki otsixwa yɛ, kɔ yɛ kyɛ akɔ wɔ akpɛ awla aki bewukpɛ ʋa ɛ. Niteme si biakpɛ wɔ ligba. 26Sugba sugba ɛ, níklɔ wɔaze kɔkpɛni lipoe lɛ gi wɔatsa liʋɛ kakaa gi bɛnya ɛki wɔ ɛ.
Yesu abasi bidɔ ní ádzɛboe nì enyimeboe su u
27“Mleenu gi bɛpani si, ‘Mlakílɔ̀ ádzɛboe nì enyimeboe.’ 28Pɔ̀ abla ɛ, mɛɛsi mlɔ si ɔnɔ kakaa gi aadi ɔdzɛ ɛ, xe aaku yɛ kule si yifɛ ni yɛ ɛ, afɛ ni yɛ ní yɛ ɔna nɔ mɛ kooko. 29Lɛ loso e, xe wɔ kaŋaa mɛ kimbi ye kiaki si wɔata kese e, bu ke tuʋe e! Liapɛ ki wɔ si lila wɔ kapɛatɔ sani si tɔ bakɔ wɔ ɔnɔse lo petee aŋwia kpɛ kifu monimoni ye me e. 30Lɛ ɛ, xegi wɔ ɔŋawla lɔ aaki si wɔata kese e, tsa lɔ tuʋe. Liapɛ ɛki wɔ si lila wɔ kapɛatɔ sani si tɔ bakɔ wɔ ɔnɔse lo petee aŋwia kpɛ kifu monimoni ye me e.
Yesu abasɛ bidɔ ní ɔdzɛ kugbegbe su u
31“Bɛpani fɛ si, ‘Ɔnɔ kakaa gi aayurɔ yedze e, ɔŋwlimi kadzɛgbeplekpa aki yɛ.’ 32Pɔ̀ abla ɛ, mɛɛsi mlɔ si, xegi onyime ayurɔ yedze e, gi aní enyimeboe alɔ ɛ, kɔ onyimee yɛ aki si ɔdzɛɛ alɔ enyimeboe xegi ɔdzɛɛ atrɛ onyime dzedze kɔ ɛ. Lɛ onyime liɛ klɔ kɔ gi ɔdzɛɛ atrɛ ɛ, yɛ kyɛ alɔ ádzɛboe.
Yesu abasɛ bidɔ ní kedoplɛ aʋa kubitɛbitɛ su u
33“Mlenu gi bepani dzɛ si, ‘Mlakíta mlɔ kedoplɛ ese, pɔ̀ mlabitɛ ní mlɔ bitamu bɛ aʋa kí Ɔkaɛ.’ 34Pɔ̀ abla ɛ, mɛɛsi mlɔ si xegi mlɛbitɛ kedoplɛ ɛ, mlakíta ka ese. Mlakítani lifunu ne e, lɛ ese linu si lɛ linu Aya yɛ likusigbo le e. 35Mlakítani kesea, lɛ ese linu si ka kenu Aya yɛ ikli lɛ odu klɔ ɔ. Mlakítani Yerusalem kyɛ ɛ lɛ ese linu si onu Okusi ʋidi ye yɛ ɔma. 36Lɛ ɛ, mlakítani mlɔ etukpo la kyɛ ɛ, lɛ ese linu si mlatrátani kuya pititi tule loo kukpikpi tule kubitɛ ɛ. 37Mlɔ kiboedoe ko kize si, ‘Ee’ aloo ‘Oo’. Liboe kakaa gi mlapani lɛ ya kede e, lidɔ ní Ozimizi ye klɔ ɔ.
Yesu abasi bidɔ ní kuwleʋiʋi su u
38“Mleenu gi bɛpani si, ‘Xegi wɔyaʋi ɔnutɔ kimbi i, linu si bayaʋi wɔ kiniɛ kyɛ.’ Lɛ ɛ, xegi wɔvini ɔnutɔ line e, biavini wɔ lini nɛ kyɛ. 39Pɔ̀ mɛɛsi mlɔ abla si mlakíʋi kuwle aki ɔnɔnɔ ɔ. Xe ɔnutɔ ábɔ wɔ bidɔ ní ɔŋawla lɔ kutu yɔ mɛ ɛ, ki tɔ ɔbɔ wɔ ní kaʋaa kuni yɔ mɛ kyɛ. 40Lɛ xegi ɔnutɔ akɔ liboe nì wɔ ní otsixwakɔ si tɔ yizɛ wɔ liwu le ese lini nɛ ɛ, yurɔ lɛ aʋa lini nɛ kyɛ ki yɛ. 41Lɛ xegi ɔgũta ɔtɔ emi wɔ aʋa si tu yɛ lidɔtu le ki yɛ ɔtiplɛkɔ tole e, tu le itiplɛkɔ tiʋa. 42Xe ɔnutɔ eʋi wo kiditɔ ɛ, ki yɛ kɛ. Xe ɔnutɔ apɛ si yidɔ kiditɔ ní wɔ awla ɛ, dɔ kɛ̀ ki yɛ.
Yesu abasi bidɔ si banima ba dimɛni ni ba ahwafianɛ ma
43“Mleenu gi bɛpani si, ‘Mlalɔ mlɔ ahanuglɔ ba atɔ mlekyri mlɔ ahwafianɛ ma.’ 44Pɔ̀ mɛɛsi mlɔ abla a si: mlalɔ mlɔ ahwafianɛ ma lɛ mlapɛ Aya ligbã aki banama gi bɛyɔ kedu ní mlɔ su i. 45Atɔ mlaadzi mlɔ Ɔka yɛ ní lifunu ne yɛ bebi. Lɛ ese linu si yɛ izɛki yɛ kuweo kuzekle ɛki banɔ zimizi ba ni banɔ gbã ba pɔ́. Lɛ ɛ, izɛki dzeni ye izɛdɔ ɛki banɔ gbã ba ni banɔ zimizi ba. 46Xegi banama gi bɛdimɛ ni mlɔ ko mlɔ kyɛ mlɛdimɛ nɔ ɛ, mlakígyo le edi si Aya aatsa liʋɛ tɔtɔ ɔki mlɔ ɔ. Lɛ ese linu si ligbãzeze lɛ klɔ elu lilɛ babɔgyɔ ba fɛ mɛ ɛ. 47Lɛ xegi mlɔ baʋia nɛ ba ko mlezeegu kunugu yo nɔ e, kiboebitɛ gbã woli lu mlɛsa kubitɛ ɛ? Banama gi béte Aya ɛ, ani nite ko ba kyɛ bizɛbitɛ ɛ? 48Mlaki si mlɔ kizezee me kiflɔ ŋwisi kiliɛ gi mlɔ Ɔka yɛ ní lifunu ne aflɔ kinɛ ɛ.",https://www.bible.com/bible/1982/MAT.5.AVN
MAT 6,"Yesu abasi bidɔ ní lipomepɛpɛ su
1“Mledi lɛ aʋa si, mlakíbitɛ mlɔ eboe gbã na ní banima aŋu mɛ tɔ bamɔ ɔ. Pɔ̀ xe mlɛbitɛ nite, Ɔkaɛ ní lifunu ne ɔ́tratsa liʋɛ tɔtɔ ɛki mlɔ ɔ.
2“Lɛ loso xe wɔki opiplinete kiditɔ ɛ, wukísa lɛ kamasa ŋwisi kiliɛ gi banɔ aŋumɛboebitɛ ba bizɛbitɛ ní Yudanɛ ma itsaklɔ ni ablɔ ʋa aʋa kinɛ atɔ banima bakpɔ̀ ba. Sugba sugba mɛɛsi mlɔ si, bɛzi ba liʋɛtsatsa lɛ kooko. 3Pɔ̀ xe wɔpɔni opiplinete e, wukíki tɔ wɔ ɔʋia nɛ kyɛ ote e. 4Nite si wɔ kiboebitɛ ɛ kiaze liboe kpòkpo. Kɔ wɔ Ɔka gi izɛmɔ eboe kpòkpò la ɛ, aatsa liʋɛ nɛ ɔki wɔ ɔ.
Yesu abasi bidɔ ní Aya kuxwaxwa su
5“Xe mlɛɛxwa Aya ɛ, mlakíbitɛ lɛ ŋwisi banɔ aŋumɛboebitɛ ba kinɛ ɛ, gi bizɛpɛ si bɛyɔ ɛlɛɛ ní Yudanɛ ma itsaklɔ ni ablɔ ʋa aʋa tɔ bɛxwa Aya atɔ ɔnɔ kakaa ɔmɔ ba a. Sugba sugba mɛɛsi mlɔ si bɛzi ba liʋɛtsatsa lɛ kooko. 6Pɔ̀ xe wɔɛxwa Aya ɛ, tiku wɔ ligba lɛ mɛ, da opupo lo tɔ xwa Aya gi ɔnɔnɔ ɔʋímɔ ɛ. Kɔ wɔ Ɔka gi izɛmɔ kikpòkpo me kiboebitɛ kakaa ɛ, aatsa liʋɛ nɛ ki wɔ.
7“Xe wɔɛxwa Aya ɛ, wukízeege eboe la epio ŋwisi kiliɛ gi babubitɛ ba bizɛbitɛ kinɛ ɛ, lɛ ese linu si bebu si xegi ba eboe la ɛsrɛ ɛ, kɔ ba Aya enu aki ba ɛ. 8Wukíyi ba, lɛ ese linu si wɔ Ɔka ete wɔ baziazia ʋa kooko xe ableke wɔeʋi ye e. 9Lɛ loso e, xe mlɛxwa Aya ɛ, mlapani si:
‘Blɔ Ɔka ní lifunu ne:
biakpɛ kubùbù yo ní wɔ linyí dradra lɛ su;
10Kí wɔ Kaʋaŋaa keple ku ní blɔ kusi,
kí tɔ babitɛ ní wɔ kupɛ́pɛɔ aʋa ní kesea aʋa ŋwisi kiliɛ gi lilɛ ní lifunu ne e.
11Kí blɔ omono liwe le kiŋaŋaɛ.
12Atɔ kɔ blɔ eboe zimizi na kyɛ blɔ; ŋwisi si kiliɛ
gi blɔ fɛ kwikɔ banima eboe zimizi na ní blɔ su i kyɛ ba kinɛ ɛ.
13Lɛ ɛ, wukíkɔ tɔ kukú ní kufekedi me e,
pɔ bú blo dɔni ní ozimizi ye iwla mɛ.
14Lɛ “Xe mlɛkɔ banima eboe zimizi na ní mlɔ su i, kyɛ ba ɛ, mlɔ Ɔka ní lifunu ne fɛ aakɔ̀ mlɔ ani na kyɛ mlɔ. 15Pɔ xe mlákɔ banima eboe zimizi na akyɛ ba ɛ, mlɔ Ɔka fɛ ɔ́trakɔ mlɔ eboe zimizi na ɛkyɛ mlɔ.
Yesu abasi bidɔ ní onugu nyanya su
16“Xegi mlɛɛnya onugu lo e, mlakinyasi aŋu mɛ ŋwisi baŋumeboebitɛ ba kiniɛ. Bizɛɛnyasi aŋu mɛ atɔ banima ba mɔ si bɛɛnya onugu. Sugba sugba mɛɛsi mlɔ si, bɛzi ba liʋɛtsatsa lɛ kooko. 17Xe mlɛnya onugu lo e, mleplo mlɔ aŋu na mɛ, mlasra kumu mlɔ etukpo la, atɔ mlebu mlɔ síya sɛ 18atɔ banima bakímɔ egyesi si mlɛɛnya onugu, pɔ̀ mlɔ Ɔka gi baʋímɔ ɛ yɛ tete ko. Atɔ mlɔ Ɔka gi izɛɛmɔ bidɔ gi bɛbitɛ ní kikpokpo me e, aatsa liʋɛ nɛ ki mlɔ.
Yesu abasɛ bidɔ ní kupimi kublabla su ní lifunu ne
19“Mlakibla kupimi yo ɛki mlɔ isu ya ní kesea aʋa niklɔ gi asu na ni kugyewlegyewleo kwiazizi ʋe xe beze ʋa biayaʋi uku xe biazuru. 20Pɔ mlabla kupimi yo ki isu ya ní lifunu ne, niklɔ gi asu na ni kugyewlegyewle kutrázizi ʋe lɛ beze ʋa kyɛ batrátani kuyaʋi ku xe biazuru u. 21Lɛ ese linu si, niklɔ gi wɔ kepimia kalɛ ɛ, niklɔ wɔ begyodi ʋa bizeeze.
Bimbi ʋe bilɛ ŋwisi kani ki ɔnɔse lo
22“Bimbi bilɛ ŋwisi kani kí ɔnɔse lo. Xe wɔ bimbi ʋe bipɛ ɛ, wɔ ɔnɔse lo petee aakle. 23Pɔ xe wɔ bimbi ʋe bìpɛ ɛ, wɔ ɔnɔ zizi yɛ wɔayi ní litumu. Lɛ loso xe kaniɛ ní wɔ mɛ onu litumu i, kɔlɔ litumu zizi lilɛ ní wɔ mɛ ɛ.
Yesu abasɛ bidɔ si kukíta ɔna ki kivo
24“Ɔnɔnɔ ɔ́traze baka tiaʋa ba ɔxwɛdzɛ ní lipoe tile me, aakyi kede kpɛ tole kɔ adimɛ ni ɔʋla ɛ; loo aadra isu mɛ ki tole kɔ ayɔ kedu ní ɔʋlaɛ su i. Wɔtratani Aya ni kibɔ axwɛ kuwa akpɛ likpɔ ɔ.
25“Lɛ loso mɛɛsi mlɔ si mlakíta ɔna ní mlɔ ligbã, loo kiŋaŋaɛ loo biŋwɛŋwɛ, aloo mlɔ isu ya su ani kidiliɛ gi mlakpɛ su. Xe wodi i, ligbã líziã ɛ sani kiŋaŋa na a? Lɛ ɔnɔse lo ɔ́ŋa kedzi i sani awu na a? 26Mledi liwɔ lɛ mɛ kudzɔʋi yɔ; kuʋíkpɛ bidɔ loo vini bidɔ kɔbla ní owle me, pɔ fɛ ɛ mlɔ Ɔka yɛ ní lifunu ne e izeedi kɔ aʋa. Mláŋa kedzi asani kɔ na a? 27Ɔnɔnɔ ɔ́ma gi gani begyodi me e aatani ɔnyɔsasa tole ku kɔ pɔni yɛ agɔ la.
28“Lɛ ege lɛ loso mlɛɛkpɛ isu kunugu i ki bidɔkpɛkpɛ ʋɛ ɛ? Mledi kiliɛ gi otukpomeyaʋi lɔ izefu u, xe izeeyo e. Ɔʋíwa axwɛ loo yo bidɔ ki isu. 29Pɔ̀ fɛ ɛ mɛɛsi mlɔ si Okusi ye Salomo kura ni yɛ kepimia ni yɛ kukemeo petee me fɛ ɛ ɔ̀ŋwi ŋwisi lɔ kiniɛ ɛ. 30Xegi nite Aya izɛlulɔ siwa sɛ ɛ, gi silɛ omono o, xe kivo biaŋwia sɛ ɔkpɛ kifu mɛ ɛ, ɔ́tratani mlɔ kululɔ ni bidɔkpɛkpɛ ʋɛ sanɔ na a? Mlɔ kuziŋaa kuli sisami koŋ!
31“Lɛ loso e, mlakítà ɔna ni mlɔ begyodi ʋa si, ege kwíatà, ege kwiaŋa, ege kwiaŋwɛ loo ege kwiakpɛ ɛ? 32Niteme bidɔ mɛ banama gi béte Aya ɛ bizɛɛpɛ. Lɛ mlɔ Ɔka yɛ ní lifunu ne e, ete si niteme bidɔ mɛ petee biziã mlɔ. 33Pɔ̀ mlaki tɔ mlɔ bimbi ʋe bizã ní Aya kaʋaŋaa a ni yɛ kupɛ́pɛɔ aʋa kubitɛɔ su kpɛ ɔtɔ atɔ biakɔ bidɔ bɛ ya petee kukɔpɔnɔ ki mlɔ. 34Lɛ loso e, mlakíta ɔna ní kivo su u, lɛ ese linu si kivo ɔtutɔ lɔ aakyi awla ní isu ya su. Liwe kakaa liawa axwɛ ní lɛ baxixa ʋa su.",https://www.bible.com/bible/1982/MAT.6.AVN
MAT 7,"Yesu abasi bidɔ ni Onemi Lipɔ kububu su
1“Mlakixwa litsi nì ɔnɔ, tɔ Aya kyɛ aʋáxwa litsi nì mlɔ. 2Lɛ ese linu si, Aya aaxwa litsi ni mlɔ kiliɛ gi mlɛxwa litsi nì banima ɛ. Lɛ isãɛ nɛ gi mlɛkɔ ɛxwa litsi nì banima ɛ, lɛ ké aakɔ̀ xwa litsi ni mlɔ fɛ. 3Ege lɛ loso woevu aŋu ní kumlu uliɔ gi kulí ní wonemi ye kimbi ye aʋa xe wɔyurɔ kanyikpea trɔ ní wɔ tutɔ wɔ kimbi ye aʋa na a? 4Lɛ kítɛmɛ wɔɛsi wonemi ye si, ‘Di, kítɔ mibu simlu se ní wɔ kimbi ye aʋa,’ ní lipoe lɛ klɔ mɛ gi kanyikpea katini ní wɔ tutɔ wɔ kimbi ye aʋa na a? 5Wɔ ɔnɔ ɔŋumɛboebitɛ, ti kanyikpea ní wɔ kimbi ye aʋa kɔ wɔɛmɔ mumɔ kɔ wɔtani simlu se kuti ní wonemi ye yɛ kimbie aʋa ɛ.
6“Mlakíyurɔ bidɔ gi bɛsu bidra ɛplɛ akí kudroʋio; tɔ kwíakyi iku mlɔ aʋa a, Mlakíŋwia mlɔ ihwia kpakpa lɛ aplɛ ki iha lɛ, xegi aní te e, iafanya lɛ nì lɛ ikli lɛ.
Yesu abasi bidɔ ni bidɔʋiʋi dɔni Aya kɔ su u
7“Mleʋi bidɔ tɔ biaki mlɔ, mlapɛ bidɔ tɔ mlaamɔ; mlasa opupo lo, tɔ biadra lɔ ɔki mlɔ. 8Lɛ ese linu si, ɔnɔ kakaa gi eeʋi bidɔ ɛ, bizɛki yɛ, lɛ ɔnɔ kakaa gi ɛɛpɛ bidɔ ɛ, aamɔ ʋɛ ɛ, ɔnɔ kakaa gi aasa opupo lo e, biadra lɔ ɔki yɛ. 9Obika woli Yebi aaʋi ye lìklã xe aakɔ̀ likla ɔki yɛ na a? 10Aloo xe eʋi ye lìkpa ɛ, aakɔ̀ ɔgblaga ɔki yɛ na a? 11Lɛ xegi mlɔ gi mlenu banɔ zimizi ba, mlete kiliɛ gi mlaki mlɔ bebi ba bidɔ gbã ɛ; kitɛ xe mlɔ Ɔka yɛ ní lifunu ne ɔ́traki banama gi beʋi ye bidɔ gbã ʋɛ na a.
12“Lɛ loso kiliɛ gi mlɛpɛ si babitɛ akí mlɔ ɛ, mlɔ fɛ mlábitɛ nite aki ba a! Lɛ linu Ɔsã nɔ ese kununu yo ni Aya yɛ beboedoplɛ ba bidɔbasɛbasɛ ʋɛ ɛ.
Kudɔbasɛ ní kevunu pɔpɔa ni kevunu nènea su u
13“Mleti eku gani kevunu pɔpɔa mɛ; lɛ ese linu si kifu monimoni ye me kevunu ya kɔ ɛ, keenè, lɛ ka kudeo aʋa kugaga ɛ, kúma ɛ gagla a; lɛ banama gi batini ní kɔ aʋa ɛ, bɛsrɛ ɛ. 14Pɔ̀ ligbã́ nɛ kevunu ya kɔ ɛ, kɛpɔ; lɛ ka kudeo aʋa kugagaa ɛ, kuli i gagla a, niteme si banɔ sisami atɔ ko bizɛmɔ kɔ.
Aŋuzeze ní asia beboedoplɛ ba su u
15“Mleze ní aŋuplɛplɛ mɛ ní asia na beboedoplɛ ba su, lɛ ese linu si biaba mlɔ klɔ ŋwisi iʋesi kinɛ ní aŋu mɛ. Pɔ̀ ní kimɛ mɛ ɛ, banyraga ɔtutɔ benu u. 16Mlatè ba gani ba kiboebitɛɛ mɛ. Ɔdɔ̃ nɔ liho le liʋíyo wain yɛ ɛ, nite ke fife e oʋí yo esebi ŋaŋa a. 17Lɛ loso e ose gbã izeyo esebi gbã, pɔ̀ ose nyani nyani izeyo esebi nyani nyani. 18Lɛ ose gbã ɔ́tratani esebi nyani nyani kuyo, nite ke ose nyani nyani ɔ́tratani esebi gbã kuyo o. 19Lɛ ose kakaa gi óʋiyo esebi gbã ɛ, biatsa lɔ kukɔ ŋwia kpɛ́ ní kifu mɛ. 20Nite si mlaate ba gani ba kiboebitɛɛ mɛ ɛ.
Litsixwawe le su bidɔ basɛbasɛ
21“Aní ɔnɔ kakaa gi ɛɛxwa mɛ si, ‘Ɔka, Ɔka’ ɛ, yɛ aati uku ní lifunu ne Kaʋaŋaa mɛ ɛ, pɔ̀ banama gi bɛɛbitɛ ní mɛ Ɔka yɛ ní lifunu ne yɛ kupɛpɛɔ aʋa ɛ, ba ko biati uku. 22Ní litsixwawe le aʋa ɛ, banɔ glegle biaŋwlɛ isu ya litukpo si, ‘Ɔka, Ɔka! Wɔ línyi ne me kwipani wɔ Liboe le e, lɛ wɔ linyi ne me kwikpikpini ifuɛfuɛ zimizi glegle e dono o, lɛ wɔ linyi ne me kwibitɛ enugutseboe glegle la!’ 23Nite si maasi ba wee si, “Méte mlo liwewe e, Mlasɛ ní mɛ su, mlɔ banɔ dovo ba!”
Bagbawa tiaʋa ba a
24“Lɛ loso e, ɔnɔ kakaa gi izeenu mɛ eboe la xe izɛɛbitɛ ní la aʋa ɛ, ɔlɛ ko ŋwisi oboete, gi awa yɛ ligba lɛ ní liklakpɔ aʋa kinɛ ɛ. 25Lɛ gi dzeni ye adɔ, xe inipe le iyi igbigba a, xe liwɔ gagla lɛ lifu ihali ligba lɛ ɛ, líkpa a, lɛ ese linu si bɛwa lɛ ɛtrɔ ní liklakpɔ aʋa a.
26“Pɔ̀ ɛ, ɔnɔ kakaa gi izeenu mɛ eboe la xe ɔ́ʋibitɛ ní la aʋa ɛ, asrɔ ni ɔga gi awa yɛ ligba lɛ atrɔ ní siklami se aʋa ɛ. 27Lɛ gi dzeni ye adɔ xe inipe le iyi i igbigba a, xe liwɔ gagla lɛ lifu i ihali ligba lɛ ɛ, liki si ligba ɛlɛ klɔ ʋa likpa gbloo.”
Yesu abasi bidɔ ni kigagla a
28Agi Yesu agu yɛ eboe la ɛ, anɔkpi la inugu itse ní yɛ kudɔbasɛ yɔ su u. 29Lɛ ese linu si abasi ba bidɔ ŋwisi ɔniliɛ gi kigagla kilí yɛ awla kinɛ ɛ, aní ŋwisi ba Ɔsã nɔ badɔbasɛ ba kiniɛ ɛ.",https://www.bible.com/bible/1982/MAT.7.AVN
MAT 8,"Yesu ayɔni Onyime ɔtɔ
1Agi Yesu eple a dɔni ketokpaa aʋa ɛ, anɔkpi ʋidi eze ni yɛ kude. 2Lɛ onyime ɔtɔ gi azɛɛnya kunya kyikyĩ yɔ ɛ, aba yɛ klɔ. Edu yɛ aklamasi na kesea, lɛ aki yɛ litukpo si, “Ɔka, xe linu wɔ kupɛpɛ ɛ, ki mɛ isu ya idra a.”
3Lɛ Yesu anina yɛ ɔwla lɔ xe agbɔni onyimee e, lɛ asi yɛ si, “Èe, linu mɛ kupɛpɛ. Wɔ isu ya ìdra a!” 4Lɛ onu klɔ ko e, yɛ kunyaa kwilila. Yesu asi yɛ si, “Ta kutu! Wukífeke onugu ní liboe lɛ ya aʋa a. Pɔ̀ trɛ ní kusɔliɔ ɔkaɛ klɔ laa tɔ ɔtapo wo odi. Tɔ ɔnɔ kakaa ɔmɔ si wɔlɛ mumɔ ɛ, trɛ tɔ zɛɛtsa kidiliɛ gi Mose Ɔsã nɔ eʋi i.”
Yesu ayɔ ni Roma banɛ ma Baguta ba ɔka yɛ ɔxwɛdzɛɛ
5Agi Yesu eti eku ní Kapernaum i, Roma banɛ ma baguta ba ɔka ɔtɔ atsani yɛ lɛ eʋi ye kupɔnɔ si, 6“Ɔka, mɛ ɔxwɛdzɛɛ eetse gi ɔfini kesea ní kepea mɛ ɛ. Ɔ́ʋitani kuhwa a lɛ eepe nyani nyani.”
7Lɛ Yesu asi yɛ si, “Maatrɛ tɔ miiyɔni yɛ.”
8Lɛ baguta ba ɔkaɛ ebu le onu si, “Owo Ɔka, mégyeno gi maaki si wɔaba mɛ kepea mɛ ɛ. Wɔ kɔ ɛ, pani liboe tile ko, mɛ ɔxwɛdzɛɛ aayɔ. 9Mɛ fɛ malɛ ní ɔsã ese, lɛ baguta ba bali mɛ ese. Xegi masi ba mɛ ɔtɔ si, ‘Trɛ!’ ɛ, izɛɛtrɛ. Lɛ xegi masi ɔʋla si, ‘Ba!’ ɛ, izɛba; lɛ xe masi mɛ ɔxwɛdzɛɛ si, “Bitɛ te!” e, izɛbitɛ.
10Agi Yesu enu baguta ba ɔkaɛ yɛ liboe lɛ ya ɛ, litu ye kugyɔ, lɛ asi banama gi bali ni yɛ kude si, “Mɛɛsi mlɔ ní anukwarɛ mɛ si, mámɔ ɔnɔnɔ ní Israel nì kuʋaziŋa ʋidi uliɔ ya elu oʋídi i. 11Mɛɛsi mlɔ si, banima biadɔ kewetu ya ni keweku ya gi biaze ní ɔdɔŋakplɔ nɔ su nì Abraham, Isak ani Yakob ní lifunu ne Kaʋaŋaa mɛ. 12Pɔ̀ banama gi ba kaŋase kenu Kaʋaŋaa xe e, Aya aaŋwia ba ɛkpɛ ní litumu ne me. Niklɔ biabemi xe biatà ba ene na.” 13Lɛ Yesu asi baguta ba ɔkaɛ si, “Ga trɛ! Kidiliɛ gi kɛ aʋa wɔziŋa ɛ, kiaba kɛ mɛ ɔki wɔ.” Nite si baguta ba ɔkaɛ yɛ ɔxwɛdzɛɛ ayɔ ní lipoe lɛ klɔ ke me.
Yesu ayɔ ni banɔ glegle
14Agi Yesu aba eku Petro kepea mɛ ɛ, amɔ si kuwe kwivu Petro yɛnadzee plɛ ní ɔtɔsi aʋa. 15Nite si Yesu agbɔni yɛ ɔwla lɔ; lɛ kuweo kwiyurɔ yɛ, lɛ ayɔ xe ekpese yɛ aʋa kudi i.
16Agi ɔlagɔ lɔ ɛna ɛ, banima bɛmani banɔ glegle gi ifuɛfuɛ zimizi ne izɛkpɛ ba kunugu yo ní Yesu klɔ ɔ. Lɛ Yesu akpikpini ifuɛfuɛ zimizi ne nì liboe tile, lɛ ayɔni banyanya ba petee e. 17Abitɛ lɛ nite tɔ yiki liboe lɛ gi Aya yɛ oboedoplɛ Yesaya apani i liba lɛ mɛ si,
“Akɔ blɔ kubotsobotsoo atrɔ isu ya aʋa
lɛ etu blɔ bànya ʋa.”
Banɔ tiaʋa bɛpɛ si biakuni Yesu kude
18Agi Yesu evu aŋu ni linɔkpii lɛ gi liklani yɛ su í, asi yɛ badɔkpasi ba si batrɛ ní limu ne kapɛ ʋla. 19Lɛ ɔsã nɔ ɔdɔbasɛ ɔtɔ aba Yesu klɔ lɛ asi yɛ si, “Ɔdɔbasɛ yɛ, maze ni wɔ kude trɛ ní ɔkɔ kakaa gi wɔatrɛ ɛ.”
20Lɛ Yesu ebu lɛ onu si, “kuŋwafudroʋi yo e, ezokpo la alɛ ní kɔ awla gi kúzeeze e, lɛ evu na alɛ ní kudzɔʋi yɔ awla, pɔ̀ ozekɔ ɔma ní Ɔnɔɛ Yebi ye awla.”
21Yesu yɛ ɔdɔkpasi dzedze apani si, “Ɔka, kpɛ ɔtɔ ɛ, kí tɔ midzitrɛ tɔ mizeevive mɔka.”
22Lɛ Yesu apani si, “Kuni mɛ kude tɔ ki tɔ bekpo ʋa bevive ba tutɔ ba bekpo ʋa.”
Yesu etsi liwɔ gagla lɛ onu
23Yesu emu eku ní katapokpaa mɛ lɛ yɛ badɔkpasi ba bekuni yɛ kude e. 24Kyɔŋ ko e, liwɔ gagla ɛtɔ likpese kufu ní limu ne aʋa gi lihali kuni yo e kpɛ ní katapokpaa mɛ ɛ, gi libasɛ si katapokpaa kɛtrányrɔ ɔ. Pɔ̀ ní lipoe lɛ klɔ mɛ ɛ, Yesu azɛɛdɔ sra. 25Lɛ yɛ badɔkpasi ba bɛtrɛ xe beze nyime ye xe bɛsi yɛ si, “Bu blo Ɔka, kwitranyrɔ!”
26Yesu ebu le onu si, “Ege lɛ loso mleese lifu ne, Mlɔ Kuʋaziŋaa kuli sisami koŋ!” Lɛ ayɔ xe akpɛ ozi ní liwɔ lɛ ni kuni yo aʋa si bidzini mɔni, lɛ niklɔ ɛdɔ zii i.
27Ɔnɔ kakaa yɛ onugu ètse, lɛ beʋi si, “Onyime woli lu liɛ ya a, gi liwɔ lɛ ni kuni yo akpɔ la bizee nu yɛ igbè le e!”
Yesu ayɔni benyime tiaʋa mɛ gi ifuɛfuɛ zimizi ne ikpasi
28Agi Yesu aba Gadara banɛ ma kesea me ní limu ne kapɛ ʋla ɛ, benyime tiaʋa gi bedo edɔni bekpo ʋa idrɔ lɛ kusi i, bɛtsani yɛ. Ifuɛfuɛ zimizi ize ní benyime ba mɛ, lɛ bizɛwa anyra na nite me si ɔnɔnɔ ɔʋíkeni idi si yiga kudeo liɔ klɔ ʋa. 29Kyɔŋ klɔ ko e, bɛkpɛ ozi taataataa si, “liboe woli wɔɛpɛ ní blɔ su, wɔ́ Aya Yebie? Kiba wɔba si wuwa blɔ nyɔnyɔɛ xe ableke lipoe trɔtrɔ lɛ liana na a?”
30Iha kisrɛsrɛ ɛtɔ iizɛŋa bidɔ mɛ ní niklɔ ɔza lɔ. 31Nite si ifuɛfuɛ zimizi ne iiki Yesu litukpo si, “Xe wɔtra kpikpini blɔ edono e, kɔ lɔɔ ki tɔ kutiku ní iha lɛ likpɔkpɛkpɛ lɛ klɔ mɛ.”
32Lɛ Yesu asi ba si, “Mledo,” nite si, ido lɛ izeetiku ní iha lɛ mɛ ɛ. Lɛ iha lɛ pɔ́ iise eple ní otoganɔ kapɛa eku ní limu ne me lɛ inyrɔ ɛ.
33Niteme si banɔ ba klɔ gi bɛzeedi iha lɛ aʋa ɛ, bese etrɛ ní ɔma nɔ mɛ. Niklɔ bedo liboe kakaa gi liba iha lɛ aʋa a, ni kiliɛ gi lize kí benyime ba klɔ mɛ gi ifuɛfuɛ zimizi ne ize e. 34Nite si banima pɔ́ gi bɛdɔ ɔma nɔ mɛ ɛ, bedo gi bɛzɛtsani Yesu. Agi bɛmɔ yɛ ɛ, bɛ bɛki yɛ litukpo si ɔsɛ ní ba kesea mɛ.",https://www.bible.com/bible/1982/MAT.8.AVN
MAT 9,"Yesu ayɔ ni onyime ɔtɔ gi yɛ kapɛ tiele ketse e
1Yesu emu eku ní katapokpaa mɛ, lɛ edzi atrɛ ní limu ne kedea ní yɛ ɔtutɔ yɛ ɔma nɔ mɛ ɛ. 2Lɛ banɔatɔ bɛmani yɛ onyime ɔtɔ gi yɛ kapɛ tiele ketse e,” ɔnyanya gi ɔfini ní ɔtɔsi aʋa ɛ. Agi Yesu amɔ ba kuʋaziŋaa kisrɛsrɛ mɛ ɛ, asi onyime liɛ gi yɛ kapɛ tiele ketse e si, “Mɛ obi ye, mɔ ɔna. Bɛkɔ wɔ eboe zimizi na ɛkyɛ wɔ.”
3Lɛ niklɔ ɔsã nɔ badɔbasɛ batɔ bɛsi ba ɔtutɔ ba isu ya si, “Onyime liɛ ya ɛ, ɛɛpani ebusioboe!”
4Agi ba begyodi ʋa bezee kutete me ɛki Yesu loso e, eʋi ba si, “Ege lɛ loso mleegyo eboe zimizi na edi ní mlɔ ina nɛ mɛ ɛ? 5Lɛ eʋi ba dzɛ si, liwoli lilɛ plɔplɔ si bapani, ‘Bɛkɔ wɔ eboe zimizi na ɛkyɛ wɔ,’ aloo si tɔ pani si, ‘Yɔ́ tɔ ga na a’? 6Pɔ̀ tɔ mlete si kigagla kilɛ ní Ɔnɔɛ Yebi ye awla ní kesea ʋa si aakɔ̀ eboe zimizi na kukyɛ ɛ.” Lɛ asi onyime liɛ gi yɛ kapɛ tiele ketse e, si “Yɔ́ kɔ wɔ ɔtɔsi lɔ tɔ trɛ ní kepea mɛ!”
7Lɛ onyimee ayɔ lɛ atrɛ ní kepea mɛ. 8Agi linɔkpi le limɔ niteme kibitɛ ɛ, litu ba kugyɔ, lɛ bɛkpɔ̀ Aya si aki banima kigaglaɛ liɛ ya elu.
Yesu axwa Mateo si okuni yɛ kude
9Yesu asɛ ní niklɔ, lɛ gi azɛɛga aza ɛ, amɔ ɔbɔgyɔ gi yɛ linyi linu Mateo gi odi ní yɛ lixwɛwagba lɛ mɛ ɛ. Lɛ asi yɛ si, “Kuni mɛ kude e.” Mateo ayɔ lɛ ekuni yɛ kude e.
10Lɛ kede e, gi Yesu azɛɛŋa bidɔ ní Mateo kepea mɛ ɛ, babɔgyɔ glegle atɔ ni “eboe zimizi na babitɛbitɛ atɔ” bɛba eku ní Yesu ni yɛ badɔkpasi ba kusi lɛ ba pɔ́ bɛŋa bidɔ mɛ ɛ. 11Agi Farisianɛ ma bɛmɔ ba ɛ, beʋi yɛ badɔkpasi ba si, “Ege lɛ loso mlɔ ɔdɔbasɛ yɛ izɛɛŋa bidɔ mɛ nì babɔgyɔ ba ni banama gi bizɛbitɛ eboe zimizi na na a?”
12Agi Yesu enu ba liboe le, lɛ ebu le onu si, “Banama gi balɛ mumɔ ɛ, bázia ɔwabitɛ, pɔ̀ banama gi bɛɛnya ɛ. 13Lɛ asi ba si, “Mlatrɛ tɔ mlazɛ pami liboe lɛ gi bɛpani plɛ mɛ si, ‘Asigagadidi mapɛ, aní baga kuyeye ki Aya.’ Mába si matraxwa banɔ gbã ba boŋu i, banɔ zimizi ba.”
Yesu abasi bidɔ ní Onugu nyanya su
14Lɛ Yohanes kuni yo ɔkpɛkpɛ yɛ badɔkpasi ba bɛba Yesu klɔ lɛ beʋi yɛ si, “Ege lɛ loso blɔ ni Farisianɛ ba kuzɛɛnya onugu lipoe me lipoe me, pɔ̀ wɔ badɔkpasi ba kɔɔ baʋínya onugu liwewe na a?”
15Lɛ Yesu ebu le onu si, “Kigyo mlegyo edi si banama gi bɛba kudzɛgbanɔ liwe le me, biazɛɛwa awowoe la ní lipoe lɛ klɔ mɛ gi ɔdzɛnyee ɔlɛ ní ba su na a? Sugba ɛ, litráze nite e! Pɔ̀ liwe le litrába gi biagbani ɔdzɛnyee sɛnɔ ní ba su u, lɛ niklɔ bianya onugu lo o.
16“Ɔnɔnɔ oʋíkɔ lisiapɛ vuvu u, kɔ lulɔ kusa koko gi kwikyi i, lɛ ese linu si lisiapɛ vuvu nɛ liapɔ ɔ kɔ lipa kusa kokoo, gi liwu le lia keme sanɔ tsã a. 17Lɛ nite ke ɔnɔnɔ óʋinye kuda vuvu ukpɛ ní kagaplekpa kuʋe koko me e. Lɛ ese linu si kagaplekpaa kuʋeo kwiayaʋi, gi biaki si kudaa kwiabali, kɔ kagaplekpaa kuʋeo kwizizi i. Boŋu i, bizenye kuda vuvu i, kpɛ ní kagaplekpa kuʋe vuvu mɛ, niteme si bɛtuʋa biaze ní kizeze me gbã mɛ.”
Yesu azɛ Yudanɛ ma ɔnɔtsitsi ye yebidzɛ ligbã lɛ ayɔ ni ɔdzɛ ɔtɔ ɛ
18Agi Yesu ɛɛpani eboe ala ɛ, ɔka ɔtɔ ní Yudanɛ ma ɔtsaklɔ aba yɛ klɔ, edu yɛ aklamasi na kesea lɛ asi Yesu si, “Mɛ obidzɛɛ etse ablahate; pɔ̀ gatrɔ awla ni yɛ aʋa tɔ odzi ligbã.”
19Lɛ loso Yesu ayɔ lɛ ekuni yɛ kude ni yɛ badɔkpasi ba ɛ.
20Lipoe lɛ klɔ ʋa mɛ ɛ, ɔdzɛ ɔtɔ gi ika lɛ izɛɛba yɛ su agɔ liɔfɔ ni taʋa zizi i, aga Yesu yɛ kedea lɛ agbɔni yɛ liwu le ɔgyurɔ lɔ ɛ. 21Lɛ ese linu si asi yɛ isu ya si, “Xe màtani yɛ liwu le ɔgyurɔ lɔ tètè kugbɔnɔ ko e, maayɔ.”
22Yesu ekyi lɛ gi amɔ yɛ ɛ, asi yɛ si, “Mɛ obidzɛɛ, mɔ ɔna! Wɔ kuziŋaa kwiyɔ ni wɔ ɔ.” Dɔni lipoe lɛ klɔ mɛ ko e, ika lɛ imɔni kudo ní yɛ su u.
23Agi Yesu eti eku ní Yudanɛ ma ɔkaɛ yɛ kepea mɛ ɛ. Amɔ bebemidzikpɛ ba ní banama gi bebemi okpo ye e, 24lɛ asi ba si “Mledo mlɔ petee! Ɔdzɛʋi yɛ ótse, sra ko ɛɛdɔ!” Pɔ̀ ba petee bɛmwɛ yɛ ɛ. 25Lɛ gi bebu linɔkpi le edono e, Yesu eti eku ní ɔdzɛʋi yɛ ligba lɛ mɛ lɛ evu yɛ ɔwla lɔ ɔ ko lɛ ayɔ ɛ. 26Liboe lɛ ya líhle eku ní kesea kapɛ kakaa.
Yesu ayɔni benyime kuŋupo Tuʋa
27Le kede gi Yesu asɛ ní klɔ ɛ, benyime kuŋupo tuʋa bezeni yɛ kude e, gi bɛzɛɛkpɛ ozi lo si, “Di blɔ asigaga, Dawid Yebi ye!”
28Agi Yesu eti eku ní kepea mɛ ɛ, benyime tiaʋa ba klɔ gi ba bimbi ʋe bini i bɛba yɛ klɔ, lɛ eʋi ba si, “Mlɛzi lɛ aʋa ɛɛŋa si maatani mlɔ bimbi ʋe kudra na?”
Bebu le onu si, “Ee, Ɔkaɛ.”
29Lɛ Yesu agbɔni ba bimbi ʋe lɛ apani si. “Liba lɛ mɛ kimlɔ ŋwisi kiliɛ gi mlɛzi i ŋa ɛ!” 30lɛ ba bimbi ʋe bidra ɛ. Yesu akpɛ ɔsã gagla aki ba si, “Mlakí pani ní lɛ su i, si ɔnɔnɔ!” 31Pɔ̀ bɛsɛ lɛ beze fuflu Yesu su liboe le e, klanɔ ní kesea kapɛ a klɔ petee aʋa ɛ.
Yesu ayɔ ni onyime omúmu
32Lipoe lɛ gi benyime ba klɔ bɛzɛ sɛ ɛ, banɔatɔ bɛmani onyime ɔtɔ gi oʋí gu kunugu u, lɛ ese linu si Ɔfuɛfuɛ zimizi, ɛzɛkpɛ yɛ kunugu ni Yesu klɔ. 33Pɔ̀ gi akpikpini Ɔfuɛfuɛ zimizi no edono ko e, omúmu no ekpese kunugu yo kugu gi linɔkpi le lɛ inugu itse. Lɛ bɛpani si, “Kuʋí mɔ bidɔ bɛ ya elue ʋídi ní Israel kesea mɛ!”
34Pɔ̀ Farisianɛ ma bɛpani si, “Ifuɛfuɛ zimizi ne ɔkaɛ yɛ izɛɛki yɛ kigaglɛ xe izɛkɔ ɛkpikpini ifuɛfuɛ zimizi ne kudo no o.”
Asigaga ɛga Yesu nì banima
35Yesu aklanɔ gi azaadzɛ ima nɛ ni ima sisami nɛ petee me. Abasi bidɔ ní Yudanɛ ma itsaklɔ, lɛ apani Aya yɛ liboe Gbã nɛ ní Kaʋaŋaa su u, lɛ ayɔ ni banɔ gi kunya kakaa elu kwize ní ba su i. 36Agi amɔ anɔkpi la ɛ, ba liboe liga yɛ asigaga, lɛ ese linu si bɛpisa lɛ beze banɔ gi kupɔnɔ kúma ɛkɔ ɛ, ŋwisi iʋesi gi ɔgbanɔgbanɔ ɔ́ma ɔki lɛ kinɛ ɛ. 37Lɛ asi yɛ badɔkpasi ba si, ɔnyrɔ nɔ mɛ bidɔ mɛ bisrɛ, pɔ̀ baxwɛwa gi biakpɛ ʋɛ likpɔ básrɛ ɛ. 38Lɛ loso e, mlaki ɔnyrɔ nɔ onetee litukpo tɔ ɔtsisi baxwɛwa ba ní yɛ ɔnyrɔ nɔ mɛ.",https://www.bible.com/bible/1982/MAT.9.AVN
MAT 10,"Yesu akpɛ banɔkpɛkpɛ liɔfɔ ni tiaʋa ba
1Yesu axwa yɛ badɔkpasi liɔfɔ ni tiaʋa ba akpɛ likpɔ lɛ aki ba kigagla si tɔ biakɔ kpikpini ifuɛfuɛ zimizi ne kudo no ani tɔ biakɔ yɔni ɔnyanya kakaa elu. 2Banɔkpɛkpɛ liɔfɔ ni tiaʋa ba gi axwa ɛ, ba enyi na enu: Simon gi yɛ ke bizɛɛxwa si Petro e, ni yeneminyime Andrea; Yakobo ni yeneminyime Yohanes gi benu Zebedeo yɛ bebi ba ɛ; 3Filipo ni Bartolomeo; Toma ni Mateo gi onu ɔbɔgyɔ ɛ; Yakobo gi onu Alfeo Yebi ni Tadeo; 4Lɛ bagɔgɔ ba benu Simon, gi ádɔ ní Kanaa ɛ, ani Yuda Iskariot gi yɛ akpɛ Yesu awla ɛ.
Yesu asi yɛ banɔkpɛkpɛ liɔfɔ ni tiaʋa ba kidiliɛ gi biabitɛ ɛ
5Lɛ Yesu akpɛ banɔkpɛkpɛ liɔfɔ ni tiaʋa ba a, lɛ asi ba si, “Mlakítrɛ ní banama gi bénu Yudanɛ ma klɔ ɔ, lo Samaria ɔma ɔtɔtɔ mɛ ɛ. 6Boŋu i, mlatrɛ ní Israel bebi ba gi balɛ ŋwisi iʋesi gi ilila kinɛ ɛ klɔ. 7Lɛ xegi mlɛtrɛ ɛ, mlapani liboe lɛ ya si, ‘Aya Kaʋaŋaa keti i pɔnɔ!’ 8Mlayɔ ni banyanya ba, tɔ mlenyime bekpo ʋa, mleplo kunya kyikyĩ yɔ banyanya ba su atɔ mlakpikpini ifuɛfuɛ zimizi ne kudo no. Aya aki mlɔ fãa, mlɔ kyɛ mlakɔ fãa 9Mlakíkpɛ kibɔɛ tɔ́tɔ isu ya a; 10mlekívu igudo, iiki kude gaga loo liwu ʋla, afɔkpa ʋla loo aloo ose vuga vuga a. Lɛ ese linu si, ɔxwɛwa kakaa ɛ, aaŋa bidɔ ɔ dɔnɔ ní yɛ ohihe tata lɔ me e.
11“Xe mleku ɔma ɔtɔ lo ɔma sisami ɔtɔ mɛ ɛ, mlapɛ́ ɔnɔ gbã gi adimɛ si yizɛ mlɔ ɛ, atɔ mlatí yɛ klɔ kɔkpɛni mlɔ lisɛpoe le e. 12Xegi mleti iku kepe atɔ mɛ ɛ, mlapani kepea mɛ benete ba si, ‘Kusuyɔ kí mlɔ!’ 13Lɛ xegi banima ní kepea mɛ bɛzi mlɔ ɛ, mlaki tɔ mlɔ kusuyɔɔ kuze ní kepea aʋa; pɔ̀ xe bázɛ mlɔ ɛ, tɔ mledzini mlɔ kunɔpanɔɔ kuzɛ. 14Lɛ xe kepe atɔ aloo ɔma ɔtɔ ɔ́zɛ mlɔ aloo ɔ́ta mlɔ kutu i, mlesugu ovugbo lo mlɔ kuklikpɔɔ aplɛ ní iklɔ atɔ mlasɛ. 15Sugba, sugba mɛɛsi mlɔ si, ní litsixwawe le aʋa ɛ, Aya aadi banama gi beze ní Sodom ni Gomora asigaga a sani ɔma lɔ klɔ mɛ benete ʋa a.
Yesu apani ní keduyɔyɔ alia klɔ gi kiaba su u
16“Mlata kutu! Mɛɛkpɛ mlɔ ŋwisi iʋesi kinɛ ní kuŋwafudroʋi yo kusi. Lɛ loso e, mlete liboe ŋwisi bagblaga kinɛ pɔ̀ tɔ mlayɔ ŋwisi abronuma kinɛ ɛ. 17Mledi isu ya aʋa mɔmɔmɔ, lɛ ese linu si banɔatɔ biavu mlo tsinɔ ní otsixwaklɔ ɔ, lɛ biafiaʋi mlɔ bidɔ ní Yudanɛ ma itsaklɔ ɔ. 18Kɔ kpɛ mɛ loso e, biaxwa litsi ni mlo ní baʋaŋa ba ani bekusi ʋidi ba aŋu mɛ; lɛ gani lɛ mɛ ɛ, mlaapani liboe Gbã nɛ kí bekusi ba ni banama gi bénu Yadanɛ ma kyɛ ɛ. 19Xegi bɛmani mlɔ ní litsi le me e, mlɔ begyodi ʋa bakípisa ní liboe lɛ gi mlapani su u, aloo ní kiliɛ gi mlaapani lɛ su u. Ní lipoe lɛ klɔ mɛ ɛ, biaki mlɔ eboa la gi mlapani i. 20Lɛ ese linu si mlátrapani ní mlɔ isuwla mɛ ɛ. Pɔ̀ eboe la aadɔ ní mlɔ Ɔka yɛ Ɔfuɛfuɛ nɔ klɔ gi ɛɛpani gani mlɔ aʋa ɛ.
21Beneminyime biakpɛ ba beneminyime ní awla tɔ beye; lɛ bebika batɔ kyɛ biabitɛ nite ke tsini ba bebi ba su u, bebi biayɔ kedu ní ba bapɔnɛ ba su gi biaki biaye ba a. 22Ɔnɔ kakaa aavu mlo kpɛ ní ofu me kɔ kpɛ mɛ loso. Pɔ̀ ɔniliɛ gi ɔwla ótse ye kɔna ni ɔgũklɔ ɛ, biazɛ yɛ ligbã a. 23Xegi bɛyɔ kedu ní mlɔ su ní ɔma ɔtɔ mɛ ɛ mlese atrɛ ní odzedze me. Sugba mɛɛsi mlɔ si mlatragù mlɔ axwɛ na ní Israel ima nɛ pɔ́ mɛ xe Ɔnɔɛ Ye Bi ye aaba a.
24Ɔdɔkpasibi ɔtɔtɔ óʋikeme ɔsani yɛ ɔdɔbasɛ yɛ; lɛ ɛ ɔnɔdzidzi ɔtɔtɔ óʋimu ɔsani yɛ ɔkaɛ ɛ. 25Niteme si isami iku ɔdɔkpasibi ye xe bɛbitɛ tsini yɛ su ŋwisi yɛ kiliɛ gi bɛbitɛ tsini yɛ ɔdɔbasɛ yɛ su kinɛ ɛ; tɔ isami iku ɔnɔdzidzi ye xe edzì ŋwisi yɛ kaɛ kinɛ ɛ. Xegi bɛki kepea ɔkaɛ linyi si Beezebul i, kitɛ bátraxwa kepea me benete ba enyi dovo e sanɔ ɛ?
Ɔniliɛ gi lilɛ si kwiase e
26“Lɛ loso, mlakíse banima a. Kidɔ kakaa gi bekpo abla ɛ, biabu ke kudono; lɛ kidɔ kpokpo kakaa a, kiado oŋwe. 27Eboa la gi masi mlɔ ní litumu ne me e, mlebu la edono kemizea; lɛ ɛ, idali ilɛ gi medo a si mlɔ ɛ, mlasa lɛ kamasa ni ɔma kusi. 28Mlakíse banama gi biaye kisugyaɛ pɔ̀ báma esobo la kuye me e; pɔ̀ mlese Aya gi aatani kisugyaɛ ni esobo la kuzizi ní kifu mobloe me. 29Tiasɛ kura abia taʋa izɛɛzɛ ɛ? Pɔ̀ libia ɛtɔtɔ litrawɔli dɔ kesea xegi mlɔ ɔka Aya ɔ́ki kudeonu u. 30Mlɔ kɔ ɛ, mlɔ litukpo le siya sɛ kyɛ ɛ, Aya ete sɛ kiklaklaɛ mɛ ɛ. 31Lɛ loso e, mlakíse lifu u. Lɛ ese linu si, mlɛŋa kedzi isani abia likpi.
Yesu yɛ su kudradra ni yɛ kugbegbe
32“Xe ɔnutɔ aanada si yete me ní banɔ aŋu mɛ, mɛ fɛ maanada si mete ye ní mɛ Ɔka aŋu mɛ ní lifunu ne. 33Pɔ̀ xe ɔnutɔ aagbe me ní banɔ aŋu mɛ ɛ, mɛ fɛ maagbe ye ní mɛ Ɔka aŋu mɛ ní lifunu ne.
Yesu amani kulɛlɛ ní kelea mɛ
34“Mlakígyo le edi si kusuyɔ mamanɔ ní kelea mɛ ɛ. Owo, mámani kusuyɔ ɔ, pɔ̀ kusi lɛlɛ kwitraze e. 35Maba si tɔ bebinyime bayɔ kedu ní ba baka su u; tɔ bebidzɛ bayɔ kedu ní ba bene ba su; atɔ beblidze ba bayɔ kedu ní ba banadze ba su; 36nite si ɔnɔ yɛ ahwafianɛ ba biadɔ yɛ ɔtutɔ yɛ kepea mɛ.
37“Ɔniliɛ klɔ gi adimɛ ni yɛka lo yene a sani mɛ ɛ; ɔ́ma gi aaze mɛ ɔdɔkpasi i; lɛ ɔniliɛ klɔ gi adimɛ ni yebinyime lo yebidzɛ a sani mɛ ɛ, ɔ́ma gi aaze mɛ ɔdɔkpasi i. 38Ɔniliɛ klɔ gi ɔ́pɛ si yimɔ ɔzia mɛ kiniɛ ɛ, ɔ́ma gi aaze mɛ ɔdɔkpasi i. 39Ɔniliɛ gi aapɛ si yibu yɛ ligbã nɛ ɛ, aalila lɛ. Pɔ̀ ɔniliɛ gi aalila yɛ ligbã nɛ kɔkpɛ mɛ loso e, aabu le.
Liʋɛtsatsa ní Yesu yɛ badɔkpasi kuzɛɛzɛ loso
40“Ɔniliɛ klɔ gi aazi mlɔ ɛ, mɛ azɛ, lɛ ɔniliɛ klɔ gi azɛ mɛ ɛ, azɛ ɔniliɛ gi yɛ akpɛ mɛ ɛ. 41Ɔnɔ kakaa gi azɛ Aya yɛ oboedoplɛ ɛ, ní kiliɛ gi onu Aya yɛ oboedoplɛ onu i, aamɔ liʋɛtsatsa ŋwisi oboedoplɛ kinɛ ɛ. Lɛ ɔniliɛ klɔ gi aazi ɔnɔ gi ɔlɛ ní kude gyɔgyɔ aʋa kɔ kpɛ gi ɔlɛ ní kude gyɔgyɔ aʋa loso e, aamɔ liʋɛtsatsa ŋwisi ɔnɔ gi yɛ linɛ ligyɔ kinɛ ɛ. 42Lɛ sugba sugba mɛɛsi mlɔ si, ɔniliɛ gi aki mɛ badɔkpasi ba mɛ ɔgɔgɔɛ kuni ŋrini kepliʋi tiele e, ní kiliɛ gi onu mɛ ɔdɔkpasi onu i, aazi yɛ liʋɛtsatsa lɛ kikaa elu.”",https://www.bible.com/bible/1982/MAT.10.AVN
MAT 11,"Yohanes Kuni yo ɔkpɛkpɛɛ yɛ banɔkpɛkpɛ ba
1Agi Yesu abasi yɛ badɔkpasi liɔfɔ ni tiaʋa ba ikli odukɔ pɔ́ ɛ, asɛ niklɔ lɛ azɛ basɛ bidɔ, lɛ apani liboe gbã nɛ a klanɔ ní Galilea ima nɛ mɛ ɛ.
2Ní lipoe lɛ klɔ mɛ ɛ, Yohanes kuni yo ɔkpɛkpɛɛ eze ligba lɛ. Enu Kristo yɛ axwɛwawa la. Nite si akpɛ yɛ badɔkpasi ba ní Kristo klɔ ɔ. 3tɔ beʋi ye si, “Wɔ wonu ɔniliɛ gi yɛ su Yohanes apani aplɛ si atrába, loo kudi kudeonu ɔki ɔnɔ dzedze na a?”
4Lɛ Yesu ebu le onu si, “Mledzi a trɛ tɔ mlasi Yohanes eboa la gi mlenu, ani eboa la aŋu mɛ gi mlɛmɔ ɛ. 5Kuŋupoo kwimɔ, lɛ bafa ba bɛɛga a; kunya kyikyĩ yɔ banyanya ba ɛ, ba isu iidra a, lɛ itoku le kyɛ iinu i. Bekpo ʋa beedzi ligbã, lɛ bɛpani liboe gbã nɛ ɛsi bepiplinete ba a. 6Aya aakrira ɔnɔ kakaa gi ógbe me ní eboa la gi mɛɛbitɛ loso e!”
7Agi Yohanes yɛ badɔkpasi ba bɛzɛsɛ̀ ɛ, Yesu ekpese kupani ní Yohanes su u, kí linɔkpi le si, “Gi mlɛdzi Yohanes klɔ ní ɔyaya klɔ ɛ, ege mlegyo edi si mlɛtrɛ ɛmɔ ɔ? Kize eze ŋwisi oxugbe ní liwɔ onu loo o? 8Ege mledo etrɛ si mlɛtrɛ ɛmɔ ɔ? Onyime gi ɔkpasi liwu gbã mɛ loo o? Banama gi bizɛkpɛ ewu gbã na ɛ, kekusipe me bizeeze e. 9Mlasi mɛ, ege mledo etrɛ si mlɛzeedi i? Aya yɛ oboedoplɛ loo o? Nite ɖii; pɔ ɔniliɛ gi mlɛmɔ ɛ, ekeme a sani oboedoplɛ ɛ. 10Yohanes yɛ onu ɔniliɛ gi yɛ su Aya liboe le lipani i plɛ si, “‘Maatsisi mɛ ɔxwɛdzɛɛ kpɛ ɔtɔ tɔ aadra kudeo ki wɔ ɔ.’ 11Sugba ɛ, mɛɛsi mlɔ si Yohanes kuni yo ɔkpɛkpɛɛ ekeme a sani ɔnɔ kakaa gi aga ɔdzɛ kupɔpɔ mɛ ɛ. Pɔ̀ ɔniliɛ gi onu ɔsisami yɛ ní Aya yɛ kaʋaŋaa mɛ ɛ, ekeme a sani yɛ ɛ. 12Dɔni lipoe lɛ klɔ gi Yohanes apani yɛ eboe la, gakɔ nani ablahate e, Aya yɛ kaʋaŋaa kɛtrɛ ɔtɔ ni kigagla, lɛ banɔ aŋu mɛ gagla benete bɛpɛ si bɛzi ka ní kigagla a. 13Gakɔ nani Yohanes lipoe le e, Aya yɛ beboedoplɛ ba ni Mose yɛ isã nɛ bɛpani ní Aya yɛ kaʋaŋaa su. 14Lɛ xe mlɛpɛ si mlaazi ba eboe la aʋa ŋa ɛ, kɔlɔ, Yohanes yɛ onu Eliya gi yɛ kubabaa su u bɛpani i plɛ ɛ. 15Ɔniliɛ gi kutu kuli yɛ ɛ, atɔ onu le.
16“Lɛ abla ɛ, ege maakɔ omono kelea mɛ banima kusrɔnɔ ɛ? Balɛ ŋwisi ɔnuvɔ ha gi odi ní kedzi me kinɛ ɛ. Ɔha tole ɛkpɛ ozi ɛtsisi ba ɔhanuglɔ ba si,
17“ ‘kwikpɛ kudzɛgbanɔ idzi iki mlɔ,
pɔ̀ mleyo o.
Kwikpɛ ibemidzi i ki mlɔ,
pɔ̀ mlébemi i.’
18Agi Yohanes aba ɛ azaanya onugu lo lɛ ɔ́ŋwɛ wain kyɛ ɛ; lɛ ɔnɔ kakaa apani si, ‘Ɔfuɛfuɛ zimizi ɔkpasi ní yɛ mɛ!’ 19Agi Ɔnɔɛ Yebi ye aba ɛ, azaaŋa bidɔ, lɛ azaaŋwɛ wain yɛ kyɛ, lɛ ɔnɔ kakaa apani si, ‘Mledi onyime liɛ ya a! onu ɔŋazi nɛ ni ɔdaŋwɛmu, babɔgyɔ ba ni “banɔ zimizi ba” ɔʋia nɛ.’ Kuboeteo kɔ kiboebitɛ kɛ kizebu isu ya ɛbasɛ si kwina a.”
Imaɛ lɛ klɔ gi izi Yesu yɛ liboe le aʋa ɛɛŋa ɛ
20Agi banama gi bali ní imaɛ lɛ klɔ mɛ gi Yesu abitɛ yɛ enugutseboe la begbe xe békyi ní ba eboe zimizi na mɛ ɛ, Yesu atɛni ba a. 21Yesu apani si, “Lianyani iki wɔ Korazin! Lianyani ki wɔ Betsaida fɛ! Xe enugutseboe ala gi bɛbitɛ ní wɔ mɛ ɛ, atɛsi Tiro ni Sidon, bɛbitɛ la ɛ, nya banima beenyime akpanya basa e fuflu kusuʋɔtɔ ní isu ya kokooko tɔ bɛbasɛ si bekyi ní ba eboe zimizi na mɛ ɛ. 22Mɛɛsi mlɔ sugba sugba si ní Litsixwawe le aʋa ɛ Aya aadi banama gi bali ní Tiro ni Sidon asigaga a sani mlɔ. 23Lɛ wɔ Kapernaum kɔ ɛ! Kipɛ́ wɔpɛ si wumuni wɔ isu ya kɔna ni lifunu ne na a? Aya aawɔli wɔ kɔŋwia kpɛ ní kifu monimoni ye me! Atɛsi enugutseboe ala gi bɛbitɛ ní wɔ mɛ ɛ, xe bɛbitɛ la ní Sodom i, nya Sodom aaze kɔ bana ni omono o! 24Mɛɛtrɔ likla ní lɛ aʋa ɛ, kimlɔ si, ní litsixwawe le aʋa ɛ, Aya aadi Sodom asigaga a sani wɔ ɔ!”
Mlaba mɔklɔ tɔ mleze amɔni
25Ní lipoe klɔ mɛ ɛ, Yesu apani si, “Medo wo ɖase Ɔka, Lifunu ne ni kesea Ɔkaɛ! Lɛ ese linu si wobu ɔbasɛ banama gi béte keplekpa ɛ, kidiliɛ gi wɔkɔ okpo beboete ba ni beplekpate ba ɛ. 26Ee, Ɔka, nite wɔpɛ si liba lɛ mɛ ɛ.
27“Mɛ ɔka akɔ kidɔ kakaa aki mɛ. Ɔnɔnɔ óte Obi ye sani Ɔka yɛ ko, lɛ ɔnɔnɔ fɛ óte Ɔkaɛ, sani Obi ye ko, ani banama gi Obi ye apɛ si yibu ye e basɛ ɛ.
28“Mlaba a! Mlɔ banama petee gi mletu adɔtu la xe mlɔ adɔtu la eepè mlo e, mlaba mɔklɔ atɔ maaki mlaayɔ isu mɛ ɛ. 29Mlabubɔ isu ya akpɛ mɛ ese tɔ mlakpasi mɛ ɛ. Lɛ ese linu si mayɔ ɔ, lɛ mepleni isu ya ní Ɔfuɛfuɛ nɔ mɛ ɛ, atɔ mlamɔ isu mɛ kuyɔyɔ ɔ. 30Mɛ ese kuzezeo kuli i plɔplɔ ɔ, lɛ mɛ lidɔtu le gi maatrɔ wɔ ɛ, líma ɛnyipu.”",https://www.bible.com/bible/1982/MAT.11.AVN
MAT 12,"Kuʋiʋi ní Lizemɔniwe le su
1Lipoetɔ kede, gi Yesu azɛɛga aza ní idoli ɔnyrɔ ɔtɔ mɛ ní Lizemɔniwe le aʋa ɛ, kuʋɛ kwizeeku yɛ badɔkpasi ba, lɛ loso e bekpese idoli le kuyasi uta. 2Agi Farisianɛ ma bɛmɔ kibitɛɛ liɛ klɔ ɛ, bɛsi Yesu si, “Di ke, blɔ ɔsã nɔ ɔ́ki kude si wɔ badɔkpasi ba babitɛ kiboebitɛ liɛ ya ní Lizemɔniwe le aʋa a.”
3Lɛ Yesu ebu lɛ onu si, “Mlákla edi liwewe kidiliɛ gi Dawid abitɛ ní lipoe lɛ klɔ mɛ gi kuʋɛ kwizeeku ye ni yɛ banima na a? 4Eti eku ní Aya yɛ kepea mɛ lɛ yɛ ni yɛ banima bɛzɛɛtà Aya yɛ akla na ní lipoe lɛ klɔ mɛ gi liyɔ kedu ní Ɔsã nɔ su xe e; lɛ ese linu si kusumu yo baka ba ko linu si biata akla la klɔ ʋa. 5Aloo, mlákla ní Mose Ɔsã nɔ mɛ si ní Lizemɔniwe kakaa aʋa ɛ, kusumu yo baka ba bizɛɛta Mose ɔsã nɔ ese ní Lisɔligba lɛ mɛ baa pɔ̀ baʋíŋa lipɔ na a? 6Sugba ɛ, mɛɛsi mlɔ si, kiditɔ gi kiŋa kedzi i sani Lisɔligba lɛ ni Yerusalem i, kilí ní mlɔ kusi i. 7Aya liboe le lipani si, ‘Lipomepɛpɛ mɛɛpɛ ɛ; aní baga bisumudɔ kukɔkɔ ɔ.’ Atɛsi mlenu eboa la ya ese e nya mlatrábu banima 8lipɔ ní lipoe lɛ klɔ mɛ gi báŋa lipɔ xe e; lɛ ese linu si Ɔnɔɛ Yebi ye e, yɛ onu Lizemɔniwe le lɛ Ɔkaɛ.”
Yesu ayɔni onyime ɔtɔ gi yɛ ɔwla tole ètse e ní Lizemɔniwe le aʋa a
9Agi Yesu asɛ niklɔ ɛ, atrɛ ní Yudanɛ ma ɔtsaklɔ. 10Lɛ amɔ onyime ɔtɔ gi yɛ ɔwla tole ètse e niklɔ ɛ. Banɔatɔ gi bɛpɛ si beebu Yesu lipɔ ɛ, beʋi ye si, “Ɔsã nɔ ɛki kude si bayɔni ɔnɔ ní Lizemɔniwe le aʋa na a?”
11Lɛ Yesu ebu le onu si, “Xe oʋesi ɔlɛ ní ɔnutɔ awla xe ɛdɔ eku ní lizokpo dzudzuitɔ mɛ ní Lizemɔniwe le aʋa ɛ, ɔ́trabu lo edono na a? 12Lɛ Yesu asi ba si ɔnɔ gbagbe e, aŋa kedzi a sani oʋesi! Lɛ loso e, blɔ Ɔsã nɔ ɛki blɔ kude si kupɔni ɔnɔ ní Lizemɔniwe le aʋa a.” 13Niklɔ Yesu asi onyimee gi yɛ ɔwla tole ètse si “Nina wɔ ɔwla lɔ “Onyimee anina yɛ ɔwla lɔ lɛ edzì iku lɔ mɛ ŋwisi ɔʋla lɔ kiniɛ. 14Lɛ Farisianɛ ma bɛsɛ lɛ bɛzɛbitɛ batrɔtrɔ ʋa si biaye Yesu i.
Yesu yɛ onu Aya yɛ ɔnɔ kyakya yɛ
15Agi Yesu enu ba keduyɔyɔ a batrɔtrɔ ʋa ní yɛ su i, asɛ niklɔ; lɛ linɔkpi ʋidi itɔ likuni yɛ kude e. Ayɔ ni banyanya ba petee ni ba kusi. 16Lɛ etsi kude akí ba si, bakípani ní yɛ su asi ɔnɔnɔ ɔ. 17Abitɛ lɛ nite atɔ yikɔ ebu í basɛ si, liboe lɛ gi Aya apani agani yɛ oboedoplɛ Yesaya aʋa ɛ liba lɛ mɛ si:
18“Mɛ ɔwxɛdzɛɛ gi makya ɛ, yɛ iliɛ ya,
yɛ onu ɔniliɛ gi madimɛ nɔ xe mamɔ isami ní yɛ su u.
Maakpɛ mɛ Ɔfuɛfuɛ nɔ ní yɛ mɛ;
aasa kamasa ní mɛ litsi me kutsatsa dradra su u ki banima petee ní kelea mɛ.
19Ɔ́traŋwlɛ liboeboe ni ɔnɔnɔ ɔ;
lɛ ɔ́trakpɛ ozi ni ablɔ ba aʋa a.
20Aaplɛ litɔ kese akí banama gi ɔna eedo ní ba lipo e.
Lɛ banama gi bɛziã kupɔnɔ ɛ, aadi ba asigaga a.
Aatrɛ ní lɛ aʋa zɛkɔ nani lipoɛ lɛ klɔ gi Aya yɛ litsi me kutsatsa dradra kupɛpɛɔ kwiaŋa aʋa ɛ.
21Nite si kelea petee kiakɔ ka aŋu kutrɔ ni yɛ aʋa a!”
Yesu ni Beelzebul
22Liba lɛ mɛ si banɔatɔ bɛgbani onyime ɔtɔ mɛ gi ifuɛfuɛ zimizi ize e manɔ ní Yesu klɔ. Niteme onyimee, eze kaŋupo ni omúmu. Yesu ayɔni yɛ, niteme si ekpese kunugu yo kugu lɛ azɛɛtani kumɔ kyɛ ɛ. 23Yesu yɛ kiboebitɛ kiki si banima pɔ́ ba inugu itse e. Lɛ beʋi si, “Mlɔ ma! Aní Dawid yɛ lipo me obi ye iliɛ ya lò o?”
24Agi Farisianɛ ma benu liboe le e, lɛ bebu le onu si, “Belzebul, ifuɛfuɛ zimizi ne okusi ye, yɛ ko ɛɛki Yesu kigagla ɛ xe ɛɛbitɛ eboa la nite e.”
25Yesu ete ba begyodi ʋa, lɛ asi ba si,” Kaʋaŋaa kakaa gi kalɛ ɛ, xe kɛyɔ kedu ya ní ka isu ya su i, kiayaʋi. Lɛ ɔma loo kepe kakaa mɛ gi kulɛlɛ nì eboese monumonu bi lɛ ɛ, kiakyrɔ̃. 26Lɛ loso xegi Satana ɛɛkpikpini Satana ɛ kɔ libasɛ si ayɔ kedu ya ni yɛ isu ya su i, lɛ kitɛ yɛ kaʋaŋaa kia lɛ ɛ? 27Mlɛɛpani si, Beelzebul yɛ aki mɛ kigaglaɛ xe mɛɛkɔ ɛ kpikpini ifuɛfuɛ zimizi ne edono o. Xe lilɛ te e, kɔ nyaŋwɛ kigagla ʋa mlɔ kude bezenozeno ba bizɛkpikpini ifuɛfuɛ zimizi ne dono e? Kibitɛɛ liɛ gi mlɔ kude bezenozeno ba bizɛbitɛ ɛ, kibasɛ si mlɛta kese lɛ loso e, ba biaxwa litsi ni mlo. 28Pɔ̀ Aya yɛ Ɔfuɛfuɛ nɔ lɔ ɛki mɛ kigaglaɛ xe mɛɛkpikpini ifuɛfuɛ zimizi ne dono o; Niteme si lɛ liibasɛ si Aya Kaʋaŋaa kalɛ ni mlɔ kusi kooko.
29“Ɔnɔnɔ ɔ́tratani kuti ku ní ɔnɔ gagla yɛ kepe me xe aahali yɛ exo la a, xegi aní kivu evu ɔnɔ gagla liɛ klɔ anya kpɛ ɔtɔ ɔ; lɛ ko aatani yɛ exo la kuhali i.
30“Ɔniliɛ gi ɔ́ma ní mɛ aʋa ɛ, lɛ mɛ lidra si ayɔ kedu ní mɛ su u. Lɛ ɔniliɛ gi ɔ́trapɔnɔ xe biakpɛ bidɔ likpɔ ɛ, yɛ ɖii ehle ʋe e. 31Lɛ loso mɛɛsi mlɔ si, liboe zimizi kakaa elu gi banima biabitɛ ɛ, ani liboe zimizi kakaa gi biapani i, Aya aakɔ̀ lɛ kukyɛ ba a. Pɔ̀, ɔnɔ kakaa liɛ gi aapani liboe zimizi kuyurɔ Ɔfuɛfuɛ dradra lɔ ɛ, bátrakɔ kɔ lɛ kyɛ yɛ ɛ. 32Ɔniliɛ gi aapani liboe gi liyɔ kedu ní Ɔnɔɛ Yebi ye su i, biakɔ lɛ kukyɛ yɛ, pɔ̀ ɔniliɛ gi aapani liboe gi liayɔ kedu ní Ɔfuɛfuɛ Dradra lɔ su i, bátrakɔ lɛ kyɛ yɛ ní kelea lia loo kakɔlɔ gi kɛtraba mɛ ɛ.
Lisebi le e, lɛ lizɛbasɛ ose lo kilɛlɛɛ
33“Xe wɔamɔ lisebi gbã ɛ, linu si ose lo ɔpɛ; xe ose nyani nyani ɔlɛ ní wɔ awla ɛ, wɔamɔ esebi nyani nyani. Esebi la izɛɛbasɛ ose lo kilɛlɛɛ mɛ ni ose lɔ klɔ elu gi onu i. 34Mlɔ bagblaga ʋa kipɔ̀pɔ̀ mɛ gi mlɛnyani i, kitɛ mlaapani eboe gbã a? Lɛ ese linu si onugu lo izɛpani eboa la gi alɛ ní ɔna nɔ mɛ ɛ. 35Ɔnɔ gbã ɛ izebu bidɔ gbã ʋɛ dɔni yɛ bidɔ gbã ʋɛ ɔbla klɔ. Nite ke ɔnɔ zimizi kyɛ izebu bidɔ zimizi i dɔni yɛ bidɔ zimizi ʋɛ ɔbla klɔ.
36“Mɛɛtrɔ likla ní lɛ aʋa ɛki mlɔ si, ní litsixwawe le aʋa ɛ, ɔnɔ kakaa aabu isu ya onu ní liboe futsufutsu kakaa gi apani edi su u. 37Lɛ ese linu si wɔ tutɔ wɔ eboe la biakɔ tsã litsi le ɔki wɔ, lɛ wɔ tutɔ wɔ eboe la biakɔ bu wɔ lipɔ.”
Ɔsã nɔ badɔbasɛ batɔ ni Farisianɛatɔ beʋi i dɔni Yesu awla si ɔbitɛ linugutseboe
38Lɛ Mose Ɔsã nɔ Badɔbasɛ ba ni Farisianɛ batɔ bɛpani si, “Ɔdɔbasɛɛ, kwipɛ si bitɛ linugutseboe gi liabasɛ si Aya yɛ akpɛ wɔ ɔ.”
39Lɛ Yesu ebu le onu si, “Kitɛ mɛ abla bebi ba bɛnyani xe béte Aya kyɛ na a! Mleʋi si mibitɛ linugutseboe! Owo lítra ba lɛ mɛ ɛ! Linugutseboe tile gi biaki mlɔ ɛ, lɛ ko linu Yona oboedoplɛɛ su linugutseboe le e. 40Kiliɛ gi Yona eze ní bosoe yɛ lipo le me ewe tata ni elesi tata la ɛ, nite ke Ɔnɔɛ Yebi ye fɛ aaze ní sise se me, ewe tata ni elesi tata a. 41Lɛ Yesu apani dzɛ si, ní litsixwawe le aʋa ɛ, banima pɔ́ ní Ninive biayɔ lɛɛ gi biabu biwlaʋi kpɛ mlɔ aŋu mɛ, lɛ ese linu si bekyi ní ba ina nɛ mɛ gi benu Yona liboe le e; lɛ mɛɛsi mlɔ abla si ɔnutɔ ɔlɛ ni ya gi ekeme asani Yona ɛ! 42Ní litsixwawe le aʋa ɛ, Sheba Okusidzɛɛ, aayɔ lɛɛ gi aabu kiwlaʋi kpɛ́ mlɔ aŋu mɛ ɛ, lɛ ese linu si aga kude gblamadza dɔnɔ ní yɛ kesea ʋa gi aba enu Okusi ye Salomo yɛ kuboeteo me bidɔbasɛbasɛ ʋɛ. Lɛ mɛɛtrɔ likla ní lɛ aʋa ɛ ki mlɔ si ɔnutɔ ɔlɛ ní ya gi ekeme asani Salomo e!
Kiliɛ gi Ɔfuɛfuɛ zimizi no izedzi ba ɛ
43Xegi Ɔfuɛfuɛ zimizi ɔtɔ edo ní ɔnɔ mɛ ɛ, izɛklanɔ ní kuse pluplu yo aʋa gi ɛɛpɛ ozemɔnikɔ ɛ. Pɔ̀ xe ɔ́mɔ ɔkɔkɔ ɛ 44kɔ ɛsi isu ya si, “Madzi itrɛ ní mɛ kepe kokoa mɛ.” Xegi edzì trɛ ɛ, xe ɛmɔ si bɛgba kepea mɛ lulɔ ɛ, 45kɔ ɛtrɛ, kɔ ɛzɛɛgbani ifuɛfuɛ tigloele dzedze gi inyani sani lɔ ɔtutɔ lɔ ɛ manɔ ɛ, kɔ ikɔ niklɔ ɛbitɛ lɛ ozekɔ ɛ. Gɔgɔ ɛ, ɔnɔɛ yɛ kude gbaa ligbãzeze ne lianyani i sani kutɔpu yɔ ɔ. Nite ke liaba lɛ mɛ ɔki abla banɔ zimizi ba.”
Yesu abasi banama gi ba benu yɛ benete ba ɔtutɔ lɔ ɛ
46Yesu azɛɛpani kí banima xe yene ni yɛ beneminyime ba bɛba eku u. Bɛlɛɛ ní oŋwe no gi bɛpɛ si beegu kunugu ni yɛ ɛ. 47Lɛ banama gi beze ní yɛ su i, ba mɛ tole asi Yesu si, “Dike, wone ni wɔ beneminyime ba balɛ ní oŋwe no, gi bɛɛpɛ si beegu kunugu ni wo o.”
48Yesu ebu le onu si, “Nyaŋwɛ onu mone e? Lɛ nyaŋwɛ ba benu mɛ beneminyime ba a?” 49Lɛ ebu kiwlaʋi yɛ akpɛ badɔkpasi ba klɔ, lɛ apani si, “Dike! banama benu mone ni mɛ beneminyime ba a. 50Lɛ loso e, ɔnɔ kakaa gi izɛbitɛ ní Mɔka ní lifunu ne yɛ kupɛpɛ ɔ aʋa ɛ yɛ onu moneminyime, monemidzɛ ani mone e.”",https://www.bible.com/bible/1982/MAT.12.AVN
MAT 13,"Abee ní amu na ogluglu ye su u
1Liwe lɛ klɔ ke aʋa ɛ Yesu asɛ ní kepea mɛ lɛ atrɛ ní Galilea limu ne kutu i, eze kesea lɛ ekpese banima bidɔ mɛ kubasɛ ɛ. 2Linɔkpi i lɛ gi lixogo ní yɛ su i, likeme nite si Yesu emu eku katapokpa katɔ mɛ lɛ eple e ze e. Linɔkpi le kɔ ɔ lize ní limu ne oge no. 3Lɛ abasi ba bidɔ glegle ní abee ʋa mɛ si, “Ɔnyrɔmɛdzɛ ɔtɔ atrɛ si yizeglu amu na ni yɛ kayaa mɛ liwe etɔ lɛ. 4Gi azeehle amu na ɛ. atɔ ɛwɔli i dɔ odeʋa nɔ; lɛ kudzɔʋi yɔ kwita la ɛmlɔ ɛ. 5Atɔ ɛdɔ ní akla kesea aʋa gi sise se sísrɛ ɛki la. Amubi la ɛyɛ pɔ̀ gi sise se sísrɛ ɛ, kí la onu i 6Agi kuweo kwikle dɔ la aʋa ɛ, ebi yɛyɛ la pɔ́ ɛyrɔ ɔ; Lɛ ese linu si igù ne íku kesea mɛ lɛ awlakpa vuvu na etse e. 7Atɔ ɛdɔ ni bibu ʋe me lɛ bibu ʋe biyɛ xe biwe amu vuvu na aʋa lɛ etse e. 8Pɔ̀ amubiatɔ ɛdɔ ní kese gbã aʋa; etsi gi eyo asà la; atɔ ɛkpɛ amubi alafa, atɔ aviteglo lɛ atɔ fɛ ɛkpɛ avitata ɛ.”
9Lɛ Yesu agù yɛ liboe le si, “Ɔniliɛ gi kutu kuli yɛ ɛ, atɔ onu u.”
Kidiliɛ loso gi Yesu abasi bidɔ ní abee ʋa mɛ ɛ
10Lɛ yɛ badɔkpasi ba bɛba Yesu klɔ ni kuʋiʋi si, “Ege loso wuzeegu kunugu yo ɛki banima ní abee ʋa mɛ ɛ?”
11Yesu ebu le onu si, “Aya Kaʋaŋaa eboe kpòkpò la su kuboeteo e, bɛkɔ kɔ ɛ kimlɔ; aní kí banɔ dzedze ba a. 12Lɛ ɔniliɛ klɔ awla gi bidɔ bilɛ ɛ, biaki yɛ ɔpɔnɔ, atɔ aamɔ ɔsã nɔ; pɔ̀ ɔniliɛ klɔ awla gi kididɔ kima ɛ, Aya aazi kisisami liɛ klɔ fɛ gi kiliɛ yɛ awla ɛ. 13Mizeegu kunugu yo ɛki ba ní abee me, lɛ ese linu si, bizedi bidɔ pɔ báʋimɔ ɔ; lɛ bizɛta kutu pɔ̀ baʋínu xe bianu eboe se e.”. 14Lɛ loso Aya yɛ oboedoplɛɛ Yesaya eboe la ɛba la mɛ ki ba si,
‘Bianyata kutu baa pɔ̀ bátranu kididɔ ese e.
lɛ bianyatapo odi baa, pɔ̀ bátramɔ egyesi i.
15Lɛ ese linu si ba ina nɛ mɛ ilí gagla; bɛda ba begyodi ʋa ni ba atukpa la
lɛ bɛda ba bimbi ʋe kyɛ ɛ.
Xegi aní nite e, nya ba bimbi ʋe biamɔ
ba batu ʋa bianu eboe
kɔ ba ina nɛ inu eboe ese e,
kɔ bekyi vu me e
kɔ màyɔ ni ba ɛ.’
16“Mlɔ kɔ ɛ, mlamɔ isami! Lɛ ese linu si mlɔ xunyɔ ɛ, mlɔ bimbi ʋe biimɔ lɛ mlɔ batu ʋa kyɛ beenu u. 17Matrɔ likla ní lɛ aʋa aki mlɔ si, Aya yɛ banɔ ni beboedoplɛ glegle bɛpɛ si bɛmɔ kidiliɛ gi mlɛɛmɔ ɛ, pɔ̀ bámɔ kudeonu nite e; lɛ bɛpɛ dzɛ si benu eboa la gi mleenu u, pɔ̀ bámɔ kudeonu nite e.”
Yesu ebu abee ese ní amu na ogluglu ye su u
18“Ablɔ ɛ mlata kutu, tɔ mlakpasi bidɔ ní abee ní amu na ogluglu ye su u. 19Banama gi xegi benu liboe Gbã nɛ ní Aya Kaʋaŋaa su pɔ̀ báʋinu lɛ ese e, balɛ ko ŋwisi amubi ala klɔ gi ɛdɔ ní kudeo me kinɛ ɛ. Kɔ Ozimizi ye aaba kɔ ebu eboa la gi bɛkpɛ ní ba ina nɛ mɛ kɔ ɛsɛnɔ ɛ. 20Amubi ala klɔ gi ɛdɔ ní akla kpakpla na aʋa ɛ, ba benu banama gi bɛzi liboe le ni isami kutɔpu yɔ gi benu le e. 21Pɔ̀ liboe le líʋili ní ba mɛ ɛ, lɛ baʋíze tsini ɔtɔ. Lɛ xe kunugukpɛkpɛ loo baxixa ʋa bɛba ní Aya liboe le su i, kɔ bedzi kide kyɔŋ ɛ. 22Amubi ala klɔ gi ɛdɔ ní bibu ʋe me e, ba benu banama gi xe benu liboe le e, pɔ̀ gi bekuni kelea mɛ bidɔ mɛ ni ba kulɔlɔ ki exo la kude e, kɔ liboe le litse ní ba mɛ ɛ. Nite si bátratani libi tɔtɔ kubu u. 23Amubi ala klɔ gi ɛdɔ ní kese gbã aʋa ɛ, alɛ ŋwisi banama gi xe benu liboe le e, bizenu le ese kinɛ ɛ. Ba bizɛkpɛ ebi la, batɔ alafa, batɔ aviteglo lɛ batɔ fɛ avitata.”
Yesu ebu abee ese ní amu na nì siwa sɛ su
24Yesu ebu abee dzedze aki ba si, “Lifunu ne Kaʋaŋaa kalɛ ŋwisi Onyime ɔtɔ gi eeglu amu gbã ní yɛ ɔnyrɔ mɛ kinɛ ɛ. 25Elesiatɔ, agi ɔnɔ kakaa ɔfini ní kesea ɛ, lɛ yɛ ahwafiɔnɛɛ aba efuflu siwa sɛ ebi la akpɛ ní amu na mɛ xe asɛ ɛ. 26Agi amu na etsi xe ekpese kupɔ ɛ, lɛ siwa sɛ fɛ siyɛ edono e. 27Lɛ onyimee yɛ besumubi ba bɛba yɛ klɔ lɛ bɛsi yɛ si, ‘Ɔka, aní amubi gbã woglu ní wɔ ɔnyrɔ nɔ mɛ lò o? Lɛ nifɔ siwa sɛ sidɔ ɛ?’ 28Lɛ ɔnyrɔ nɔ onetee ebu le onu si, ‘ahwafiɔnɛɛ yɛ abitɛ lɛ. Lɛ beʋi yɛ si, ‘Wɔpɛ si kuzɛɛkpaʋi siwa sɛ ebu na a?’ 29Ɔkaɛ ebu le onu si, ‘Owo, lɛ ese linu si xe mlɛɛkpaʋi siwa sɛ ɛ, mlaakpaʋi amu na a pɔni sɛ. 30Mlaki tɔ amu na ni siwa sɛ pɔ́ bitsì i kpɛ likpɔ kɔzɛna nani amu na lipapoe le e. Lipoe lɛ klɔ mɛ ɛ maaki baxwɛwa ba biakpaʋi siwa sɛ kpɛ ɔtɔ, atɔ banya sɛ etù na atɔ biakpɛ la kifu, lɛ kedee, biakpɛ amu na likpɔ atɔ biahali la a kpɛ ní mɛ owle lo me e.”
Yesu akɔ Aya Kaʋaŋaa srɔni lisebi sisami gɔgɔ lɛ
31Yesu ebu abee dzedze aki ba si, “Aya Kaʋaŋaa kalɛ nite e: Onyime ɔtɔ akɔ lisebi sisami nɛ a kpɛ ní yɛ kesea mɛ 32Lisebi lɛ ya linu lisisami gɔgɔ lɛ ní esebi la kusi. Pɔ̀ xe ose lo etsi i, izeke me e sani ose kakaa. Aadzi ose ʋidi gi kudzɔʋi yɔ kuzɛɛwa kɔ evu na ɛkpɛ ní lɔ ayaa la mɛ ɛ.”
Yesu akɔ Aya Kaʋaŋaa srɔni kunyasi
33Yesu ebu abee dzedze asi ba si, “Aya Kaʋaŋaa kalɛ ŋwisi ɔdzɛ ɔtɔ gi akɔ kunyasi sisami kutɔ apisa kunɔ glegle gi kunyasi yɔ kwiku kunɔɔ petee me kinɛ ɛ gi liki si kunɔɔ pɔ́ kwifeke e.”
Yesu yɛ abee ʋa su axwɛwawa la ní yɛ bidɔbasɛbasɛ ʋɛ mɛ
34Yesu apani eboe la aki anɔkpi la gani abee me. Lɛ ɔ́pɛ si yipani liboeboe si ba xe líga abee ʋa mɛ ɛ. 35Apani nite tɔ liboe le gi Aya yɛ Oboedoplɛɛ apani i, liba lɛ mɛ si,
“Maagu kunugu yo ki ba ní abee ʋa mɛ;
Maasi ba eboe kpokpo la ɛdɔni kelea mɛ okpese klɔ.”
Yesu ebu abee ese ní siwa sɛ su
36Agi Yesu asɛ ní linɔkpi le su i, atrɛ ní kepea mɛ, lɛ yɛ badɔkpasi ba bɛba yɛ klɔ lɛ bɛsi yɛ si, “Bu abee ní siwa sɛ ní ɔnyrɔ nɔ mɛ su ese ki blɔ.”
37Lɛ Yesu ebu le onu si, “Ɔniliɛ klɔ gi akpɛ esebi gbã na ɛ, yɛ onu Ɔnɔɛ Yebi ye; 38Lɛ ɔnyrɔ nɔ onu kelea mɛ ɛ; esebi gbã na ɛ la enu banama gi ba kanɛ kenu Kaʋaŋaa a, siwa sɛ sinu banama gi benu Ozimizi ye yɛ banɛ ma; 39lɛ ahwafiɔnɛɛ gi akpɛ siwa sɛ ɛ, yɛ onu Ozimizi ye. Amu na kupapaa kɔ kunu kelea ɔgù klɔ lɛ banama gi bɛpa amu na ɛ, ba benu Aya yɛ baxwɛdzɛ ba. 40Kiliɛ mɛ gi bɛkpɛ siwa sɛ likpɔ ɔ, xe bɛkani sɛ ní kifu yɛ mɛ ɛ, nite ke liaze ní kelea mɛ ɔgù klɔ. 41Ɔnɔɛ Yebi ye atrákpɛ yɛ baxwɛdzɛ ba tɔ biakpɛ banama gi bɛki banima bɛta kese e ni banama gi bɛbitɛ eboe zimizi na a likpɔ dɔni yɛ kaʋaŋaa mɛ, 42lɛ biaŋwia ba kpɛ ní lifuha lɛ mɛ, ní klɔ biabemi xe biata ba ene na a. 43Lɛ Aya yɛ banima biakle ŋwisi liwo le ní ba Ɔka yɛ kaʋaŋaa mɛ ɛ. Mlatá kutu, xe batu bali mlɔ ɛ!
Yesu ebu abee ní exo kpòkpò la su
44Lɛ Yesu apani si, “Lifunu ne kaʋaŋaa kalɛ nite: Onyime ɔtɔ azɛɛmɔ exo gi bekpo ní kayaa atɔ mɛ ɛ. Lɛ agba sise se ada ní la aʋa dzɛ, amɔ isami nɛ gbɛgbɛ nite si azɛɛda kidɔ kakaa gi kilí ní yɛ awla ɛ, lɛ edzi atrɛ xe azeedzi kesea lia klɔ ʋa ɛ.
Abee ní ihwia kpákpa lɛ su
45“Dzɛ Kaʋaŋaa kalɛ nite: odziga ɔtɔ azɛɛpɛ ihwia kpakpa, 46lɛ gi azɛɛmɔ ɔtɔ gi ɛɛŋa kedzi mɔmɔmɔ ɛ, azɛɛda yɛ bidɔ mɛ petee, lɛ azɛɛkɔ e dzi ɔhwia kpákpaa lɔ klɔ ɛ.
Abee e ní bakpábu ba su
47“Dzɛ lifunu ne Kaʋaŋaa kalɛ nite: Bakpábuatɔ bɛŋwia ba dzikle ye kpɛ ní limu ne me lɛ bebu akpa ede ede na ɛ. 48Agi dzikle ye eyi i, behe ye edono ní oge no e, lɛ beze ní kesea si tɔ biakya akpa la mɛ ɛ. Bɛkpɛ agbã̀ na ní kusɔʋi yɔ mɛ, lɛ bɛkɔ anyaninyani na etu eʋe e. 49Nite litraze ní ewe gɔgɔ la mɛ ɛ. Aya yɛ baxwɛdzɛ ba biado kɔ bebu banɔ zimizi ba ní banama gi ba bede ba bɛgyɔ su i. 50Nite si biaŋwia banɔ zimizi ba kpɛ ní lifuha lɛ mɛ, niklɔ biabemi xe biata ene na a.
Yesu abasi bidɔ ní bidɔ vuvu ani bikóko su u
51Yesu eʋi ba si, “Dani mlenu eboa la ya ese e?”
Bebu le onu si, “Ee!”
52Lɛ Yesu atrɛ lɛ aʋa si, “Libasɛ si Ɔsã nɔ Ɔdɔbasɛ kakaa gi edzì lifunu ne kaʋaŋaa kede ozeno zeno e, ɔlɛ ko ŋwisi kepe ɔka ɔtɔ gi ebu yɛ bidɔ vuvu ni bikóko adɔ ní yɛ bidɔ mɛ ɔblakɔ amani oŋwe no e.”
Nazaret Banɛ ma bázɛ Yesu u
53Agi Yesu eblo ni yɛ abee ʋa ɛ, asɛ ní niklɔ 54lɛ edzi atrɛ ní yɛ kepea ɛ. Abasi bidɔ ní Yudanɛ ma ɔtsaklɔ lɛ banama gi benu yɛ eboe la ɛ ba inugu itse e. Lɛ beʋi si, “Nifɔ adɔ ni kuboeteo liɔ ya elu ni yɛ enugutseboe la na?” 55Aní yɛ onu osetsí yɛ Yebi ye lò o? Lɛ ani yene onu Maria na a? Lɛ aní yɛ beneminyime ba benu Yakobo, Yosef, Simon ani Yuda na a? 56Lɛ dani yɛ benemidzɛ ba petee fɛ bali ní blɔ kusi na a? Kɔ nifɔ adɔ ni eboa la ya petee e?” 57Lɛ loso e, bázɛ yɛ ɛ. Lɛ Yesu asi ba si, “Aya yɛ oboedoplɛ ɛ, bizɛkpɛ kubùbù ní yɛ su ní ɔkɔ kakaa; pɔ ɔ́ʋita libi ní yɛ kepea ni yɛ ɔtutɔ kepea mɛ. 58Agi kuziŋa kuze ní ba awla onu i, ɔ́bitɛ enugutseboe glegle ní niklɔ ɔ.",https://www.bible.com/bible/1982/MAT.13.AVN
MAT 14,"Herodes aki beye Yohanes kuni yo Ɔkpɛkpɛɛ
1Ní lipoe lɛ klɔ mɛ ɛ, Herodes gi eze ɔʋaŋa ní Galilea ɛ, enu Yesu unu. 2Lɛ Herodes asi yɛ baka ba si, “Yɛ onu Yohanes kuni yo Ɔkpɛkpɛɛ gi edzì ligbã nɛ, lɛ loso kigaglaɛ kiliɛ ní yɛ awla xe ɛɛbitɛ enugutseboe a la te e.”
3Kpɛ ɔtɔ ɛ, Herodes aki si bevu Yohanes, lɛ bɛkpɛ yɛ bibɔ ʋɛ xe bɛkɔ yɛ kpɛ ní ligba lɛ ɛ. Abitɛ lɛ nite kɔkpɛ Herodia gi eze yeneminyime Filipo yedze loso o. 4Lɛ ese linu si Yohanes kuni yo Ɔkpɛkpɛɛ asi Herodes si, “Linu ogú ni Aya ɔsã nɔ onu si gbani Herodia!” 5Lɛ Herodes apɛ si yiye Yohanes, pɔ azeese Yudanɛ ma gi bɛzi yɛ si onu Aya yɛ oboedoplɛ ɛ.
6Agi Herodes azɛɛŋa yɛ lipɔwe le e, Herodia yɛ obidzɛ eyo livu ne ní banima pɔ́ aŋu na mɛ, gi liku Herodes aŋu. 7Lɛ aka aplɛ akí ɔdisami nɔ si, “Maka kitamu si maakiwɔ kidɔ kakaaɛ liɛ gi wɔaʋi i!”
8Ní yene kupɛpɛ onu i, eʋi si “Mani mɛ niya abla Yohanes kuni yo Ɔkpɛkpɛɛ yɛ litukpo le ní kitɛɛ mɛ!”
9Liboe le liwa axwɛ ní Okusi ye aʋa, pɔ̀ kɔkpɛ yɛ kitamu yɛ gi aka aplɛ ní bababa ba petee aŋu na mɛ loso e, aki ɔsã si babitɛ ní ɔdzɛʋi yɛ kupɛpɛɔ aʋa. 10Lɛ aki si bɛzɛtsa Yohanes yɛ litukpo le ní ligba lɛ ɛ. 11Bɛmani litukpo le ní kitɛ mɛ xe bɛkɔ lɛ ɛki ɔdisami nɔ ɛ, lɛ akɔ lɛ atsini yene e. 12Yohanes yɛ badɔkpasi ba bɛba efeke okpo ye, lɛ bezeevive ye e; lɛ kede e, bɛzɛɛsi Yesu liboe le.
Yesu agani banɔ akpe tietsu ni bidɔŋaŋa
13Agi Yesu enu Yohanes liboe le e, asɛ ni klɔ ní katapokpa mɛ, lɛ atrɛ ní ɔkutɔ gi ebu lidze dzaa yɛ tete e. Banima benu si asɛ lɛ bɛsɛ ní ba ima nɛ mɛ ɛ, bɛga ikli lɛ lɛ bɛzɛtsani yɛ. 14Yesu edo ní katapokpaa mɛ, lɛ gi amɔ linɔkpi le e, asigaga ɛga yɛ ni ba lɛ ayɔni banama gi ba isu mɛ igɔ ɛ.
15Gi ɔlagɔ lɔ ɛna ɛ, yɛ badɔkpasi ba bɛba yɛ klɔ lɛ bɛsi yɛ si, “Kelea keeblo, lɛ niya fɛ ebu lidze. Ki banima basɛ tɔ bazeedzi kiŋaŋa ní kumami yɔ mɛ kí ba isu ya.”
16Yesu ebu le onu si, “Líma si basɛ, mlɔ tutɔ mlaki ba kiditɔ tɔ baŋa!”
17Lɛ bɛsi Yesu si, “Aklã tetsu ni akpa taʋa ko alɛ blɔ awla.”
18Yesu asi ba si, “Kɔlɔ ɛ, mlakɔ la amani mɛ ní ya.” 19Lɛ Yesu asi banima si beze ní siwa sɛ aʋa; lɛ kede e, akɔ aklã tetsu la ni akpa taʋa la, lɛ efeke yɛ aŋu na xe edi lifunu ne, lɛ edo Aya ɖase e. Lɛ kede e, ayaʋi aklã na mɛ lɛ akɔ la aki yɛ badɔkpasi ba ɛ, lɛ yɛ badɔkpasi ba bɛkɔ la ɛki banima ɛ. 20Ɔnɔ kakaa atà gi eke e. Lɛ yɛ badɔkpasi ba bɛhali bigɔgɔ ʋɛ gi biyi kusɔʋi liɔfɔ ni tuʋa a. 21Banama gi bɛŋa bidɔ mɛ ɛ bɛna benyime akpe tietsu, badzɛ ba ni bebi ba bákla ba akpɛ lɛ mɛ ɛ.
Yesu aga Limu ne aʋa
22Yesu aki si yɛ badɔkpasi ba beku katapokpaa kpɛ ɔtɔ tɔ bazaatrɛ ní kuni yo kapɛ ʋla, atɔ yɛ pɔ ɛ yikpɛ banima kude. 23Agi aya banima pɔ ɛ, emu atrɛ ní ketokpa katɔ aʋa yɛ tètè lɛ azɛɛxwa Aya ɛ. Gi ɔlagɔ lɔ ɛna ɛ, Yesu tètè ko eze niklɔ; 24lɛ ní lipoe lɔ klɔ mɛ ɛ, katapokpaa kalɛ ní limu ne aʋa ke, lɛ kuni yo kwizɛwa abla la ni katapokpaa gi liwɔ lɛ lizeefu i tsani ka ɛ.
25Olezatɔ nɔ ní inyɔ tita ni inyɔ tiglo kusi i, Yesu azɛɛga ní kuni yo aʋa gi atrába ní yɛ badɔkpasi ba klɔ ɛ. 26Agi bɛmɔ yɛ gi ɛɛga ní kuni yo aʋa ɛ, lifu ne liku ba, lɛ bedo si okpo bɛmɔ, lɛ bɛkpɛ ozí lo ni lifu me.
27Lɛ Yesu edo asi ba kyɔŋ si, “Mlevu ɔna! Mɛ liɛ ya! Mlakí se lifu.”
28Lɛ Petro apani si, “Ɔkaɛ, xe gi wɔɖi i, kɔlɔ ki tɔ miga kuni yo aʋa tɔ miba wɔ klɔ.”
29Yesu asi yɛ si, “Ba!” Lɛ Petro edo ní katapokpaa mɛ lɛ ekpese kuni yo aʋa kuga trɛ ní Yesu klɔ ɛ. 30Pɔ̀ gi amɔ liwɔ gagla lɛ ɛ, ese lifu ne ko lɛ ekpese kuwɔli uku ní kuni yo me. Lɛ Petro akpɛ ozi lo si, “Zɛ kímɛ Ɔkaɛ!”
31Kyɔŋ klɔ ko e Yesu anina yɛ ɔwla lɔ lɛ evu Petro e xe apani si, “Wɔ kuziŋa kuli sisami koŋ! Ege lɛ loso wɔ kpɛ eɖikeke la?”
32Ba tiaʋa bemu iku katapokpaa mɛ ko lɛ liwɔ lɛ limɔni kufu i. 33Lɛ yɛ badɔkpasi ba ní katapokpaa mɛ bekutu ye lɛ bedo si, “Sugba wɔ wonu Aya yebínyimee!”
Yesu ayɔ ni banyanya ba ní Genesaret
34Agi bɛtsa limu ne e, bɛba eku Genesaret. 35Lɛ gi niklɔ banɛ ma bɛmɔ Yesu i gyesi i, bɛ kpɛ ole tsisi kusio klɔ petee. Lɛ banima bemani banama gi bɛzɛ nya ɛ dɔni imaɛ nɛ klɔ gi iklani ba mɛ mani Yesu i. 36Lɛ bedu litukpo kesea ɛki yɛ si ɔki kude tɔ banama gi bɛnya ɛ, bagbɔni yɛ liwu le ɔgyurɔ lɔ ko; lɛ banama petee gi bɛgbɔni liwu le e, bɛyɔ ɔ.",https://www.bible.com/bible/1982/MAT.14.AVN
MAT 15,"Yesu apani ní baka ba bidɔ basɛbasɛ ʋɛ su
1Lɛ kede e, Farisianɛatɔ ni Ɔsã nɔ badɔbasɛ batɔ bɛdɔ ní Yerusalem i ba Yesu klɔ, lɛ beʋi ye si, 2“Ege lɛ loso wɔ badɔkpasi ba bɛyurɔ blɔ bakatsi ba bidɔbasɛbasɛ ʋɛ na a? Baʋíplo awla ní ɔkɔ lɔ onu xe bizɛŋa bidɔ ɔ!”
3Lɛ Yesu ebu le onu si, “Ege lɛ loso mlɛɛta Aya isã nɛ ese xe mlevu mlɔ ɔtutɔ mlɔ bidɔbasɛbasɛ ʋɛ awla na a? 4Lɛ ese linu si Aya apani si ‘Kpɛ kubùbù ní wɔka ni wone su,’ lɛ ‘Ɔnɔ kakaa gi izeexo ifi ikpɛ yɛka loo yene e, lilɛ si beye ye. 5Pɔ̀ mlɛbasɛ bidɔ si, xe kidɔ kiliɛ obi ɔtɔ awla gi aatani kɛ kukɔpɔni yɛka loo yene e pɔ̀ xe apani si, ‘Aya bidɔ binu i,’ 6líziã si odi yɛka loo yene aʋa tɔ ɔ. Gani kude uliɔ ya aʋa ɛ, mlegbe Aya yɛ ɔsã nɔ, lɛ mlekuni mlɔ tutɔ mlɔ ɔkɔ lɔ kude e. 7Aŋu mɛ beboebitɛ mlenu! Anukwarɛ Yesaya edo aplɛ ní mlɔ su si! Aya apani si;
8‘Banɔaya, bɛkpɔ̀ mɛ nì ba enugumeboe la,
pɔ̀ ba ina nɛ idzi kede ni mɛ su u.
9Libi i tɔtɔ líma lɛ mɛ si besumu me e,
lɛ ese linu si bɛ basɛ banɔ batrɔtrɔ ŋwisi bɛ binu mɛ ba isã nɛ na a.’ ”
Kidiliɛ gi kize lulu ɔnɔ ɛ
10Lɛ Yesu axwa linɔkpi le mani isu ya lɛ asi ba si, “Mláta kutu tɔ mlenu! 11Aní kidiliɛ gi kize eku ɔnɔ onugu lo me e, kɛ kize lulu ye ní ɔkɔ lɔ onu u, boŋu i eboa la gi izedo edɔní yɛ onu i, la izelulu ye.”
12Lɛ yɛ badɔkpasi ba bɛba yɛ klɔ lɛ beʋi ye si, “Wote si eboa la gi wɔpani i eeyeʋi Farisianɛ ma na a?”
13Yesu ebu le onu si, “Ose kakaa elu gi aní Mɔka ní lifunu ne yɛ akpɛ lɔ ɛ, biakpaʋi lɔ. 14“Mlakífuɛ ni ba; Kuŋupo benu xe bɛgbani kuŋupo o, lɛ xe kaŋupo kɛgbani kaŋupo e, ba tiaʋa pɔ́ biìdɔ eku ní lizokpo me.”
15Petro azɛ liboe le yɛ onu si, “Dra abee liɛ ya su ki blɔ.”
16Lɛ Yesu asi ba si, “Kɔ mlenu mɛ badɔkpasi pɔ̀ mlenu liboe lɛ ya ese ŋwi banɔ gɔgɔ ba lo o?” 17Kɔ mléte si kidɔ kakaa gi kiza eku ɔnɔ yɛ onugu lo me, yɛ lipo le me kizɛtrɛ kɔ ɔniɛ azɛɛdzi bɛ na a? 18Pɔ̀ eboa la gi izeedo ega onugu lo me e, edɔ yɛ ɔna nɔ mɛ, lɛ la enu kidiliɛ gi kizelulu ɔnɔ ɔ. 19Lɛ ese linu si, dɔni yɛ ɔna nɔ mɛ ɛ, niklɔ begyodi nyani nyani ʋa, kí kunɔye, kihasiwawa, ɔnɔ su kuzizizizi; adzɛ ni enyimeboe, kuzé, ni asia kusɛsɛ, kalɔa ani ligbãzeze zimizi kakaa elu bizɛdɔ. 20Kiboebitɛ liɛ ya elu i, kɛ kizelulu ɔnɔ. Pɔ̀ tɔ ŋa bidɔ awla moplo e, biʋílulu ɔnɔ.”
Ɔdzɛ ɔtɔ yɛ kuziŋa
21Agi Yesu asɛ ní niklɔ ɛ, atrɛ ní kesea klɔ mɛ gi Tiro ni Sidɔn balɛ ɛ. 22Lɛ Kanandze ɔtɔ gi ádɔ ní kusio klɔ ɛ, aba Yesu klɔ lɛ akpɛ ozi si, “Ɔkaɛ Dawid yɛ lipo me obi ye! Di me asigaga! Ɔfuɛfuɛ zimizi ɔtɔ ɔkpasi mobidzɛ mɛ, lɛ ɛkpɛ yɛ kunugu yo o.”
23Pɔ̀ Yesu ɔ́yaka yɛ ɛ. Lɛ yɛ badɔkpasi ba beti apɔni yɛ lɛ bɛki yɛ litukpo si, “Kítɔ ɔsɛ! Ɔlɛ ni blɔ kude gi ɛkpɛ blɔ kutoku u!”
24Lɛ Yesu ebu le onu si, “Israel ɔlɛ ŋwisi iʋesi lɛ klɔ gi ilila ɛ, lɛ bakɔ ko bɛkpɛ mɛ ɛ.”
25Niklɔ ɔdzɛɛ aba dɔ yɛ aklamasi na aʋa ní Yesu ketu ya lɛ asi yɛ si, “Ɔkaɛ, pɔni mɛ!”
26Lɛ Yesu ebu le onu si, “lima si bakɔ banuvɔ ba bidɔŋaŋa ʋɛ aŋwia aplɛ akí kudroʋio.”
27Lɛ ɔdzɛɛ ebu le onu si, “Nite ɖii lilɛ, Ɔkaɛ, pɔ̀ kudroʋio fɛ kuzɛɛŋa bɛ klɔ gi biwɔli dɔnɔ kɔ ɔkaɛ yɛ ɔdɔŋakplɔ nɔ aʋa ɛ.”
28Lɛ Yesu ebu le onu si, “Ɔdzɛ wɔ kuziŋaa kwikeme koŋ! Kidiliɛ gi wɔɛpɛ ɛ kiaba kɛ mɛ ɔki wɔ.” Lɛ ní lipoe lɛ klɔ mɛ ɖi i yebidzɛ ayɔ.
Yesu ayɔ nì banyanya glegle
29Agi Yesu asɛ niklɔ ɛ, edzi aba Galilea limu ne kutu. Emu ketokpaa lɛ eze ní kesea ɛ. 30Anɔkpi ʋidi atɔ ɛba yɛ klɔ, gi ɛmani bafa ba, kuŋupoo, banɔ klɔʋiklɔʋi ba, imumu ne ani bànya ede ede banyanya ba ní Yesu klɔ, nite si ayɔ ni ba pɔ́. 31Banima inugu itse gi bɛmɔ imumu ne gi iigu kunugu yo, banɔ klɔʋiklɔʋi ba gi bɛɛga, bafa ba bɛyɔ ɛga, lɛ kuŋupoo fɛ kwimɔ ɛ. Nite si bɛkpɔ̀ Israel Aya.
Yesu aga ni banɔ akpe tiene
32Yesu axwa yɛ badɔkpasi ba amanɔ ní yɛ isu ya, lɛ asi ba si, “Banɔaya ba liboe liiga mɛ asigaga, lɛ ese linu si balɛ ní mɛ su ewe tata lɛ abla ɛ, kididɔ fɛ kíma gi biaŋa a. Mápɛ si basɛ nì lipo me pluplu u, xegi ani nite e, biatɔ ɔpiti ní kudeo me e.”
33Lɛ yɛ badɔkpasi ba beʋi ye si, “Nifɔ kwitramɔ kiŋaŋa ɛki linɔkpii lɛ ní ɔyaya klɔ ya na a?”
34Yesu eʋi si, “Aklã tasɛ alɛ ní mlɔ awla a?”
Lɛ bebu le onu si, “Aklã tegloele ni akpa sisami atɔ.”
35Lɛ Yesu aki si linɔkpi le lize ní kesea ɛ. 36Lɛ akɔ aklã tegloele la ni akpa la, lɛ gi edo Aya ɖase e, ayaʋi la mɛ, lɛ akɔ la aki yɛ badɔkpasi ba ɛ; lɛ yɛ badɔkpasi ba bɛkɔ la ɛki banima ɛ. 37Ba pɔ́ bɛŋa gi beke e. Lɛ kede e, biŋaŋa gɔgɔɛ klɔ gi badɔkpasi ba bɛhali i, biyi kusɔʋi tugloele. 38Banama gi bɛŋa bidɔ mɛ ɛ, ba kiklaklaɛ mɛ kize benyime akpe tiene gi bákla badzɛ ni bebi akpɛ lɛ mɛ ɛ.
39Agi Yesu akpɛ ba kude pɔ ɛ, eku katapokpaa trɛ ní Magadan kesea mɛ ɛ.",https://www.bible.com/bible/1982/MAT.15.AVN
MAT 16,"Farisianɛatɔ ni Zadukianɛ batɔ beʋi linugutseboe dɔni Yesu klɔ ɔ
1Farisianɛatɔ ni Zadukianɛ batɔ bɛba Yesu klɔ, lɛ bɛpɛ si, bɛɛpunu yɛ. Lɛ beʋi i dɔni yɛ klɔ si ɔbitɛ linugutseboe ki ba tɔ ɔkɔ ɔbasɛ si Aya akpɛ yɛ ɛ. 2Lɛ Yesu ebu le onu si, “Xegi liwo le liiku u, xe kana mɛ kɛ zã ɛ, kɔ mlɔ si, ‘Kana mɛ kɛtrapɛ keletitia mɛ.’ 3Lɛ livlɛ lɛ ɛ, mlɔ si ‘Dzeni ye atrádɔ lɛ ese linu si ayɛɛ mɛ azã lɛ aplɛ la ɛzi kana mɛ. ‘Xegi mlɛzɛtani kana mɛ kumɔ gyesi i, kitɛ xe mlátratani eboa la gi ɛɛtrɛ la aʋa abla ɛ, kumɔ ogyesi i?” 4Mlɔ abla bebi ba mlɛnyani, lɛ kumɔziŋa kyɛ kuli mlɔ mɛ ɛ! Linugutseboe mleeʋi na a? Mlatrámɔ litɔtɔ ɛ sani Yona yɛ linugutseboe le ko o.”
Lɛ ayurɔ ba xe asɛ ɛ.
Farisianɛ ma ni Zadukianɛ ma bidɔ basɛbasɛ ʋɛ
5Agi badɔkpasi ba ni Yesu bɛtsà Galilea limu ne e trɛ ní oge lɔ kɔlɔ ɛ, bedze bákɔ aklãa tɔtɔ evu u. 6Lɛ Yesu asi ba si, “Mledi mumɔ; mleze ni aŋu ní Farisianɛ ma ni Zadukianɛ ma kunyasi yɔ su u.”
7Lɛ bekpese yɛ eboe la kuta odi ní ba tsali kusi i, “Apani eboa la klɔ lɛ ese linu si kúmani aklã a tɔtɔ ɔ.”
8Yesu ete eboa la gi bɛzɛpani i, lɛ eʋi ba si, “Ege lɛ loso mlegyo edi ní mlɔ kusi si mlámani liklã ɛtɔtɔ na a? Mlɔ kuziŋaa kúsrɛ koŋ! 9Kɔ mlaʋínu eboe la ese kɔna ni abla na a? Kidze mledze si mayaʋi aklã tetsu akí benyime akpe tietsu na a? Kusɔʋi tusɛ mɛ mlɛkpɛ agɔgɔ la na? 10Lɛ kitɛ mlenu aklã tegloele la gi maki benyime akpe tiene ba ese e? Kusɔʋi tusɛ mlɛhali i? 11Lɛ ege lɛ loso mlénu le ese si aní aklã su mazeegu kunugu yo aki mlɔ ɛ? Mlakpɛ isu lixaŋu ní Farisianɛ ma ni Zadukianɛ ma ba binyasi dɔ mɛ su!”
12Able ko yɛ badɔkpasi ba benu le ese si ɔzɛsi ba si bezeni aŋu ní aklã mɛ binyasi dɔ mɛ su, boŋu i azɛɛpani ní Farisianɛ ma ni Zadukianɛ ma bidɔbasɛbasɛ ʋɛ su.
Petro adra Yesu su
13Agi Yesu atrɛ ní Kaisarea Filipi kesea mɛ ɛ, eʋi yɛ badɔkpasi ba si, “Nyaŋwɛ banima bizedo si Ɔnɔɛ Yebi ye onu na a?”
14Lɛ bebu le onu si, “Banɔatɔ si Yohanes kuni yo ɔkpɛkpɛɛ; lɛ batɔ fɛ si Eliya, banɔatɔ fɛ si Yeremya, loo Aya yɛ beboedoplɛ ba mɛ ɔtɔ.”
15Lɛ Yesu eʋi ba si, “Nyaŋwɛ mlɔ pɔ̀ mlɛɛsɛ si menu na a?”
16Lɛ Simon Petro ebu le onu si, “Wɔ wonu Kristo ye, Aya gi ɔlɛ ligbã nɛ Yebinyime e!”
17Lɛ Yesu apani si “Isami iku wo, Simon Yona yɛ obinyimee! Anukwarɛɛ liɛ klɔ ɔ́dɔ ɔnɔ gbagbe ɔtɔtɔ kɔ ɔ, pɔ̀ mɔka ní lifunu ne e, yɛ ebu le abasi wɔ. 18Lɛ loso e mɛɛsi wɔ Petro si wɔ linyine ese linu si liklakpɔ, lɛ liklakpɔɛ lɛ ya aʋa maadu mɛ ɔsɔli ha lɔ ɔ, lɛ kutseo fɛ kútratani lɔ aʋa kuŋa a. 19Maakɔ lifunu ne Kaʋaŋaa safi ʋa aki wɔ. Liboe kakaa gi wɔanya ní kesea aʋa ɛ, bianya nɛ ní lifunu ne, lɛ kidɔ kakaa gi wɔable ni kesea aʋa ɛ, biable ke ní lifunu ne.”
20Lɛ Yesu akpɛ ɔsã aki yɛ badɔkpasi ba si, bakísi ɔnɔnɔ si yɛ yenu Kristo ye.
Yesu apani ní yɛ kinimɔmɔ ɛ ni yɛ kutseo su u
21Dɔnɔ ní lipoe lɛ klɔ aʋa ɛ, Yesu ekpese lɛ mɛ kudra aki yɛ badɔkpasi ba si, “Linu si mitrɛ ní Yerusalem tɔ mizɛɛmɔ kini gagla ní kusumu yo baka ba ni Ɔsã nɔ badɔbasɛ ba iwla mɛ. Biaye me, pɔ̀ ní liwe tanɛ nɛ aʋa ɛ, Aya aayɔ ni mɛ gi maadzi ligbã a. 22Lɛ Petro ebu Yesu kuka xe atɛni yɛ si, “Liwewe Ɔkaɛ, Aya otini le ɔzanɔ ni wɔ su” 23Lɛ Yesu ekyi kyɔŋ lɛ aka aŋu mɛ akí Petro si, “Wɔ Satana! Sɛ ní mɛ su! Woetsi kude ɛki mɛ; lɛ ese linu si wɔ begyodi ba ya ɛ, bádɔ Aya kɔ ɔ; keleme banɔ begyodi benu.” 24Lɛ Yesu asi yɛ badɔkpasi ba si, “Xe ɔnutɔ apɛ si yizeni mɛ kude e, lilɛ si odze yɛ isu ya, tɔ otu yɛ osetsase lo, atɔ okuni mɛ kude. 25Ɔniliɛ klɔ gi apɛ si yibu yɛ ligbã nɛ ɛ, aalila lɛ; pɔ̀ ɔniliɛ klɔ gi aalila yɛ ligbã nɛ kɔ kpɛ mɛ loso e, aamɔ nɛ. 26Libi woli liaze lɛ mɛ ki ɔnɔ xe kelea mɛ kedzì yɛ kanɛ ɛ, pɔ̀ aalila yɛ esobo la na a? Owo! Ɔ́tramɔ kididɔ kura! Lɛ ege kɛ akɔ atsrɛ yɛ ligbã nɛ na a? 27Lɛ Ɔnɔɛ Yebi ye e, adziba ní yɛka kusudraa mɛ nì Aya yɛ baxwɛdzɛ ba, lɛ atrátsa liʋɛ ɛki ɔnɔ kakaa ní yɛ axwɛwawa la onu. 28Matrɔ likla ní lɛ aʋa aki mlɔ si banɔatɔ bali blɔ kusi niya gi bátratse e, kɔzɛna ni lipoe lɛ klɔ gi biamɔ Ɔnɔɛ Yebi ye yɛ kibabaɛ mɛ ŋwisi Okusi kinɛ ɛ.”",https://www.bible.com/bible/1982/MAT.16.AVN
MAT 17,"Yesu yɛ kiŋwiŋwiɛ mɛ kikyí
1Ewe teglo kede e, Yesu agbani Petro ni beneminyime tiaʋa ba Yakobo ani Yohanes evu, lɛ bemu lito gyɔgyɔ ɛtɔ ɛ; nite si ba tete bebu lidze ní niklɔ. 2Agi bezeedi ye e, bɛmɔ si yɛ kiŋwiŋwiɛ mɛ kikyí, yɛ aŋu na mɛ ɛzekle ŋwisi liwo le kinɛ ɛ, lɛ yɛ bidɔkpɛkpɛ ʋɛ kyɛ ɛ, bixwa pititi gi bizeŋle e. 3Kyɔŋ ko e, lɛ badɔkpasi tiata ba bɛmɔ Mose ni Eliya gi bɛzɛpani ní Yesu i. 4Lɛ Petro ebu le edo asi Yesu si, “Ɔkaɛ, lipɛ koŋ si kwiba ní ya! Xe wɔpɛ ɛ, kwiawa akatsa tata ní niya; tile ki wɔ, tile kí Mose ani tile kí Eliya.”
5Óbu onugu ní lɛ mɛ xe aplɛ klekle atɔ ewe ba a. Ko lɛ ole ɔtɔ eyi dɔni aplɛ la mɛ si, “Ɔniliɛ ya onu mɛ ɔtutɔ mobinyime gi malɔ ɛ, gi eku mɛ liŋu u; mlata yɛ kutu!”
6Agi badɔkpasi ba benu ole lo e, lifu ne liku ba ɛsanɔ nite si bɛkɔ ba aŋu na mɛ ewe kesea. 7Lɛ Yesu aba ba klɔ; lɛ agbɔni ba a; xe asi ba si i, “Mlayɔ! Mlakíse lifu u!” 8Lɛ gi bɛyɔ ɔ xe bedi klanɔ ɛ, bámɔ ɔnɔnɔ sani Yesu ko.
9Agi bɛzeeple lito le e, Yesu akpɛ ɔsã aki ba si, “Kububasɛ kuliɔ gi mlɛmɔ ɛ, mlɔ mɛ tɔtɔ ɔkifeke onugu ní kɔ aʋa a kɔzɛna ni lipoe lɛ klɔ gi Ɔnɔɛ Yebi ye aayɔ dɔni bekpo ʋa mɛ ɛ.”
10Lɛ badɔkpasi ba beʋi Yesu si, “Ege lɛ loso Ɔsã nɔ badɔbasɛ ba bɛpani si linu si Eliya yɛ aatu kuba na a?”
11Yesu ebu le onu si, “Eliya yɛ aatu kuba, kɔ akpɛ kidɔ kakaa likpɔ aplɛ ɛ. 12Pɔ̀ mɛɛsi mlɔ si; Eliya aba kooko pɔ̀ lɛ banima bámɔ yɛ egyesi, lɛ bebu i tu ye ní ba kupɛpɛɔ onu i. Nite ke biawa Ɔnɔɛ Yebi ye fɛ nyɔnyɔɛ. 13Niklɔ badɔkpasi ba benu lɛ ese si Yohanes kuni yo ɔkpɛkpɛɛ yɛ su azɛɛpani.
Yesu ayɔ ni ɔyasɔʋi ɔtɔ mɛ gi Ɔfuɛfuɛ zimizi eze e
14Agi Yesu nì yɛ badɔkpasi ba bedziba ɛtsani linɔkpi le e, onyime ɔtɔ aba Yesu klɔ, lɛ adɔ yɛ aklamasi na aʋa ni yɛ ketu ya a, 15lɛ apani si, “Ɔkaɛ, di mobinyimee asigaga! Kukpakpanya kuli ní yɛ su u, gi izeegleʋe eku kifu nì kuni me e, nite si izɛɛmɔ ɔzia glegle. 16Lɛ loso magbani yɛ amani wɔ badɔkpasi ba, pɔ̀ bátani yɛ kuyɔnɔ nɔ ɔ.”
17Lɛ Yesu azɛ liboe le si, “mlɔ omono kizeze me kyrikyri bebi ba ya, kitɛ xe kuʋaziŋa kúma ni mlɔ awla na a? Lɛ kɔzɛna ni lipoe woli i onu maaze ni mlɔ su du u? Lɛ kɔna ni lipoe woli onu mazɛɛzi mlɔ eboe la na? Mlagbani onyimemi ye amani mɛ ní ya!” 18Lɛ Yesu akpɛ ɔsã aki Ɔfuɛfuɛ zimizi no lɛ edo ní onyimemi ye me kyɔŋ ko lɛ onyimemi ye ayɔ ní lipoe lɛ klɔ aʋa ɛ.
19Lɛ kede gi Yesu ni yɛ badɔkpasi ba bebu lidze e, beʋi ye si, “Ege lɛ loso blɔ kɔ ɔ kútani Ɔfuɛfuɛ zimizi no kukpikpini dono na a?”
20Lɛ Yesu ebu lɛ mɛ aki ba si, “Liba lɛ mɛ nite lɛ ese linu si mlɔ kuziŋaa, kúsrɛ ɛ. Sugba mɛɛsi mlɔ si, atɛsi mlɔ kuziŋaa kwikeme ŋwisi odum ye libi le kinɛ ɛ, mlaatani litoe lɛ ya kusɛ si, ‘Kpaʋi tɔ zɛdɔ ni kɔlɔ! ‘gi liaba lɛ mɛ ɛ; nite si kididɔ kítrasani mlɔ kubitɛ ɛ. 21Ɔfuɛfuɛ zimizi lɔ ya elu i, gani Aya kuxwaxwa ni onugu nyanya mɛ ko mlatani lɔ kukpikpini dono o. Kidɔ dzedze kakaa elu kítratanɔ ɔ.”
Yesu apani ní yɛ kutseo su dzɛ ɛ
22Agi badɔkpasi ba pɔ́ bɛkpɛ likpɔ ní Galilea ɛ, Yesu asi ba si, “Bíha Ɔnɔɛ Yebi ye kukpɛ awla ki banima 23niteme si biaye ye; pɔ̀ ní liwe tanɛ we le aʋa ɛ, Aya aayɔ ni yɛ gi aadzi ligbã a.”
Liki si badɔkpasi ba pɔ́ beze ní asigaga mɛ ɛ.
Yesu atsa kusumu yo ligba lɛ kagyɔa
24Agi Yesu ni yɛ badɔkpasi ba bɛba Kapernaum i, Yerusalem lisɔligba lɛ babɔgyɔ ba beʋi Petro si, “Dani mlɔ ɔdɔbasɛɛ izɛtsa Yerusalem lisɔligba lɛ kagyɔa na a? 25Lɛ Petro ebu le onu si, “Ee, izɛtsa a.”
Lɛ gi Petro atrɛ ní kepea mɛ ɛ, Yesu etu ye kuʋi si, “Petro, kitɛ wogyo liboe le odi i? Nyaŋwɛ izɛtsa kagyɔ ɔki kelea ya mɛ bekusi ba na a? Kesea mɛ bebi ba loo bababa ba na a?
26Lɛ Petro ebu le onu si, “Bababa bá bizɛtsa bibɔɛ ʋɛ klɔ ɔ.” Lɛ Yesu atrɛ lɛ aʋa si, “Lipɛ! Kɔ libasɛ si líma si kesea mɛ bebi ba batsa kibɔ ɔ. 27Pɔ̀ tɔ kukíta ɔnɔnɔ ese e, trɛ ní limu ne kutu yɔ, tɔ kpɛ wɔ dadiwa ɛ. Likpaa tɔpu inɛ gi wɔabu i, yaka lɛ onugu lo me. Wɔamɔ kibɔ gi kiana ki mɛ ni wɔ lisumugba lɛ kagyɔa ɛ. Kɔ kɛ zɛɛtsa mɛ ní wɔ onu.”",https://www.bible.com/bible/1982/MAT.17.AVN
MAT 18,"Yesu abasɛ ɔniliɛ gi yɛ onu oʋidi ye ní lifunu ne Kaʋaŋaa mɛ ɛ
1Ní lipoe lɛ klɔ mɛ ɛ, badɔkpasi ba bɛba Yesu klɔ, lɛ beʋi ye si, “Nyaŋwɛ onu oʋidi ye ní lifunu ne Kaʋaŋaa mɛ na a?”
2Lɛ Yesu axwa ɔnuvɔ ɔtɔ amanɔ lɛ aki yɛ ɔlɛɛ ní ba kusi yo e, 3lɛ apani si “Sugba sugba, xegi mlékyi ní mlɔ ina nɛ mɛ edzì ŋwisi banuvɔ kinɛ ɛ, mlátrati iku ní Aya yɛ Kaʋaŋaa mɛ liweewe e. 4Ɔnɔ ʋidi ye ní Aya yɛ Kaʋaŋaa mɛ ɛ, yɛ onu ɔniliɛ klɔ gi eple ni isu ya xe edzì ŋwisi ɔnuvɔ liɛ ya kinɛ ɛ. 5Lɛ ɔniliɛ gi azɛ banuvɔ ba ya elu ba mɛ tole ní mɛ linyi ne me e, mɛ azɛ.
Aŋu mɛ kukaka ki ɔniliɛ gi aaki si ɔnutɔ aabitɛ liboe zimizi i
6“Xegi ɔnutɔ aaki si banuvɔ ba ya gi bɛzi mɛ aʋa ɛɛŋa biakyi kede kpɛ mɛ ɛ, liapɛ ɔki ɔniliɛ klɔ sanɔ xe bɛka kuhɔ ʋidi ní yɛ ole lo xe bɛkɔ yɛ ɛŋwia kpɛ ní axu la odzudzu klɔ ɛ. 7Babaa ki kelea, lɛ ese linu si bidɔ bɛ klɔ gi biaki si banima biabitɛ eboe zimizi na ɛ bilɛ. Lɛ linu si eboa la klɔ elu aaba la mɛ lipoe kakaa. Pɔ̀ babaa ki ɔniliɛ klɔ aʋa gi biaga ɛ! 8Xe wɔ kawlakpɔa loo wɔ ɔkli aaki si wɔata kese e, tsa lɔ tuʋe. Liapɛ ɔki wɔ si tiku ní ligbã moblo le me ni kawlakpɔ tiele, loo ɔkli tole sani si tɔ iwla loo ikli tiʋa ize wo, pɔ tɔ bakɔ wɔ aŋwia akpɛ ní kifumoni ye me e. 9Lɛ xe wɔ kimbi ye kiaki si wɔata kese e, kpaʋi kɛ tuʋe. Liapɛ ɔki wɔ si tiku ní ligbã moblo le me ni kimbi tile sanɔ si tɔ bimbi tuʋa bize wo pɔ̀ tɔ bakɔ wɔ aŋwia akpɛ ní kifumoni ye me e!
Yesu ebu abee ní oʋesi gi ɛlila su u
10“Mlakímɔ banuvɔ sisami ba ya si bénu kididɔ ɔ. Lɛ ese linu si ba baxwɛdzɛ ba ɛ, balɛ Mɔka ni lifunu ne yɛ aŋu mɛ lipoe kakaa. 11Lɛ ese linu si Ɔnɔɛ Yebi ye e, kiba aba si yibu banama gi bɛlila ɛ. 12Mlegyo le edi si, iʋesi alafa tole ilɛ ní onyime ɔtɔ awla a, lɛ lɛ mɛ tole ɛlila ɛ. Kɔ ɔ́trayurɔ iʋesi avi ɔgɔtole ni ɔgɔtole le ní siwa sɛ ɔtaklɔ xe iipɛ lɔ klɔ gi ɛlila na a? 13Kikaka elu i, xegi amɔ lɔ ɛ, onyimee aamɔ isami glegle ní lɔ su sani iʋesi avi ɔgɔtole ni ɔgɔtole le gi ílila su i. 14Nite ke línu mlɔ Ɔkaɛ ní lifunu ne kupɛpɛ si banuvɔ sisami ba ya mɛ ɔtɔtɔ ɔlila a.
Kiliɛ gi biabitɛ onemi ɔʋaziŋa liɛ gi ata kese e
15“Xe wonemi abitɛ liboe zimizi amani wɔ su i, wɔ tètè tipɔni yɛ tɔ bu le kubasɛ yɛ ní mlɔ tiaʋa kusi. Xe enu kutu i, tɔ mleku likpɔ. 16Pɔ̀ xegi ónu kutu i, gbani ɔnɔ tole, tiaʋa pɔni isu ya ‘tɔ ɔʋatrɔ oze ní wɔ awla ní liboe kakaa gi mlaapani su u ŋwisi kiliɛ gi Aya liboe le libasɛ kinɛ ɛ.’ 17Lɛ xegi ɔ́zɛ ba liboe le e, zɛ kɔ wɔ liboe le plɛ ní ɔsɔli ha lɔ aŋu mɛ. Niteme si, xegi ónu kutu ki ɔhalɔ kyɛ ɛ, kɔ yɛ kudeo kí yɛ tɔ oze ɔki wɔ ŋwisi ɔbubitɛ loo ɔtumonu kinɛ ɛ.
Badɔkpasi ba bɛmɔ kigagla si biatsi kude loo biaki kude ni eboe su
18“Lɛ mɛɛsi mlɔ pɔ́ si: xe mletsi kude ɛki kiditɔ ní kesea aʋa ɛ, biatsi kɛ onu ní lifunu ne, lɛ xe mlɛki kude ní kiditɔ su ní kesea aʋa ɛ, biaki kɛ kude ní lifunu ne.
19“Lɛ mɛ ɛɛpani ipɔnɔ si, xegi mlɔ mɛ banɔ tiaʋa mlaakpɛ mlɔ begyodi ʋa likpɔ ní kidɔ kakaa su ní kesea aʋa xe mleʋi ke e, mɔka ní lifunu ne aabitɛ kɛ ɔki mlɔ. 20Lɛ niklɔ gi banɔ tiaʋa loo tiata biakpɛ likpɔ ní mɛ linyi ne me e, malɛ ní ba kusi.”
Abee Ní ɔnɔsumu ye gi ɔ́kɔkyɛ ɛ yɛ su
21Lɛ Petro aba Yesu klɔ xe eʋi ye si, “Ɔkaɛ, tasɛ mɛ ɔhanɛ ɔʋaziŋa aabitɛ liboe zimizi mani mɛ su xe maakɔ kyɛ yɛ na a? Tegloele na a?”
22Lɛ Yesu ebu le onu si, “Owo, mápani si tegloele pɔ̀ avitegloele ede tegloele, 23lɛ ese linu si lifunu ne kaʋaŋaa kalɛ nite e: ɔʋaŋa ɔtɔ eze e; lɛ liwe etɔ lɛ ɛ, atrɔ si yɛ aga kibɔɛ eboe la mɛ ni yɛ banɔsumu ba. 24Kiliɛ gi ekpese ko e, lɛ yɛ banɔsumu ba bɛgbani ba mɛ tole gi adɔ liʋɛ kibɔ ʋidi itɔ ní yɛ ɔʋaŋaɛ su amanɔ ní yɛ aŋu na mɛ ɛ. 25Pɔ̀ gi kibɔ kíze ní ɔnɔsumu ye awla xe akɔ tsa liʋɛ nɛ gi adɔ onu i, lɛ ɔʋaŋaɛ asi si badà yɛ ŋwisi ɔnɔ dzidzi kinɛ ɛ, yɛ nì yedze, yɛ bebi ba kɔpɔni kidɔ kakaa elu gi kiliɛ yɛ awla ɛ, tɔ bakɔ atsa liʋɛɛ nɛ gi adɔ ɛ. 26Lɛ ɔnɔsumu ye adɔ́ yɛ aklamasi na aʋa aki ɔʋaŋaɛ si “Maki wɔ litukpo, plɛ litɔ kese ki mɛ; tɔ maatsa liʋɛ kakaa gi madɔ ní wɔ su i!’ 27Yɛ liboe le liga ɔʋaŋaɛ asigaga, nite si akɔ liʋɛɛ nɛ gi adɔ ní yɛ su i, akɔ lɛ akyɛ yɛ, lɛ ayurɔ yɛ ɛ.
28“Pɔ̀ gi onyimee asɛ ní ɔʋaŋaɛ aŋu mɛ ɛ, atsani yɛ ɔhanuglɔ ɔnɔsumu dzedze ɔtɔ gi adɔ kibɔ liʋɛ sisami itɔ ko ní yɛ su i. Asɔli yɛ ka, lɛ evu yɛ ole lo apɔ ɛ. Lɛ asi yɛ si, ‘Tsa liʋɛ nɛ gi wɔdɔ mɛ su ɔki mɛ ɛ!’ 29Lɛ yɛ ɔhanuglɔ ɔnɔsumu ye adɔ yɛ aklamasi na aʋa, xe aki yɛ litukpo si i, ‘Plɛ litɔ kese ki mɛ ɛ; maatsa liʋɛɛ nɛ gi madɔ ɛ!’
30“Pɔ̀ ɔ́zɛ lɛ ɔki yɛ ɛ. Boŋu i, aki bɛkpɛ yɛ ligba kɔzɛna ni lipoe lɛ klɔ gi aatsa liʋɛ nɛ ɔki yɛ pɔ́ ɛ. 31Agi banɔsumu dzedze ba bɛmɔ eboa la gi ɛtrɛ la ʋa nite e, limi ba aʋa koŋ. Nite si bɛtrɛ ní ɔʋaŋaɛ klɔ, lɛ bɛsi yɛ liboe kakaa gi liba lɛ mɛ ɛ. 32Liki si ɔʋaŋaɛ axwa ɔnɔsumu ye amani yɛ klɔ. Lɛ atɛni yɛ si, ‘Wɔ ɔnɔsumu litukpo me gagla onete wonu. Makɔ wɔ aʋɛ na petee akyɛ wɔ lɛ ese linu si wɔki mɛ litukpo si mikɔ la kyɛ wɔ, 33wo gyeni wɔ ɔhanuglɔɛ asigaga kudi ŋwisi kiliɛ gi medi wɔ kyɛ asigaga la kinɛ ɛ?’ 34Nite si ɔʋaŋaɛ amɔ kusuyeʋi nyani nyani, lɛ aki bɛkpɛ yɛ ligba tɔ bawa yɛ nyɔnyɔɛ kɔkpɛni lipoe lɛ klɔ gi aatsa liʋɛ kakaa gi adɔ ɛ.”
35Lɛ Yesu agù yɛ liboe le si, “Nite ɖii mɔka ní lifunu ne aabitɛ mlɔ mɛ kakaa liɛ gi ɔ́kɔ kyɛ yɛ ɔhanuglɔ ɔʋaziŋa dɔnɔ ní yɛ ɔna mɛ ɛ.”",https://www.bible.com/bible/1982/MAT.18.AVN
MAT 19,"Yesu abasi bidɔ ní onyime ni yedze ba ahanuglɔ ba kugbegbe su
1Agi Yesu agù yɛ kupaniɔ ɛ, asɛ ní Galilea lɛ atrɛ ní Yudea kesea ní Yordan onipe lo kede e.
2Anɔkpi ʋidi eku ni yɛ kude, lɛ ayɔ ni ba ní niklɔ ɛ,
3Farisianɛatɔ bɛba yɛ klɔ lɛ bɛpɛ si bɛɛpunu yɛ ni kuʋíʋi si, “Dani blɔ Ɔsã nɔ ɛki kude si wɔagbe wodze ní kude kakaa onu gi wɔpɛ na a?”
4Lɛ Yesu ebu le onu si, “Kikla mlákla ní Aya liboe le me si ní okpese klɔ ɛ, Aya ebu ba onyime ni ɔdzɛ na a? 5Lɛ Aya apani si, ‘lɛ loso onyime aayurɔ yɛka ni yene tɔ yɛ nì yedze biakpɛ likpɔ ɔ, lɛ ba tiaʋa biadzi kisugya tile na a.’ 6Lɛ loso bénu banɔ tiaʋa tɔ ɔ, pɔ̀ kisugya tile. “nite si kidiliɛ gi Aya akpɛ likpɔ ɛ, ɔnɔnɔ ɔ́ki lɛ kɛ mɛ ɛ.”
7Lɛ beʋi Yesu si, “ege lɛ loso, Mose aki kude si onyime ɔki yedze kegbegbeplekpa tɔ ɔkpɛ yɛ kude na a?”
8Lɛ Yesu ebu le onu si, “Mose aki mlɔ kude si mlegbe mlɔ bedze ba lɛ ese linu si mlɔ batu ba mɛ bali i gagla. Pɔ̀ lize nite ní kelea okpese klɔ ɔ. 9Abla ɖii, mɛɛsi mlɔ si, xe onyime ɔtɔ egbe yedze ni kude dzedze onu gi aní enyimeboe alɔ ɛ, xe agbani ɔdzɛ dzedze e, kɔ onyimee liɛ klɔ alɔ ádzɛboe e.”
10Yɛ badɔkpasi ba bɛsi yɛ si, “Xegi nite kudzɛgbanɔɔ kulɛ ni ɔdzɛ ni onyime kusi i, kɔlɔ ɔ liapɛ ɔsã nɔ xegi wɔ́gbani ɔdzɛ ɛ.”
11Lɛ Yesu azɛ liboe le si, “Ani ɔnɔ kakaa yɛ aanu liboe lɛ ya ese e, pɔ̀ banama gi Aya aki kesenunu i, ba linɛ. 12Mlenu lɛ ese si, eboe glegle alɛ gi la loso onyime ɔ́tratani ɔdzɛ kugbanɔ ɔ: benyimeatɔ ɛ, bɛpɔ ba si bawɔ ɔdzɛ mɔgbanɔ ɔ; batɔ ɛ banɔ bɛbitɛ ba nite; lɛ benyimeatɔ fɛ bágbani badzɛ kɔkpɛ Aya yɛ Kaʋaŋaa loso o. Ɔniliɛ gi aatani lɛ ese kunu i tɔ ɔzɛ lɛ.”
Yesu akrira banuvɔ ba
13Banɔatɔ bɛgbani banuvɔ ba ɛ mani Yesu klɔ tɔ ɔtrɔ awla ní ba aʋa ni tɔ ɔxwa Aya ní ba litukpo, pɔ̀ yɛ badɔkpasi ba bɛtɛni banɔaklɔ ɔ. 14Pɔ̀ Yesu egbe liboe aki ba si, “Mlaki tɔ banuvɔ ba baba mɔ klɔ; mlakítsi kude aki ba, lɛ ese linu si Aya yɛ Kaʋaŋaa ɛ, ba elu kanɛ kenu u.”
15Lɛ atrɔ awla ní ba aʋa a, lɛ asɛ.
Lilii gagla ɛki bexonete ba si beti eku ni Aya yɛ Kaʋaŋaa mɛ
16Lipoetɔ kede e, onyime ɔtɔ ɛba Yesu klɔ lɛ eʋi ye si, “Ɔdɔbasɛɛ, kidɔ gbã woli lu lilɛ si mibitɛ xe maamɔ ligbã moblo le e?”
17Lɛ ebú le onu si, Ege lɛ loso wɔeʋi me liboe ní kidɔ gbã su u? Koŋu i, ɔnɔ tole ko ɔlɛ gi yɛ apɛ ɛ. Ga ní isã nɛ aʋa xe wɔpɛ si wutiku ní ligbã́ moblo le me e.”
18Lɛ onyimee eʋi si, “Isã woli lɛ klɔ ɔ?”
Yesu ebu le onu si, “Wukíye ɔnɔ ɔ; wukílɔ enyimeboe ni ádzɛboe; wukízuru; wukísɛ asia akpɛ ɔnɔ awla a; 19Bù wɔka ni wone; tɔ dimɛni wɔ ɔhanuglɔɛ ŋwisi wɔ tutɔ lɔ wɔ isu ya kinɛ ɛ.”
20Lɛ onyimee ebu isu ya onu si, “Maga ní isãɛ nɛ klɔ pɔ́ aʋa. Ege kigɔ dzɛ gi linu si mibitɛ ɛ?”
21Lɛ Yesu asi yɛ si, “Xe wɔpɛ si wuflɔ ɛki ligbã moblo le e, trɛ tɔ zɛɛda wɔ bidɔ mɛ petee atɔ kɔ kibɔɛ kí bepiplinete ba. Liaki si exo aaze ní wɔ awla ní lifunu ne; Atɔ wɔ pɔ̀ ɛ, ga kuni mɛ kude.”
22Agi onyimemi ye enu liboe le e, asɛ ní asigaga mɛ, lɛ ese linu si oxonete ʋidi onu u.
23Lɛ Yesu asi yɛ badɔkpasi ba si, “Mɛɛtrɔ likla ní lɛ aʋa ɛki mlɔ si, liaze gagla ki bexonete ba si beti eku Aya yɛ Kaʋaŋaa mɛ. 24Meedzini le epani si: liaze gagla ki oxonete si oti oku Aya yɛ Kaʋaŋaa mɛ sani si kposɔɛ ɔga trɔ̀ni yɛ liwu le me odo.”
25Agi badɔkpasi ba benu liboe le e, ba inugu itse mɔmɔmɔ, lɛ beʋi si, “Kɔ abla ɛ, nyaŋwɛ koŋ aamɔ kububu i?”
26Lɛ Yesu edu aŋu na ní ba aʋa a, lɛ ebu le onu si, “Ɔnɔ gbagbe ɔ́tratani ɔnɔnɔ kubu u, pɔ̀ Aya kɔ ɛ, kidɔ kakaa kiatani kɛ mɛ kuba ki yɛ ɛ.”
27Lɛ Petro ebu le edo si, “Dike, ɔka! kwiyurɔ kidɔ kakaa, lɛ kwikuni wɔ kude e. Ege kwiamɔ obu ní lɛ mɛ ɛ?”
28Lɛ Yesu asi ba si, “Sugba mɛsi mlɔ si, xe Ɔnɔɛ Yebi ye aaze ní yɛ likusigbo le aʋa ní isami mɛ ní kele vuvu ya mɛ gi Aya aabitɛ ɛ, kɔ́ mlɔ liɔfɔ ni tiaʋa ba gi mlalɛ ni mɛ kude e, mlɔ fɛ mlaze ní ekusigbo aʋa, gi mlaaŋa kukusi ní Israel akpɔ liɔfɔ ni tiaʋa la aʋa a. 29Lɛ ɔnɔ kakaa gi ayurɔ kupe loo, beneminyime, loo benemidzɛ, loo ɔka, loo one, loo bebi, loo inyɔɔ kɔkpɛ mɛ loso e, aamɔ bɛ elu ede alafa kɔ sanɔ, lɛ Aya aaki ɔniɛ ligbã mobloe le e. 30Pɔ̀ banɔ glegle gi benu batɔpu i, biaze bagɔgɔ, lɛ banɔ glegle gi benu bagɔgɔ abla ɛ, biadzi batɔpu u.",https://www.bible.com/bible/1982/MAT.19.AVN
MAT 20,"Liʋɛ tsatsa ki baxwɛwa ba ní wain yɛ ɔnyrɔ mɛ
1Yesu atrɛ lɛ aʋa si “Aya yɛ Kaʋaŋaa kalɛ nite e. Livlɛ ɛtɔ lɛ onyime ɔtɔ edo atrɛ gi azɛɛkɔ apaa benete tɔ bawa axwɛ aki yɛ ni yɛ wain yɛ ɔnyrɔ mɛ 2Adimɛ si yɛ atsa liwe le apaa yɛ kibɔɛ aki ba; lɛ atsisi ba ní yɛ wain yɛ ɔnyrɔ nɔ mɛ ɛ. 3Edzi atrɛ ní ablɔ yɛ mɛ ní ɔnyrɔ ɔgɔtole me, lɛ azɛɛmɔ benyimeatɔ gi balɛɛ kididɔ mɔbitɛ ɛ. 4Lɛ loso e, asi ba si, ‘Mlɔ fɛ mlazɛwa axwɛ na ní mɛ wain yɛ ɔnyrɔ nɔ mɛ ɛ, atɔ maatsa liʋɛɛ nɛ gi ligyeno e ɛki mlɔ ɔ.’ 5Lɛ bɛtrɛ ní ɔnyrɔ nɔ mɛ ɛ. Nite ke atsisi banɔatɔ ní ɔnyrɔ nɔ mɛ ɛ, ní inyɔ liɔfɔ ni tiʋa ani inyɔ tita mɛ dzɛ. 6Agi inyɔ titsu iha kusa ɛ, edzì atrɛ ní ablɔ ʋa aʋa dzɛ lɛ azɛɛtsani benyime dzedzeatɔ gi balɛɛ ni niklɔ ɔ, lɛ eʋi ba si, ‘Ege lɛ loso mleezizi liwe zizi nɛ kidiidɔ mɔbitɛ na a?’ 7Lɛ bebu isu ya onu si, ‘Ɔnɔnɔ ɔ́ki blɔ lixwɛxwɛ ɛ.’ Lɛ asi ba si, ‘Lipɛ, nite kɔ mlɔ fɛ mlazɛwa axwɛ na ni mɛ wain yɛ ɔnyrɔ mɛ ɛ.’
8“Agi ɔlagɔ lɔ inyɔ tiglo isã ɛ ɔnyrɔ nɔ, onetee asi yɛ axwɛ na aʋa odidi ye si, ‘Xwa baxwɛwa ba tɔ tsa ba aʋɛ na kí ba. Kpese ní baxwɛwa gɔgɔ ba aʋa zɛkɔna ni baxwɛwa tɔpu ba aʋa a. 9Benyime ba klɔ gi bɛtrɛ ní axwɛ na mɛ, ní inyɔ titsu le me e, bɛtsa liwe le liʋɛ nɛ ɛki ba mɛ ɔkakaa. 10Lɛ gi lina banɔ tɔpu ba aʋa ɛ, begyo edi si ba liʋɛ nɛ liakeme ɔsanɔ; pɔ̀ ba fɛ ɛ, liwe tile liʋɛ ko bɛtsa ɛki ba mɛ ɔkakaa. 11Agi bɛzi ba kibɔɛ ɛ, beku kutɛ mɛ. 12Ba liboe le linu si, ‘Benyime ba ya gi bɛba kudegba ɛ, ɔnyɔsasa tole ko bɛwa axwɛ na a; lɛ blɔ kɔ ɔ kwize kuweo me e, wa axwɛ na liwe zizi nɛ petee. Pɔ̀ liʋɛ lide tile ko wɔtsa aki blɔ petee!”
13Lɛ ɔnyrɔ nɔ onete ebu le onu ki ba mɛ tole si, ‘Ta kutu, ɔʋiaa. Mába wɔ kura. Wɔtutɔ, wɔdimɛ si, wɔawa liwe tile axwɛ ɛ ki liwe le liʋɛ nɛ. 14Lɛ loso e, zi wɔ liʋɛ nɛ tɔ sɛ. Mɛ mapɛ si miki ɔxwɛwa gɔgɔɛ nite gi maki wɔ ɔ. 15Aloo mámɔ kude gi maabitɛ kidiliɛ gi mapɛ ni mɛ ɔtutɔ mɛ kibɔɛ na a? Kɔ ege lɛ loso wɔzã kimbi ní mɛ lipomepɛpɛ lɛ su i?’ ” 16Lɛ Yesu agù yɛ liboe le si, “Lɛ loso e, banɔ gɔgɔ ba biadzi batɔpu ba, lɛ banɔ tɔpu ba biadzi banɔ gɔgɔ ɔ.”
Yesu apani yɛ kutseo su kutanɛ ɛ
17Agi Yesu azeemu atrɛ ní Yerusalem i, ebu yɛ badɔkpasi liɔfɔ ni tiaʋa ba kuka ní kudeo aʋa, lɛ apani aki ba ɛ. 18Asi ba si, “Mlata kutu! Kwimu itrɛ ní Yerusalem. Niklɔ biakɔ Ɔnɔɛ Yebi ye kukpɛ awla ɔki kusɔliɔ baka ba ni Ɔsã nɔ badɔbasɛ ba. Biatsa kutsépia ɔki yɛ. 19Kɔ bɛkɔ yɛ kpɛ́ awla ɛki banama gi bénu Yudanɛ ɛ. Ba kyɛ ɛ, biakpɛ yɛ kakpaa kɔ bekusi ye e; gɔgɔ ɛ, kɔ beku ye ní ose lo su i. Pɔ̀ liwe tanɛ we le aʋa ɛ, Aya aayɔ ni yɛ ɛ dɔni bekpo ʋa mɛ.”
Yakobo ni Yohanes ba onee eʋi kupɔnɔ aki yɛ bebi tiaʋa ba
20Lɛ Zebedeo yedze aba Yesu klɔ ni yɛ bebinyime tiaʋa ba ɛ. Edu yɛ aklamasi na kesea akí yɛ, lɛ eʋi si ɔpɛ lipo me ɔki yɛ ɛ.
21Yesu eʋi ye si, “Ege wɔɛpɛ si mibitɛ ki wɔ ɔ?”
Lɛ ebu le onu si, “Kaplɛ ki mɛ si, mɛ bebínyime tiaʋa ba ya ɛ, biaze ni wɔ kaŋaa ni wɔ kabaa mɛ xegi woku wɔ kaʋaŋaa mɛ ɛ.”
22Lɛ Yesu ebu le onu aki bebinyime ba si, “Mléte kidiliɛ gi mleeʋi i, mlaatani ɔzia nɔ lidɔtu ilɛ gi matratu i, kutu na?”
Bebu le onu si, “Ee, kwiatanɔ.”
23Lɛ Yesu asi ba si, “Mlaatani mɛ lidɔtu le kutu baa; Pɔ̀ kigagla kíma ní mɛ awla si mikyá ɔniliɛ gi yɛ aaze ní mɛ kaŋaa loo kabaa mɛ ɛ. Banɔaklɔ gi Mɔka abla izekɔɛ lɛ klɔ akɔ ɛ, ba ko biatani niklɔ kuze e.”
24Agi badɔkpasi liɔfɔ gɔgɔ ba benu liboe le e, bɛmɔ kusuyeʋi ní beneminyime tiaʋa ba su. 25Lɛ loso Yesu axwa badɔkpasi ba akpɛ likpɔ, lɛ asi ba si, “Mlete si banama gi bizɛ ŋa banama gi bénu Yudanɛ ma aʋa ɛ, bizɛɛŋa kuka ní ba aʋa, lɛ ba onu bezeze ba ɛ, bɛmɔ kigagla ní ba aʋa a. 26Pɔ̀ líma si lize ní mlɔ kusi nite e. Lɛ loso xe mlɔ mɛ ɔtɔ apɛ si yize ɔnɔ ʋidi i, lilɛ si oze ɔnɔsumu ɔki mlɔ bagɔgɔ ba; 27Lɛ xe mlɔmɛ tole apɛ si yize ɔtɔpu i, lilɛ si oze ŋwisi ɔnɔ dzidzi kí mlɔ bagɔgɔ ba a. 28Lilɛ si mlabitɛ nite lɛ ese linu si Ɔnɔɛ Yebi ye ɔ́ba si besumu ye e, boŋu i, aba si tɔ yisumu atɔ yikɔ yɛ ligbã nɛ ɛkɔ ɛki banɔ glegle ba ligbã kuzɛɛzɛ.”
Yesu ayɔ ni kuŋupo tuʋa
29Agi Yesu ni yɛ badɔkpasi ba bɛzɛɛ sɛ ní Yerixo e linɔkpi ʋidi itɔ lize ni Yesu kude. 30Lɛ benyime tiaʋa gi beze kuŋupo e, beze ní kudeo su, lɛ gi benu si Yesu azɛɛza ɛ, bekpese ozí kukpɛ si, “Ɔkaɛ Dawid yɛ lipo me obi ye, di blɔ asigaga.”
31Linɔkpi le litɛni ba lɛ lisi ba si bagɔ tsriɖi. Pɔ̀, bɛkpɛ ozi gaglaa ɛsanɔ dzɛ si, “Ɔkaɛ Dawid yɛ lipo me obi ye e! Dí blɔ asigaga!”
32Yesu alɛɛ, lɛ axwa ba xe eʋi ba si, “Ege mlɛɛpɛ si mibitɛ ki mlɔ ɔ?”
33Bebu le onu si, “Ɔkaɛ, kwipɛ si kí tɔ kumɔ!”
34Yesu edi ba asigaga lɛ agbɔni ba bimbi ʋe e; kyɔŋ klɔ ko e, ba bimbi ʋe bidra, lɛ bekuni Yesu kude e.",https://www.bible.com/bible/1982/MAT.20.AVN
MAT 21,"Yesu eti eku ní Yerusalem ŋwisi okusi kinɛ ɛ
1Agi Yesu ni yɛ badɔkpasi ba beetipɔni Yerusalem i, bɛba ɛna Betfage ní olif ye ise le ketokpaa su. Niklɔ Yesu akpɛ yɛ badɔkpasi tiaʋa ní ɔtɔ nɔ ɛ. 2Lɛ asi ba si, “Mlatrɛ ní ɔmaa nɔ klɔ gi ɔlɛ mlɔ ɔtɔ nɔ mɛ ɛ. Xegi mleku ko e, mlaamɔ tedzi ɔtɔ gi bɛkpɛ ní ogbe no me nì Yebi ye. Mleble ʋa tɔ mlagbani ʋa amani mɛ. 3Lɛ xegi ɔnutɔ eʋi mlo liboetɔ ɛ, mlasi yɛ si, ‘Ɔkaɛ yɛ aziã ʋa a,’ nite si aayurɔ ba ɔki mlɔ kyɔŋ.”
4Liba lɛ mɛ nite atɔ Aya yɛ oboedoplɛ yɛ eboe la aba la mɛ si:
5“Mlasi Yerusalem ɔma ʋidi no me bezeze ba si,
Mledi, mlɔ okusi ye atrába ní mlɔ klɔ!
Epleni isu ya, lɛ ɔtini ní tedzi
ni yebi ye aʋa.”
6Nite si badɔkpasi tiaʋa ba bɛzɛ bitɛ kiliɛ gi Yesu asi ba ɛ: 7Begbani tedzi ye ni yebi ye manɔ, bɛkɔ ba bidɔkpɛkpɛ ʋɛ ɛtrɔ ní ba aʋa lɛ Yesu emu atrɔ ɛ. 8Banɔ glegle ni linɔkpi le me bebu ba bidɔkpɛkpɛ ʋɛ ɛplɛ ní kudeo me, lɛ banɔatɔ fɛ bɛtsà kuwlakpasa ɛplɛ ní kudeo me ɛki yɛ tɔ ɔga ɛ. 9Anɔkpi ala gi eze ní Yesu ɔtɔ nɔ ni yɛ kedea bekpese ɔsaye kukpɛ si, “Hosana ki Dawid yɛ lipo me obi ye! Aya ɔkrira ɔniliɛ gi atrába ní Ɔkaɛ yɛ linyine me! Biakpɔ Aya ní Lifunu ne ɔgyɔgyɔ klɔ ke!”
10Agi Yesu eti eku Yerusalem i, ɔma nɔ pɔ́ ɛkpa ge. Lɛ banima beʋi si, “Nyaŋwɛ iliɛ ya lee e?” 11Lɛ linɔkpi le libu le onu si, “Yɛ onu Aya yɛ oboedoplɛ ɛ Yesu gi ádɔ ní Nazaret ní Galilea a.”
Yesu akpikpini badɔda ba ní kasɔlipea mɛ
12Yesu etiku ní Yerusalem Kasɔlipea mɛ lɛ akpikpini banama petee gi bɛɛda bidɔ mɛ ní banama gi beedzi bidɔ mɛ ni níklɔ ɛ. Ekyi banama gi bɛɛyaʋi bibɔ ʋɛ ba ikplɔ nɛ ewe e, lɛ etutru banama gi bɛɛda akpakpo la ba egbo la eʋe e. 13Lɛ asi ba si, “Bɛŋwlimi kpɛ ni Aya yɛ liboe le me sì Aya apani sì, ‘Mɛ Lisɔligba lɛ ɛ, biaxwa lɛ si, ligba gi biazesumu me ní lɛ mɛ ɛ. ‘Pɔ̀ mlɛ kɔ lɛ ɛbitɛ okpokɔ ki beze ba!”
14Kuŋupoo ni banama gi báʋitani kuga ɛ, bɛba yɛ klɔ ní Kasɔlipea mɛ, lɛ ayɔ ni ba ɛ. 15Kusɔliɔ baka ba ni Ɔsã nɔ badɔbasɛ ba bɛmɔ kusuyeʋi gi bɛmɔ enugutseboe ala gi azɛɛbitɛ ɛ, ni banuvɔ ba gi bɛzɛkpɛ ozi ní Kasɔlipea mɛ si, “Hosana kí Dawid yɛ lipo me Obi ye e!” 16Lɛ loso beʋi Yesu si, “Dani woenu eboa la gi banuvɔ ba ya bɛɛpani i?”
Lɛ Yesu ebu le onu si, “Ee menu.” “Mlaʋíkla Aya liboe le oʋídi si, ‘Mlɛ basɛ banuvɔ ba nì bebi ba sì biaki kukpɔ̀kpɔ̀ liɔ gi kwiflɔ na a?’ ”
17Lɛ Yesu asɛ ní banima su ní Yerusalem lisɔligba lɛ mɛ xe edo ní Yerusalem atrɛ ní Betania ɔma nɔ mɛ, niklɔ azɛɛfɛ.
Yesu exo ifi akpɛ ogbose lo
18Agi Yesu edziitrɛ Yerusalem keletitia livlɛ lɛ ɛ, kuʋe kwizeeku ye. 19Amɔ ogbose ní kedèpɛa lɛ atrɛ ní lɔ su i, pɔ ɔ́mɔ lisebi tɔ́tɔ ni lɔ mɛ sani awlakpa tsali. Lɛ asi ose lo si, “Wɔtrayo esebi liwewe tɔ ɔ!” Kyɔŋ klɔ ko e ogbose lo etse.
20Agi badɔkpasi ba bɛmɔ te e, ba inugu etse. Lɛ beʋi ye si, “Kitɛ lize xe ogbose lo etse kpla te na a?”
21Yesu ebu le onu si, “Matrɔ likla lɛ aʋa aki mlɔ si, xe mlɛziŋa a xe mlɛ́keɖi i, mlaatani kidiliɛ gi mabitɛ aki ogbose lo e, kubitɛ. Aní lɛ tete, pɔ̀ mlaatani ketokpa lia ya kyɛ kusɛ si, ‘Kpaʋi tɔ zɛɛŋwia isu ya akpɛ ní axu la mɛ,’ lɛ lia ba lɛ mɛ ɛ. 22Xegi mlɛziŋa ɛ, kidɔ kakaaɛ liɛ gi mlaʋi i xe mlɛxwa Aya ɛ, mlamɔ kɛ.”
Kuʋiʋi ní Yesu yɛ kigaglaɛ su
23Yesu edzi aba Yerusalem Kasɔlipea mɛ; lɛ gi azɛɛbasɛ bidɔ mɛ ɛ, kusɔliɔ baka ba ni banɔ tsitsi ba bɛba yɛ klɔ lɛ beʋi ye si, “Kigagla woli wɔmɔ xe wɔɛbitɛ eboa la ya elu u? Lɛ nyaŋwɛ aki wɔ kudeo?”
24Yesu ebu le onu si, “Maʋi mlo liboe tile ko, lɛ xe mlebu le onu i kí mɛ ɛ, maasi mlɔ kigaglaɛ liɛ klɔ gi kilɛ mɛ awla xe mɛkɔ ɛbitɛ eboa la ya a. 25Nifɔ Yohanes yɛ kigaglɛ ki dɔ gi kɛ azɛɛkɔ akpɛ kuni yo aki banima: Aya klɔ loo banima klɔ na?”
Lɛ bekpese eboe la kuŋwlɛ ní ba atsali kusi si, “Liboe woli lɛ kwiapani i? Xe kwibu le onu si, ‘Dɔni Aya kɔ ɛ,’ aaʋi blo si, ‘Kɔ ege lɛ loso mlázi Yohanes kuni yo ɔkpɛkpɛ aʋa ɛɛŋa ɛ?’ 26Pɔ̀ xe kwipani si, ‘Dɔni banɔ kɔ ɛ,’ kwise lifune kidiliɛ gi banima biabitɛ ɛ, lɛ ese linu si ba petee bɛzi lɛ si Yohanes onu Aya yɛ oboedoplɛ.” 27Lɛ loso e, bebu le onu ki Yesu si, “Kúte.”
Lɛ asi ba si, “Lɛ kɔ mɛ fɛ, mátrasi mlɔ, kigaglaɛ liɛ gi mɛkɔ ɛbitɛ eboa la ya a.
Abee ní bebinyime tiaʋa ba su
28Yesu ebu abee si, “Abla ɛ kitɛ mlegyo edi ni liboe lɛ ya su u? Onyime ɔtɔ eze gi bebinyime tiaʋa beze ni yɛ awla a. Adzɛ otsitsi ye klɔ lɛ asi yɛ si, ‘Mobi ye, trɛ tɔ zɛɛwa axwɛ na ní wain yɛ ɔnyrɔ nɔ mɛ omono.’ 29Ebu le onu si, ‘Mápɛ si miwa axwɛ,’ pɔ̀ lɛ kede e, ekyi yɛ kugyodi yo lɛ atrɛ ɛ. 30Lɛ yɛka atrɛ ní obinyime ʋlaɛ klɔ, lɛ asi yɛ nite me liboe le ké. Ebu le onu si, ‘yoo, mɔka maadzɛ,’ pɔ̀ ɔ́dzɛ ɛ. 31Ba tiaʋa ɛ, bamɛ owoli abitɛ ní yɛka kupɛpɛɔ aʋa na a?”
Bebú le onu si, “Obinyime tsitsi ye.”
Lɛ Yesu asi ba si, “Sugba, mɛsi mlɔ si: babɔgyɔ ba ni bawawadze ba betu ɔtɔ ɛki mlɔ lɛ beti eku ní Aya yɛ Kaʋaŋaa mɛ. 32Lɛ ese linu si gi Yohanes kuni yo okpɛkpɛɛ aba mlɔ klɔ xe azaabasɛ mlɔ kude gbã gi mlaga ɛ, mlázi yɛ aʋa ŋa; pɔ babɔgyɔ ba ni bawawadze ba bɛzi yɛ aʋa ɛɛŋa. Lɛ gi mlɛmɔ nite fɛ ɛ, mlékyi mlɔ begyodi ʋa xe mlazi yɛ aʋa ŋa a.
Abee ní wain ɔnyrɔ nɔ aʋa bedidi ba su
33Yesu apani si, “Mlata kutu tɔ mlenu abee dzedze. Kese onete ɔtɔ eze, lɛ awà wain ɔnyrɔ ɔ, akpɛ kuka aklà ni lɔ̀, lɛ etu lizokpo akí wain yɛ kukakà ɛ, lɛ awa ɔnyrɔ nɔ bepepe ba ligba gyɔgyɔ ɛtɔ ɛ. Lɛ ahayi wain yɛ ɔnyrɔ nɔ akí ɔnyrɔ nɔ aʋa bedidi ba, lɛ atrɛ ní kude me e. 34Agi lipoe le lina kí wain yɛ kugugu yɔ ɛ, akpɛ yɛ baxwɛdzɛ ba atsisi yɛ ɔnyrɔ nɔ aʋa bedidi ba klɔ atɔ bazɛ yɛ ɔgyɔ lɔ amani yɛ. 35Lɛ ɔnyrɔ nɔ aʋa bedidi ba bevu yɛ baxwɛdzɛ ba a, bekusi tole, beye ɔtɔ, lɛ bɛsa ɔtɔ fɛ akla na ɛ. 36Onyimee edzi akpɛ yɛ baxwɛdzɛ dzedze batɔ gi bɛsrɛ sani batɔpu ba, lɛ ɔnyrɔ nɔ aʋa bedidi ba bɛ bitɛ ba nite me ke. 37Gɔgɔɛ, atsisi yebinyime ní baklɔ. Maka lɛ aʋa si, ‘biakpɛ kubùbù yo ní mobi ye su.’ 38Pɔ̀ gi ɔnyrɔ nɔ aʋa bedidi ba bɛmɔ obinyime e, bɛpani ni bahanuglɔ ba kusi sì, ‘Ɔnyrɔ nɔ onetee Yebi ye iliɛ ya, yɛ atráŋa ɔnyrɔ nɔ. Mlaki tɔ kuye ye, atɔ kuzi yɛ ɔŋa klɔ!’ 39Nite si bɛ ʋã yɛ gbli, bu ye dono ní wain yɛ ɔnyrɔ nɔ mɛ ɛ, lɛ beye ye e.
40Lɛ Yesu eʋi ba si, “Abla xe wain yɛ ɔnyrɔ nɔ onetee aba ɛ, ege aabitɛ ɔnyrɔ nɔ bepepe ba na a?”
41Lɛ bebu le onu si, Lɛ mɛ lidra si aaye benyime zimizi ba klɔ ʋa, kɔ akɔ wain yɛ ɔnyrɔ nɔ aki ɔnyrɔ aʋa bedidi dzedze, gi bakɔ biakɔ yɛ ɔgyɔ lɔ mani yɛ xe wain yɛ ligúpoe le lina ɛ.”
42Yesu asi ba si, “Mlaʋíkla e ʋidi ní Aya yɛ liboe le me si,
‘Likla ɛnɛ klɔ gi beglitrɔ ba
begbe si líma ní liboeboe me e,
lɛ lidzi likla veve le koŋ
ní la petee kusi.
Ɔkaɛ yɛ abitɛ lɛ nite;
linu liboe gi litu blo kugyɔ ɔ!’
43“Lɛ loso mɛɛsi mlɔ si, Aya yɛ Kaʋaŋaa ɛ biazɛ ka ní mlɔ awla kɔ kí banama gi biayo esebi gbã na ɛ.”
44“Ɔniliɛ gi aagleʋe dɔ ní likla ɛlɛ ya aʋa ɛ, avini kukpe kukpe. Pɔ̀ xe likla ɛ lɛ ya lia wɔli dɔ ɔnutɔ aʋa ɛ, liahɔ yɛ pliplipli.”
45Agi Kusɔliɔ baka ʋidi ba ni Farisianɛ ma benu Yesu yɛ abee liɛ ɛ, betè si ba su azeegu kunugu yo, 46lɛ loso bɛ pɛ si beevu ye. Pɔ̀ bezese linɔkpi le, gi lizi lɛ si Yesu onu Aya yɛ oboedoplɛ ɛ.",https://www.bible.com/bible/1982/MAT.21.AVN
MAT 22,"Abee ní lidzɛgbanɔwe le su
1Yesu egu kunugu yo aki ba dzɛ ní abee ʋa mɛ si, 2Aya yɛ kaʋaŋaa kalɛ ŋwisi nite gi okusi ɔtɔ eze e xe azɛɛgbani ɔdzɛ aki yebinyime e. Lɛ edu ɔdɔŋakplɔ aki banima a. 3Akpɛ yɛ banɔsumu ba sì bazɛ si banɔxwaxwa ba tɔ baba kudzɛgbanɔɔ ɔdɔŋa klɔ, pɔ̀ bádimɛ ní lɛ aʋa a. 4Lɛ loso akpɛ banɔsumu dzedze nì ole kí banɔxwaxwa ba si: ‘Mɛ ɔdɔŋakplɔ nɔ ni kidɔ kakaa kiflɔ; meyé mɛ egumenyime na nì ádzɛ la gi eku kumu yɔ ɛ, lɛ kidɔ kakaa kina a, mlaga ba ní kudzɛgbanɔɔ liwe le me.’ 5Pɔ̀ banɔxwaxwa ba báfuɛ ɛ, ba axwɛ na ɔza ko bezee di: batɔ bɛtrɛ ní ba inyrɔ nɛ mɛ, batɔ kyɛ bɛtrɛ ní ba axwɛ na mɛ, 6lɛ banɔ gɔgɔ ba bevu yɛ banɔsumu ba, bebu kinie ɛki ba lɛ beye ba ɛ. 7Isu iyeʋi okusi ye nyani nyani; niteme si akpɛ yɛ baguta ba lɛ beze ye banɔye ba klɔ ɔ xe bɛkani ba ɔma nɔ ɛ. 8Lɛ axwa yɛ banɔsumu ba lɛ asi ba si, ‘Mɛ obi ye kudzɛgbanɔɔ liwe le lina, pɔ̀ banama gi maxwa ɛ bégyeno aki lɛ ɛ. 9Le loso e, mlatsanì ɔma nɔ bede ʋa tɔ mlaxwa banima kisrɛsrɛ liɛ ko gi mlamɔ ɛ amani kudzɛgbanɔɔ liwe le me. 10Niteme si banɔsumu ba bɛtrɛ ɔma nɔ enè na mɛ ni bede ʋa aʋa, lɛ bɛkpɛ banama gi bɛmɔ ɛ likpɔ, bagbã̀ ni banyaninyani pɔ́, niteme si, kudzɛgbanɔɔ kepea keyi ni banɔxwaxwa ba.
11Pɔ̀ gi Okusi ye etiku tɔ yidi bababa ba ɛ, amɔ onyime ɔtɔ gi ɔ́kpɛ kudzɛgbanɔɔ liwu le e. 12Okusi ye eʋi ye si, ‘ɔʋia, kitɛ lize xe woti oku ní ya gi wɔ́kpɛ kudzɛgbanɔɔ liwu na a?’ Pɔ̀ onyimee óbu le onu u. 13Lɛ okusi ye asi yɛ banɔsumu ba si, ‘Mlanya yɛ ikli ni iwla, tɔ mlakɔ yɛ aŋwia kpɛ oŋwe no ní litumu ne me. Niklɔ kubemi ni ene kutàtà kwiaze.’ ”
14Lɛ Yesu agù yɛ liboe le si, “Bɛxwa banɔ glegle pɔ̀ basisamiatɔ ko bebú ba mɛ ɛ.”
Yesu apani ní igyɔ kutsatsa su
15Lipoe tɔ kede, Farisianɛ ma bɛsɛ lɛ bɛzɛbitɛ kunyanya tɔ bɛkɔ ɛ punu Yesu i vu gani beʋiʋi me. 16Lɛ bɛkpɛ ba badɔkpasi ba ni banɔatɔ gi bɛdɔ Herodes yɛ likpɔkpɛkpɛ lɛ mɛ ní Yesu klɔ ɔ, lɛ bɛpani si, “Ɔdɔbasɛ yɛ, kwite sì wónu ɔsia nɛ ɛ. Lɛ wɔ kudɔbasɛ yɔ kuli ní Aya yɛ kudeo aʋa ní anukwarɛɛ mɛ, wɔʋíkpɛ isu kunugu ní ɔnɔ gbagbe yɛ begyodi ba su u, lɛ ese linu si wɔkɔ litɔtɔ lɛ mɛ ɛki ba ozekɔ 17Si blɔ, kitɛ wogyodi? Liyɔ kedu ní blɔ ɔsã nɔ su si kutsa ɔgyɔ ɔki Roma banɛ ma ɔʋaŋaɛ loo kukí tsa na a?”
18Pɔ̀ gi Yesu kɔɔ, ete ba batrɔtrɔ nyani nyani ʋa loso e, apani si, “Mlɔ banɔ aŋumɛboebitɛ ba! Ege lɛ loso mlɛpɛ si mlefeke me edi i? 19Mlabasɛ mɛ kibɔ ɛ liɛ klɔ gi bizɛ kɔ ɛtsa ɔgyɔ lɔ ɛ!” Agi bɛkɔ kibɔɛ mani yɛ ɛ, 20eʋi ba si, “Nyaŋwɛ aŋu mɛ ni linyi bɛ ya a?”
21Bebu le onu si, “Kaisaro binɛ.” Lɛ Yesu asi ba si, “Nite kɔ ɛ, mlakɔ kidiliɛ gi kinu Kaisaro kiniɛ akí Kaisaro, tɔ mlakɔ Aya kiniɛ akí Aya.”
22Agi benu liboe lɛ ya ɛ, litu ba kugyɔ, lɛ bɛyurɔ yɛ xe bɛsɛ ɛ.
Yesu apani ní bekpo ʋa kuyɔyɔ su
23Ní liwe lɛ klɔ ke aʋa ɛ, Zadukianɛ batɔ gi bizedo si bekpo ʋa batrádzi ligbã́ tɔ ɛ, bɛba Yesu klɔ nì kuʋíʋi sì 24“Ɔdɔbasɛ yɛ, Mose asi blɔ sì xe onyime ɔtɔ agbani ɔdzɛ pɔ̀ bápɔ bebi xe etse e, lilɛ si yɛ oneminyime ɔgbani ɔtrɛtrɛ yedze tɔ bapɔ bebi aki yɛ ɔtrɛtrɛɛ. 25Abla ɛ, beneminyime tiegloele beze ní blɔ kusi. Otsitsi ye agbani ɔdzɛ pɔ̀ ɔ́pɔ bebi xe etse e, lɛ ayurɔ yedze aki yeneminyime e. 26Nite ke liba lɛ mɛ ɛki yeneminyime ʋla ɛ ní ɔtanɛ aʋa a, riɖiɖi kɔzɛna ogloele aʋa, ba tiegloele ba petee bɛgbani ɔdzɛɛ. Pɔ̀ ɔtɔtɔ ɔ́pɔ obi xe etse e. 27Gɔgɔ ɛ, ɔdzɛɛ kyɛ etse. 28Abla ní liwe lɛ klɔ aʋa gi bekpo ʋa biayɔ ɛ, ní banɔ tiegloele ba kusi bamɛ owoli yedze ɔdzɛɛ aaze? Gi ba pɔ́ bɛgbani yɛ edi na a?”
29Yesu ebu le onu aki ba si, “Mlɛ ta kese koŋ! Lɛ ese linu si mléte Aya yɛ liboe le loo Aya yɛ kigagla ɛ. 30Lɛ ese linu si xe bekpo ʋa bɛyɔ xe bedzi ligbã́ nɛ ɛ, biaze ŋwisi Aya yɛ baxwɛdzɛ ba kinɛ ní lifunu ne lɛ batrá gbani badzɛ loo zeni benyime. 31Ableke ní bekpo ʋa kuyɔyɔɔ su i, mlaʋíkla ʋídi liboe lɛ gi Aya asi mlɔ na a? Apani si, 32‘Mɛ menu Aya akí Abraham, Aya akí Isak, ni Aya akí Yakob.’ Yɛ onu Aya akí banɔ gbagbe ba, aní kí bekpo ʋa.”
33Agi linɔkpi le linu liboe le e, ba inugu itse ní yɛ bidɔbasɛbasɛ ʋɛ su.
Yesu abasi bidɔ ní ɔsaa nɔ gi ɛsa kedzi kuzɛ ɛ su
34Agi Farisianɛ ma benu si Yesu amwa ene na akpɛ Zadukianɛ ma onu i, bɛ kpɛ likpɔ, 35lɛ ba mɛ tole, ɔsã nɔ ɔdɔbasɛ ekeni edi si yipunu yɛ ni kuʋiʋi. 36Eʋi ye si, “Ɔdɔbasɛ yɛ, Ɔsã woli ɛsa kedzi kuzɛ na a?”
37Yesu ebu le onu si, ‘Lɔ wɔka Aya nì wɔ ɔna nɔ pɔ́, ni wɔ esobo la petee, ani wɔ begyodi ʋa pɔ́.’ 38Lɔ ya onu ɔtɔpu nɔ gi ɛsa kedzi kuzɛ ní isã nɛ kusi i. 39Ɔʋla lɔ gi eyi lo o lɔ onu si: ‘Lɔ wɔ ɔhanuglɔɛ ŋwisi wɔ ɔtutɔ wɔ isu ya.’ 40Mose yɛ Isã nɛ pɔ́ nì Aya yɛ beboedoplɛ ba ba bidɔbasɛbasɛ ʋɛ bɛ like ne lɛ ya.”
Nyaŋwɛ Yebi onu Kristo ye
41Agi Farisianɛatɔ bɛkpɛ likpɔ ɛ, Yesu eʋi ba si, 42“Kitɛ mlebu ní Kristo su u? Nyaŋwɛ Yebi onu u?”
Bebu le onu si, “Dawid yɛ lipo me obi onu.”
43Yesu eʋi ba si, “Kɔlɔ ege lɛ loso Aya yɛ Ɔfuɛfuɛ nɔ ɛki si Dawid ɔxwa yɛ si, ‘Ɔkaɛ’? Lɛ ese linu si Dawid apani si,
44“Ɔka Aya asi mɛ Ɔkaɛ si:
‘Ze niya ní mɛ kaŋa mɛ
kɔkpɛ ni lipoe lɛ klɔ gi makɔ wɔ ahwafianɛ ma kukpɛ ní wɔ kukliseo.’ 45Xe nite Dawid axwa yɛ si, ‘Ɔkaɛ’, kɔ kitɛ mɛ Kristo aaze Dawid yɛ lipo me obi i?”
46Ɔnɔnɔ ɔ́tani le onu kubu kí Yesu u, lɛ dɔnɔ liwe lɛ klɔ aʋa kɔtsinɔ ɛ, ɔnɔnɔ ɔ́tani yɛ liboeboe kuʋi tɔ ɔ.",https://www.bible.com/bible/1982/MAT.22.AVN
MAT 23,"Yesu asi banima si bedi mumɔ ní Ɔsã nɔ Badɔbasɛ ba ni Farisianɛ ma su u
1Lɛ ya kede e, Yesu apani aki anɔkpi la ni yɛ badɔkpasi ba si, 2“Ɔsã nɔ badɔbasɛ ba ni Farisianɛ ma ba bɛki kigaglɛ tɔ bebu Mose isã nɛ ese. 3Lɛ loso e, lilɛ si mlabitɛ kidɔ kakaa gi biasi mlɔ si mlabitɛ ɛ aʋa, tɔ mlezeni liboe kakaa gi biasi mlɔ si mlabitɛ kude e; pɔ̀ mlakikpasi ba kiboebitɛ ɛ, lɛ ese linu si baʋíga ní ba bidɔbasɛbasɛ ʋɛ aʋa a. 4Ba isã nɛ ese kubùbù yo kuzɛɛkɔ si banima baʋítani lɛ aʋa kuga a, gi bilɛ ko ŋwisi adɔtu nyipu u gi bɛtrɔ ba kinɛ ɛ. Pɔ̀ bápɛ si bɛkpɛ ɔwla tɔ béfeke loo tɔ bɛpɔni ba tɔ betu la a.
5“Bizɛbitɛ liboe kakaa tɔ banima bamɔ ba. Mledi igɛmi nɛ gi bɛŋwlimi Aya liboe le ni lɛ aʋa a gi bizɛkɔ ɛ nya ba kutu yo, ni ba iwla lɛ, tɔ mlevu aŋu ní kiliɛ gi bikeme su i! Able mlevu aŋu dzɛ tɔ mledi kiliɛ gi ba igɛmi nɛ idze ní ba ewu la su i! 6Bɛdimɛ ni izekɔ gyɔgyɔ lɛ ní bidɔ mɛ iŋaklɔ nì egbo gbã na ní Yudanɛ ma itsaklɔ ɔ; 7Bízɛpɛ si ba pani ba nì kubùbù ní ene na mɛ nì tɔ baxwa ba si, ‘Ɔdɔbasɛ yɛ.’ Líma si baxwa mlɔ si.
8“ ‘Ɔdɔbasɛ yɛ’ lɛ ese linu si mlɔ pɔ́ ɛ, benemi ko mlenu lɛ ɔdɔbasɛ tole ko ɔlɛ ní mlɔ awla. 9Lɛ mlakíxwa ɔnɔnɔ ní kesea aʋa ya si, ‘Ɔka a’, lɛ ese linu si Ɔka tole ko ɔlɛ ní mlɔ awla ní lifunu ne. 10Lɛ loso mlakíki si baxwa mlɔ si, ‘Ɔnɔgbanɔ’, lɛ ese linu si mlɔ ɔnɔgbanɔ tolee ko onu Kristo ye. 11Lilɛ si, ɔnɔ ʋidi ye ní mlɔ kusi i, yɛ oze mlɔ ɔnɔsumu ye. 12Ɔniliɛ gi aabitɛ isu ya ɔnɔ ʋidi i, Aya aaple ni ye lɛ ɔniliɛ gi aaple ni isu ya ɛ, Aya aamu ni ye.
Yesu ebu kusɔliɔ baka ba gi benu aŋu mɛ beboebitɛ ba lipɔ ɔ
13“Litraze gagla ɛki mlɔ Ɔsã nɔ badɔbasɛ ba ni Farisianɛ ma! Mlɔ banɔ aŋu mɛ beboebitɛ ba! Mlɛda lifunu ne kaʋaŋaa opupo lo ekpɛ banima lɛ mlɔ ɔtutɔ pɔ̀ mlaʋíti iku u, lɛ mlaʋíki si banama gi beekeni idi i kyɛ, si beti eku u!
14“Litraze gagla ɛki mlɔ ɔsã nɔ badɔbasɛ ba ni Farisianɛ ma banɔ aŋu mɛ beboebitɛ ba. Mlɛtrɛ ní batrɛtrɛ ba bedze ba klɔ si mlɛɛpɔni ba, pɔ̀ kɔ ɛ, mlemeni ba kɔ mlɛzi ba kudɔkpa ɛ. Kɔ lɛ kede kɔ mlalɛ ni banima aŋu na mɛ, kɔ mlɛɛxwa Aya lipoe gblamadza tɔ mlɛkɔ emeni ba. Mlɔ kutuhehe o kɔ kwianyani sanɔ.
15“Litraze gagla ɛki mlɔ ɔsã nɔ badɔbasɛ ba ni Farisianɛ ma! Mlɔ banɔ aŋu mɛ beboebitɛ ba! Mlɛdzi kaale ni kaʋa tɔ mleekyi ɔnɔ, pɔ̀ xe mlemɔ ɔnɔ ɛki Aya ɛ, kɔ mlɛbitɛ yɛ ɔnɔ zimizi gi aasɔ̀ ni kifumoni ye me sani mlɔ tutɔ lɔ ɛ!
16“Litraze gagla ɛki mlɔ kuŋupoo, gi mlɛɛgbani banima ɛ! Mlɛɛbasɛ si, ‘Xe ɔnutɔ aka kitamu ni Yerusalem Lisɔligba lɛ ɛ, kitamu yɛ kínya yɛ; pɔ̀ xe aka kitamu ni Yerusalem Lisɔligba lɛ mɛ sika ɛ, kɔlɔ kitamu yɛ kinya yɛ.’ 17Kuŋupo ni baga! Liwoli lisa ɛveve e, sika yɛ loo Yerusalem lisɔligba lɛ gi lɛ liki si sika yɛ su adra na a? 18Mlɛɛbasɛ dzɛ si, ‘Xe ɔnutɔ aka kitamu ni ɔdɔpɔʋisuʋɔ lɔ ɛ, ɔsã nɔ óvu ye e; pɔ̀ xe aka kitamu ni bidɔ kɔkɔ ní ɔdɔpɔʋisuʋɔ lɔ aʋa ɛ, kitamu yɛ kivu ye.’ 19Kitɛ mlɔ bimbi ʋe bini te! Biwoli bísaɛ veve e, bidɔkɔkɔ ʋɛ loo ɔdɔpɔʋisuʋɔ lɔ gi lɔ ɛki bidɔkɔkɔ ʋɛ su bidra na a? 20Niteme si, xe ɔnutɔ aka kitamu nì ɔdɔpɔʋisuʋɔ lɔ ɛ, aka kitamu ni ɔsuʋɔ lɔ ni kidɔ kakaa gi bɛki ní lɔ aʋa ɛ; 21lɛ xe aka kitamu ni Yerusalem Lisɔligba lɛ ɛ, aka kitamu yɛ ni lɛ ni Aya, gi yɛ yɛ̀ ozekɔ ɛ; 22lɛ xe ɔnutɔ aka kitamu ni lifunu ne e, aka kitamu ni Aya yɛ likusigbo le ni Aya gi yɛ odi ní lɛ aʋa ɛ.
23“Litraze gagla ɛki mlɔ, Ɔsã nɔ badɔbasɛ ba ni Farisianɛ ma! Mlɔ banɔ aŋu mɛ beboebitɛ! Mlɛzɛɛki Aya oni me bikpɛdɔ flafla dɔni mlɔ inyɔ nɛ mɛ bɛ kapɛ liɔfɔa, pɔ̀ mlɛyurɔ Ɔsã nɔ bidɔbasɛbasɛ ʋɛ bɛ likenè ŋwisi, eboe me kutsatsa gbã, asigagadidi ni kuʋaziŋa. Mlabitɛ ní la ya aʋa pɔ̀ mlakiyurɔ agɔgɔ la a. 24Kuŋupo banɔgbanɔ ba! Mlɛyurɔ eboe nyipu nyipu na lɛ mleeti eboe fiteete la xunyɔ ɛ!
25“Litraze gagla ɛki mlɔ, ɔsã nɔ badɔbasɛ ba ni Farisianɛ ma! Mlɔ banɔ aŋu mɛ beboebitɛ ba! Mleplo mlɔ kupliʋi yo ni kuzi yo kedea, pɔ̀ kɔmɛ kwiyi ni bidɔ bɛ klɔ gi mlɛzɛ ni kigagla ni kuŋazi i. 26Wɔ Farisiɔnɛ! kaŋupo! Plo kepliʋia ni kezia mɛ gbã, kɔ ka kedea kyɛ kɛdra ɛ!
27“Litraze gagla ɛki mlɔ, ɔsã nɔ badɔbasɛ ba ni Farisianɛ ma! Mlɔ banɔ aŋu mɛ beboebitɛ ba! Mlalɛ ŋwisi idrɔ lɛ gi bedzà akalo ekɔ kinɛ, gi iipedi ní oge no o pɔ̀ ni kimɛ mɛ kɔ ɛ, iyí ni bekpo ba axwa ni bidɔ fumufumu. 28Niteme ké, ní oge no e, mlɛŋwi kí ɔnɔ kakaa sì mlɛpɛ̀, pɔ̀ ní kimɛ mɛ ɛ, mleyi ni aŋu mɛ kiboebitɛ ni etukpo me gagla.
Yesu apani aplɛ si Aya atráhe kutu i ki ɔsã nɔ badɔbasɛ ba ni Farisianɛ ma
29“Litraze gagla ɛki mlɔ, ɔsã nɔ badɔbasɛ ba ni Farisianɛ ma! Mlɔ banɔ aŋu mɛ beboebitɛ ba, Mlɛwa Aya yɛ beboedoplɛ ba idrɔ lɛ, lɛ mlɛlulɔ banɔ gbã ba idrɔ lɛ kyɛ ɛ; 30Lɛ mlɛsi isu ya si, atɛsi kwize blɔ baka ba lipoe le e, nya kúkpɛ inugu ni Aya yɛ beboedoplɛ ba kuyeye me. 31Nite si mlɛzi lɛ si mlɔ mlenu besoebi ba aki banama gi bá beye Aya yɛ beboedoplɛ ba a! 32Kɔlɔ mlatrɛ ní lɛ aʋa, tɔ mlagù eboa la gi mlɔ bakatsitsi ba bekpese e! 33Mlɔ bagblaga ʋa ni bagblaga bebi ʋa! Kitɛ mlegyo edi si mlaase ní lipɔ bubu le gi liakpɛ mlɔ ní kifumoni ye me na a? 34Lɛ loso e, mɛɛsi mlɔ si mɛɛtsisi mlɔ Aya yɛ beboedoplɛ ba ni beboete ba ani badɔbasɛ ba; mlɛtraye bátɔ, ku batɔ ni ise su, mlafiaʋi batɔ biseʋi ni Yudanɛ ma itsaklɔ, lɛ mlakpikpini batɔ dɔni ɔma mɛ kɔtsinɔ ɔma mɛ ɛ. 35Gani lɛ mɛ ɛ, kutuhehe kí banɔgbã̀ ba gi mleye e, kwiaba mlɔ aʋa, dɔni Abel dradra yɛ aʋa kɔzɛna ni Zakaria Baraxya yebinyime gi mleye ní Yerusalem lisɔligba lɛ ni ɔdɔpɔʋisuʋɔ lɔ kusi i aʋa. 36Mɛɛsi mlɔ ní lɛ mɛ si: sugba ɛ, kutuhehe kí kunɔye uliɔ pɔ́ kwiba mlɔ abla bebi ba pɔ́ aʋa a!
Yesu yɛ kulɔlɔɔ ki Yerusalem
37“Yerusalem, Yerusalem! Wɔ gi wòye Aya yɛ beboedoplɛ ba, xe wɔ̀sa Aya yɛ banɔkpɛkpɛ ba gi atsisi wɔ ɛ, akla na! Tasɛ mapɛ si mikpɛ wɔ bebi ba likpɔ, ŋwisi kiliɛ gi ɔkukɔne lɔ izeewe lɔ bebi ʋa ni siwlasasa sɛ, pɔ̀ wɔ́ki mɛ kude e! 38Dike, Aya edo ní mlɔ lisɔligba lɛ mɛ, lɛ loso e lilɛɛ ki mlɔ pluplu. 39Dɔnɔ abla kɔtsinɔ ɛ, mɛsi mlɔ si, mlatrámɔ mɛ tɔɔ kɔzɛna ni lipoe lɛ gi mlaapani si, ‘Aya ɔkrira ɔniliɛ gi atrába ní Ɔkaɛ linyi ne me e.’ ”",https://www.bible.com/bible/1982/MAT.23.AVN
MAT 24,"Yesu apani ní Yerusalem Lisɔligba lɛ kuyaʋi yɔ su
1Gi Yesu edo ní Yerusalem lisɔligba lɛ mɛ xe azaasɛ ɛ, yɛ badɔkpasi ba beti i pɔni yɛ si tɔ odi ligba lɛ 2Lɛ asi ba si, “Ee, pɔ̀ mlɛɛmɔ agba la ya petee e, mɛɛsi mlɔ si, sugba ɛ, akla ana petee biatsra la, lɛ litɔtɔ lítrawɔ ní litɔtɔ aʋa a.”
Yesu apani ní kunugu kpɛkpɛ ni keduyɔyɔ su
3Lɛ kede agi Yesu odi ni olif ye ise le lito le aʋa ɛ, yɛ badɔkpasi ba beti apɔni yɛ, lɛ beʋi ye si “Si blɔ lipoe lɛ gi eboa la petee aaba la mɛ ɛ. Lɛ kidiliɛ gi kiabu wɔ kubabaa ni kelea lidu le kubasɛ ɛ.”
4Yesu ebu le onu si, “Mleze ní aŋu plɛplɛ mɛ, tɔ mlakíki ɔnɔnɔ omeni mlo. 5Banɔ glegle biaba ní mɛ linyi ne me si, ba benu Kristo ye gi biameni banɔ glegle e. 6Mlaanu bigu ʋɛ ni agutaboe la onu ní idzage ne, pɔ̀ mledi lɛ aʋa si lifu likíku mlo, eboa la elu aaba la mɛ, pɔ̀ kelea lidupoe le liʋína a. 7Kese kiayɔ kedu ní kese su, lɛ kukusi kwiata kigũ ni kukusi, kuʋɛ kwiadɔ lɛ kese kiahwa ni ikɔ glegle e. 8Bɛya elue biaze ŋwisi kuyeʋiyeʋi ní kubipɔ mɛ.
9Lɛ biabu mlo kɔ si tɔ behe kutu aki mlɔ nì tɔ beye mlo, lɛ kelea pɔ kiatrɔ mlɔ ahwafi kɔkpɛ mɛ loso o. 10Ní lipoe lɛ klɔ mɛ ɛ, banɔ glegle biayurɔ ba kuziŋaa. Lɛ biatrɔ ba ahanuglɔ ba ahwafi, biabu ba ahanuglɔ ba kukɔ. 11Niteme si asia na beboedoplɛ ba biaŋwi gi biameni banɔ glegle e. 12Ɔkpɛ gi kuzimizi yo kwiasrɛ onu i, banɔ glegle ba kunɔdimɛnɔɔ onu kwiayɔ. 13Pɔ̀ ɔniliɛ gi aalɛ kɔzɛna ni lɛ ɔgù klɔ ɛ, Aya aabu ye. 14Lɛ Liboe Gbã nɛ ní Aya yɛ kaʋaŋaa gi kɛtraba su i, biapani lɛ klanɔ ní kelea mɛ petee gi liaki kudeonu si ɔnɔ kakaa aanu le e, xe ableke kelea kia gu u.
Litugu ne ní Yerusalem Lisɔligba lɛ mɛ
15Lɛ loso e, “Mletramɔ, ‘Litugu ne ní Yerusalem Lisɔligba lɛ mɛ’ ŋwisi kiliɛ gi oboedoplɛɛ Daniel apani i. Litralɛɛ ní ɔdradra klɔ.” ɔdɔkla yɛ ovu aŋu tɔ onu liboe lɛ ya ese. 16“Kɔlɔ ɛ, banama gi bali ní Yudea kesea mɛ ɛ, bese atrɛ ní eto la mɛ. 17Lɛ ɔniliɛ klɔ gi ɔtini yɛ ligba lɛ aʋa ɛ, ɔkizizi lipoe si yiple eku kepea mɛ tɔ yizɛɛkɔ yɛ bidɔ mɛ. 18Ɔniliɛ klɔ gi ɔlɛ ní yɛ ɔnyrɔ mɛ ɛ, ɔkidzi itrɛ kepea si yatrɛɛkɔ yɛ ewu la a. 19Liaze gagla ɛki bamɛdzɛ ba nì bebi ne ba ní ewe ala klɔ mɛ! 20Mleʋi Aya tɔ mlɔ kuseseo kukídɔ ní kublɔ lipoe le loo ní isu mɛ liyɔwe le aʋa! 21Lɛ ese linu si kupepeo ní lipoe lɛ klɔ mɛ ɛ, kwianyani sani kuliɔ gi kwiba edi i dɔni kelea mɛ okpese klɔ kɔna ni omono e. Lɛ kɔ elu kutrába liwewe tɔ ɔ. 22Pɔ̀ Aya atí ní ewe la aʋa kooko; xe ɔ́bitɛ nite e, ɔnɔnɔ ɔ́traze ligbã. Kɔkpɛ yɛ banɔxwaxwa ba, loso e Aya atráti ní ewe la aʋa.
23“Niteme si, xe ɔnutɔ asi wɔ si, ‘Di, imɔ Kristo ye ní ya!’ loo imɔ yɛ ní kɔlɔ ɛ!’ wukízɛ yɛ aʋa ŋa a. 24Nite si basia nɛ ba gi biaba ní mɛ linyi ne me si ba benu Kristo ye ni banama gi biayɔ ɔlɛɛ si benu beboedoplɛ; xe biabitɛ enugutseboe ni eboe gi banɔ bámɔedii tɔ bɛkɔ emeni Aya yɛ banɔxwaxwa ba, xe liasɔnɔ ɛ. 25Mlata kutu! Masi mlɔ xe ableke lipoe le liana a.
26“Lɛ loso e, xe banima biasi mlɔ si, ‘Dike, aŋwi ní ɔyaya klɔ ɛ’ mlakídzɛ niklɔ; loo xe bɛpani si, ‘Dike, ɔkpasi ligba ɛ lɛ ya mɛ ɛ!’ mlakízi lɛ aʋa ɛɛŋa. 27Lɛ ese linu si, Ɔnɔɛ Yebi ye e, aaba ŋwisi dzeni kifububu dɔni kewetu ya gi kizɛŋwi ni keweku ya kinɛ ɛ.
28“Niklɔ gi bidɔ tsetse ʋe bifini i, niklɔ opéte ʋa bizɛkpɛ likpɔ.
Ɔnɔɛ Yebi ye yɛ kubabàa
29“Kyɔŋ ní baxixa ba klɔ ʋa kede e, liwo le liamɔni kuyi lɛ kanɔa mɛ kialɔsi, ɔdzidzi yɛ kyɛ ɔ́trakle tɔɔ, aŋwi na aawɔli, lɛ Aya aasugu kidɔ kakaa ni lifunu ne. 30Ni lipoe lɛ klɔ mɛ ɛ, Ɔnɔɛ Yebi ye kubaba gyesi ye aaŋwi ní liwɔ lɛ mɛ; lɛ banima pɔ́ ní kesea aʋa biabemi gi bɛmɔ Ɔnɔɛ Yebi ye gi atrába ní lifunu ne aplɛ la mɛ ni kigagla ani kusudra glegle. 31Nite si aatsisi Aya yɛ baxwɛdzɛ ba ni kakuklui ole gagla ni kelea mɛ akɔtɔ tene la pɔ́ aʋa, lɛ biaxogo yɛ banɔxwaxwa ba dɔni kelea mɛ kapɛ tiele tsini ka kapɛ ʋla.
Kudɔkpasi dɔnɔ ní ogbose lo su
32Lɛ Yesu apani si, “Mlaki tɔ ogbose lo ɔbasɛ mlɔ bidɔ, xe lɔ aya la alɛ wɔwɔ, xe ose lo ɛɛtuma ɛ, kɔlɔ mlete si kedzenilea keti pɔnɔ. 33Niteme ke xe mlɛɛmɔ eboa la gi ɛɛba la mɛ ɛ, mlete si lipoe le lina, lɛ lina kevunu ya a. 34Mlaplɛ aŋu si eboa la ya pɔ́ aaba la mɛ, xe ableke banama gi balɛ ligbã́ nɛ abla ɛ biatse. 35Lifunu ne nì kesea biaza, pɔ̀ me eboe la atráza liwewe e.
Ɔnɔnɔ ote liwe le loo lipoe lɛ gi Yesu aaba
36“Ɔnɔnɔ ote, liwe le loo ɔnyɔsasa nɔ, Aya yɛ baxwɛdzɛ ba ní lifunu ne loo Ɔnɔɛ Yebi ye kyɛ béte e, Ɔka Aya tete ko ete. 37Ɔnɔɛ Yebi ye kubaba ɛ, kwiaze ko ŋwisi nite gi lize ní Noa lipoe le me e. 38Kpɛ ɔtɔ kí kuni yiyio e, banima bɛzɛŋa, lɛ bɛzɛŋwɛ kyɛ, benyime nì badzɛ bɛzɛgbani baglɔ ʋa, kɔzɛna nani liwe gɔgɔ lɛ aʋa gi Noa emu eku ní onitsahu lo me e. 39Pɔ̀ bamɔ liboe lɛ gi lizɛba egyesi kɔzɛna nani lipoe lɛ gi kuni yiyio kwiba ɛgba ba ɛsɛ nɔ ɛ. Nite ké litraze xe Ɔnɔɛ Yebi ye aaba a. 40Ní lipoe lɛ klɔ mɛ ɛ, benyime tiaʋa biazɛwa axwɛ ní ɔnyrɔ mɛ, biasɛ ni tole, lɛ ɔʋla ɛ, biayurɔ yɛ ɛ. 41Lɛ badzɛ tiaʋa biaze ní lihɔkla nɛ aʋa a; biasɛ ni tole, pɔ̀ ɔʋla ɛ, biayurɔ yɛ.
42“Lɛ loso e, mleze ní aŋu plɛplɛ mɛ, lɛ ese linu si mléte liwe lɛ klɔ gi mlɔ Ɔkaɛ aaba a. 43Xe kepea ɔkaɛ ete elesi la lipoe lɛ klɔ gi oze ye aaba ɛ, wɔaka ní lɛ aʋa si aaze ni aŋu, lɛ ɔ́traki kude xe oze ye aatiku ní yɛ kepea mɛ ɛ. 44Lɛ loso e, mlɔ fɛ mlabla aplɛ, lɛ ese linu si Ɔnɔɛ Yebi ye aaba ní ɔnyɔsasa lɔ klɔ aʋa gi mlaʋídi yɛ kudeo onu i.
Ɔnɔsumu ye osumu ní kude gyɔgyɔ aʋa
45“Nite kɔ ɛ, nyaŋwɛ onu ɔnɔsumu gbã nì oboete e? Yɛ onu ɔniliɛ gi yɛ ɔkaɛ akɔ edu ní banɔsumu dzedze ba onu u, tɔ aaki ba bá kiŋaŋaɛ ni lipoe le aʋa. 46Liaku ɔnɔsumu liɛ klɔ isami xe yɛ ɔkaɛ adziba tsani yɛ gi eedi kepea aʋa mumɔ ɛ! 47Sugba mɛsi mlɔ si, yɛ ɔkaɛ aakɔ̀ ɔnɔsumu liɛ klɔ du ní yɛ bidɔ mɛ petee onu. 48Pɔ̀ xe onu ɔnɔsumu nyani nyani i, aasi isu ya sì, yɛ ɔkaɛ ɔ́tratsɔ odzi i, 49kɔ ekpese yɛ bahanuglɔ banɔsumu ba kukusi, lɛ aaŋa kɔ aŋwɛ ni badaŋwɛmu ba ɛ. 50Xe ɔnɔsumu liɛ klɔ yɛ ɔkaɛ aadzi i liwe lɛ gi odi yɛ kudeo onu i, ní ɔnyɔsasa lɔ klɔ gi óte aʋa ɛ. 51Yɛ ɔkaɛ aatsà yɛ kukpe kukpe lɛ aaki si yɛ nì banɔ aŋu mɛ beboebitɛ ba biaze ní kakpá tiele me. Niklɔ aabemi xe aata yɛ ene na a.",https://www.bible.com/bible/1982/MAT.24.AVN
MAT 25,"Abee ní Ɔnɔɛ Yebi ye yɛ kubabà su u
1“Ní lipoe lɛ klɔ mɛ ɛ, lifunu ne kaʋaŋaa kiaze ŋwisi kiliɛ gi idisami liɔfɔ ikɔ lɛ kani ʋa a, xe itrɛ si lɛzɛtsani onyime ɔtɔ gi ɛgbani ɔdzɛ kinɛ ɛ. 2Bamɛ tietsu beze kunukpadze, lɛ tietsu gɔgɔ ba beze beboete e. 3Idisami kunukpadzeo kwikɔ lɛ kani ʋa pɔ̀ kúvu kumu ipɔnɔ ɔ. 4Pɔ̀ idisami beboete ba ɛ, bevu kumu ní kuʋeo me epɔni ba kani ʋa. 5Ɔdzɛnyee ɔ́tsɔ kuba a, liki si sra si mu idisami nɛ, lɛ iku sra mɛ ɛ. 6“Elesi la tetsu i, ozi lo eyi si, ‘ɔdzɛnyee aba loo. Mledo aba tsani yɛ!’ 7Lɛ idisami liɔfɔ lɛ inyime e, lɛ imuni lɛ kani ʋa kuklekleo e. 8Lɛ idisami kunukpadzeo kwisi beboete ba si, ‘Mlapɔli mlɔ kumu kutɔ aki blɔ ɔ; blɔ kani ʋa bíha kuni.’ 9Idisami beboete ba bebu le onu si ‘Owo!’ ‘kumu liɔ gi kuli ní blɔ awla ɛ, kútrana blɔ nì mlɔ ɔ. Lɛ loso e, mlaze ebu aki isu ya ní kɔ badàdà ba klɔ ɔ.’ 10Pɔ̀ gi idisami kunukpadzeo kwitrɛ ní kumu yɔ obu klɔ ɛ, ɔdzɛnyee aba eku, lɛ idisami titsu i lɛ gi ize kublabla mɛ itiku ní ɔdzɛɛ ɔgbanɔ klɔ nì ɔdzɛnyee, lɛ bɛda opupo lo e. 11Lɛ kede e, idisami gɔgɔ lɛ iba lɛ ikla ɛtsisi si ‘Ɔka, ɔka! Dra opupo lo ki blɔ ɔ!’ 12Pɔ̀ ɔdzɛnyee ebu le onu si mɛɛsi mlɔ si, méte mlo.” 13Lɛ Yesu agù yɛ abee si lɛ loso e, mleze ni aŋu lɛ ese linu si mléte liwe le e loo ɔnyɔsasa nɔ ɔ, gi maadziba ɛ.
Yesu ebu abee ni banɔsumu tiata ba su
14“Yesu atrɛ ni yɛ abee ba aʋa si dzɛ, lifunu ne kaʋaŋaa kiaze ŋwisi kiliɛ gi onyime ɔtɔ azɛɛsɛ atrɛ ni kude me e xe axwa yɛ besumu bi ʋa a, lɛ akɔ yɛ bidɔ mɛ akpɛ ni ba awla kinɛ ɛ. 15Aki ɔkakaa ní yɛ kutanɛɔ onu. Aki ɔnɔ tole kibɔ ikotoku titsu, aki ɔnɔ ʋla yɛ kibɔ ikotoku tiʋa, lɛ aki odzedze kibɔ okotoku tole e. Lɛ asɛ atrɛ ní yɛ kudeo me e. 16Niteme si, osumubi liɛ gi azɛ kibɔ ikotoku titsu le e, akɔ yɛ kibɔe akpɛ ní axwɛwawa mɛ, lɛ amɔ kibɔ ikotoku titsu atrɔ ɛ. 17Nite ke osumubi liɛ gi azɛ kibɔ ikotoku tiʋa lɛ ɛ abitɛ, lɛ yɛ kyɛ amɔ kibɔ ikotoku tiʋa atrɔ ɛ. 18Pɔ̀ osumubi liɛ gi azɛ kibɔ okotoku tole lo e, asɛ lɛ azeetu lizokpo le, lɛ ekpo yɛ ɔkaɛ yɛ kibɔɛ ɛ. 19“Lipoe gblamadzaɛtɔ kede e, besumubi ba ɔkaɛ edzì niteme si eʋi ba kiliɛ gi bɛwa kibɔɛ su axwɛ ɛ. 20Osumubi liɛ klɔ gi azɛ kibɔ ikotoku titsu le e, akɔ kibɔ ikotoku titsu dzedze apɔnɔ lɛ ebu lɛ mɛ si, ‘Mɛ ɔkaɛ, wɔki mɛ kibɔ ikotoku titsu, Di titsu ilɛ ya gi lɛ mamɔ atrɔ ɛ.’ 21Lɛ yɛ ɔkaɛ apani si, ‘Wɔbitɛ mumɔ, wɔpɛ, wonu osumubi gbã, wodo anukwarɛ nì kibɔ sisami liɛ ya, madu wo ní eboe ʋidi onu. Ba tɔ gamɔ isami ni mɛ!’ 22Lɛ osumubi liɛ klɔ gi azɛ kibɔ ikotoku tiʋa lɛ kyɛ ɛ, aba lɛ apani si ‘Mɛ ɔkaɛ, wɔkɔ kibɔ ikotoku tiʋa kpɛ mɛ awla, pɔ̀ mamɔ ikotoku tiʋa apɔni lɛ ɛ.’ 23“Yɛ ɔkaɛ edo si ‘Wɔbitɛ mumɔ, wonu osumubi gbã, wodo anukwarɛ nì kibɔ sisami liɛ ya. Madu wo ní eboe glegle onu. Ba tɔ gamɔ isami nì mɛ!’
24“Lɛ kede e osumubi liɛ klɔ gi azɛ kibɔ okotoku tole kyɛ aba a, lɛ apani si, ‘Ɔka mete si ɔnɔ gagla wonu gi wɔlɛ ŋwisi ɔnɔ gi izɛ kɔ bidɔ ɛdɔni níklɔ gi ɔ́kpɛ kididɔ ɛ, le wuzɛɛŋwlɛ̃ bidɔ gi bínu wɔ binɛ ɛ. 25Nite si mese lifu lɛ mazeekpo wɔ kibɔ ɛ ni sise se me. Ɔka di imɔ wɔ kibɔɛ, zikɛ ɛ.’
26“Lɛ ɔkaɛ apani si, ‘Wɔ ɛ, ɔ́flɔ ni litukpo me gagla osumubi wonu, kɔ wote si mizeebu bidɔ niklɔ gi mákpɛ kididɔ ɛ, lɛ mizɛɛŋwlɛ bidɔ eŋa ní níklɔ gi mehle kididɔ ɛ 27Agi wote si nite malɛ ɛ, ege lɛ loso wɔ́kɔ mɛ kibɔɛ ɔzɛɛkɔ ɔkpɛ ní kibɔɛ ɔbla klɔ ɔ, xe kiapɔ trɔ kímɛ, xe ableke madzi na a.’ 28“ ‘Abla ɛ, mlazi kibɔ okotoku tole lo ní yɛ awla tɔ mlakɔ kɛ aki kibɔ ikotoku liɔfɔ lɛ onete e. 29Ɔnɔ kakaa liɛ awla gi kidɔ kilɛ ɛ, biapɔnɔ ɔki yɛ, tɔ aamɔ sanɔ; pɔ̀ ɔniliɛ awla gi kididɔ kíma ɛ, kisisami liɛ gi kiliɛ yɛ awla ɛ, biazɛ kɛ. 30Osumubi ɔ́flɔ liɛ ya xunyɔ ɛ mlebu yɛ aŋwia kpɛ oŋwe no ní litumu ne me. Niklɔ aabemi xe aazeɔta yɛ ene na.’
Ɔnɔɛ Yebi ye aaxwa litsi nì ɔnɔ kakaa
31“Xegi Ɔnɔɛ Yebi ye aba ni sikusi me ni yɛ baxwɛdzɛ ba petee, aaze ní yɛ likusigbo le aʋa, 32nite si kelea mɛ banima petee biaxogo ba ni yɛ aŋu na mɛ. Kɔ alɛ bamɛ ní kupɛ tuʋa ɛ, ŋwisi kiliɛ ko gi oʋesi gbanɔ yɛ izeebu iʋesi le lidze ni bamu ʋa su kinɛ ɛ. 33Aadu banama gi bɛbitɛ ní yɛ kupɛpɛɔ aʋa ɛ, ni yɛ kaŋaa mɛ, kɔ atsini bagɔgɔ ba ni yɛ kaba mɛ. 34Kɔ Okusi ye asi yɛ kaŋaa mɛ bezeze ba si, ‘Mlaba, mlɔ Mɔka akrira, mlagazɛ mlɔ ɔŋa klɔ ni kaʋaŋaa gi abla aplɛ kimlɔ dɔni kelea likpese le e. 35Gi kuʋɛɔ kwize kume e, mlɛki mɛ kiŋaŋa, olile ezeku me lɛ mlɛki mɛ kuni; Meze ɔbaba lɛ mlɛzi mɛ kpɛ mlɔ kupeo me. 36Meze ni liya lɛ mlɛkpɛ kusa ní mɛ su i; Mazɛɛnya lɛ mledi mɛ aʋa ɛ, gi meze ligba fɛ ɛ, mlɛba edi me.’ 37Nite si banama gi bɛbitɛ Aya kupɛpɛɔ aʋa a biabu le onu ki yɛ si, ‘Ɔkaɛ, lipoe woli kwimɔ wɔ gi kuʋɛ kwizeeku wo o xe kwiki wɔ kiŋaŋa a, loo olile ezeku wo o xe kwiki wɔ kuni na a? 38Lɛ lipoe woli kwimɔ wɔ gi woze ɔbaba xe kwizi wɔ ɛkpɛ blɔ kupeo me e loo woze ni liya xe kwikpɛ kusa ni wɔ su u? 39Lɛ lipoe woli kwimɔ si wɔ isu mɛ igɔ ɔ, loo woze ligba, xe kwiba edi wo o?’ 40Nite si Okusi ye aabu le onu si, ‘Mɛsi mlɔ anukwarɛɛ si, lipoe kakaa gi mlɛbitɛ nite me eboa la elu ɛki mɛ benemi ba ya mɛ tole e gi ɔnɔnɔ oʋíbù i, mɛ mlɛbitɛ lɛ ɛkɔ.’ 41“Kɔ asi banama gi bali ní yɛ kabãa mɛ si, ‘Mlaseza ní mɛ su, mlɔ Aya exo ifi le akpɛ. Mlazatrɛ ní kifumoni ye gi bɛkpɛ plɛ kí Ozimizi ye ni yɛ bapɔnɔpɔnɔ ba mɛ ɛ! 42Kuʋɛ kwiku me pɔ̀ mlɛda aŋu na mláki mɛ kiŋaŋa a, olile eku me mláki mɛ kuni i; 43Meze ɔbaba pɔ̀ mlazi mɛ akpɛ mlɔ kupeo me e. Meze ni liya mlegbe mlákpɛ kusa mɛ su u. Gi mazɛɛnya ɛ xe meze ligba kyɛ ɛ, mlákɔ litɔtɔ ní le mɛ aki mɛ ɛ.’ 44Kɔ banima bebu le onu ki yɛ si, ‘Ɔkaɛ, lipoe woli koŋ kwimɔ wɔ gi kuʋɛ kwiku wo, loo olile ezeku wo, loo woze ɔbaba, woze ni liya, wɔ isu ya mɛ igɔ ɔ, loo woze ní ligba xe kwikyí kede kpɛ wɔ na a?’ 45Niteme si Okusi ye aasi ba si, ‘Mɛɛsi mlɔ si, lipoe kakaa ɛ lɛ gi mlegbe xe mlapɔni mɛ benemi ba ya gi ɔnɔnɔ óʋibu i, mɛ mlapɔnɔ.’ 46“Lɛ loso biatsisi ba ní kutuhehe moblomoblo me e. Kɔ bɛtsisi banama gi bɛbitɛ ni Aya yɛ kupɛpɛɔ aʋa a, ní ligbã moblo le me e.”",https://www.bible.com/bible/1982/MAT.25.AVN
MAT 26,"Banɔtsitsi ba bɛbitɛ kutrɔtrɔ si biaye Yesu
1Agi Yesu agù yɛ bidɔbasɛbasɛ bɛ ya petee e, asi yɛ badɔkpasi ba si; 2“Ŋwisi kiliɛ gi mlete plɛ kinɛ ɛ, betráŋa kutseo lidɔzawe le ní ewe taʋa kede. Lipoe lɛ klɔ mɛ biakɔ Ɔnɔɛ Yebi ye kpɛ awla tɔ beku ye ní ose lo su.” 3Nite me si kusumu yo baka ba ni banɔtsitsi ba bɛtsa ní Kayafa gi yɛ onu kusumu yo ɔka ʋidi ye yɛ kepea mɛ ɛ, 4lɛ bɛbitɛ batrɔtrɔ níklɔ si biavu Yesu ní kikpokpo me tɔ biaye ye. 5Pɔ̀ bɛpani si “lima si kwiabitɛ lɛ ní liweŋaŋa lɛ mɛ” “xe aníte e banima biayɔ kedu.”
Ɔdzɛ ɔtɔ asra kumu akí Yesu ní Betania
6Yesu eze ní Betania ní onyime ɔtɔ gi bizɛxwa si, Simon gi anya kunya kyikyi yɔ kepea mɛ. 7Gi azɛɛŋa bidɔ mɛ ɛ, ɔdzɛ ɔtɔ aba yɛ klɔ gi evu alabasta keʋe gi kamɛ kumu flafla a gi kwizi kedzi i, kwize; lɛ ɔdzɛɛ ekyi kumu yɔ abali yɛ litukpo le. 8Yesu yɛ badɔkpasi ba beyeʋi isu gi bɛmɔ nite e, lɛ beʋi si “Ege lɛ loso ezizi kumu yɔ nite e?” 9“Nya biatani kumu liɔ kudà kedzi ʋidi gi biakɔ kibɔɛ ɔki bepiplinete ba xe e!” 10Yesu ete liboe lɛ gi bɛzɛ pani, lɛ eʋi ba si, “Ege kunugu mlɛkpɛ ɔdzɛ liɛ ya,? Kidɔ gbã gi ki gyeno e, kɛ abitɛ aki mɛ. 11Bepiplinete ba bali mlɔ kusi liwe kakaa, pɔ̀ mátraze mlɔ su lipoe kakaa. 12Kumu yɔ gi abali mɛ aʋa te e kɔ akɔ abla mɛ kisugyaɛ aki mɛ kuviveo. 13Sugba mɛsi mlɔ si ɔkɔ kakaa gi biapani Aya liboe le ni kelea mɛ ɛ, biapani ní kidiliɛ gi ɔdzɛ liɛ abitɛ su tɔ biakɔ lɛ plɛ aŋu ni yɛ aʋa a.”
Yuda azɛ kibɔ sì tɔ yibu Yesu i kɔ
14Lɛ kede e, Yesu yɛ badɔkpasi liɔfɔ ni tiaʋa ba bamɛ tole gi yɛ bizɛxwa si Yuda Iskariot i, atrɛ ní kusumu yo baka ba klɔ 15lɛ eʋi ba si, “Xe gi mebu Yesu akɔ kimlɔ ɛ, ege mlaki mɛ ɛ?” Lɛ bɛkla kibɔ pititi yɛ avitata kɔ ɛki yɛ. 16Dɔni lipoe lɛ klɔ aʋa ɛ, Yuda azaapɛ kudeonu gi akɔ Yesu kukpɛ awla ki ba ɛ.
Yesu aŋa Kutseo Lidɔzawe le bidɔ mɛ nì yɛ Badɔkpasi ba
17Ni Akla mɔnyasi na liwe tɔpu nɛ aʋa ɛ, badɔkpasi ba bɛba Yesu klɔ lɛ beʋi ye si, “Nifɔ wɔ̀pɛ si kululɔ plɛ ki kutse lidɔzawe le bidɔŋaŋa ʋɛ kí wɔ na a?”
18Lɛ asi ba si, “Mlatrɛ ní onyime ɔtɔ klɔ ní ɔma ʋidi no me, tɔ mlasi yɛ si; ‘Ɔdɔbasɛ yɛ apani si, Mɛ ɔnyɔsasa nɔ ɛna; mɛ ni mɛ badɔkpasi ba kwiaŋa Kutse lidɔzawe le bidɔŋaŋa ʋɛ ní wɔ́ kepea mɛ ɛ.’ ” 19Lɛ badɔkpasi ba bɛbitɛ ŋwisi kiliɛ gi Yesu asi ba kinɛ ɛ, lɛ bɛbla Kutseo lidɔzawe le bidɔŋaŋa ʋɛ plɛ ɛ. 20Gi kulagɔ kwina ɛ Yesu ni yɛ badɔkpasi liɔfɔ ni tiaʋa ba beple eze ní kezia ese e. 21Gi bɛzɛŋa bidɔ mɛ ɛ, Yesu apani si “mɛsi mlɔ anukwarɛɛ si, mlɔ mɛ tole atrákpɛ mɛ awla.” 22Liki si yɛ badɔkpasi ba bɛpisa, lɛ bekpese ye kuʋí tole tole si, “Ɔkaɛ, maka si aní mɛ wɔɛsɛ ɛ?” 23Lɛ Yesu ebu le onu si, “Mlɔ mɛ liɛ gi ɛkpɛ awla kezia mɛ ni mɛ ɛ, yɛ atrábu me kɔ. 24Ɔnɔɛ Yebi ye atrátse ŋwisi kiliɛ gi Aya liboe le lipani i kinɛ ɛ. Pɔ̀ líaze gagla ki ɔniliɛ klɔ gi aabu Ɔnɔɛ Yebi ye kukɔ ɛ. Xegi baxà ɔniliɛ klɔ apɔ kura ɛ, liapɛ ki yɛ sanɔ ɔ!” 25Lɛ Yuda gi yɛ atrákpɛ yɛ awla ɛ, eʋi ye si, “Ɔdɔbasɛ yɛ, dani aní mɛ ɛ?” Lɛ Yesu ebu le onu si, “Wɔ́ wɔɛpani nite.”
26Agi bɛzɛɛŋa bidɔ mɛ ɛ, Yesu akɔ lìklã nɛ, lɛ edo Aya ɖase e, xe ayaʋi lɛ ɛ. Lɛ akɔ lɛ aki yɛ badɔkpasi ba ɛ, lɛ asi ba si, “Mlazɛ atà; lɛ lìnu mɛ kisugyaɛ.” 27Lɛ kede e, akɔ kaŋwɛpliʋia lɛ edo ɖase e ní ka aʋa xe, akɔ ka aki ba si, “Mlɔ pɔ́ mlaŋwɛ ní ka onu.” 28“Bɛ ya binu mɛ ika lɛ gi bɛkɔ e du kunyanya vuvu yɔ ní Aya ni yɛ banima kusi, mɛ ika lɛ gi bɛbali ní banɔ glegle ba eboe zimizi na kukɔkyɛ litukpo o. 29Mɛsi mlɔ si, Mátraŋwɛ wain liɛ tɔɔ kɔzɛna nì liwe lɛ gi maaŋwɛ wain yɛ dzɛ nì mlɔ ní Mɔka Kaʋaŋaa mɛ ɛ.” 30Lɛ gi bɛza ɔdzi tole e, bedo etrɛ ní Olif ye ise le ketokpa aʋa a.
Yesu edo aplɛ si Petro aanada yɛ
31Lɛ Yesu apani asi ba si, “Omono elesi ala ya ɛ, mlɔ pɔ́ mlaase yurɔ mɛ ɛ, lɛ ese linu si Aya liboe le lipani si:
“ ‘Aya aaye oʋesi gbanɔɛ,
kɔ iʋesi le isehle e.’
32“Pɔ̀ xegi mayɔ ádɔ ní bekpo ʋa mɛ ɛ, maaku mlɔ ɔtɔ trɛ ní Galilea.”
33Lɛ Petro ebu le onu aki Yesu si, “Xe banima pɔ́ bese yurɔ wɔ kura kyɛ ɛ, mátradzi kede ní wɔ su liwewe e!” 34Yesu asi Petro si, “Sugba ɛ, katsaa gi ɔkukɔ lɔ si loeme elesi la ɛ, wɔanada tatá si wote me.” 35Lɛ Petro ebu le onu si, “Xe liaze si beye me apɔni wɔ kyɛ ɛ, mátranada si mete wo!” Lɛ badɔkpasi gɔgɔ ba kyɛ bɛpani nite ke e.
Yesu axwa Aya ní Getsemane
36Lɛ Yesu ni yɛ badɔkpasi ba bɛtrɛ ní ɔkutɔ gi bizɛxwa si Getsemane e, lɛ asi ba si, “Mleze ní ya tɔ mitrɛ ní ɔtɔ nɔ kɔlɔ tɔ mizɛɛxwa Aya.” 37Agba ni Petro ni Zebedeo yɛ bebinyime tiaʋa ba evu. Enu kuyeʋiyeʋi lɛ isu ikpese yɛ asigaga la kuga ɛ, 38lɛ asi ba si, “mɛ esobo la ɛxixa gbɛgbɛ nite si míhatse. Mleze nì aŋu nì mɛ ní ya.” 39Agi atrɛ ni ɔtɔ nɔ taʋɛ ɛ, adɔ nì yɛ aŋu na mɛ ní kesea. Lɛ aki Aya litukpo si, “Mɔka, xe liapɛ ɛ, tɔ ti ɔzia nɔ kaŋwɛpliʋia lia ní mɛ aʋa! Pɔ̀ aní kiliɛ gi mapɛ pɔ̀ bitɛ ní wɔ kupɛ́pɛɔ onu u.” 40Lɛ gi edzi aba ní badɔkpasi tiata ba klɔ ɛ, amɔ si bɛdɔ sra, lɛ eʋi Petro si “kɔ mlɔ tiata mlatrátani aŋu kuze ni mɛ ɔnyɔsasa tole kpoo na a? 41Mlezè ni aŋu tɔ mlaxwa Aya tɔ mlakíku ní kufekedi me. Nya Ɔfuɛfuɛ nɔ ɛɛdimɛ xe e pɔ̀ kisugyaɛ kibotso o.” 42Yesu azɛɛxwa Aya kuʋla si, “Mɔka, xe lítrasɔnɔ si wɔati ɔzia nɔ kepliʋia ní mɛ aʋa a, sani si maŋwɛ ka ɛ, lɛ kɔ ɛ bitɛ ní wɔ kupɛpɛɔ aʋa a.” 43Gi Yesu edzi aba ɛ, amɔ si badɔkpasi ba bɛdɔ sra dzɛ; bátani ba bimbi ʋe kudra. 44Dzɛ ɛ, Yesu ayurɔ ba, lɛ asɛ atrɛ xe azɛɛxwa Aya kutanɛ nì eboa la klɔ ke e. 45Lɛ edzì atrɛ ní badɔkpasi ba klɔ ɛ, xe eʋi ba si “Sra sɛ ko mlafini idɔ xe mlɛyɔ isu ya mɛ na a? Mledi ɔnyɔsasa nɔ ɛna! Bɛtra bu Ɔnɔɛ Yebi ye kpɛ awla ɛki banɔ zimizi ba. 46Mlayɔ! Mlaki tɔ kusɛ! Imɔ ɔniliɛ gi eebu me kɔ ɛ.”
Kusɔliɔ baka ba bevu Yesu
47Agi Yesu aze gu kunugu yo e, Yuda, badɔkpasi liɔfɔ ni tiaʋa ba mɛ tole e, aba eku ni ba kusi i. Linɔkpi ʋidi itɔ gi kusumu yo baka ba ni banɔtsitsi ba bɛkpɛ ɛ, xe livu ihɛ piɔpiɔ ʋa ni kusekpeo, lize ni yɛ kude e. 48Yuda gi yɛ ɛkpɛ Yesu awla ɛ, abitɛ kutrɔtrɔ ni linɔkpi le si; “Ɔniliɛ gi yɛ lidzɔ lɛ maamu i, yɛ onu ɔniliɛ gi mlɛpɛ ɛ, mlevu ye!” 49Lɛ Yuda eti apɔni Yesu kyɔŋ, lɛ apani yɛ si, “Kusuyɔ ki wɔ, Ɔdɔbasɛ yɛ.” Lɛ amu yɛ lidzɔ lɛ ɛ. 50Lɛ Yesu ebu le onu si, “Kɔsi ni lɛ su, ɔʋia!” Lɛ linɔkpi le liga xe liba evu Yesu gagla ɛ. 51Banama gi beze nì Yesu kude e, bamɛ tole etso yɛ ihɛ piɔpiɔ yɛ lɛ ati kusumu yo ɔka ʋidi ye yɛ ɔnɔdzidzi ye yɛ kutukpa ɛ. 52Lɛ Yesu asi ɔdɔkpasi liɛ klɔ si, “Dzini wɔ ihɛ piɔpiɔ yɛ kpɛ ní yɛ ozeklɔ,” “Banama petee gi bizeetso ihɛ ɛ, biatse ní ihɛ onu. 53Kite wóte si maatani kupɔnɔ kuʋi dɔni mɔka awla gi aatsisi yɛ baxwɛdzɛ baguta sani ahakpɔ liɔfɔ ni taʋa na a? 54Pɔ̀ xe mabitɛ nite e, kɔ kitɛ liboe lɛ gi bɛŋwlimi plɛ ni Aya liboe le me e liaba lɛ mɛ?” 55Lɛ Yesu apani aki linɔkpi le si, “Liziã si mlaba nì ihɛ piɔpiɔ ʋa nì kusekpeo si mlévu me ŋwisi ɔnɔ zimizi gi ayɔ kedu u, xe ɔʋíbitɛ ni isã nɛ aʋa kinɛ na a? Mazɛɛbasɛ bidɔ ní Yerusalem lisɔligba lɛ mɛ, liwe kakaa pɔ̀ mlevu me e. 56Pɔ̀ eboa la pɔ́ eba la mɛ tɔ eboa la gi Aya yɛ beboedoplɛ ba bɛŋwlimi plɛ ní Aya liboe le me e, aba la mɛ.” Lɛ badɔkpasi ba petee bese e, xe bɛsɛ yɛ su i.
Yudanɛ ma betsixwa ba bɛxwa litsi ni Yesu
57Banama gi bevu Yesu i, bɛtsini yɛ ní Kayafa gi onu Kusumu yo Ɔka ʋidi ye kepea mɛ, níklɔ ɔsã nɔ badɔbasɛ ba nì banɔtsitsi ba bɛtsa. 58Petro fɛ eze ní ba kedea ke. Agà riɖiɖi eti eku ní kusumu yo ɔkaɛ kepea mɛ. Eze kesea ní kepea mɛ kɔpɔni kepea bepepe ba tɔ yimɔ kiliɛ gi eboe la aatrɛ ɛ. 59Kusumu yo baka ba ni Yudanɛ ma betsixwa ba petee bɛpɛ asia tɔ bɛkɔ ɛbu Yesu lipɔ atɔ biaye ye; 60pɔ̀ bátani litɔtɔ kumɔ ɔ, linyaze lɛ mɛ si, banɔ glegle bedo bɛba ɔtɔ nɔ lɛ bɛsɛ asia na ɛkpɛ yɛ awla a, gɔgɔɛ benyime tiaʋa bedo bɛba ɔtɔ nɔ, 61lɛ bɛpani si, “Onyime liɛ ya apani si, ‘Maatani Aya yɛ lisɔligba lɛ kuyaʋi lɛ ní ewe tata mɛ ɛ, maadzini lɛ kuwa.’ ” 62Kusumu yo Ɔka ʋidi ye ayɔ alɛɛ, lɛ eʋi Yesu si, “Kunububu kutɔtɔ kúma ní wɔ awla gi wɔakɔ ki liboe lɛ gi bɛkɔ ni wɔ su na a?” 63Pɔ̀ Yesu ɔfuɛ, nì yɛ ɛ. Kusumu yo Ɔka ʋidi ye asi Yesu dzɛ si “Maka kitamu akí wɔ ní Aya linyi ne me, si blɔ xe wɔ wonu Kristo ye gi onu Aya Yebi ye e?” 64Lɛ Yesu ebu le onu akí yɛ si, “lilɛ ní lɛ mɛ kiliɛ gi wɔpani i.” Pɔ̀ mɛsi mlɔ si: Lipoe le litrába gi mlɛtramɔ Ɔnɔɛ Yebi ye gi odi i ní Aya kigagla ɛ petee onetee yɛ kaŋawla mɛ ɛ, xe atrába dɔni lifunu ne ní aplɛ la mɛ ɛ. 65Lɛ kusumu yo Ɔka ʋidi ye akyì yɛ ɔtutɔ yɛ liwu le tɔ yikɔ ɛbasɛ yɛ kusuyeʋio, lɛ apani si, “Libusioboe! kúdzi uzia ɔnɔ gi eze liboe le katsalia tɔɔ. Mlenu yɛ libusioboe le gi apani i. 66Lɛ eʋi ba si, ege kinu mlɔ begyodi ʋa ɛ?” Bebu le onu si “Aŋa lipɔ lɛ loso e egyeni ni kutse.” 67Banɔatɔ bɛɛtsí sita sɛ kpɛ Yesu aŋu na mɛ, batɔ bekusi ye xe batɔ kyɛ bɛbɔ yɛ isumu ne e 68lɛ bɛsi yɛ si, “Do liboe plɛ ki blɔ Kristo! Nyaŋwɛ asa wɔ bidɔ mɛ na a?”
Petro Anada si yéte Yesu
69Lɛ gi Petro eze ní kusumu yo ɔka ʋidi ye yɛ kepea kuka mɛ ɛ, ɔdzɛ osumubi ɔtɔ eti apɔni Petro lɛ asi yɛ si, “Wɔfɛ woze ni Yesu Galilea ɔnɛ kude.” 70Pɔ̀ Petro anada ní ba petee aŋu na mɛ si, “Méte liboe lɛ su gi wɔɛpani i.” 71Lɛ edo atrɛ ní kepea kevunu ya, níklɔ ɔnɔsumu ɔdisami dzedze ɛmɔ yɛ lɛ ɛsi banɔaklɔ gi beze níklɔ si i, “onyime liɛ eze ni Yesu gi ádɔ Nazaret kude e.” 72Petro anada dzɛ si, “Maka kitamu si méte onyime liɛ klɔ!” 73Lidze xe banama a gi bɛlɛɛ niklɔ ʋa ɛ, bɛsi Petro si, “Lilɛ lɛ mɛ si bamɛ tole wɔfɛ wonu, wɔ kipaniɛ kibu wɔ ɛkɔ!” 74Petro apani dzɛ si, Maka kitamu si sugba mɛɛsɛ! Aya ohe kutu kí mɛ faã xe lima lɛ mɛ ɛ! “Méte onyime liɛ klɔ ɔ!” Ní lipoe lɛ klɔ mɛ ɖi i, ɔkukɔ lɔ eme e. 75Lɛ Petro aplɛ aŋu ní liboe lɛ klɔ gi Yesu asi yɛ aʋa a si: “Xe ableke ɔkukɔ lɔ aame e, wɔanada tatá si wote me.” Edo lɛ aze bemi tiitiiti i.",https://www.bible.com/bible/1982/MAT.26.AVN
MAT 27,"Yudanɛ ma betsixwa ba bɛtsini Yesu ní Pilato klɔ
1Keletitia livlɛ lɛ fìfìfì ì, kusumu yo baka ba nì banɔtsitsi ba bɛnya si biaye Yesu. 2Bɛkpɛ yɛ bibɔ lɛ bɛgbani yɛ tsini Pilato gi yɛ onu Roma ɔnɛ kesea aʋa odidi ye klɔ ɔ.
Kiliɛ gi Yuda etse e
3Agi Yuda a, gi yɛ ebu Yesu akɔ, enu si bɛtsa kutse pia ɛki Yesu i, ekyi ɔna mɛ lɛ edzini klosalo, kibɔ pititi avitata la atsini kusumu yo baka ba nì banɔtsitsi ba ɛ. 4Lɛ apani si i, “Mabitɛ liboe zimizi gi makɔ onyime e gi ɔ́ŋa lipɔ ɛ akpɛ awla kí kutse.” Lɛ bebu le onu kí yɛ si i, “Kitɛ líyi blo e? Wɔ liboe linu!” 5Lɛ Yuda aŋwia kibɔɛ aplɛ ní Yerusalem lisɔligba lɛ mɛ lɛ asɛ xe azɛɛkpɛ isu ya lihuʋi i. 6Lɛ kusumu yo baka ʋidi ba bɛtá kibɔɛ lɛ bɛpani si i, “Ika kibɔ kɛ ya, liyɔ kedu ní blɔ isã nɛ su si kukɔ kɛ kpɛ ní bidɔgyɔgyɔ ʋɛ kepimia mɛ.” 7Bɛbitɛ kugyodi lɛ bɛkɔ kɛ zeedzi ɔ́dɔʋɔ yɛ kesea tɔ biazevìve bababa ba. 8Lɛ loso bizɛxwa kesea lia klɔ si ìka kese kɔkpɛ nì omono o. 9Niteme si liboe lɛ klɔ gi Aya apani i agani oboedoplɛ Yeremya aʋa liba lɛ mɛ si, “Bɛkɔ kibɔ pititi avitata la gi Israelbanɛ ma bɛdimɛ si biatsa ní yɛ litukpo e, 10bekɔ kɛ edzi ɔdɔʋɔɛ kesea ŋwisi kiliɛ gi ɔkaɛ aki mɛ ɔsã nɔ kinɛ ɛ.”
Pilato eʋi Yesu beʋíʋi
11Yesu alɛɛ ní Roma ɔnɛɛ kesea ɔʋadi ye aŋu mɛ, lɛ eʋi Yesu si, “Wɔ wonu Yudanɛ ma okusi ye na a?” Yesu ebu le onu aki yɛ si, “Nite wɔ̀pani.” 12Pɔ̀ gi kusumu yo baka ba nì banɔtsitsi ba bɛkɔ eboe la ní yɛ su i, óbu litɔtɔ onu u. 13Lɛ gi Pilato eʋi Yesu si i, “Woʋínu eboe ala gi bɛkɔ ní wɔsu na a?” 14Pɔ̀ Yesu obu liboeboe onu tɔɔ gi lítu kesea ɔʋadi ye kugyɔ ɔ.
Pilato atsa kutsépia akí Yesu
15Ni Kutseo lidɔzawe kakaa aʋa ɛ, Roma ɔnɛɛ kesea ɔʋadi ye izɛyurɔ ɔnɔ tole gi bɛkpɛ ligba ɛ, ɛki linɔkpi le xegi liʋi ye e. 16Ní lipoe lɛ klɔ mɛ ɛ, ɔka ɔtɔ gi bete mɔmɔɔmɔ si eze ɔnɔ zimizi i, gi bɛzɛxwa si Baraba ɛ, eze ligba. 17Lɛ loso gi linɔkpi le likpɛ likpɔ ɛ, Pilato eʋi ba si, “Bamɛ owoli mlɛpɛ si miyurɔ kí mlɔ na a? Baraba loo Yesu gi onu Kristo ye na a?” 18Pilato etè mɔmɔɔmɔ si Yudanɛ ma baka ba ɛ, bɛkɔ Yesu i mani yɛ lɛ ese linu si bɛkɔ kaŋuza nì yɛ. 19Agi Pilato eze ní litsixwagbo le aʋa ɛ, yedze atsisi yɛ ole si, “Wukíbitɛ kididɔ nì onyime liɛ klɔ ɔ, gi ɔ́ta kese e. Lɛ ese linu si mamɔ ɔzia glegle omono kelea petee kɔkpɛ kulila gi maza elesi la ní yɛ su i.” 20Kusumu yo baka ba nì banɔtsitsi ba bɛliɔʋi linɔkpi le tɔ liʋi Pilato tɔ ɔyurɔ Baraba ɔki ba tɔ beye Yesu boŋu. 21Lɛ Roma ɔnɛɛ kesea ɔʋadi ye eʋi linɔkpi le si, “Ní banɔ tiaʋa ba ya kusi i, ba mɛ owoli mlɛpɛ si miyurɔ kí mlɔ na a?” bebu le onu si, “Baraba!” 22Lɛ Pilato eʋi ba si, “Kɔlɔ ɛ, ege, mlɛpɛ si míbitɛ nì Yesu gi onu Kristo ye na a?” Lɛ ba pɔ́ bebu le onu si, “Kú ye ní ose lo su!” 23Lɛ Pilato eʋi dzɛ si, “Ege loso o, liboe zimizi woli abitɛ na a?” Lɛ linɔkpi le likpɛ ozi lo gaglaa si, “Kú ye ní ose lo su!” 24Agi Pilato amɔ si litrabu libiitɔtɔ xe yɛ atrɛ ní lɛ aʋa a, pɔ̀ anyra ko aaga lɛ mɛ kudo e, akɔ kuni yo lɛ eplo yɛ awla la ní linɔkpi le aŋu mɛ, lɛ apani si, “Mɛ ɔwla ɔma ní onyime liɛ ya kutseo me! Mlɔ kiboebitɛ kɛ ya.” 25Lɛ linɔkpi le pɔ́ libu le onu si, “Ki yɛ kutseo kɔ kutuheheo kuba blɔ ni blɔ bebi ba aʋa a!” 26Lɛ Pilato ayurɔ Baraba aki ba ɛ; xe aki sì bɛfiaʋi Yesu atam la ɛ. Lɛ kede e, ayurɔ yɛ aki ba tɔ bazeekú ye ní ose lo su.
Baguta ba bɛkpɛ Yesu kakpaa
27Lɛ Pilato yɛ baguta ba bɛkɔ Yesu itsini kesea ɔʋadi ye yɛ kepea mɛ ɛ, lɛ baguta ba pɔ́ ní ba lihakpɔ lɛ mɛ bɛklani yɛ ɛ. 28Agi bebu ewu la ní yɛ su i, bɛkɔ liwu kyíkyĩ kpɛ ki yɛ. 29Lɛ beyo bibu ʋɛ likuto le xe bɛkɔ lɛ ekume ki yɛ lɛ bɛkpɛ kiseʋi ní yɛ kaŋawla mɛ; xe bɛdɔ ní ba aklamasi na aʋa ni yɛ ketu ya, lɛ bɛkpɛ yɛ kakpaa ɛ nì eboa la si, “Oheye lo! Yudanɛ ma okusi ye ozè ligbã gblamadzaa!” 30Betsĩ sita sɛ bali yɛ aʋa lɛ bɛzi kiseʋi ye yɛ awla xe bɛkɔ kɛ sa yɛ litukpo le tasɛ tasɛ. 31Agi bɛkpɛ yɛ kakpaa pɔ́ ɛ, bebu liwu kyíkyĩ nɛ ní yɛ su lɛ bedzini yɛ ɔtutɔ ewu la ɛkpɛ ki yɛ ɛ, lɛ bɛgbani yɛ edono si bɛzekú ye ní ose lo su i.
Baguta ba bekú Yesu ní ose lo su
32Lipoe lɛ gi bedo ɔma nɔ mɛ xe bɛzɛtrɛ ɛ, bɛtsani onyime ɔtɔ gi ádɔ Kirene gi bizɛxwa si Simon i, baguta ba bemi yɛ aʋa si ɔzɛ Yesu osetsase lo otu. 33Bɛzɛna ɔkutɔ gi bizɛxwa si Golgota, gi lɛ ese linu si “Litukpoxwa ozekɔ.” 34Ni klɔ bɛki Yesu kuda gi bɛtsa ni bidɔ tiitii bitɔ; pɔ̀ gi akpɛ kɔ onu edi i ɔŋwɛ kɔ. 35Lɛ gi bekú ye ní osetsase lo su i, bɛlɛ yɛ ewu la gani exoeʋi ʋi kutata mɛ ɛ. 36Lɛ kede e, beze kesea xe bezeepe ye e. 37Ní yɛ etukpo la onu i, bekú bidɔ ŋwlimiŋwlimi gi bipani si, “Yesu, Yudanɛ ma Okusi ye liɛ ya.” 38Lɛ beku beze tiaʋa ní ise su i pɔni yɛ, tole ni yɛ kaŋa mɛ, ɔʋlaɛ ni yɛ kaba mɛ. 39Banama gi bɛzɛga ɛza ɛ besugu ba etukpo la, lɛ bekpini Yesu si: 40“Wɔpani si wɔayaʋi Yerusalem Lisɔligba lɛ, lɛ wɔadzini lɛ kuwa ní ewe tata mɛ ɛ! Bú isu ya xe Aya Yebi wonu i, tɔ ple ní osetsase lo su!” 41Niteme ké, kusumu yo baka ba nì ɔsã nɔ badɔbasɛ ba ani banɔtsitsi ba bɛzɛɛkpɛ yɛ kakpaa si; 42“Ebu banima, pɔ̀ ɔ́tani yɛ isu ya kubu! Xe yɛ onu Israelbanɛ ma okusi ye e, lɛ kɔ ople dɔni osetsase lo su abla tɔ kwiazi yɛ aʋa ŋa! 43Aká Aya aʋa lɛ apani si, Aya Yebie yenu u. Xe nite e, mlaki tɔ kudi sì Aya aapɛ si yibu ye abla na!” 44Nite ke e beze ba klɔ gi bekú i pɔni yɛ ɛ fɛ bekpini ye.
Yesu yɛ kutseo
45Gi kemizea inyɔ liɔfɔ ni tiʋa isã ɛ, litumu ne lìdɔ ní kesea pɔ́ aʋa inyɔ sasa tita. 46Gi inyɔ tita isã ɛ, Yesu akpɛ ozi lo gaglaa si, “Eli, eli, lama sabaxtani?” gi lɛ ese linu si, “Mɛ Aya, mɛ Aya, ege lɛ loso wokyi kede ɔkpɛ mɛ ɛ?” 47Lɛ banɔatɔ gi bɛlɛɛ ní klɔ ʋa ɛ, benu yɛ onu lɛ bɛpani si, “Ɛɛxwa Eliya!” 48Bamɛ tole ese kyɔŋ, lɛ azɛɛkɔ ɔsapo ɔtɔ, akɔ lɔ akpɛ ní kuda nyagba nyagba mɛ, lɛ ete lo ní ose ɔtɔ onu i, xe akɔ lɔ atɔ si aki yɛ si ɔŋwɛ. 49Pɔ̀ banɔ gɔgɔ ba bɛpani si, “Lɛɛ mlaki tɔ kudi sì Eliya atra bu ye na a!” 50Yesu akpɛ ozi lo gaglaa dzɛ ko lɛ akɔ yɛ Ɔfuɛfuɛ nɔ akɔ ɛ. 51Ni lipoe lɛ klɔ mɛ ɛ, Yerusalem Lisɔligba lɛ mɛ kusa gi bɛkɔ ɛtsa lɛ mɛ ɛ, kwikyi idɔnɔ lifune banani kesea. Lɛ kesea kesugu u, xe aklakpɔ la ɛyaʋi i. 52Idrɔ lɛ idra lɛ banɔ dradra glegle gi betse e, bɛyɔni ba gi bedzi ligbã. 53Bedo ní ba idrɔ lɛ mɛ, le gi Yesu ayɔ adɔ ni bekpo ʋa mɛ ɛ, bɛtrɛ ni ɔma ʋidi dradra lɔ mɛ, lɛ banɔ glegle bɛmɔ ba a. 54Agi baguta ba ɔkaɛ ni baguta ba gi beze ni yɛ su u, xe bɛzeepe Yesu u bɛmɔ kesea kusugu yo ni eboa la gi ɛba lɛ mɛ ɛ, lifu liku ba lɛ bɛpani si, “Sugba ɛ, Aya Yebi iliɛ ya!” 55Badzɛ glegle gi beze nì yɛ kude e dɔni Galilea xe bezee di yɛ baziazia ba aʋa ɛ, bezee di bidɔ ɛdɔni ɔdzage no. 56Maria Magdaladzee, Maria gi onu Yakobo nì Yosef ba onee ani Zebedeo yedze, beze ní ba kusi i.
Yosef gi ádɔ Arimatia ɛ, evive Yesu
57Agi ɔlagɔ lɔ ɛna ɛ, oxonete ɔtɔ gi ádɔ Arimatia ɛ, aba eku; yɛ linyi lize Yosef, lɛ yɛ fɛ eze Yesu yɛ ɔdɔkpasi i. 58Atrɛ ní Pilato aŋu mɛ lɛ eʋi si ɔkɔ Yesu yɛ okpo ye ɔki yɛ ɛ. Lɛ Pilato aki ɔsã si bakɔ okpo ye akí Yosef. 59Lɛ Yosef akɔ okpo ye, xe axla kusa pititi vuvu ní yɛ su i, 60lɛ azɛɛkɔ Yesu okpo ye akpɛ ní yɛ ɔtutɔ yɛ ɔdrɔ vuvu gi ebu akpɛ ní liklakpɔ ɛtɔ mɛ. Lɛ emli likla ʋidi itɔ etsi ɔdrɔ lɔ kevunu ya xe asɛ ɛ. 61Maria Magdaladzee ni Maria ʋlaɛ, bezè niklɔ gi bebu aŋu na mɛ kpɛ ɔdrɔ lɔ ɛ.
Bedu ɔnɔ si oze pɛ ɔdrɔ lɔ
62Keletitia gi keze Lizemɔniwe le e, kusumu yo baka ba ni Farisianɛ ma bɛzɛtsani Pilato, 63lɛ bɛsi yɛ si, “Ɔka, kwiplɛ aŋu si lipoɛ lɛ gi ɔsia nɛ liɛ klɔ ezè ligbã́ nɛ ɛ, apani aplɛ si, ‘Mayɔ ní ewe tata kede’ 64Ki ɔsã nɔ tɔ bazeepe yɛ ɔdrɔ lɔ kɔzɛna nì liwetanɛ we le tɔ yɛ badɔkpasi ba bakítani yɛ okpo ye kuzuru tɔ biasi banima si, bɛyɔ ni yɛ dɔni bekpo ʋa mɛ. Asia gɔgɔa la ya anyani sani atɔpu na.” 65Lɛ Pilato asi ba si, “Mlatsini ɔnɔpe; tɔ mlazeetsi ɔdrɔ lɔ onu niteme gi mlaatanɔ ɛ.” 66Lɛ bɛsɛ xe bɛzɛtsi ɔdrɔ lɔ onu i, lɛ bedu ɔnɔpe ye si ozeope ɔdrɔ lɔ ɛ.",https://www.bible.com/bible/1982/MAT.27.AVN
MAT 28,"Aya ayɔ ni Yesu adɔ ni bekpo ʋa mɛ
1Agi Lizemɔniwe le liza ɛ, xe Lipadzruwe le olezatɔ nɔ ɛna ɛ, Maria Magdaladzee ni Maria ʋlaɛ bɛtrɛ si bɛtredi ɔdrɔ lɔ. 2Kyɔŋ klɔ ko e, kesea kɛhwa gagla; lɛ Ɔka Aya yɛ ɔxwɛdzɛɛ eple adɔ ni lifunu ne, lɛ emli likla nɛ gi bɛkɔ etsi ɔdrɔ lɔ onu i azanɔ ɛ, lɛ ezè ní lɛ aʋa ɛ. 3Yɛ kiŋwiŋwi yɛ mɛ, kize ŋwisi dzeni kifububu kinɛ, lɛ yɛ ewu la ɛxwa pititi ŋwisi aklala kinɛ ɛ. 4Lifu liku banɔpe ba nyani nyani sì besugu nite si bɛfɛ ŋwisi banɔ gi betse na a. 5Lɛ Aya yɛ ɔxwɛdzɛɛ apani aki badzɛ ba sì, “Mlakíse lifu, mete sì Yesu gi beku ní osetsase lo su i, yɛ mlɛpɛ.” 6Ɔ́ma ní ya a; bɛyɔni yɛ, ɔlɛ ligbã́, ŋwisi kiliɛ gi apani i kinɛ. Mleti eku tɔ mledi niklɔ gi afɛ ɛ. 7Mlatrɛ kyɔŋ, tɔ mlasi yɛ badɔkpasi ba sì, ‘Bɛyɔni yɛ dɔni bekpo ʋa mɛ. Eku mlɔ ɔtɔ ɛɛtrɛ ní Galilea, niklɔ mlamɔ yɛ!’ Mlaplɛ aŋu ní liboe lɛ gi masi mlɔ aʋa ɛ.” 8Nite si bɛkɔsi sɛ ní ɔdrɔ lɔ su nì lifu, pɔ̀ isami kyɛ izeku ba xe bɛzɛtrɛ si bɛzeedo ɛsi yɛ badɔkpasi ba a. 9Kyɔŋ klɔ ko e, Yesu atsani ba lɛ apani ba si “Kusuyɔ ki mlɔ.” Beti ipɔni Yesu, bevu yɛ kuklikpɔɔ lɛ besumu ye e. 10Lɛ Yesu asi ba si, “Mlakíse lifu, mlazɛ si mɛ benemi ba si batrɛ ní Galilea, lɛ niklɔ biamɔ mɛ ɛ.”
Banɔpe ba kunutsatsaa
11Agi badzɛ ba bɛsɛ ɛtrɛ ɛ, baguta ba ba me batɔ bɛtrɛ ní kusumu yo baka ba klɔ ní ɔma ʋidi lo me. Lɛ bɛsi ba liboe kakaa gi liba lɛ mɛ ɛ. 12Gi kusumu yo baka ba nì banɔtsitsi ba bɛtsá ɛ, bɛbitɛ kutrɔtrɔ lɛ bɛki baguta ba kibɔ gi kidzi aŋu mɛ ɛ. 13Lɛ bɛsi ba si mlapani si yɛ badɔkpasi ba bɛba ezuru yɛ okpo ye elesi la gi kwidɔ sra sɛ ɛ. 14Lɛ xegi kesea ɔʋadi ye aanu liboe lɛ ya ɛ, kwialiɔʋi yɛ tɔ kwiabu mlo ní liboe me. 15Banɔpe ba bɛzi kibɔɛ lɛ bɛzɛbitɛ ní liboe lɛ klɔ gi bɛsi ba aʋa ɛ. Niteme si lɛ lize liboe lɛ gi lizɛklanɔ ní Yudanɛ ma kiboedoe onu ga kɔna ni omono o.
Yesu ebú isu ya abasi yɛ badɔkpasi ba
16Lɛ yɛ badɔkpasi liɔfɔ ni tole ba ɛ, bɛtrɛ ní ketokpaa aʋa ní Galilea ní niklɔ gi Yesu asi ba si batrɛ ɛ. 17Agi bɛmɔ yɛ ɛ, besumu ye, pɔ̀ ba mɛ batɔ bazɛ lɛ aʋa ŋa a. 18Lɛ Yesu eti apɔni ba lɛ asi ba sì, “Aya akɔ kigaglaɛ pɔ́ ní lifunu ne ni kesea aʋa akpɛ ní mɛ awla a. 19Lɛ loso e, mlatrɛ, ní ɔkɔ kakaa ni banima pɔ́ klɔ tɔ mlabitɛ ba mɛ badɔkpasi: mlakpɛ kuni aki ba ní Ɔka yɛ ni Obi ye ani Ɔfuɛfuɛ Dradra lɔ linyi ne me. 20Tɔ mlabasɛ ba sì babitɛ kidɔ kakaa gi kɛsu makpɛ ɔsã aki mlɔ ɛ. Lɛ mlaplɛ aŋu si, malɛ nì mlɔ lipoe kakaa kɔzɛna nì kelea ligù nɛ ɛ.”",https://www.bible.com/bible/1982/MAT.28.AVN
MAK 1,"Yohanes Kuni yo Ɔkpɛkpɛɛ yɛ Kupaniɔ
1Yesu Kristo Aya Yebi ye, yɛ su Liboe Gbã nɛ lilɛ ya. 2Likpese ŋwisi kiliɛ gi Aya yɛ oboedoplɛɛ Yesaya aŋwlimi nɛ kinɛ si:
“Aya apani si, ‘Maakpɛ mɛ ɔxwɛdzɛɛ ní wɔ ɔtɔ nɔ
tɔ aadra kudeo ki wɔ.’
3Ɔniliɛ klɔ ɛɛkpɛ ozi ní ɔyaya klɔ si,
‘Mlalulɔ kudeo plɛ aki Ɔkaɛ;
mlebu kude gyɔgyɔɔ aplɛ ki yɛ tɔ aaga!’ ”
4Lɛ loso e, Yohanes aba gi azɛɛkpɛ kuni yo aki banima a, lɛ azɛɛkla Aya yɛ liboe le ní ɔyaya klɔ si, “Mlekyi kedea kpɛ mlɔ eboe zimizi na tɔ mlaki tɔ bakpɛ kuni aki mlɔ, tɔ Aya ɔkɔ mlɔ eboe zimizi na kukyɛ mlɔ.” 5Banɔ glegle ní Yudea kesea mɛ ni Yerusalem ɔma nɔ mɛ bedo etrɛ si tɔ bianu Yohanes yɛ liboe le. Bɛdra ba ina nɛ mɛ ní ba eboe zimizi na su, lɛ Yohanes akpɛ kuni aki ba ní Yordan Onipe lo me e.
6Yohanes yɛ bidɔkpɛkpɛ ʋɛ bize kposɔ sipi liwu; anya yɛ kasɛa mɛ ni kagaplekpa ɔgɛmi, lɛ yɛ bidɔŋaŋa ʋɛ bize akikli la nì liŋwafu mɛ kibú. 7Apani asi banima sì, “Ɔniliɛ gi aaba mɛ kede e, ekeme kura sani mɛ. Lɛ mágbɛ gi maaze yɛ ɔxwɛdzɛ ní kapɛa tɔtɔ mɛ ɛ. 8Makpɛ kuni aki mlɔ, pɔ̀ yɛ kɔ, aakpɛ Aya yɛ Ɔfuɛfuɛ nɔ ki mlɔ.”
Bɛkpɛ kuni ki Yesu lɛ befeke ye edi i
9Ni ewe ala klɔ mɛ ɛ, Yesu ádɔ Nazaret ní Galilea kesea mɛ aba a, lɛ Yohanes akpɛ kuni aki yɛ ní Yordan Onipe lo me e. 10Kiliɛ gi Yesu eedo eemu dɔni kuni yo me ko e, amɔ si lifunu ne lizɛɛdra, gi Aya yɛ Ɔfuɛfuɛ nɔ eeple dɔ yɛ aʋa ŋwisi abronuma kinɛ na a. 11Ko lɛ ole ɔtɔ eyi dɔni lifunu ne si, “Wɔ wonu mɛ obi ye gi malɔ ɔ, lɛ wɔ liboe liiku me aŋu u.”
12Kyɔŋ niklɔ ko e, Ɔfuɛfuɛ nɔ ɛgbani yɛ tsinɔ ní ɔyaya klɔ. 13Eze niklɔ ewe avitene lɛ Satana efeke ye edi i. Liŋwafu nɛ mɛ baga ʋa kyɛ beze ní klɔ, lɛ Aya yɛ baxwɛdzɛ ba bɛba esumu ye xe bɛkpɛ yɛ kigagla ɛ.
Yesu axwa bakpábu tiene
14Lipoe lɛ gi bevu Yohanes ikpɛ ligba pɔ́ ɛ, Yesu atrɛ ní Galilea gi azaapani Aya yɛ Liboe Gbã nɛ ɛ. 15Yesu yɛ liboe le linu si, “Lipoe le lina ablɔ kɔ; lɛ Aya yɛ Kaʋaŋaa ketipɔnɔ ɔ! Mlekyi kede akpɛ mlɔ eboe zimizi na, tɔ mlazi Liboe Gbã nɛ aʋa ŋa!”
16Gi Yesu azɛɛga Galilea Limu ne kutu i, amɔ bakpábu tiaʋa. Ba beze Simon nì yeneminyime Andrea gi bɛzɛɛta ba dzikle e. 17Niklɔ Yesu axwa ba si, “Mleku nì mɛ kude, tɔ maabasɛ mlɔ kiliɛ gi mlaabù banima ɛ.” 18Lɛ onu klɔ ko e, bɛyurɔ ba dzikle ʋa ko lɛ bekuni ni yɛ kude e.
19Aga atrɛ ɔtɔ nɔ taʋɛ ko lɛ amɔ beneminyime tiaʋa dzedze e, Yakobo nì Yohanes. Beze Zebedeo yɛ bebi. Beze ba katapokpaa mɛ gi bɛzɛɛlulɔ ba dzikle ʋa a. 20Kiliɛ gi amɔ ba nite ko e, axwa ba. Bɛyurɔ ba ɔkaɛ Zebedeo ni apaa yɛ bebi ʋa ní katapokpaa me ko lɛ ba kɔɔ bɛsɛ xe bekuni Yesu kude e.
Yesu akpikpini Ɔfuɛfuɛ zimizi idono ní onyime ɔtɔ mɛ
21Yesu nì yɛ badɔkpasi ba bɛtrɛ ní Kapernaum ɔma nɔ mɛ. Gi Lizemɔniwe le lina ɛ, Yesu atrɛ ní Yudanɛ ma ɔtsa klɔ; lɛ ekpese bidɔ mɛ kubasɛ ɛ. 22Banama gi bɛta yɛ bidɔbasɛbasɛ ʋɛ kutu i, ba inugu itse, lɛ ese linu si yɛ kiniɛ kiga lidze ní Ɔsã nɔ badɔbasɛ ba bidɔbasɛbasɛ ʋɛ su. Yesu xunyɔ ɛ, abasi bidɔ mɛ ni kigagla.
23Kyɔŋ klɔ ko e, onyime ɔtɔ gi ɔfuɛfuɛ zimizi eze yɛ mɛ ɛ, akpɛ ozi tatata ní kutsatsaa mɛ si, 24“Wɔ Yesu Nazaret ɔnɛɛ, liboe woli wɔɛpɛ ní blɔ su u? Blɔ ɔkyurɔ kɔ wɔba niya putɔ ɔ? Mete ɔniliɛ gi wonu i. Wɔ wonu Aya yɛ ɔxwɛdzɛ dradra yɛ.”
25Yesu akpɛ ozi ní ɔfuɛfuɛ nɔ aʋa si, “Gɔ tsriɖi! Do báza ní ɔnɔɛ mɛ!”
26Ɔfuɛfuɛ nɔ esugu onyimee gaglaa, ɛkpɛ ozi tatata, lɛ edo eza ní ɔnɔɛ mɛ ɛ. 27Banima pɔ́ ba inugu itse, lɛ bekpese ba ahanuglɔ ba kuʋi si, “Liboe woli lɛ ya a? Bidɔbasɛbasɛ vuvu woli lu bɛ ya a? Onyime liɛ kɔ kigagla kilɛ yɛ awla gi izɛɛki ifuɛfuɛ zimizi ɔsã a, lɛ izeenu kutu yɔ fɛ ɛ.”
28Niteme si Yesu yɛ linyi ne lihle eku ní ɔkɔ kakaa ní Galilea bidɔ mɛ mɛ̀.
Yesu ayɔ ni banyanya glegle
29Lipoe lɛ gi Yesu nì yɛ badɔkpasi ba bɛsɛ ní Yudanɛ ma ɔtsaklɔ ɛ, bɛtrɛ ní Simon ni Andrea kepea mɛ laa; Yakobo ni Yohanes fɛ beze ba kusi. 30Simon yɛnadzee, kuwe kwivu ye plɛ ɔtɔsi aʋa, lɛ gi Yesu eku kepea mɛ ko e, bɛki yɛ kutète kyɔŋ. 31Eti eku ní ɔdzɛɛ aʋa, lɛ evu yɛ kawlakpɔa lɛ apɔni yɛ xe ayɔ ɛ. Lɛ onu klɔ ko e, kuweo kwití yɛ aʋa; lɛ ayɔ xe ekpese ba aʋa kudi i.
32Agi liwe le liku xe ɔlagɔ lɔ ɛna ɛ, banima bɛkɔ ba banyanya ba petee ni banama mɛ gi ifuɛfuɛ zimizi ne ize e, manɔ ní Yesu klɔ. 33Ɔma nɔ pɔ́ ɛkpɛ likpɔ ní kepea kevunu ya. 34Yesu ayɔni banyanya ba dɔni ba bànya ede ede na mɛ, lɛ akpikpini ifuɛfuɛ zimizi glegle edo no ní banima mɛ ɛ. Pɔ ɔ́ki lɛ kudeo si ipani i, lɛ ese linu si ifuɛfuɛ nɛ ite ɔniliɛ gi Yesu onu i.
Yesu apani liboe le ní Galilea
35Liwe ʋla lɛ ɔlezatɔ tsitsi no e, Yesu ayɔ, lɛ edo kepea mɛ ɛ. Edo ní ɔma nɔ mɛ lɛ atrɛ ní okpokpo kɔ ɔ, niklɔ axwa Aya ɛ. 36Pɔ̀ Simon nì yɛ ɔha lɔ bɛzɛɛklanɔ gi bɛzɛɛpɛ́ yɛ ɛ. 37Lɛ gi bɛmɔ yɛ ɛ, bɛsi yɛ si, “Ɔnɔ kakaa ɛɛpɛ wɔ.”
38Pɔ̀ Yesu ebu lɛ onu si, “Lilɛ si kutrɛ ní kumami uliɔ klɔ gi kwiklani blɔ mɛ ɛ. Liziã si mipani liboe le ní niklɔ fɛ, lɛ ese linu si lɛ ya loso maba a.”
39Lɛ loso e, aga Galilea kesea petee me, lɛ apani liboe le ní ba itsaklɔ ɛ. Kɔpɔnɔ ɛ, akpikpini ifuɛfuɛ zimizi ne ebu ní banima mɛ.
Yesu ayɔ ni onyime ɔnyanya ɔtɔ
40Onyime ɔtɔ azɛɛnya kunya kyikyĩ yɔ. Lɛ aba Yesu klɔ ɛ. Edu aklamasi kesea lɛ aki yɛ litukpo si ɔpɔni yɛ ɛ. Asi Yesu si, “Xegi linu wɔ kupɛpɛ ɛ, wɔatani kubitɛ gi mɛ isu ya iadra a.”
41Asigaga la ɛga Yesu nì onyimee; anina yɛ ɔwla lɔ, lɛ agbɔni onyimee e. Lɛ Yesu asi yɛ si, “Linu mɛ kupɛpɛ; wɔ isu ya idra a!” 42Lɛ onu klɔ ko e, yɛ isu ya ilulɔ; kunyaa fɛ kwilila ní yɛ su. 43Niklɔ Yesu akpɛ onyimee kude ni ɔsã gagla si, 44“Ta kutu, di lɛ aʋa si wódo liboeboe si ɔnɔnɔ ní kibitɛɛ liɛ ya su u. Boŋu i, ga laa tɔ trɛ ní Yudanɛ ma kusumu yo ɔkaɛ klɔ; ki tɔ ɔtapo wo odi. Lɛ kede e, tɔ ɔnɔ kakaa ɔmɔ si wɔnya ahaya ɛ, zeeyi ligoʋi lɛ klɔ gi Mose ɔsã nɔ eʋi i.”
45Pɔ̀ gi onyimee asɛ ɛ, azeekpese liboe le kufuflu ní ɔkɔ kakaa a. Onyimee yɛ onugu haha lɔ ɛki si Yesu ɔ́zɛɛtani kudo ní ɔha kusi ní ɔma tɔtɔ mɛ ɛ. Kɔ ɛ, ebu isu ya lidze dzaa ní banima su, pɔ̀ banima bɛzɛɛba yɛ klɔ dɔni ɔkɔ kakaa a.",https://www.bible.com/bible/1982/MRK.1.AVN
MAK 2,"Yesu ayɔni ɔnyanya gi yɛ kapɛ tiele ketse e
1Ewe atɔ kede e, gi Yesu edzi atrɛ ní Kapɛrnaum i, liyii klanɔ si eze ní kepea mɛ. 2Banɔ glegle bɛba ɛkpɛ likpɔ níklɔ lɛ loso e, ɔkli ɔkpɛkɔ óze ligba lɛ mɛ kɔmanɔ ní ligba lɛ kevunu ya a. Yesu azɛɛpani liboe gbã nɛ asi ba. 3Niklɔ benyime tiene bɛba eku i. Befeke onyime ɔtɔ gi yɛ kapɛ̀ tiele ketse e manɔ ní Yesu klɔ. 4Linɔkpi le lɛ loso e, bátani ɔnɔɛ kukɔtsini yɛ ɛ. Lɛ loso bepu liwui ní ligba lɛ ada la mɛ niklɔ gi Yesu eze e. Gi bepu liwui le pɔ́ ɛ, bepleni ɔnɔɛ nì yɛ ɔtɔsi lɔ ɛkpɛ. 5Gi Yesu amɔ kuziŋa liɔ gi kwize ní ba awla ɛ, edo asi ɔnyanyaɛ si, “Obi, bɛkɔ wɔ eboe zimizi na ɛkyɛ wɔ.”
6Ɔsã nɔ badɔbasɛ batɔ gi beze niklɔ ɛ begyo le edi ní ba isu ya mɛ si, 7“Kitɛ mɛ edo igyi le xe apani te e?” Libusioboe lɛ ya! Aya ko onu ɔniliɛ gi aatani eboe zimizi na kukɔkyɛ ɛ.
8Yesu ete ní Ɔfuɛfuɛ nɔ mɛ kyɔŋ liboe lɛ gi bezegyo edi i, lɛ eʋi ba si, “Ege lɛ loso eboa la ya elu akpasi ní mlɔ etukpo la mɛ ɛ? 9Liwoli lisa ɛplɔplɔ gi biapani i si kapɛ tiele tsetsea ɔnete liɛ ya: ‘Bɛkɔ wɔ eboe zimizi na ɛkyɛ wɔ,’ loo, ‘Yɔ, feke wɔ ɔtɔsi lɔ tɔ ga na a?’ 10Mapɛ si mlete si kigagla kiliɛ ní Ɔnɔɛ Yebi ye awla ní kesea aʋa si aakɔ̀ eboe zimizi na kukɔkyɛ ɛ.” Lɛ loso edo asi ɔnyanyaɛ sì, 11“Mɛsì yɔ! Feke wɔ ɔtɔsi lɔ tɔ sɛ trɛ kepea mɛ.”
12Ba pɔ́ bezee di onyimee xe ayɔ ɔ. Efeke yɛ ɔtɔsi lɔ lɛ akɔsi asɛ ní ba aŋu na mɛ ɛ. Ba pɔ́ ba inugu itse e. Niteme si bɛkpɔ̀ Aya lɛ bɛpani sì, “Kuʋímɔ kiliɛ ya elu iʋídi i!”
Yesu axwa Lewi si okuni yɛ kude e
13Lɛ Yesu atrɛ ní Galilea Limu ne kutu dzɛ ɛ. Linɔkpiʋidi itɔ liba yɛ klɔ lɛ ekpese le bidɔ kubasɛ ɛ. 14Gi azɛɛga atrɛ ɛ, amɔ ɔbɔgyɔ ɔtɔ, Lewi gi onu Alfeo Yebi i. Eze yɛ lixwɛwagba lɛ mɛ. Lɛ Yesu asi yɛ sì, “Kuni mɛ kude.” Lewi ayɔ, lɛ ekuni yɛ kude e.
15Lɛ kede e, gi Yesu azɛɛŋa bidɔ ní Lewi kepea mɛ ɛ. Babɔgyɔ glegle atɔ ni banama gi bɛta Yudanɛ ma isã nɛ ese e, ba mɛ batɔ bekuni Yesu kude e. Niteme si ba mɛ beglegle bɛkpɛ awla ní kezi me e pɔni Yesu ni yɛ badɔkpasi ba. 16Ɔsã nɔ badɔbasɛ batɔ gi beze Farisianɛ ɛ, bɛmɔ si Yesu azɛɛŋa bidɔ ni banama gi bɛta Yudanɛ ma isã nɛ ese e, ni babɔgyɔ ba lɛ loso beʋi yɛ badɔkpasi ba si, “Ege lɛ loso Yesu izɛŋa bidɔ nì banɔ ba ya elu na a?”
17Agi Yesu enu ba liboe le e, Yesu ebu le onu si, “Banama gi ba isu ya mɛ ilɛ mumɔ ɛ, báziã ɔwabitɛ ɛ. Pɔ̀ banama gi bɛɛnya ɛ, ba bɛziã ɔwabitɛɛ ɛ. Mába si mixwa banama gi ba bede ʋa bɛgyɔ ɛ. Boŋu i, banɔ ba ya gi benu banɔ zimizi ba ba loso maba a.”
Kuʋiʋi ní onugu nyanya su
18Yohanes Kuni yo ɔkpɛkpɛɛ yɛ badɔkpasi ba ni Farisianɛ ma bɛzɛɛnya onugu. Banɔ batɔ bɛba Yesu klɔ lɛ beʋi ye si, “Ege lɛ loso Yohanes yɛ badɔkpasi ba ni Farisianɛ ma ba badɔkpasi ba bizɛɛnya onugu, xe wɔ banɛ ma pɔ̀ baʋínya onugu na a?”
19Yesu ebu abee aki ba si, “Mlɛpɛ si banama gi bɛba ɔdzɛɛ ɔgbanɔ klɔ ɛ, baza kuʋɛ na a?” Litrába lɛ mɛ ɛ. Xegi ɔdzɛnyee ɔlɛ basu i, bátranya onugu u. 20Pɔ̀ liwe etɔ litraba gi biagbani ɔdzɛnyee sɛnɔ ní basu u. Lipoe lɛ klɔ bianya onugu lo.
21“Ɔnɔnɔ ɔʋíkɔ lisaba vuvu kukɔlulɔ kusa koko o, lɛ ese linu si kusa kokoo kuapá vu lisaba vuvu nɛ kɔ liwu le likeme esani kiliɛ gi lize tsã ɛ. 22Kɔpɔnɔ ɛ, ɔnɔnɔ óʋinye kuda vuvu kukɔkpɛ ní kagaplekpa keʋe koko me e, lɛ ese linu si kuda vuvu yɔ kwiaki sì kagaplekpa keʋe kokoa kiata. Boŋu i, lilɛ si benye kuda vuvu yɔ akpɛ ní kagaplekpa keʋe vuvu mɛ.”
Kuʋiʋi ní Lizemɔniwe le su
23Yesu azɛɛga aza ní idoli inyrɔ ɛtɔ mɛ ní Lizemɔniwe le aʋa. Gi yɛ ni yɛ badɔkpasi ba bɛzɛza ɛ, beku idoli le kuyasi mɛ ɛ. 24Nite si Farisianɛ ma bɛsi yɛ si, “Di! Wɔ badɔkpasi ba bɛta blɔ ɔsã nɔ ese, gi bɛɛbitɛ nite ní Lizemɔniwe le aʋa ɛ!”
25Yesu ebu le onu si “Mlákla kidiliɛ gi Dawid abitɛ ní lipoe lɛ klɔ aʋa gi aziã kidiitɔ si yiŋa na a? Kuʋɛ kwizeeku ye nì yɛ banima. 26Nite si atrɛ Aya kepea mɛ gi azɛɛta liklã dradra lɛ gi bɛbla plɛ ki Aya ɛ. Liba lɛ mɛ nite lipoe lɛ klɔ gi Abiata eze Kusumu yo Ɔka ʋidi ye e. Ni ɔsã nɔ onu i, kusumu yo baka ba ko biata liklã ɛnɛ klɔ xe e, pɔ̀ Dawid atà nɛ lɛ aki yɛ banima kyɛ ɛ.”
27Lɛ Yesu agù yɛ liboe le si, “Lizemɔniwe le ɛ, bɛbitɛ lɛ ɛki banɔ kupɛ̀pɛ, bábitɛ banima aki Lizemɔniwe le e. 28Lɛ loso Ɔnɔɛ Yebi ye onu Ɔkaɛ, gi aŋa Lizemɔniwe le kyɛ aʋa a.”",https://www.bible.com/bible/1982/MRK.2.AVN
MAK 3,"Yesu ayɔni ɔwla tsetse klɔʋiklɔʋi onete ní Lizemɔniwe le aʋa
1Agi Yesu edzì atrɛ ní Yudanɛ ma ɔtsaklɔ ní lipoe dzedze me e, amɔ ɔka ɔtɔ gi yɛ ɔwla lɔ ɛklɔʋi i. 2Banɔatɔ beze niklɔ gi bɛpɛ si beebu Yesu lipɔ ɛ. Lɛ loso e bedu aŋu na ní yɛ aʋa gaglaa tɔ beedi si aayɔni ɔnyanyaɛ ní Lizemɔniwe le aʋa na a. 3Yesu asi onyimee si, “Ga lɛɛ ní ɔtɔ nɔ ya ní banima aŋu na mɛ.” 4Lɛ eʋi banima si, “Ege blɔ ɔsã nɔ ɛki kude si kubitɛ ní Lizemɔniwe le aʋa na a? Kubitɛ kidɔ gbã loo kidɔ nyani nyani na a? Kubu ɔnutɔ yɛ ligbã́ loo kuzizi le na a?”
Pɔ̀ bápani liboeboe. 5Yesu edi ba aklanɔ ní kusuyeʋi me pɔ̀ fɛ ɛ, ba liboe liga yɛ asigaga, lɛ ese linu si ba ina nɛ mɛ izee gagla lɛ ba linɛ lígyɔ ɔ. Lɛ asi onyimee sì: “Nina wɔ ɔwla lɔ!” Anina lɔ ko lɛ edzì iku lɔ kiku ye e. 6Lɛ Farisianɛ ma bɛsɛ ní ɔtsaklɔ lɛ bɛzɛbitɛ kutsatsa nì Herodes ye baʋatrɔatɔ kyɔŋ. Lɛ bɛbitɛ kunyanya si biaye Yesu u.
Yesu ayɔni banyanya glegle atɔ ní Galilea limu ne kutu
7Lɛ kede e, Yesu ni yɛ badɔkpasi ba bɛsɛ trɛ ní Galilea Limu ne kutu lɛ linɔkpi ʋidi itɔ likuni yɛ kude e. 8Banima bɛdɔ Galilea, Yudea, Yerusalem ani Idumea bidɔ mɛ mɛ̀. Batɔ fɛ bɛdɔ Yordan kedaa ni ima ʋidi ilɛ gi iklani Tiro ni Sidon i. Banɔ ba ya pɔ́ bɛba Yesu klɔ lɛ ese linu si benu yɛ kiboebitɛ onu. 9Linɔkpi le likeme lɛ loso e, Yesu asi yɛ badɔkpasi ba si bapɛ́ katapokpa atɔ aki yɛ tɔ banima bakípɔ yɛ akpɛ ɛ. 10Lɛ ese linu si ayɔni banyanya glegle. niteme si banyanya dzedze ba pɔ́ bɛzɛɛŋwlɛ si bɛɛgbɔni yɛ ɛ. 11Lɛ xegi ifuɛfuɛ zimizi ne gi ize ní banɔatɔ mɛ imɔ Yesu ko e kɔ begleʋe edɔ yɛ ketu ya ni ozi tatata si, “Wɔ wonu Aya Yebi ye!”
12Pɔ̀ ɛ, Yesu akpɛ ɔsã gagla akí ifuɛfuɛ zimizi ne si ikísi ɔnɔnɔ ɔniliɛ gi yɛ yenu u.
Yesu akya yɛ banɔkpɛkpɛ liɔfɔ ni tiaʋa ba
13Gi Yesu asɛ ní klɔ ɛ, emu ketokpa katɔ lɛ axwa banama gi apɛ ɛ, lɛ bɛba yɛ klɔ ɛ. 14Lɛ ebu ba mɛ liɔfɔ ni tiaʋa gi aki linyi ne si, banɔkpɛkpɛ ba ɛ. Lɛ asi ba si: “Makya mlɔ si mleze ní mɛ su.” Kɔpɔnɔ ɛ, maatsisi mlɔ tɔ mlaapani liboe gbã nɛ 15Lɛ maaki mlɔ kigaglaɛ gi mlakɔ kpikpini ifuɛfuɛ zimizi ne kudono e.
16Banɔ liɔfɔ ni tiaʋa ba klɔ gi akya ɛ, ba benu: Simon (Yesu aki yɛ linyi si Petro). 17Yakobo ni yenemi ye Yohanes gi benu Zebedeo yɛ bebi ba a (Yesu aki ba linyi si Boanerges gi lɛ ese linu si, “dzeni kugugu benyime”). 18Bagɔgɔ ba benu Andrea, Filipo, Bartolomeo, Mateo, Toma, Yakobo gi onu Alfeo Yebi, Tadeo, Simon Kanaa ɔnɛ gi adimɛ nì yɛ kakàsea ɛ 19ani Yuda Iskariot gi yɛ aba ebu Yesu akɔ ɛ.
Bebu Yesu lipɔ si Beelzebul ɔkpasi yɛ mɛ
20Lɛ kede e, Yesu atrɛ ní kepea mɛ. Dzɛ ɛ, linɔkpi ʋidi itɔ liba gi liki si Yesu ni yɛ badɔkpasi ba a, bámɔ lipoe xe biaŋa bidɔ fɛ ɛ. 21Agi yɛ benete ba benu liboe le e, bekú kudeo me tɔ bɛzɛgbani yɛ, lɛ ese linu si banima bezeepani si, “Eewle!”
22Ɔsã nɔ badɔbasɛ batɔ gi bɛdɔ Yerusalem i, bɛzeepani si, “Beelzebul yɛ ɔkpasi yɛ mɛ! Lɛ yɛ onu ifuɛfuɛ zimizi ne ɔkaɛ, lɛ yɛ ɛɛki Yesu kigaglaɛ xe ɛɛkpikpini ifuɛfuɛ zimizi ne edono o.”
23Lɛ Yesu axwa ba manɔ ɔ, xe egu kunugu yo aki ba ní abee ʋa me si, “Kitɛ Abosam yɛ aatani abosam yɛ kukpikpinɔ dono e? 24Xegi keduyɔyɔ kɛba keseatɔ mɛ gani kifúgɔnigɔni mɛ ɛ, kesea lia klɔ kiayaʋi. 25Xegi okú ɔtɔ ɛlɛ isu ya kpɛ paso paso ʋa mɛ ɛ, xe bɛɛgɔni i, okú lɔ klɔ aayaʋi. 26Lɛ loso e, xegi Abosam yɛ kaʋaŋaa kɛlɛ kluʋikluʋi i, katrátani kuze lipoe gblamadza, kiayaʋi kɔ kedu i.
27“Ní anukwarɛ mɛ ɛ, ɔnɔnɔ ɔ́tratani kutiku ní ɔnɔ gagla yɛ kepea mɛ ɛ xe aahali yɛ bidɔ mɛ ɛ, sani si anya ɔnɔ gagla yɛ akpɛ ɔtɔ ɔ, xe ableke aatani kiditɔ kuzuru u.
28“Mɛɛtrɔ likla ní lɛ aʋa ɛki mlɔ si Aya aakɔ̀ banima eboe zimizi kakaa ni ebusioboe kakaa gi biado e, kukɔkyɛ ba. 29Pɔ̀ ɔniliɛ gi aapani liboe zimizi kuyurɔ Aya yɛ Ɔfuɛfuɛ nɔ ɛ, batrákɔ ɛkyɛ yɛ liwewe e, lɛ ese linu si abitɛ liboe zimizi gi batrákɔ ɛkyɛ yɛ liwewe.” 30Yesu apani nite lɛ ese linu si banɔatɔ bɛpani si, “Ɔfuɛfuɛ zimizi ɔkpasi ní yɛ mɛ.”
Yesu yene ní yɛ benemi ba
31Lɛ Yesu yene nì yɛ benemi ba bɛba eku u. Bɛlɛɛ ní oŋwe no lɛ bɛkpɛ odu itsisi yɛ si ɔba a. 32Ɔnɔha ɔtɔ eze Yesu su lɛ bɛsi yɛ si, “Dike! Wone ni wɔ beneminyime ba ani wɔ benemidzɛ ba balɛɛ ní oŋwe no gi bɛɛpɛ wɔ ɛ.”
33Yesu ebu le onu si, “Nyaŋwɛ onu mone e? Lɛ nyaŋwɛ ba benu mɛ benemi ba a?” 34Lɛ edi banama gi bedi iklani yɛ ɛ, lɛ apani si, “Mledi! mone liɛ ya, lɛ mɛ benemi ba ba ya a! 35Ɔniliɛ gi izɛbitɛ kidiliɛ gi Aya apɛ ɛ, yɛ onu mɛ oneminyime e, nì mɛ onemidzɛɛ ani mone e.”",https://www.bible.com/bible/1982/MRK.3.AVN
MAK 4,"Yesu ebu abee ní amu na ogluglu ye su
1Yesu ekpese yɛ bidɔbasɛbasɛ ʋɛ ní Galilea Limu ne kutu. Linɔkpii lɛ gi lize yɛ ní su i, likeme niteme si, Yesu emu eku ní katapokpa atɔ mɛ lɛ eze ní ka mɛ ɛ. Katapokpaa kɛtrɔ ní kuni yo aʋa lɛ linɔkpi le lize ní limu ne kutu yɔ ɛ. 2Ebú eboe glegle me aki ba epoe glegle gani abee ʋa mɛ si:
3“Mlata kutu! Onyime ɔtɔ eze gi atrɛ amu na oglu kɔ ɔ. 4Gi azeefuflu amu na ní kayaa mɛ ɛ, átɔ ɛdɔ kudeo me, lɛ kudzɔʋi yɔ kwita la ɛmlɔ ɛ. 5Atɔ ɛdɔ ní akla na mɛ niklɔ gi sise sè sísrɛ ɛ, Lídze ko lɛ amubi la ɛyɛ ɛ lɛ ese linu si sise sè sísrɛ ɛ. 6Pɔ̀ gi liwo le litu u xe kuweo kwiyi i, amuyɛyɛ la ɛyrɔ lɛ etse e. Lɛ ese linu si igũ̀ ne ísrɛ ní la ese e. 7Amubiatɔ fɛ ɛwɔli eku ní bibu ʋe me. Gi bibu ʋe bitsì i, biwà ɛda ní amubi yɛyɛ la aʋa, niteme si amu na ébu libii tɔtɔ ɔ. 8Pɔ̀ amubiatɔ ɛdɔ ní kese gbã aʋa a. Niteme si ɛyɛ, etsi, lɛ eyo mɔmɔmɔ ɛ. Atɔ eyo ebi avitata, atɔ ebi aviteglo, lɛ atɔ fɛ eyo ebi alafa ɛ.”
9Lɛ Yesu agù yɛ liboe le si, “Ɔniliɛ gi kutu kulɛ yɛ ɛ, tɔ onu!”
Kidiliɛ loso gi Yesu ebu abee ʋa ɛ
10Lipoe lɛ gi Yesu tole agɔ ɛ, banama gi benu yɛ liboe le e, ba mɛ batɔ ni badɔkpasi liɔfɔ ni tiaʋa ba bɛba yɛ klɔ, lɛ beʋi idɔni yɛ awla si abee gi ebu i, obu yɛ ese ɔki ba. 11Niklɔ Yesu asi ba si, “Aya akɔ yɛ Kaʋaŋaa eboe kpòkpò la aki mlɔ. Pɔ̀ banama gi balɛ oge no e, ba xunyɔ ɛ, biapani eboe la asi ba ní abee ʋa mɛ, 12tɔ ɛ,
‘Biatapo odi dzini kutapo odi,
pɔ̀ batrámɔ egyesi i;
biata kutu dzini kuta,
pɔ̀ batránu kididɔ ese e.
Lɛ ese linu si xegi bɛmɔ bidɔ egyesi i,
loo benu eboe ese e,
biakyi ní ba ina mɛ vu Aya
kɔ akɔ akyɛ ba ɛ.’ ”
Yesu ebu amugluglu la abee ese
13Lɛ Yesu eʋi ba si, “Xegi mlénu abee liɛ ese e, kɔ kitɛ liaze xe mlaanu abee dzedze ba ese e? 14Ɔdɔkpɛɛ eefuflu Aya liboe le. 15Banɔ batɔ balɛ ŋwisi amu ana klɔ gi ɛdɔ kudeo su kinɛ ɛ. Xegi benu liboe le ko e, kɔ Satana aba kɔ lɛ asɛ nɔ ɛ. 16Nite ke banɔ batɔ fɛ balɛ ŋwisi amu ana klɔ gi ɛdɔ ní akla na mɛ kinɛ ɛ. Xegi benu liboe le ko e, bizɛɛzi lɛ ni isami. 17Pɔ̀ liboe le liʋívu kese e, lɛ baʋíze gagla ní liboe le me e. Lɛ loso xe kuxixa loo keduyɔyɔ kɛba agani liboe le me e, kɔ bɛɛdzi kede kyɔŋ. 18Lɛ banɔ batɔ fɛ balɛ ŋwisi amu a na klɔ gi ɛdɔ bibu ʋe me kinɛ ɛ. Ba benu banɔ batɔ gi bizeenu liboe le, 19pɔ̀ kelea mɛ baxixa ʋa nì kibɔɛ kude kuzenoo ani kelea mɛ ɔgyi nɔ ɛ, bɛ pɔ́ bikpɛ likpɔ ɔ, gi bikɔ si liboe le límɔ obufuɛkɔ xe liabu libiitɔtɔ ɔ. 20Pɔ̀ banɔ batɔ kɔ ɛ, balɛ ŋwisi amu ana klɔ gi ɛdɔ kese gbã aʋa kinɛ ɛ. Benu liboe le, bɛzi lɛ, lɛ beyò ebi la ɛ; batɔ beyò ebi avi tata, batɔ avi teglo, lɛ batɔ fɛ ɛ, ebi alafa ɛ.”
Kani yɛ izɛkɔ kudradraa
21Yesu atrɛ ní yɛ bidɔbasɛbasɛ ʋɛ aʋa si, “Nyaŋwɛ izɛsú kani xe izɛkɔ yɛ kpɛ agba yɛ ese loo abati ese e? Aní kani yɛ ose lo aʋa bizɛtrɔ kani yɛ ɛ? 22Kidɔ kakaa gi bekpo e biabu ke kudono ní oŋwe no, lɛ kidiliɛ aʋa gi bɛvini awlakpa la ɛtrɔ ɛ, bíabu ke dono. 23Lɛ loso e, ɔniliɛ gi kutu kulɛ yɛ ɛ, tɔ onu!”
24Yesu atrɛ lɛ aʋa sì, “Mlata eboa la gi mlenu kutu mɔmɔmɔ! Kikpɛɛ liɛ gi mlɛkpɛ ɛki banima ɛ, nite ke biakpɛ ɔki mlɔ. Pɔ̀ mlɔ kiniɛ kiasanɔ ɔ. 25Ɔniliɛ awla gi kiditɔ kilɛ ɛ, biaki yɛ bidɔ ɔpɔnɔ. Pɔ̀ ɔniliɛ awla gi kididɔ kíma ɛ, yɛ kini sisami yɛ fɛ ɛ, biazɛ kɛ yɛ awla.”
Abee ní lisebi le kutsitsi yo su
26Lɛ Yesu atrɛ ní yɛ eboe la aʋa si, “Aya yɛ Kaʋaŋaa kalɛ ŋwisi kiliɛ gi onyime ɔtɔ azɛɛkpɛ esebi la ní yɛ kayaa mɛ kinɛ ɛ. 27Ɛɛwa yɛ axwɛ na elesi ni kemize. Ni lipoe lɛ klɔ mɛ petee, yɛ esebi la ɛzɛɛyɛ, gi ezeetsi i. Pɔ̀ yɛ ɔtutɔ lɔ ɛ, óte kiliɛ gi lilɛ ɛ xe liba lɛ mɛ nite e. 28Kesea ɔtutɔ lɔ kizɛki sì amu na izeetsi xe izɛɛpɔ ɔ. Ní ɔtɔpu kɔ ɛ, amu na izedu. Lɛ kede e, kɔ awlakpa la, kɔ ɔmuya lɔ ɛ. 29Xegi amu na ɛzã ɛ, kɔ ɔnyrɔmɛdzɛɛ ekpese la kupa ɛ. Lɛ ese linu si la lipa nɛ le lina a.”
Abee ní lisebi sisami nɛ su u
30Yesu apani dzɛ si, “Ege kwiakɔ Aya yɛ Kaʋaŋaa kusrɔnɔ ɔ? Loo abee woli kwiakɔ obu yɛ kaʋaŋaa ese e? 31Yɛ Kaʋaŋaa kalɛ ŋwisi lisebi sisami gɔgɔ lɛ gi onyime ɔtɔ azɛɛkɔ akpɛ ní yɛ kesea mɛ kinɛ ɛ. 32Lipoetɔ kede e, lisebi le liyɛ gi lidzi ose ʋidi i gi ekeme sani ise gɔgɔ lɛ petee, lɛ kudzɔʋi yɔ kwiwa kɔ evu na ní lɔ aya la mɛ ɛ.”
33Yesu apani yɛ liboe le asi banima ní abee ʋa mɛ ŋwisi ba yà kinɛ ɛ. Apani aki ba kiliɛ onu gi bianu eboe la ese e. 34Yesu ɔ́pɛ si yipani iiki ba a, sani si gani abee ʋa mɛ. Pɔ̀ xegi yɛ tete ɔlɛ pɔni yɛ badɔkpasi ba ɛ, kɔ ebú liboe kakaa ese aki ba ɛ.
Yesu ayɔ liwɔ lɛ onu
35Liwe lɛ klɔ ke gi kulagɔ kwina ɛ, Yesu asi yɛ badɔkpasi ba si, “Mlaki tɔ kutsa limu ne atrɛ ní oge lɔ kɔlɔ” 36Lɛ bɛsɛ ní ɔnɔha lɔ su xe badɔkpasi ba bemu iku ní katapokpaa mɛ ɛ. Pɔ̀ Yesu xunyɔ ɛ, eze ní katapokpaa mɛ koko; ko lɛ ba petee bɛsɛ ɛ. Kutapokpa dzedzeo fɛ kwipɔni yɛ. 37Lɛ lisɛ nɛ ɛ, liwɔ gagla ɛtɔ likpese kufu niteme si kuni yo akpɔ la ɛgbigba eku katapokpaa mɛ gi keyi pɔ́ ɔ. 38Yesu afɛ ní katapokpaa mɛ kedea ɔza lɔ gi adɔ sra ní sumu ye aʋa ɛ. Yɛ badɔkpasi ba benyime ye lɛ beʋi ye si, “Ɔdɔbasɛɛ, wɔ́kɔ lɛ mɛ ɔki blɔ gi kuhatse na a?”
39Yesu ayɔ ɔlɛɛ kedu ya. Lɛ akpɛ ozi lo ní liwɔ lɛ aʋa si, “Gɔ tsriɖi!” Lɛ ekyi eku kuni yo akpɔ la aʋa lɛ apani si, “Dɔ zĩi!” Liwɔ lɛ onu liyɔ kyɔŋ lɛ niklɔ petee ɛgɔ kranaa a. 40Lɛ Yesu eʋi yɛ badɔkpasi ba si, “Ege nì lifu mleese e? Kuziŋaa tɔtɔ kúma ní mlɔ awla kɔʋana nì abla na a?”
41Pɔ̀ akaŋu yɛ atsa ba, lɛ ba mɛ ɔnɔ kakaa eʋi yɛ ɔhanuglɔɛ si, “Onyime woli lu iliɛ ya? Gi liwɔ lɛ ni kuni yo akpɔ la fɛ binu kutu iiki yɛ ɛ!”",https://www.bible.com/bible/1982/MRK.4.AVN
MAK 5,"Yesu akpikpini Ifuɛfuɛ Zimizi ne dono ní Onyime ɔtɔ mɛ
1Lɛ kede e, Yesu nì yɛ badɔkpasi ba bɛzeku Galilea Limù ne oge lɔ kɔlɔ ní Gerasanɛ ma kesea aʋa. 2Kiliɛ gi Yesu eple ní katapokpaa mɛ me ko e, onyime ɔtɔ edo ní bekpo ʋa idrɔ lɛ kusi lɛ aba atsani yɛ ɛ. Ɔfuɛfuɛ zimizi eze ní onyimee me. 3Lɛ loso e, idrɔ lɛ mɛ ize yɛ ozeklɔ ɔ. Ɔnɔnɔ ɔ́zɛtani yɛ bibɔ ʋɛ kukpɛ tɔ ɔ. 4Bɛzɛkpɛ yɛ bibɔ ʋɛ ní ikli lɛ ni iwla lɛ epoe glegle, pɔ̀ lipoe kakaa ɛ, azɛɛpa egboo na, kɔ avini bala ʋa ní yɛ ikli lɛ ɛ. Eze gagla niteme si ɔnɔnɔ ɔ́zɛtani yɛ aʋa kuŋa a. 5Azɛɛklanɔ ní idrɔ lɛ kusi ní eto la aʋa elesi ni kemize gi azɛɛkpɛ ozi táataa, lɛ azɛɛkɔ akla na akpɛ isu ya ebi la a.
6Eze ɔdzage no xe amɔ Yesu atsisi i. Lɛ loso e, ese lɛ adɔ́ yɛ aklamasi na aʋa ní Yesu ketu ya ɛ. 7Lɛ akpɛ ozi ni ole gagla sì, “Wɔ Yesu, Aya Ʋidi ye Bi ye! Liboe woli wɔɛpɛ ní mɛ su u? Aya loso e, maki wɔ litukpo si wukíhe kutu iiki mɛ ɛ!” 8Apani nite e, lɛ ese linu si Yesu azɛɛpani si, “Wɔ ɔfuɛfuɛ zimizi, doza ní onyime liɛ ya mɛ!”
9Lɛ Yesu eʋi ye si, “Kitɛ bizɛxwa wɔ ɔ?”
Onyimee ebu isu ya onu si, “Mɛ linyi linu si, ‘Likpi’, lɛ ese linu si kwisrɛ.” 10Niteme si azɛɛki Yesu litukpo si ɔkikpikpini ifuɛfuɛ zimizi ne edono ní kusio klɔ ɔ.
11Liba lɛ mɛ si ihà likpi itɔ lizɛɛŋa bidɔ mɛ ní lito etɔ su ní niklɔ ʋa ɔza lɔ. 12Lɛ loso e, ifuɛfuɛ zimizi ne iiki Yesu litukpo si, “Tsisi blɔ ní ihà lɛ klɔ ʋa mɛ, tɔ ki tɔ kuti iku lɛ mɛ!” 13Ebu kudeo aki lɛ, lɛ ifuɛfuɛ zimizi ne ido ní onyimee me xe itiku iha lɛ mɛ ɛ. Ihà lɛ likpi le kiklaklaɛ mɛ kiaze ŋwisi akpe tiaʋa kinɛ te e. Lɛ pɔ́ ise eple lito le lɛ izɛdɔ limu ne e.
14Banama gi bezeedi ihà lɛ aʋa ɛ, bese lɛ bɛzeeefuflu liboe le kpɛ ɔma nɔ mɛ ni inyrɔ nɛ aʋa a. Banima bedo eba tɔ bedi liboe le kibabaɛ mɛ 15niteme si gi bɛba Yesu klɔ ɛ, bɛmɔ onyime liɛ klɔ mɛ gi ifuɛfuɛ zimizi likpi le lize bázanɔ ɛ. Bemɔ yɛ gi odi i, akpɛ awu la mɔmɔmɔ gi eze ní sínɔ mɛ, nite si lifu ne liku banima pɔ́. 16Banama gi bɛmɔ liboe le aŋu mɛ ɛ, behle kiboebitɛɛ kpɛ banɔ dzedze ba mɛ kiliɛ gi liba lɛ mɛ ɛki onyime liɛ me gi ifuɛfuɛ zimizi ne ize e, ni kiliɛ gi liba lɛ mɛ ɛki ihà lɛ fɛ ɛ.
17Lɛ loso banima bɛsi Yesu sì ɔsɛ ní ba kesea mɛ.
18Gi Yesu azeemu iku katapokpaa mɛ si yisɛ ɛ, onyime liɛ klɔ mɛ gi ifuɛfuɛ zimizi ne ize bázanɔ ɛ, eʋi adɔ ní Yesu awla si ɔki tɔ yiku ni yɛ kude.
19Pɔ̀ Yesu ɔ́dimɛ ɔ́ki yɛ, lɛ asi yɛ boŋ si, “Dzi trɛ ní kepea mɛ ní wɔ benete ba klɔ tɔ zɛɛsi ba kidiliɛ gi Aya abitɛ akí wɔ nì asigaga glegle ala gi edi wo e.”
20Gi onyimee asɛ nite e, aklanɔ ní Ima Liɔfɔ lɛ pɔ́ mɛ. Asi banima petee kidiliɛ gi Yesu abitɛ aki yɛ ɛ. Lɛ loso banama petee gi benu yɛ kupaniɔ ɛ, ba inugu itse.
Yesu ayɔ ni Yairo yɛ obidzɛɛ nì ɔdzɛɛ liɛ su gi ika lɛ kunyaa kwize e
21Yesu edzì atsà limu ne atrɛ ní oge lɔ kɔlɔ aʋa. Gi eku níklɔ ɛ, linɔkpi ʋidi itɔ lixogo ní yɛ su. 22Lɛ Yairo gi eze Yudanɛ ma ɔnɔtsitsi ní ba ɔtsaklɔ ɛ, yɛ fɛ aba eku i. Gi amɔ Yesu i, adɔ ní Yesu ketu ya 23lɛ eble yɛ ɔna nɔ mɛ kupɛpɛɔ aki Yesu si, “Blɔ Ɔkaɛ! Mɛ obidzɛʋi yɛ eetse gaglaa. Maki wɔ litukpo, ba tɔ gatrɔ awla ní yɛ aʋa atɔ ɔyɔ.”
24Lɛ onu klɔ ko e, Yesu ni onyimee bɛsɛ eku kudeo me e. Banima bɛsrɛ gi bekuni ba kude e, gi liki si bɛzɛpɔ́ Yesu ikpɛ ní kupɛɔ petee e.
25Ɔdzɛ ɔtɔ eze ní banima kusi, gi azɛɛnya ɛ. Ika lɛ izedo ní yɛ su agɔ liɔfɔ ni taʋa nyɔŋ. 26Bawabitɛ glegle bekeni idi pɔ̀ liboeboe lísɛ ɛ. Ezizi yɛ exo la petee tɔ nya yɛ isu ya mɛ idzi iku lɛ kiku ye, pɔ̀ lɛ́ kinyani boŋ lizɛɛnyani itrɔ ɛ. 27Enu Yesu onu lɛ loso yɛ fɛ ɛ, eti eku ní linɔkpi le me gani kedea. 28Lɛ asi yɛ isu ya sì, “Xegi matani Yesu awu la kugbɔnɔ ko e, maahaya.”
29Kiliɛ gi anya gbɔni Yesu awu la ko e, ika lɛ gi ííba yɛ su i, itsa kyɔŋ. Enu le ní yɛ isu ya mɛ ké si yɛ ahaya. 30Lɛ onu klɔ ko e, Yesu amɔ egyesi sì kigagla kido ní yɛ mɛ. Ekyi ní ɔnɔha lɔ gi eze ní yɛ su kusi yo lɛ eʋi si, “Nyaŋwɛ agbɔni mɛ awu la ɛ?”
31Yɛ badɔkpasi ba bebu le onu si, “Wɔ tutɔ wɔɛmɔ kiliɛ gi banima bɛsa likpakpa lɛ ní wɔ su i, lɛ woeʋi dzɛ si nyaŋwɛ agbɔni wɔ liwu le na a?”
32Pɔ̀ Yesu azeedi aklanɔ si yimɔ ɔniliɛ gi yɛ agbɔni yɛ ɛ. 33Gi ɔdzɛɛ amɔ kidiliɛ gi kiba kɛ mɛ ɛki yɛ onu i, edo ní banima kusi aba ɔtɔ nɔ. Lifu ne likɔ si azeesugu. Edu yɛ aklamasi na kesea ní Yesu ketu ya lɛ asi yɛ liboe zizi nɛ lɛ kizezee me ní anukwarɛ mɛ ɛ. 34Niklɔ Yesu asi yɛ si, “Mɛ obidzɛɛ, wɔ kuziŋaa kwiki si wɔ haya. Ga trɛ ní kusuyɔ mɛ tɔ wɔ kunyaa kuyurɔ wɔ.”
35Kiliɛ gi Yesu azɛɛpani eboa la klɔ ko e, banɔ batɔ bɛdɔ ni Yairo kepea mɛ nì odu iiki Yairo si “Wɔ obidzɛʋi yɛ etse.” Lɛ loso e, “kúkpɛ Ɔdɔbasɛ yɛ kunugu tɔ ɔ.”
36Pɔ̀ Yesu ɔ́kpɛ ba liboe le linɔ ɔ. Lɛ asi Yairo si, “Kúse lifu u; wɔ kɔ zi ŋa ko!” 37Lɛ ɔ́ki ɔnɔnɔ kude si okuni ba kude sani Petro, Yakobo ni yenemi ye Yohanes ko o. 38Lipoe lɛ gi beku Yairo kepea mɛ ɛ, Yesu amɔ kiliɛ gi ozi lo ni kubemio kwize ní niklɔ ɛ. 39Gi eti eku ni ba aʋa ɛ, eʋi si, “Ege lɛ loso mlɛpisa nite e? Liboe woli lɛ loso mleebemi nite e? Ɔnuvɔ yɛ oʋítse, sra ko ɛɛdɔ!”
40Pɔ̀, banɔ baklɔ gi beze niklɔ ɛ, bɛmwɛ yɛ; lɛ loso, akpikpini ba petee edono ní ligba lɛ mɛ. Banɔ baklɔ gi beti iku ɔnuvɔ yɛ aʋa a pɔni yɛ ɛ, ba ko beze obika yɛ, obinee ni yɛ badɔkpasi tiata ba. 41Yesu evu ɔnuvɔ yɛ kawlakpɔa lɛ asi yɛ sì, “Talita kumi,” gi lɛ ese linu si, “Ɔdisami, mɛ si yɔ!”
42Nite si ɔdzɛʋi yɛ ayɔ kyɔŋ gi ekpese kuklanɔ ɛ. Azɛ agɔ liɔfɔ ni taʋa a. Gi liboe le liba lɛ mɛ nite e, banima pɔ́ ba inugu itse e. 43Yesu xunyɔ akpɛ ɔsã aki ba si bakífeke onugu ní liboe le aʋa aki ɔnɔnɔ ɔ. Lɛ asi ba si, “Mlaki ɔnuvɔ ɛ kiditɔ tɔ ɔŋa.”",https://www.bible.com/bible/1982/MRK.5.AVN
MAK 6,"Nazaret banɛ ma bázɛ Yesu u
1Gi Yesu asɛ niklɔ ɛ, edzi atrɛ ní Nazaret, yɛ kepea. Yɛ badɔkpasi ba bekuni yɛ kude. 2Ní Lizemɔniwe le aʋa ɛ, Yesu ekpese bidɔ kubasɛ ní Yudanɛ ma ɔtsaklɔ. Banɔ glegle beze níklɔ, lɛ gi benu yɛ bidɔbasɛbasɛ ʋɛ ɛ, bɛwɔ yaa. Lɛ beʋi si, “Nifɔ yɛ kɔ adɔ ni eboa la ya petee? Kuboeteo liɔ gi bɛki yɛ ɛ, nifɔ kwidɔ? Kitɛ xe izɛɛtani enugutseboe la kubitɛ nite e? 3Aní osetsi yɛ iliɛ ya lò o? Ani Maria yɛ obinyimee, gi yɛ benemi ba benu Yakobo, Yosef ni Yuda ani Simon lò o? Lɛ aní yɛ benemidzɛ ba bali blɔ kusi lò o?” Lɛ loso e, bázɛ yɛ ɛ.
4Nite si Yesu asi ba si, “Bizɛkpɛ kubùbù ní Aya yɛ beboedoplɛ ba su ní ɔkɔ kakaa. Pɔ̀ ní ba kepea ɛ, ba akɔanɛ ma nì ba benete ba kusi kɔ ɛ, beboedoplɛ ba béyi kididɔ ní ba aŋu mɛ ɛ.”
5Yesu ɔ́tani enugutseboe atɔtɔ kubitɛ níklɔ ɔ, sani si ɔtrɔ yɛ awla ní banɔ klakla batɔ aʋa lɛ bɛhaya ɛ. 6Litu ye kugyɔ si kuziŋa kúze ní banima mɛ ɛ.
Yesu akpɛ badɔkpasi liɔfɔ ni tiaʋa ba
Lɛ Yesu aklani kumami uliɔ klɔ gi kwiklani Nazaret i, kɔ mɛ xe abasɛ bidɔ mɛ ní kɔ petee me e. 7Yesu axwa badɔkpasi liɔfɔ ni tiaʋa ba kpɛ likpɔ, lɛ alɛ ba tiaʋa tiaʋa a xe akpɛ ba ɛ. Aki ba kigagla ní ifuɛfuɛ zimizi ne aʋa. 8Lɛ akpɛ ɔsã aki ba si, “Xe mleku kudeo me e, ɔnɔnɔ ɔkivu kididɔ ɛsani ose vuga vuga. Ɔnɔnɔ ɔkikɔ liklã̀ loo kudɔʋí kepimi loo kibɔ ɛtɔtɔ kpɛ isu kura a. 9Mlakpɛ afɔkpa fãa, pɔ̀ ɔnɔnɔ ɔkikɔ liwu ʋla evu u. 10Asi ba dzɛ si, Kepea lia klɔ mɛ gi biakpɛ mlɔ wolaa ɛ, mleze ka mɛ kɔkpɛni mlɔ lisɛpoe le e. 11Xe mleku ɔma ɔtɔ mɛ ɛ, xe bázɛ mlɔ ɛ, loo bápɛ si bɛzi mlɔ liboe le e, mlasɛ ní ɔmaa lɔ klɔ mɛ. Xegi mlɛɛsɛ ɛ, mlekple ovugbo lo mlɔ kukliseo aplɛ. Bɛ biaze kiseʋi gi mledu ní ba su i.” 12Lɛ loso e, badɔkpasi ba bɛtrɛ, lɛ bɛpani liboe le klanɔ si, ɔnɔ kakaa okyi ɔna mɛ ɛ. 13Bɛkpikpini ifuɛfuɛ zimizi ne dono ní banima ma mɛ. Bɛsra kumu iiki banyanya glegle, lɛ bɛyɔ ni ba ɛ.
Yohanes Kuni yo ɔkpɛkpɛɛ yɛ kutse o
14Okusi ye Herodes enu eboa la klɔ gi ɛzɛtrɛ la aʋa a, lɛ ese linu si Yesu yɛ linyi ne liyi hoo. Banɔ batɔ ba kugyodi yo ní Yesu su kwize si Yohanes Kuni yo Ɔkpɛkpɛ yɛ edzì ligbã o lɛ loso kigaglaɛ liɛ ya kilɛ ní yɛ awla si ɔbitɛ enugutseboe ala ya nite e.
15Kokoko e, banɔ batɔ fɛ begyo edi si, “Eliya boŋ iliɛ klɔ ɔ.” Banɔ dzedze ba si, “Aya yɛ oboedoplɛ onu ŋwisi kiliɛ gi beboedoplɛ ba beze ni kanaa mɛ kinɛ ɛ.”
16Pɔ̀ gi Herodes enu liboe le e, yɛ kɔɔ asi sì, “Yɛ onu Yohanes Kuni yo ɔkpɛkpɛɛ! Maki bɛti yɛ litukpo le, pɔ̀ edzi ligbã a!” 17Okusi ye Herodes ɔtutɔ aki si bevu Yohanes, lɛ yɛ ke aki bɛkpɛ yɛ bibɔ ʋɛ, xe bɛkpɛ yɛ ligba a. Yedze Herodia loso ebu ɔkli lɔ klɔ ʋa. Herodia eze Filipo yedze, xe Okusi ye Herodes azɛ yɛ agbanɔ ɔ. Lɛ Filipo ni Okusi ye Herodes pɔ̀ ɛ, beze benemi. 18Lɛ Yohanes Kuni yo ɔkpɛkpɛ azɛ si Herodes sì, “Lípɛ si wɔazɛ wonemi ye yedze ɔgbanɔ ɔ.”
19Liboe lɛ klɔ loso e, Yohanes yɛ liboe lizeeyeʋi Okusi ye Herodes yedze Herodia isu nyani nyani gi azaapɛ kudeonu si yiye ye e. Pɔ̀ Okusi ye Herodes loso e, ɔ́zɛmɔ kudeonu ní yɛ su u. 20Lɛ Okusi ye Herodes pɔ ɛ, azeese Yohanes, lɛ ese linu si etè si Yohanes eze ɔnɔ gbã, lɛ yɛ isu fɛ idra ní Aya Ɔfuɛfuɛ nɔ mɛ. Lɛ loso e, edi le aʋa si kididɔ kísa Yohanes kura ní ligba lɛ ɛ. Yohanes yɛ eboe pani pani la ezetu Okusi ye Herodes lipoe kakaa gi enu la ɛ; pɔ̀ fɛ azɛɛpɛ si yinu la.
21Gɔgɔɛ, kudeonu liɔ gi Herodia azaapɛ ɛ kwidra ɛki yɛ. Liba lɛ mɛ si Okusi ye Herodes azaaŋa yɛ lipɔwe le. Niteme si edu ɔkplɔ aki yɛ baʋaŋaa klɔ gi beze banɔ ʋidi ba, baguta ba baka ba ni Galilea kesea mɛ banɔ gbɔgbɔ ʋa petee. 22Liwe lɛ klɔ ɔŋa klɔ ɛ, Herodia yebidzɛʋiɛ eyo livu ne gi isami iku Okusi ye Herodes ni yɛ ɔkplɔ nɔ su bezeze ʋa mɔmɔmɔ. Lɛ loso e, Okusi ye asi obidzɛʋi yɛ si, “Ege wɔpɛ ɛ dɔni mɛ iwla mɛ ɛ? Kidɔ kakaa gi kiku wɔ kule e, ʋi; maki wɔ kɛ.” 23Niteme si aka bitamu glegle aki ɔnuvɔɛ, lɛ atrɛ lɛ aʋa si, “Matàni kidɔ kakaa si, kidɔ kakaa gi wɔaʋi i, vaa xegi mɛ kaʋaŋaa kapɛ tiele fɛ ɛ, maaki wɔ kɛ.”
24Niteme si, ɔdzɛʋi yɛ edo atrɛ ní yene klɔ lɛ azeeʋi ye si, “Mone, ege maaʋi i?”
Niklɔ yene asi yɛ si, “Ʋi Yohanes Kuni yo Ɔkpɛkpɛ yɛ litukpo le!”
25Ɔdzɛʋi yɛ akɔsi edzi atrɛ ní Okusi ye Herodes klɔ, lɛ asi yɛ si, “Mapɛ si kɔ Yohanes Kuni yo ɔkpɛkpɛ yɛ litukpo le trɔ ní kitɛɛ aʋa ki mɛ tɔ mizɛ ablahate!”
26Liboe le likɔ si Okusi ye Herodes awɔ ni asigaga mɛ. Pɔ̀ yɛ bitamu ʋɛ gi aka ní yɛ banɔxwaxwa ba aŋu mɛ loso e, ɔ́pɛ si yigbe ɛki yɛ ɛ. 27Niteme si akpɛ yɛ ɔnɔye tole kyɔŋ si odi lɛ aʋa si yatsa Yohanes litukpo le amanɔ. Ɔnɔyee asɛ atrɛ niklɔ gi bɛkpɛ Yohanes ní ligba lɛ ɛ; lɛ atsa yɛ litukpo le e. 28Lɛ akɔ lɛ atrɔ ní kitɛɛ aʋa a xe akɔ amanɔ ɛ. Akɔ linɔtukpo le aki ɔdzɛʋi yɛ, lɛ yɛ fɛ akɔ lɛ aki yene e. 29Gi Yohanes yɛ badɔkpasi ba benu liboe le e, bɛtrɛ, lɛ bɛzɛkɔ Yohanes okpo ye zevive e.
Yesu aki banɔ akpe tietsu bidɔŋaŋa
30Yesu yɛ banɔkpɛkpɛ ba bɛtrɛ, bedzi; lɛ bebatsani yɛ ɛ. Bɛsi yɛ eboa la gi etrɛ lɛ aʋa ani bidɔ bɛklɔ gi bɛbasɛ petee. 31Lɛ gi banɔ glegle bɛzɛtrɛ xe batɔ fɛ bɛzɛba ɛ, Yesu ni yɛ badɔkpasi ba bámɔ kudeonu tete xe biaŋa bidɔ fɛ ɛ. Lɛ loso asi ba si, “Mlaki tɔ kubu lidze dzaa atɔ mlazeze mɔni taʋɛ.” 32Bemu iku katapokpa atɔ mɛ lɛ beku kudeo me etrɛ ní ɔkutɔ gi ɔnɔnɔ óze e.
33Pɔ̀ fɛ ɛ, banɔ glegle gi bɛmɔ ba a gi bɛzɛsɛ̀ ɛ, bɛmɔ ba egyesi kyɔŋ. Banima bɛdɔ ima nɛ petee me, besega limu ne kutu yɔ ni ikli lɛ lɛ bezeeku limu ne oge lɔ kɔlɔ kpɛ ɔtɔ ɛki Yesu ni yɛ badɔkpasi ba. 34Gi Yesu edo ní katapokpaa mɛ xe amɔ linɔkpi le e, ba liboe liga yɛ asigaga lɛ ese linu si beze ŋwisi iʋesi gi ɔʋadi óze ní lɛ awla kinɛ ɛ. Lɛ loso ekpese ba bidɔ glegle kubasɛ. 35Lipoe lɛ gi kelea kekpese kublo e, yɛ badɔkpasi ba bɛba lɛ bɛsi yɛ si, “Niya ebu lidze” lɛ “Kelea keeblo nì blo. 36Lɛ loso e, ki tɔ banima basɛ tɔ batrɛ ní inyrɔɔ nɛ ani imaɛ nɛ klɔ gi iklani niya mɛ ɛ tɔ bazɛpɛ kiditɔ aŋa a.”
37Lɛ Yesu asi ba si, “Mlɔ tutɔ mlaki ba bidɔ tɔ baŋa.” Lɛ bɛsi yɛ si, “Kibɔɛ liɛ gi kwiazizi ní ba aklã na litukpo e, kiana ɔnɔ tole yɛ badzidzi ɔgɔtiaʋa liʋɛ ɛ!”
38Lɛ Yesu eʋi ba si, “Aklã tasɛ alɛ mlɔ awla a? Mlazedi.” Gi bedzi itrɛ ɛ, lɛ bɛsi yɛ si, “Aklã tetsu ani akpa taʋa.”
39Lɛ Yesu asi yɛ badɔkpasi ba si baki tɔ linɔkpi le lize kesea ní ahakpɔ mɛ ní siwa sɛ aʋa. 40Lɛ loso e, banima beple eze ní ahakpɔ mɛ, ikutɔ banɔ alafa, ikutɔ avi tetsu. 41Lɛ Yesu akɔ aklã tetsu la ni akpa taʋa la ɛ. Efeke yɛ aŋu na edi lifunu ne, lɛ edo Aya ɖase e. Ayaʋi aklã na lɛ avini akpa la fɛ mɛ xe akɔ aki yɛ badɔkpasi ba si balɛ aki linɔkpi le petee e. 42Ɔnɔ kakaa aŋa, gi eke e. 43Pɔ̀ gi bɛŋa pɔ ɛ, badɔkpasi ba bɛkpɛ bidɔ mɛ gi bɛŋa ɛgɔ likpɔ, gi biyi kusɔʋi liɔfɔ ni tuʋa a. 44Ní linɔkpi lɛ klɔ gi liŋa bidɔ mɛ mɛ̀ ɛ, benyime ba beze akpe tietsu.
Yesu aga kuni yo aʋa
45Lɛ Yesu akpɛ yɛ badɔkpasi ba ní katapokpa me tɔ bekú yɛ ɔtɔ nɔ atrɛ ní Betsaida ní limu ne kapɛ ʋla. Yesu apɛ si yikpɛ linɔkpi le kude e 46Gi akpɛ banima kude pɔ́ ɛ, emu atrɛ ní lito etɔ aʋa si yixwa Aya. 47Gi kelea keblo e, katapokpaa keze ní limu ne kusi yo; pɔ̀ Yesu tole eze ní oge no o. 48Amɔ si yɛ badɔkpasi ba bɛzetutru ni katapokpaa ní limu ne aʋa lɛ ese linu si bɛtsani liwɔ lɛ gi lifu idɔni niklɔ gi bɛzɛtrɛ ɛ. Lɛ loso olezatɔ nɔ ŋwisi ɔkukɔ tɔpu nɔ kimemee me kinɛ ɛ, Yesu aga kuni yo aʋa aba tsani ba. Nya apɛ si yiza ba aʋa xe e. 49Pɔ̀ gi bɛmɔ yɛ ɛ gi azɛɛga kuni yo aʋa ɛ, begyodi si okpo bɛmɔ, niteme si bese lifu ne. Lɛ bɛkpɛ ozi lo si, “Okpo ye!” 50Gi bɛmɔ yɛ ɛ, belulu pɔ̀
Yesu asi ba ni le onu klɔ si, “Mlamɔ ɔna! Mɛ iliɛ ya! Mlakíse lifu u!” 51Lɛ emu eku apɔni ba ní katapokpaa mɛ ɛ. Lɛ onu klɔ ko e, liwɔ lɛ onu líyɔ miɔɔ. Badɔkpasi ba onugu etse 52lɛ ese linu si bénu liboe lɛ gi likpasi ní banɔ akpe tietsu ba ba kaʋadi ya mɛ ese e. Ba begyodi ʋa bátani liboe le kuvu kura.
Yesu ayɔ ni banyanya ba ní Genesaret
53Yesu ni yɛ badɔkpasi ba bɛtsa limu ne lɛ beple eku ní Genesaret kesea mɛ; lɛ bɛka katapokpaa ní limu ne kutu yɔ ɛ. 54Agi beple ní katapokpaa mɛ pɔ́ ko e, banima bɛmɔ Yesu igyesi kyɔŋ. 55Lɛ loso e, banima bese eklani kesea mɛ petee niteme si ɔkɔ́ kakaa gi benu si Yesu ɔlɛ ko e, befeke ba banyanya ba ɛmani yɛ ní ba inyanyatɔsi lɛ aʋa. 56Lɛ ɔkɔ kakaa gi Yesu atrɛ ɛ, ní kumami yɔ mɛ, ima ʋidi ne me ani inyrɔ nɛ aʋa ko e, banima bɛkɔ ba banyanya ba ɛtsinɔ ní ablɔ ʋa aʋa. Kɔ bɛki Yesu litukpo si ɔki tɔ bagbɔni yɛ awu la kutu yɔ. Lɛ banama petee gi bɛgbɔni yɛ ɛ, ba isu ya mɛ iku igagla a.",https://www.bible.com/bible/1982/MRK.6.AVN
MAK 7,"Bakatsitsi ba bidɔbasɛbasɛ ní ba egoʋi la su u
1Gi Farisianɛ ma ni Ɔsã nɔ badɔbasɛ batɔ bɛdɔ ní Yerusalem xe bɛba ɛ, bexogo ní Yesu su. 2Bevu aŋu si Yesu yɛ badɔkpasi batɔ bɛzɛŋa bidɔ mɛ ni awla gi béplo ní ba ɔkɔ lɔ onu u. Lɛ ese linu si ba ɖii kɔ béplo awla la kiliɛ gi Farisianɛ ma bɛtrɔ ɛki ɔnɔ kakaa kinɛ ɛ.
3Farisianɛ ma ni Yudanɛ ma pɔ́, bekuni ba bakatsi ba bidɔbasɛbasɛ bɛ kude, nite si xegi béplo awla la ní ligoʋi le onu i, bátraŋa bidɔ ɔ. 4Lɛ kidɔ kakaa gi bedzi idɔnɔ kedzia mɛ ɛ, linu si beplo ke ni tɔ beplo ba awla la ní ɔtɔpu kɔ xe ableke biaŋa bidɔ ɔ. Isã dzedze itɔ gi ba bakatsi ba bɛkpɛ ɛplɛ, ŋwisi kupliʋi yo, kudɔtɔfukpoo, ni kudɔkpaa liɔ mɛ bizɛŋa bidɔ mɛ ɛ, bɛ kiploploe ní ba egoʋi la onu petee, bɛzɛbitɛ ní lɛ aʋa.
5Nite si Farisianɛ ma ni Ɔsã nɔ badɔbasɛ ba beʋi Yesu si, “Ege lɛ loso xe wɔ badɔkpasi ba kɔ bévu blɔ bakatsi ba ba egoʋi la gi bɛkpɛ ɛplɛ ɔzɔ mɛ na a, xe ba kɔ bizɛɛŋa bidɔ ni awla gi la su ádra na a?”
6Lɛ Yesu ebu lɛ onu si, “Yesaya liboe le ligyɔ koŋ gi amɔ liboe edo aplɛ ní mlɔ su i! Mlɔ banɔ aŋu mɛ beboebitɛ mlenu, kiliɛ gi aŋwlimi aplɛ si i:
Aya si, “ ‘Banɔ ba ya ɛ,
enugumeboe ko bɛkɔ ɛlɔ mɛ ɛ;
pɔ̀ ba ina nɛ kɔ ívu me kura.
7Líziã si besumu me e.
Lɛ ese linu si banima isã nɛ aʋa ko bizɛbitɛ
ŋwisi lɛ inu Aya yɛ isã nɛ na a!’
8“Mlɛyurɔ Aya yɛ isã nɛ, lɛ mlevu banima isã nɛ ɔzɔ mɛ ɛ.”
9Lɛ Yesu atrɛ yɛ liboe le aʋa si, “Ni mlɔ kuboeteo me e, mlɛyurɔ Aya isã nɛ ɛplɛ lɛ mlevu isu i kɔ ni mlɔ tutɔ mlɔ isã nɛ ɛ. 10Lɛ ese linu si, Mose edo aplɛ si, ‘Bù wɔka ni wone.’ Lɛ edo dzɛ si, ‘Ɔnɔ kakaa gi aadu onugu yurɔ yɛka loo yene e, lilɛ si beye ɔniliɛ klɔ.’ 11Pɔ̀ mlɔ si, xegi kidiitɔ kilɛ ɔnutɔ awla gi aatani kɛ kukɔ odi yɛka loo yene aʋa a, pɔ̀ xe asi ba si kinu Aya kinɛ ɛ, 12kɔ libasɛ si mlɛki yɛ kudeo si ɔkipɔni yɛka loo yene e. 13Nite mlɛbitɛ, gi mlevu mlɔ bakatsi ba egoʋi la awla a, xe mlɛki si Aya isã nɛ íyi kididɔ tɔɔ ɔ. Lɛ ɛ, eboe glegle dzedze alɛ ŋwisi la ya kinɛ gi mlɛzɛbitɛ ɛ.”
Yesu apani ní kidiliɛ gi kizelulu ɔnɔ su i
14Dzɛ ɛ, Yesu axwa linɔkpi le amani isu ya lɛ asi ba si, “Liboe lɛ gi matrapani i, mlɔ petee mlata kutu tɔ mlenu lɛ ese. 15Kidiliɛ gi kidɔ oge no o, xe kiti iku ɔnɔ mɛ ɛ, aní kɛ kiaki si ɔnɔ aalulù ní ɔkɔ lɔ onu u. Boŋu i, kidiliɛ gi kidɔ ní ɔnɔ mɛ ɛ, kɛ kizelulu ɔnɔ. 16Ɔniliɛ gi kutu kuli yɛ ɛ, atɔ onu!”
17Gi asɛ ní linɔkpi le su xe atrɛ ní kepea mɛ ɛ, yɛ badɔkpasi ba beʋi ye si obu abee liɛ ya ese ɔki ba. 18Yesu eʋi ba si, “Kɔ mlɔ fɛ mlénu eboa la ya ese na a? Kidiliɛ gi kidɔ oge no e, kitrátani ɔnɔ kululu u. 19Lɛ ese linu si kidiliɛ klɔ ɛ, kitiiku ní yɛ ɔna nɔ mɛ ɛ; pɔ̀ kiza eku ní yɛ lipo le me kɔ kido eza ní yɛ ɔnɔse lo me e.” Liboe lɛ gi Yesu apani nite e, libasɛ si kidɔŋaŋa kakaa ɛ, kɛ su kidra gi biaŋa fãa a.
20Lɛ atrɛ ní yɛ liboe le aʋa si, “Kidiliɛ gi kido edɔní ɔnɔse lo me e, kɛ kizelulu ɔnɔ ɔ. 21Lɛ ese linu si ɔnɔ yɛ kimɛ ɛ mɛ, lɛ dɔni yɛ ɔna nɔ mɛ begyodi nyani nyani ʋa bizɛdɔ edo. Lɛ ba bizɛgbani ɔnɔ ɛkpɛ ní eboe zimizi na kubitɛɔ mɛ ɛ, gi la mɛ atɔ enu kalɔa kulɔ̀lɔ, kuze, kunɔye, kihasiwawa, 22kuŋazi, litukpomegagla, kunɔmeno, onugududu, kunɔmobu, kaŋuzã, banɔ enyi kuxwaxwa, kusufeke ani kugadɔdɔ. 23Eboe dovo la ya petee ɛdɔ ní ɔnɔɛ kimɛ ɛmɛ lɛ la izelulu ɔnɔ ɔ.”
Ɔdzɛ ɔtɔ yɛ kuziŋaa ní Yesu me
24Lɛ kede e, Yesu asɛ klɔ lɛ atrɛ ní Tiro bidɔ mɛ. Eti eku kepe katɔ mɛ. Ɔ́pɛ si ɔnɔnɔ ote si yɛ ɔlɛ ní klɔ ɔ. Pɔ̀ ɛ, ɔ́tani isu ya kukpo o. 25Ɔdzɛ ɔtɔ gi ɔfuɛfuɛ zimizi eze ní yɛ obidzɛʋi ɔtɔ mɛ ɛ, enu si Yesu aba ni klɔ, lɛ aba Yesu klɔ kyɔŋ lɛ edu aklamasi na kese ní yɛ ketu ya ɛ. 26Ɔdzɛɛ eze Heladze gi bɛpɔ ní Foenike bidɔ mɛ mɛ̀ ní Siria kesea mɛ ɛ. Aki Yesu litukpo si ɔkpikpini ɔfuɛfuɛ zimizi no dono ní yɛ obidzɛʋi yɛ mɛ ɔki yɛ. 27Pɔ̀ Yesu asi ɔdzɛɛ si, “Ki tɔ baki banuvɔ ba bidɔŋaŋa ʋɛ kpɛ ɔtɔ. Líma si bakɔ banuvɔ ba bidɔŋaŋa ʋɛ tɔ bakɔ aŋwia plɛ aki kudroʋio o!”
28Lɛ Heladzee ebu le onu aki yɛ si, “Ee Blɔ Ɔkaɛ, lilɛ te xunyɔ; pɔ̀ xegi banuvɔ ba bɛɛŋa bidɔ mɛ ɛ, bitɔ bizɛwɔli kokoko; niteme si kudroʋio fɛ ɛ, kuzɛɛŋa kesea binɛ mɛ ní ɔkplɔ nɔ ese e.”
29Lɛ Yesu asi ɔdzɛɛ si, “Kɔkpɛ liboe lɛ gi wɔpani loso e, dzitrɛ wɔ kepea mɛ. Xe woku i, wɔamɔ si ɔfuɛfuɛ zimizi no edo eza ní wɔ obidzɛʋi yɛ mɛ.”
30Gi ɔdzɛɛ eku yɛ kepea mɛ ɛ, amɔ Yebi ye gi ɔfini yɛ ɔtɔsi lɔ aʋa a, gi ɔfuɛfuɛ zimizi no edo eza ní yɛ mɛ ɛ.
Yesu ayɔ ni otoku omúmu ɔtɔ
31Lɛ kede e, Yesu asɛ ní Tiro bidɔ mɛ mɛ̀, lɛ aga Sidon xe aba Galilea Limu ne kutu xe azaatrɛ ní Ima Liɔfɔ lɛ bidɔ mɛ mɛ̀ ɛ. 32Banɔ batɔ bɛgbani onyime ɔtɔ gi ɔ́zenu i, lɛ ɔ́zɛtani kunugu yo kugu fɛ ɛmani Yesu klɔ ɔ; lɛ bɛki Yesu litukpo si ɔtrɔ awla ní yɛ aʋa a. 33Lɛ Yesu ebu onyimee lidze dzaa ní banima kusi i. Yesu akɔ yɛ biwlaʋi ʋɛ akpɛ ní onyimee batu ʋa mɛ, lɛ ebu sita sɛ; lɛ agbɔni onyimee kinemi ye. 34Lɛ Yesu efeke aŋu na edu lifunu ne, egu hũu, lɛ asi onyimee ní si Hebri sɛ mɛ si, “Hefata!” Lɛ ese linu si, “Dra a!”
35Lɛ onu klɔ ko e, onyimee yɛ batu ʋa bɛdra, lɛ yɛ kinemi ye ika lɛ igyɔ lɛ ekpese kunugu yo kugu gi yɛ kunugu yo me kwidra a. 36Yesu akpɛ ɔsã aki banima si bakísi ɔnɔnɔ. Pɔ̀ lɛ kiliɛ gi azaakpɛ ɔsã nɔ aki ba si bakífeke onugu ní liboe le aʋa ɛ, nite ke banima fɛ bezehle liboe le. 37Lɛ banama petee gi benu liboe le e, bɛwɔ yaa. Liboe gi ɔnɔ kakaa aapani ní lɛ su ko lize si, “Kitɛ yɛ kiboebitɛɛ kidɔ nite e? Kitɛ xe yɛ kɔɔ izɛki si itoku le ize nu u, xe imumu ne fɛ izɛpani i?”",https://www.bible.com/bible/1982/MRK.7.AVN
MAK 8,"Yesu agani banɔ akpe tiene ní bidɔŋaŋa a
1Ní ewe alaklɔ mɛ ɛ, linɔkpi ʋidi dzedze itɔ likpɛ likpɔ dzɛ. Lɛ gi kididɔ kize gi biaŋa ɛ, Yesu axwa yɛ badɔkpasi ba manɔ ní yɛ klɔ, lɛ asi ba si, 2“Banɔ ba ya ba liboe liga mɛ asigaga, lɛ ese linu si ewe tatá la ya gi balɛ ní mɛ su u, lɛ ba bidɔŋaŋa bɛ fɛ biblo o. 3Xegi médi ba aʋa a, xe makpɛ ba kudeo e, biatɔ ɔpiti ní kudeo aʋa, lɛ ese linu si batɔ ba idɔ klɔ idze e.”
4Yɛ badɔkpasi ba beʋi ye si, “Nifɔ ɔnutɔ aamɔ kiŋaŋa ɛki linɔkpii lɛ xe biaŋa a, xe biakè ní ɔyaya klɔ ya na a?”
5Lɛ Yesu eʋi ba si, “Aklã tasɛ alɛ mlɔ awla a?”
Bebu lɛ onu si, “Aklã tegloele.”
6Lɛ asi linɔkpi le si beze keseatsalia. Lɛ akɔ aklã tegloele la a, xe edo Aya ɖase ní la aʋa a. Lɛ ayaʋi la mɛ xe akɔ aki yɛ badɔkpasi ba si bakɔ alɛ̀ aki linɔkpi le e. Niteme si badɔkpasi ba bɛlɛ bidɔ mɛ ɛki ba petee e. 7Akpa wli wli klakla ʋi atɔ eze ní badɔkpasi ba awla. Yesu edo ɖase ní la aʋa, lɛ akɔ la aki yɛ badɔkpasi ba si bakɔ la fɛ alɛ aki linɔkpi le e. 8Ɔnɔ kakaa aŋa bidɔ mɛ gi eke e. Lɛ kede e, badɔkpasi ba bɛhali bidɔ mɛ gi bɛŋa xe bigɔ ɛ, biyí kusɔʋi tugloele. 9Banima ba kisrɛsrɛ mɛ kize ŋwisi akpe tiene kinɛ. 10Gi Yesu akpɛ banima ma kude pɔ ɛ, emu eku ní katapokpaa mɛ lɛ atrɛ ní Dalmanuta bidɔ mɛ mɛ̀ ɛ.
Farisianɛ ma bɛpɛ linugutseboe dɔni Yesu iwla mɛ
11Lɛ Farisianɛ batɔ bɛba Yesu klɔ xe bekpese eboe la kuhe ni yɛ ɛ. Bezeekeni ye edi lɛ loso e, beʋi idɔni yɛ awla si ɔbitɛ linugutseboe litɔ ɔki ba tɔ beedi gi liabasɛ si Aya yɛ anya kpɛ yɛ ɛ. 12Pɔ̀ Yesu egu hũu lɛ apani si, “Ege lɛ loso omono kelea lia ya kɛɛpɛ linugutseboe e? Owo, Misi mlɔ anukwarɛɛ! Bátraki mlɔ gyesi liɛ ya a.”
13Lɛ Yesu asɛ ní ba su u, emu eku ní katapokpaa me lɛ atsa limu ne xe atrɛ ní oge lɔ kɔlɔ ɛ.
Farisianɛ ma ni Okusi ye Herodes ba bidɔbasɛbasɛ ʋɛ
14Yesu yɛ badɔkpasi ba bedze bákɔ aklã atɔtɔ evu sani tile gi lizee ba awla ní katapokpaa mɛ ɛ. 15Yesu agba ba si, “Mleze ni aŋu tɔ mledi mumɔ ní Farisianɛ ma ni Okusi ye Herodes ba kunyagbãa su.”
16Bevu liboe le edi ní batsali kusi. Lɛ bɛsi si, “Agi kúkɔ aklã tɔtɔ evu i, lɛ loso apani liboe lɛ ya te e.”
17Agi Yesu kɔ ete liboe lɛ gi bɛzeedo onu i, eʋi ba si, “Ege lɛ loso mlɔ kugyodi yo kwitrɛ ní liklã su u? Kɔ mleʋínu eboe la ese fukɔ na a? Kitɛ xe mlɔ begyodi ʋa bɛdɔ sra sɛ nite e? 18Bimbi bilɛ mlɔ awla pɔ̀ mlaʋímɔ na? Lɛ atukpa la alɛ mlɔ, pɔ̀ mlaʋínu na a? Mláplɛ aŋu u 19lipoe lɛ gi makɔ aklã tetsu la aki banɔ akpe tietsu ba lò o? Bidɔ gɔgɔ ʋɛ kusɔʋi tusɛ mlɛhali i?”
Bebu le onu si, “Kusɔʋi liɔfɔ ni tuʋa!”
20“Lɛ gi mayaʋi aklã tegloele la aki banɔ akpe tiene ba ɛ, bidɔ gɔgɔ ʋɛ kusɔʋi tusɛ mlɛhali i?”
Bebu le onu si, “Kusɔʋi tugloele.”
21Lɛ Yesu eʋi ba si, “Kɔ kɔna ni abla ɛ, mleʋínu eboe la ese dzɛ na a?”
Yesu ayɔ ni kaŋupo atɔ ní Betsaida
22Gi bɛzɛklanɔ ɛ, bezeku Betsaida. Niklɔ banɔ batɔ bɛgbani kaŋupo atɔ ɛmanɔ ní Yesu klɔ. Lɛ bɛki yɛ litukpo si ɔgbɔni yɛ ɛ. 23Yesu evu kaŋupoa ɔwla lɔ lɛ agbani yɛ edono ní ɔma nɔ mɛ ɛ. Lɛ Yesu ebu sita sɛ atrɔ ní kaŋupoa bimbi ʋe aʋa a. Lɛ kede e, Yesu atrɔ awla ní yɛ aʋa lɛ eʋi ye si, “Wɔmɔ kiditɔ na a?”
24Onyimee efeke yɛ aŋu na lɛ ebú isu ya onu si, “Ee, mɛɛmɔ banima; pɔ̀ balɛ ŋwisi ise ko gi iga ɛza kinɛ ɛ.”
25Lɛ Yesu atrɔ awla la ní kaŋupoa bimbi ʋe aʋa dzɛ ɛ. Able kɔ onyimee edu yɛ aŋu na ke, lɛ yɛ bimbi ʋe bidra a, nite me si amɔ kidɔ kakaa tsrà a. 26Lɛ Yesu akpɛ yɛ kude si ɔtrɛ kepea ni ɔsã si “Kúdzitrɛ ní kamamia mɛ ɛ!”
Petro adra Yesu su
27Yesu ni yɛ badɔkpasi ba bɛsɛɛtrɛ ní kumami uliɔ klɔ gi kulɛ ní Kaisarea Filipi ɔma nɔ su mɛ ɛ. Lɛ eʋi ba ní kudeo me si, “Mlasi mɛ; nyaŋwɛ banima bizedo si, mɛ menu u?”
28Bebu le onu si, “Banɔ batɔ si wɔ wonu Yohanes kuni yo ɔkpɛkpɛ. Banɔ batɔ fɛ si wɔ wonu Eliya, lɛ banɔ dzedze batɔ fɛ si Aya yɛ oboedoplɛ tole ɔtɔ wonu u.”
29Lɛ eʋi ba dzɛ si, “Mlɔ pɔ̀ ɛ, nyaŋwɛ mlɛɛsɛ si menu u?”
Petro ebu le onu si, “Wɔ wonu Kristo ye.”
30Lɛ Yesu akpɛ ɔsã aki ba si, “Mlakípani liboe lɛ ya ní mɛ su isi ɔnɔnɔ ɔ!”
Yesu apani ní yɛ kutseo su u
31Lɛ Yesu ekpese yɛ badɔkpasi ba bidɔ kubasɛ si, “Lilɛ si, Ɔnɔɛ Ye Bi ye, ɔmɔ ɔziã glegle. Lɛ banɔtsitsi ba, Kusumu yo baka ba ni Ɔsã nɔ badɔbasɛ ba biadzi kede yɛ su u. Lɛ biaye ye, pɔ̀ ní ewe tata kede e, ayɔ gi aadzi ligbã a.” 32Adra liboe le me asi ba. Lɛ loso Petro ebu ye kuka lɛ ekpese ye kutɛnɔ ɛ. 33Pɔ̀ Yesu ekyi edi yɛ badɔkpasi ba, lɛ aka aŋu mɛ aki Petro si, “Satana, titrɛ ní mɛ su! Wɔ begyodi ʋa bádɔ Aya kɔ ɔ; kisugya mɛ begyodi ba klɔ!”
34Lɛ Yesu axwa ɔnɔha lɔ ni yɛ badɔkpasi ba amanɔ ní yɛ isu ya su lɛ asi ba si, “Xegi ɔnutɔ apɛ si yiku ni mɛ kude e, lilɛ si odze yɛ isu ya liboe, otu yɛ osetsase lo tɔ ɔga aze ni mɛ kude e. 35Lɛ ese linu si ɔniliɛ gi aapɛ si yibu yɛ ligbã nɛ ɛ, aalila lɛ ɛ. Pɔ̀ ɔniliɛ gi yɛ ligbã nɛ lialila ɛ, ní mɛ litukpo loo ní Liboe Gbã nɛ litukpo e, aaze ligbã. 36Libi woli liaze lɛ mɛ ɛki ɔnɔ, xegi kelea mɛ bidɔ mɛ petee biadzi yɛ binɛ ɛ, pɔ aalila yɛ Esobo la na a? 37loo ege ɔnɔ aakɔ̀ atsrɛ yɛ Esobo la na? 38Xegi ɔnutɔ ese kuye ní mɛ su aloo ní mɛ liboe le su ní kele zimizia lia ya mɛ gi béte Aya ɛ, kɔ Ɔnɔɛ Ye Bi ye fɛ, aase kuye ní yɛ su xegi aba ní yɛ Ka kusudra mɛ ni yɛ baxwɛdzɛ dradra ba ɛ.”",https://www.bible.com/bible/1982/MRK.8.AVN
MAK 9,"1Lɛ atrɛ lɛ aʋa lɛ apani si, “Sugba mɛɛsi mlɔ si, banɔ batɔ gi balɛ ní ya ɛ, batrátse kɔzɛna ni lipoe lɛ klɔ gi biamɔ Aya yɛ Kaʋaŋaa gi keplee edɔ ni kigaglaɛ ɛ.”
Aya ebu Yesu yɛ kusudraa abasɛ
2Ewe teglo kede e, Yesu agbani Petro, Yakobo ni Yohanes evu lɛ bɛtrɛ ní lito gyɔgyɔ ɛtɔ aʋa a; ba tete dzaa. Agi bezeedi ye e, bɛmɔ si Yesu kilɛlɛɛ mɛ kikyi. 3Yɛ awu la edzi pititi gi eze ŋle; nite si kesea aʋa ɔsaplo ɔtɔtɔ ɔ́tratani kididɔ kuplo xe kiaxwa nite e. 4Lɛ yɛ badɔkpasi tiata ba bɛmɔ Eliya ni Mose gi bɛzɛɛpani ni Yesu i. 5Lɛ Petro asi Yesu si, “Ɔdɔbasɛ yɛ, lipɛ koŋ si kwikpɛ likpɔ ní niya! Ki tɔ kuwa basa kugbaʋi tuta; tile kí wɔ, tile kí Mose ani tile kí Eliya.” 6Lifu liku ba niteme si béte liboe lɛ gi biapani i.
7Lɛ liplɛ ɛtɔ lido xe liwe ba aʋa ni lɛ kuyeo e. Ko lɛ benu ole ɔtɔ ní liplɛ lɛ mɛ si, “Mobi ye gi malɔ ɛ, yɛ iliɛ ya. Mlata yɛ kutu.” 8Bedi iklanɔ kyɔŋ, pɔ̀ bámɔ ɔnɔnɔ tɔ ɔ sani Yesu ni ba tete ko.
9Agi bɛtrɛ eple e, Yesu akpɛ ɔsã gagla aki ba si, “Kidiliɛ gi mlɛmɔ ɛ, mlakipani ní kɛ su isi ɔnɔnɔ kɔzɛna ni lipoe lɛ klɔ gi Ɔnɔɛ Ye Bi ye aayɔ dɔni bekpo ʋa mɛ ɛ.”
10Badɔkpasi ba bɛbitɛ ní Yesu ɔsã nɔ aʋa. Pɔ̀ ní ba tete kusi i, bezegyo eboe la kudi si, “Kuyɔyɔ dɔni bekpo ʋa mɛ ɛ, lɛ pɔ̀ lɛ ese si kitɛ ɛ?” 11Lɛ beʋi Yesu si, “Ege lɛ loso Ɔsã nɔ badɔbasɛ ba bɛpani si, Eliya lilɛ si otu kuba na a?”
12Yesu ebu le onu si, “Li lɛ mɛ si Eliya yɛ aatu kuba tɔ aalulɔ kidɔ kakaa plɛ. Pɔ̀ fɛ ɛ, ege lɛ loso bɛŋwlimi iplɛ si, Ɔnɔɛ Ye Bi ye aamɔ ɔziã glegle lɛ batrázɛ yɛ na a? 13Lɛ mɛɛsi mlɔ si, Eliya aba kooko, pɔ̀ banima bɛbitɛ ba kupɛpɛɔ aʋa ɛyurɔ yɛ, ŋwisi kiliɛ gi bɛŋwlimi iplɛ ní yɛ su ní Aya yɛ liboe le me kinɛ ɛ.”
Yesu ayɔni ɔyasɔʋi ɔtɔ mɛ gi ɔfuɛfuɛ zimizi eze e
14Agi Yesu ni badɔkpasi tiata ba beple edɔ ɔ xe bɛba ɛtsani badɔkpasi gɔgɔ ba ɛ, bɛmɔ si linɔkpi ʋidi itɔ liklani ba. Niteme si Ɔsã nɔ badɔbasɛ batɔ bɛzɛŋwlɛ eboe ni badɔkpasi ba. 15Kiliɛ gi linɔkpi le pɔ́ limɔ Yesu ko e, libitɛ lɛ onugutsetse; lɛ bese trɛ ní yɛ klɔ xe bɛpani yɛ ɛ. 16Lɛ Yesu eʋi yɛ badɔkpasi ba si, “Ege su mlɛŋwlɛ eboe la nì ba ɛ?”
17Onyime ɔtɔ ní linɔkpi le kusi ebu le onu si, “Ɔdɔbasɛ yɛ, mɛ mamani mɛ obinyimee ní wɔ klɔ, lɛ ese linu si ɔfuɛfuɛ zimizi ɔkpasi ní yɛ mɛ, gi ɛɛki si ɔ́ʋitani kunugu yo fɛ kugu u. 18Lipoe kakaa gi ɔfuɛfuɛ zimizi no ɛdɔ ní yɛ aʋa ɛ, izɛŋwia yɛ ɛplɛ ní kesea; kɔ ɔfɔ lɔ eedo ní yɛ onu i; kɔ ɛɛta yɛ ene na ɛ; kɔ yɛ ɔnɔse lo ɛlia ɛ. Niteme si meʋi adɔ ní wɔ badɔkpasi ba awla si bakpikpinì ɔfuɛfuɛ zimizi no kudono ní yɛ mɛ, pɔ̀ bátanɔ ɔ.”
19“Oo! Kitɛ xe kumɔziŋaa kulɛ mlɔ omono kelea lia ya te e?” “Lɛ kɔzɛna ni lipoe woli unu mlɛpɛ si mize ní mlɔ su u? Lɛ kɔzɛna ni lipoe woli te onu maabasɛ mlɔ bidɔ kudu u? Mlagbani ɔnuvɔɛ amani mɛ!” 20Lɛ bɛgbani yɛ ɛmani Yesu i.
Gi ɔfuɛfuɛ nɔ ɛmɔ Yesu ko e, ɛŋwia ɔnuvɔɛ sa kesea. Niteme si emli aklanɔ ní kesea, lɛ ɔfɔ lɔ fɛ ɛzedo ní yɛ onu i. 21Lɛ Yesu eʋi ɔnuvɔɛ yɛka si, “Lipoe woli onu kizezee liɛ mɛ kiku ní yɛ su u?”
Ebu le onu si, “Dɔni yɛ kunuvɔɔ mɛ ke.” 22“Epoe glegle, ɔfuɛfuɛ zimizi no izɛɛpɛ si loeye ɔnuvɔɛ, niteme si izɛŋwia yɛ kpɛ kifu ni kuni me. Lɛ loso e, Ɔdɔbasɛ yɛ, di blɔ asigaga tɔ pɔni blɔ xegi wɔatanɔ ɛ!”
23Yesu ebu le onu si, “Ee maatanɔ. Kidɔ kakaa kiaba kɛ mɛ ɔki ɔniliɛ awla gi kuziŋa kulɛ ɛ.”
24Lɛ obika yɛ akpɛ ozi kyɔŋ si, “Kuziŋa kulɛ me awla, pɔ̀ kúsrɛ ɛ. Pɔni mɛ tɔ kusrɛ!”
25Agi Yesu amɔ egyesi si linɔkpi le lizeetipɔni ba ɛ, akpɛ ɔsã aki ɔfuɛfuɛ zimizi no si, “Wɔ kutoku ni omúmu ɔfuɛfuɛ, makpɛ ɔsã aki wɔ si, doza ní ɔnuvɔɛ mɛ lɛ wukídzi batiku ní yɛ mɛ liwewe tɔ ɔ.”
26Ɔfuɛfuɛ nɔ ɛkpɛ ozi gagla lɛ edugu ɔnuvɔɛ, xe edo eza yɛ mɛ ɛ. Ɔnuvɔɛ afɛ ŋwisi okpo kinɛ. Niteme si ɔnɔ kakaa azeedo si, “Ɔnuvɔɛ etse!” 27Pɔ̀ Yesu evu ɔnuvɔɛ yɛ kawlakpɔa lɛ apɔni yɛ xe ayɔ ɔlɛ ɛ.
28Lɛ kede agi Yesu edzi atrɛ ní kepea mɛ ɛ, yɛ badɔkpasi ba beʋi ye ní kikpokpo me si, “Ege lɛ loso kútani ɔfuɛfuɛ nɔ kukpikpini dono na a?”
29Lɛ Yesu ebu le onu si, “Ɔfuɛfuɛ lɔ ya elu i, Aya kuxwaxwa ko kwiata ni lɔ kukpikpini dono o. Kidɔ dzedze kakaa elu kítratanɔ ɔ.”
Yesu apani ní yɛ kutseo su dzɛ
30Agi Yesu ni yɛ badɔkpasi ba bɛsɛ níklɔ ɛ, bɛga Galilea ɛza. Yesu ɔ́pɛ si ɔnɔnɔ ote niklɔ gi yɛ ɔkpasi i; 31lɛ ese linu si azɛɛbasɛ yɛ badɔkpasi ba bidɔ si: “Ɔnɔɛ Ye Bi ye e, biabu ye kukɔ kí banama gi biaye ye e. Pɔ̀ ewe tata kede e, aayɔ gi aadzi ligbã a.”
32Pɔ̀ badɔkpasi ba bénu bidɔ mɛ gi abasɛ ba ese e, lɛ lifu ne fɛ lize ba mɛ ní kiliɛ gi biaʋi ye le ese e.
Ɔniliɛ gi yɛ asa keme e
33Lɛ kede e, bɛba Kapernaum; lɛ gi beti eku kepea mɛ ɛ, Yesu eʋi yɛ badɔkpasi ba si, “Liboe woli mlɛzɛŋwlɛ ní kudeo me e?”
34Pɔ̀ bébu le onu u, lɛ ese linu si bɛzɛŋwlɛ eboe ní ba tsali kusi ní kudeo me tɔ béte bamɛ iliɛ gi yɛ asa kukeme e. 35Agi Yesu eze kesea ɛ, axwa yɛ badɔkpasi liɔfɔ ni tiaʋa ba; lɛ asi ba si, “Mlɔ mɛ iliɛ gi apɛ si yize ɔtɔpu yɛ ɛ, ɔkɔ isu ya kpɛ ní ɔgɔgɔ klɔ, tɔ oze mlɔ pɔ́ mlɔ osumusumu ye e.” 36Lɛ akɔ ɔnuvɔ ɔtɔ amanɔ ní ba aŋu na mɛ ɛ. Agi akpɛ awla yɛ ole lo e, agba ba si, 37“Ɔnɔ kakaa liɛ gi aazɛ banuvɔ ba ya elu ba mɛ tole ní mɛ linyi ne me e, mɛ azɛ. Lɛ ɔnɔ kakaa liɛ gi azɛ mɛ ɛ, aní mɛ tete azɛ ɛ, pɔ̀ azɛ ɔniliɛ gi yɛ akpɛ mɛ fɛ ɛ.”
Ɔniɛ klɔ gi ɔ́yɔ kedu ní blɔ su i, onu blɔ ɔnɛ
38Lɛ Yohanes asi Yesu si, “Ɔdɔbasɛ yɛ, kwimɔ onyime ɔtɔ gi azɛɛkpikpini ifuɛfuɛ zimizi ne edono ní wɔ linyi ne me e, lɛ kwisi yɛ si ɔmɔni, lɛ ese linu si ónu blɔ mɛ tole e.”
39Lɛ Yesu asi ba si, “Mlakitsi kudeo onu akí yɛ ɛ. Lɛ ese linu si ɔnɔnɔ ɔ́tratani enugutseboe kubitɛ ní mɛ linyi ne me xe lɛ kede e, aapani eboe zimizi kuyurɔ mɛ ɛ.” 40Lɛ ese linu si ɔniliɛ klɔ gi ɔ́yɔ kedu ní blɔ su i, onu blɔ ɔnɔ. 41Mɛɛtrɔ likla ní lɛ aʋa ɛki mlɔ si, ɔnɔ kakaa gi aaki mlɔ kuni kepliʋi tiele si mlaŋwɛ gi mlenu mɛ banɔ loso e, aazi yɛ liʋɛtsatsa lɛ kikaka elu ye.
Kufekedi ki Eboe zimizi
42Lɛ Yesu apani si, “Xegi ɔnutɔ aaki si banuvɔ ba ya ba mɛ ɔtɔ aalila yɛ kuziŋaa ní mɛ mɛ̀ ɛ, xe aabitɛ eboe zimizi i, liapɛ kí ɔniliɛ klɔ sanɔ xegi bɛka kuhɔ ʋidi ní yɛ ole e, xe bɛkɔ yɛ ŋwia ɛkpɛ ní axu la mɛ ɛ. 43Lɛ loso xegi wɔ ɔwla lɔ aaki si wɔabitɛ liboe zimizi i, tsa lɔ tuʋe! Liapɛ ki wɔ si wɔatiku ní ligbãmoblo le me nì ɔwla tole sani si iwla tiʋa ize wɔ awla pɔ̀ tɔ baŋwia wɔ akpɛ ní kifumoni ye me e. 44Niklɔ asu ana klɔ gi izɛta ba ɛ, eʋitsé liwewe e, lɛ kifui liɛ klɔ gi kizɛkani ba ɛ, kiʋíni liwewe e. 45Lɛ xegi wɔ ɔkli lɔ aaki si wɔabitɛ liboe zimizi i, tsa lɔ tuʋe. Liapɛ ɛki wɔ si wɔatiku ligbãmoblo le me ni ɔkli tole sani si ikli tiʋa ize wɔ awla pɔ̀ tɔ baŋwia wɔ akpɛ ní kifumoni ye me e. 46Níklɔ asu ana klɔ gi izɛta ba ɛ, eʋitsé liwewe e, lɛ kifui liɛ klɔ gi kizɛkani ba ɛ, kiʋini liwewe e. 47Lɛ xegi wɔ kimbi ye kiaki si wɔabitɛ eboe zimizi i, kpaʋi kɛ tuʋe! Liapɛ ɛki wɔ si wɔatiku Aya yɛ Kaʋaŋaa mɛ ni kimbi tile sani si bimbi tuʋa bize wɔ awla pɔ̀ tɔ baŋwia wɔ akpɛ ní kifumoni ye me e. 48Niklɔ ʋa ɛ, asu ana klɔ gi izɛta ba eʋitsé liwewe e; lɛ kifui liɛ klɔ gi kizɛkani ba ɛ, kiʋini liwewe e.
49“Lɛ kiliɛ gi bizɛkpɛ kiŋaŋaɛ kumɔ ɔ si kikízizi kinɛ ɛ, nite ke bɛtrákɔ kifu yɛ mɛ ɔzia nɔ ɛbla banama gi bɛtrátiku kifumoni ye me e.
50“Kumɔɔ ɛ, kidɔ gbã kùnu u. Pɔ̀ xegi kɔ ɔgyi nɔ eblo e, kitɛ mlabitɛ xe ɔgyi nɔ aaku kɔ su dzɛ ɛ?
“Lɛ loso e, mlaki tɔ kulɔlɔ kuze ní mlɔ kusi ŋwisi kumɔɔ ɔgyi nɔ kinɛ ɛ; atɔ mleze ní kusuyɔ mɛ ni mlɔ ahanuglɔ ba a.”",https://www.bible.com/bible/1982/MRK.9.AVN
MAK 10,"Yesu abasɛ bidɔ ní onyime ni yedze ba ahanuglɔ ba kugbegbe su
1Agi Yesu asɛ ní klɔ ɛ, atrɛ ní Yudea kesea mɛ, lɛ atsa Yordan onipe lo e. Anɔkpi la ɛkpɛ likpɔ ní yɛ su dzɛ, lɛ abasi ba bidɔ mɛ ŋwisi kiliɛ gi azɛɛbitɛ lipoe kakaa kinɛ ɛ.
2Farisianɛ batɔ bɛba yɛ klɔ gi bɛzɛpɛ si bɛ́punu yɛ ɛ. Beʋi Yesu si, “Si blɔ, dani ɔsã nɔ ɛki kude si wɔatani wodze kugbe na a?”
3Yesu ebu le onu ni kuʋíʋi si, “Ɔsã woli Mose aki mlɔ ɔ?”
4Lɛ ba fɛ bebu le onu si, “Mose aki kude si onyime ɔŋwlimi kegbegbeplekpa tɔ ɔkikɔ kutete si yɛyurɔ ye dze, tɔ ɔyurɔ yɛ.”
5Lɛ Yesu asi ba si, “Mose aki mlɔ ɔsãa nɔ ya lɛ ese linu si mlɔ ina nɛ mɛ ilɛ gagla. 6Pɔ̀ ní okpese klɔ ní kelea ɔbitɛ klɔ ɛ, ‘Aya abitɛ ba onyime ni ɔdzɛ.’ 7‘Lɛ klɔ ʋa loso e, onyime aasɛ ní yɛka ni yene su lɛ aakpɛ likpɔ ni ye dze e, 8kɔ ba tiaʋa bedzi kidɔ tile!’ Lɛ loso e, bénu banɔ tiaʋa tɔɔ ɔ, bedzi kisugya tile. 9Niteme si kidiliɛ gi Aya akpɛ likpɔ ɛ, ɔnɔnɔ ɔkilɛ kɛ mɛ ɛ.”
10Agi bedzitrɛ ní kepea mɛ ɛ, Yesu yɛ badɔkpasi ba beʋi ye liboe le ese. 11Ebu le onu akí ba si, “Onyime liɛ klɔ gi aagbe yedze e, xe aagbani ɔdzɛ dzedze e, awa kihasi ayurɔ yedze. 12Lɛ niteme ke ɔdzɛ liɛ klɔ gi aagbe yenye e xe aazeni onyime dzedze e, awa kihasi ayurɔ yenye.”
Yesu akrira banuvɔ ba
13Lipoe lɛ klɔ mɛ ɛ, banɔ batɔ bɛmani banuvɔ ba ní Yesu klɔ si ɔtrɔ awla ní ba aʋa; pɔ̀ yɛ badɔkpasi ba bɛnyra ni ba. 14Agi Yesu amɔ ba kibitɛ ɛ, amɔ kusuyeʋi ni ba, lɛ asi yɛ badɔkpasi ba si, “Mlaki tɔ banuvɔ ba baba mɔ klɔ; lɛ mlakítsi kudeo nu aki ba a. Lɛ ese linu si Aya yɛ Kaʋaŋaa ɛ, banama gi balɛ ŋwisi banuvɔ ba ya elu i, ba kanɛ kenu. 15Mɛɛtrɔ likla lɛ aʋa ɛki mlɔ si, ɔniliɛ gi ɔ́zɛ Aya yɛ Kaʋaŋaa ŋwisi ɔnuvɔ kinɛ ɛ, ɔ́tratiku ka mɛ liwewe e.” 16Lɛ gi efeke banuvɔ ba ɛ, atrɔ awla ní ɔkakaa aʋa lɛ akrira ba petee e.
Ɔyasɔʋi oxonetee
17Agi Yesu eku kudeo me dzɛ ɛ, onyime ɔtɔ ese atsani yɛ lɛ edu yɛ aklamasi na kesea ní yɛ ketu ya, lɛ eʋi ye si, “Ɔdɔbasɛ gbã ɛ, ege maabitɛ xe maamɔ ligbãmoblo le na a?”
18Yesu eʋi ye si, “Ege lɛ loso wɔɛxwa mɛ si ɔgbã a?” “Ɔnɔnɔ ónu ɔgbã asani Aya tete ko. 19Wote Aya isã nɛ: ‘Wukíye ɔnɔ ɔ; wukíwa kihasi i; wukízuru u; wukísɛ asia ɛkpɛ ɔnɔnɔ awla a; wukími ɔnɔnɔ ɛkpɛ kese tɔ zi yɛ kidɔ ɔ; kpɛ kubùbù ní wɔka ni wone su.’ ”
20Onyimee ebu le onu dzɛ si, “Ɔdɔbasɛ yɛ, dɔni mɛ kunuvɔ mɛ ké mɛɛbitɛ ní isã nɛ pɔ́ aʋa a.”
21Lɛ Yesu edu aŋu na ní yɛ aʋa ni kulɔlɔ, lɛ apani si, “Kidɔ tile ko kiziã si bitɛ ɛ. Trɛ zɛɛda kidɔ kakaa gi kilɛ ní wɔ awla tɔ kɔ kibɔɛ kí bazianete ba, tɔ wɔamɔ exo la ní lifunu ne; lɛ kede e, ba tɔ gaze ni mɛ kude.” 22Agi onyimee enu liboe le e, ayrɔ lɛ asɛ ɛ, lɛ ese linu si oxonete ʋidi onu u.
23Agi Yesu edi aklanɔ ɛ, asi yɛ badɔkpasi ba si, “Liaze e gagla kí bexonete ba si biati uku ní Aya yɛ Kaʋaŋaa mɛ ɛ!”
24Liboe le litu badɔkpasi ba kugyɔ, pɔ̀ Yesu atrɛ ní liboe le aʋa si, “Mɛ bebi ba! Liaze gagla xe ɔnɔ aatani kutiku ní Aya yɛ Kaʋaŋaa mɛ ɛ!” 25Edo apɔnɔ si, “liaze gagla ki oxonete si oti oku ní Aya yɛ Kaʋaŋaa mɛ sani ki kposɔɛ si ɔga abui ye liwu le me kudo o!”
26Liboe le gi apani i, liwa axwɛ ní yɛ badɔkpasi ba aʋa, lɛ beʋi bahanuglɔ ba si, “Kɔ nyaŋwɛ koŋ aatani kubúbú kumɔ ɛ?”
27Yesu edu aŋu na ní ba aʋa lɛ ebu le onu si, “Lítratani lɛ mɛ kuba ní banima klɔ ɔ, pɔ̀ liboe kakaa lilɛ plɔplɔ ɛki Aya xunyɔ ɔ.”
28Lɛ Petro asi yɛ si “Di kwiyurɔ kidɔ kakaa, lɛ kwikuni wɔ kude e!”
29Lɛ Yesu asi ba si, “Nite lilɛ, lɛ ní anukwarɛ mɛ ɛ, mɛɛsi mlɔ si ɔnɔ kakaa gi asɛ yɛ kepea, xe ayurɔ yeneminyime, loo yenemidzɛ, loo yene, loo yɛka, loo yɛ bebi ba, aloo yɛ inyrɔ nɛ, kɔkpɛ mɛ ni liboe gbã nɛ loso e, 30ɔniliɛ klɔ aazi bidɔ glegle sanɔ ní abla kelea mɛ ɛ. Ɔniliɛ klɔ aazi beneminyime, benemidzɛ, bene, bebi ni inyrɔ ede alafa kɔpɔni keduyɔyɔ ɔ. Lɛ ní kele vuvu kaklɔ gi kɛtraba mɛ ɛ, aazi ligbãmoblo le. 31Pɔ̀ banɔ glegle gi benu batɔpu abla ɛ, biadzi banɔ gɔgɔ ɔ; lɛ banɔ glegle gi benu banɔ gɔgɔ ba abla ɛ, biadzi banɔ tɔpu u.”
Yesu Apani ní yɛ Kutseo su Kutanɛ
32Agi Yesu ni yɛ badɔkpasi ba beze ní kudeo aʋa a, xe bɛzɛtrɛ ní Yerusalem i, Yesu etu ɔtɔ aki ba. Liboe le litu yɛ badɔkpasi ba kugyɔ, lɛ banama gi beze ní ba kedea fɛ ɛ, lifu ne lizeku ba. Yesu ebu yɛ badɔkpasi liɔfɔ ni tiaʋa ba kuka dzɛ ní kudeo aʋa. Lɛ asi ba eboa la gi ɛtraba yɛ aʋa ɛ. 33Asi ba si, “Mlata kutu! Kwitrɛ ní Yerusalem. Niklɔ biabu Ɔnɔɛ Yebi ye kukɔ kí kusɔliɔ baka ba ni Ɔsã nɔ badɔbasɛ ba. Biatsa kutse pia ɔki yɛ; kɔ bɛkɔ yɛ kpɛ awla ɛki banama gi bénu Yudanɛ ma ɛ. 34Biakpɛ yɛ kakpaa; biabu sita bali yɛ aʋa; biakusi ye gɔgɔ ɛ, kɔ beye ye. Pɔ̀ ewe tata kede e, aayɔ gi aadzi ligbã a.”
Yakobo ni Yohanes beʋi izekɔ ʋidi iki isu
35Yakobo ni Yohanes, gi benu Zebedeo yɛ bebi ba ɛ, bɛba Yesu klɔ ɔ. Lɛ bɛpani si, “Ɔdɔbasɛ yɛ, kidiitɔ kilɛ gi kwipɛ si bitɛ ki blɔ ɛ.”
36Lɛ Yesu eʋi ba si, “Ege mlɛpɛ si mibitɛ ki mlɔ ɛ?”
37Bebú le onu si, “Xegi wodi ní wɔ likusigbo le aʋa ní wɔ kukusi dradra mɛ ɛ, kwipɛ si ki kuze ní wɔ su: blɔ mɛ tole oze ní wɔ kaŋaa mɛ, tɔ ɔnɔ ʋlaɛ oze ní wɔ kabaa mɛ.”
38Lɛ Yesu asi ba si, “Mléte kidi liɛ gi kɛ mleeʋi i. Kuyeʋiyeʋi yo kepliʋia lia gi matraŋwɛ ɛ, mlaatani ka kuŋwɛ na a? Lɛ kuni yo gi lilɛ si bakpɛ aki mɛ ɛ, mlaatani kɔ kukpɛ na a?”
39Lɛ bebu le onu si, “Kwiatanɔ.”
Yesu asi ba si, “Kepliʋia lia gi matraŋwɛ ɛ, mlaaŋwɛ ka baa, lɛ kiliɛ gi biakpɛ kuni yo ki mɛ fɛ ɛ, mlaakpɛ kɔ. 40Pɔ̀ kudeo onu kúma si mɛ mibu ɔniliɛ klɔ gi aaze ní mɛ kaŋaa mɛ loo ní mɛ kabaa mɛ ɛ. Aya abla izekɔɛ lɛ klɔ aki banɔ baklɔ gi akya ɛ.”
41Agi yɛ badɔkpasi ba mɛ liɔfɔ gɔgɔ ba benu liboe le e, bɛmɔ kusuyeʋio ní Yakobo ni Yohanes su u. 42Lɛ Yesu axwa ba pɔ́ akpɛ likpɔ ní isu ya a, lɛ asi ba si, “Mlete si banɔ baklɔ gi bizeebù si ba benu baʋaŋa ba akí babubitɛ ba ɛ, kigagla kilɛ ba awla ní ba aʋa, nite si baʋaŋa ba bizemi babubitɛ ba ɛkpɛ kesea ni kusufeke e. 43Pɔ̀ lima si lize nite ní mlɔ kusi i. Xegi mlɔ mɛ ɔtɔ apɛ si yize ɔnɔ ʋidi i, oze ɔxwɛdzɛ ɔki banɔ gɔgɔ ba. 44Lɛ xegi mlɔ mɛ ɔtɔ apɛ si yize ɔtɔpu yɛ ɛ, lilɛ si oze mlɔ petee mlɔ ɔnɔ sumu ye. 45Lɛ ese linu si Ɔnɔɛ Yebi ye ɔ́ba si tɔ besumu ye e. Boŋu i, kiba aba si yisumu tɔ yikɔ yɛ ligbã nɛ ɛkɔ tɔ yibu banɔ glegle.”
Yesu ayɔ ni Bartimeo Kaŋupoa
46Yesu ni yɛ badɔkpasi ba bɛba Yerixo. Agi Yesu ni yɛ badɔkpasi ba ni linɔkpi ʋidi itɔ beze do ni ɔma nɔ mɛ ɛ, kaŋupo ɔdɔʋi Timeo Yebi ye Batimeo azeeʋi bidɔ ní kudeo su u. 47Agi enu si Yesu Nazaret ɔnɛɛ azɛɛza ɛ, ekpese ozi kukpɛ si, “Yesu! Dawid lipo me obi ye, di mɛ asigaga!”
48Banɔ glegle bɛka yɛ aŋu mɛ si ɔgɔ tsriɖi. Pɔ̀ akpɛ ozi lo gaglaa sani kutɔpu yɔ si, “Dawid lipo me obi ye, di mɛ asigaga!”
49Lɛ Yesu atɔ, lɛ asi ba si, “Mlaxwa yɛ aki mɛ!”
Lɛ loso bɛxwa kaŋupoa, lɛ bɛsi yɛ si, “Mɔ ɔna! Yɔ lɛ ɛ! Yesu yɛ ɛɛxwa wɔ ɔ!”
50Nite si Batimeo ebu yɛ liwu le etu eʋe, ayɔ lixu le, lɛ aba Yesu klɔ ɛ.
51Lɛ Yesu eʋi ye si, “Ege wɔɛpɛ si mibitɛ ki wɔ ɛ?”
Kaŋupoa kebu le onu si, “Ɔdɔbasɛ yɛ, mapɛ si mimɔ dzɛ.”
52Lɛ Yesu asi yɛ si, “Ga trɛ, wɔ kuziŋaa kwiyɔ nì wɔ ɔ!”
Lɛ onu klɔ koe ekpese bidɔ kumɔ. Nite si ekuni Yesu kude ní kudeo aʋa.",https://www.bible.com/bible/1982/MRK.10.AVN
MAK 11,"Yesu eti eku Yerusalem ní Kuʋaŋa mɛ
1Agi beti ipɔni Yerusalem, xe beku Betania ni Betfage ní Olif ye lito le su i, Yesu akpɛ yɛ badɔkpasi ba mɛ tiaʋa ní ɔtɔ nɔ 2ni kutrɔtrɔ si, “Mlatrɛ ní kamamia lia klɔ gi kalɛ ní mlɔ ɔtɔ nɔ mɛ ɛ. Xegi mlezekui i, mlaamɔ tedzi obi gi ɔnɔnɔ ɔ́trɔ yɛ aʋa ʋídi gi ɔkpasi ní ohwi lo me e. Mleble ye amani mɛ ní ya. 3Lɛ xegi ɔnutɔ eʋi mlo si ege lɛ loso mleeble ye na ɛ, mlasi ɔniliɛ klɔ si, ‘Ɔkaɛ yɛ aziã yɛ; lɛ aadzi ni ye kumanɔ kpekpemi i.’”
4Agi bɛtrɛ ɛ, bɛmɔ tedzi obi ye ní ablɔ yɛ su kepe atɔ kevunu ya. Lɛ gi bezeeble ye e, 5banɔ batɔ gi bɛlɛɛ níklɔ ɛ, beʋi ba si, “Ege lɛ loso mleeble tedzi ye e?”
6Bebu le onu ŋwisi kiliɛ gi Yesu asi ba kinɛ ɛ. Niteme si banɔ baklɔ ba bɛki ba kudeo. 7Agi bɛmani tedzi obi ye e, ní Yesu klɔ ɛ, bebu ba ewu la ɛtrɔ ní ɔgaɛ aʋa, lɛ Yesu emu atrɔ ɛ. 8Banɔ glegle bene ba ewu la ɛplɛ ní kudeo me, lɛ banɔ batɔ fɛ bɛtsa eseya la ɛplɛ ɛ. 9Banɔ ba klɔ gi beze ní ɔtɔ nɔ nì kedea pɔ́ bɛkpɛ ozi lo si, “Hosana! Aya ɔkrira ɔniliɛ klɔ gi atrába ní Ɔkaɛ yɛ linyine me e! 10Aya ɔkrira blɔ Ɔkatsitsi ye Dawid yɛ kaʋaŋaa gi kɛtraba ɛ. Hosana ní lifunu ne hwii.”
11Gi Yesu eku Yerusalem i, atrɛ ní lisɔligba lɛ mɛ, lɛ edi kidɔ kakaa aklanɔ ɛ. Pɔ̀, agi kelea keeblo onu i, asɛ atrɛ ní Betania ni yɛ badɔkpasi liɔfɔ ni tiaʋa ba.
Yesu exo ifi akpɛ ogbose lo
12Gi kelea kɛti xe bɛsɛ ní Betania ɛ, kuʋɛ kwiku Yesu. 13Lɛ gi amɔ ogbose ɔtɔ gi awlakpa la eze ní lɔ aʋa atsisi ní ɔdzage no e, eti apɔni lɔ ni kugyodi si yɛ amɔ lisebi itɔ ní lɔ mɛ na a. Pɔ̀ gi adzɛ ɛ, awlakpa la tètè ko amɔ, lɛ ese linu si ogbose lo liyopoe le liʋí na a. 14Lɛ Yesu asi ogbose lo si, “Ɔnɔnɔ ɔ́traŋa lisebi dɔni wɔ mɛ liwewe tɔ ɔ!”
Niteme si yɛ badɔkpasi ba benu liboe lɛ gi apani i.
Yesu akpikpini badɔda ba ebu ní lisumugba lɛ mɛ
15Agi bezeeku Yerusalem pɔ́ ɛ, Yesu eti eku ní lisumugba lɛ mɛ; lɛ ekpese badɔda ba ni badɔdzi ba pɔ́ kukpikpini dono e. Lɛ etutru babɔtsrɛ ba ba ikplɔ nɛ ni abronuma ʋa badàdà ba egbo la eʋe e. 16Lɛ ɔ́ki kude si ɔnɔnɔ ɔkɔ bidɔdada tɔtɔ gani Kesumupea mɛ ɛ. 17Lɛ abasɛ banima bidɔ si, “Bɛŋwlimi kpɛ ní Aya yɛ Liboe le me si, ‘Biaxwa Mɛ kepea mɛ si kelea mɛ banima petee ba Aya ɔxwakɔ.’ Pɔ̀ lɛ mlekyi niklɔ edzì beze ba okpokɔ ɛ!”
18Agi kusɔliɔ baka ba ni ɔsã nɔ badɔbasɛ ba benu liboe le e, bekpese kugyodi kiliɛ gi biamɔ kude kutɔ onu u, xe biaye Yesu i. Pɔ̀ bezeese ye e, lɛ ese linu si linɔkpi le pɔ́ lɛ inugu itse ní yɛ bidɔbasɛbasɛ ʋɛ su u.
19Gi ɔlagɔ lɔ ɛna ɛ, Yesu ni yɛ badɔkpasi ba bedo ní ɔma nɔ mɛ.
Kudɔkpasi ní ogbose tsetse lo ni kuziŋa su
20Keletitia livlɛ lɛ gi beze ní kudeo aʋa ɛ; bɛmɔ si ogbose lo etse etsinɔ ní lɔ igu ne me ke. 21Lɛ Petro aplɛ aŋu ní liboe lɛ klɔ gi liba lɛ mɛ aʋa ɛ; lɛ asi Yesu si, “Di! Ɔdɔbasɛ yɛ, ogbose lo gi woxo ifi le ɔkpɛ ɛ, etse!”
22Lɛ Yesu ebu le onu si, “Mlazi Aya aʋa ŋa.” 23“Mɛɛtrɔ likla ní lɛ aʋa ɛki mlɔ si, ɔnɔ kakaa gi aasi ketokpaa lia ya si, ‘kakpaʋi tɔ kazɛŋwia isu ya akpɛ ní axu la mɛ ɛ,’ xe azɛ lɛ aʋa aŋa ní yɛ ɔna nɔ mɛ ɛ, si liboe lɛ gi yɛ apani liaba lɛ mɛ ɔki yɛ ɛ, lianyaba lɛ mɛ ɔki yɛ ɛ. 24Lɛ loso e mɛɛsi mlɔ si: xe mlɛxwa Aya a, xe mleʋi yɛ kiditɔ ɛ, mlazi lɛ aʋa aŋa si mlɛzi kɛ. Nite si kidɔ kakaa gi mleʋi Aya ɛ, akɔ kɛ ɔki mlɔ. 25Lɛ xegi mlalɛɛ si mlɛxwa Aya ɛ, mlakɔ liboe kakaa gi mlevu i kpɛ ní ɔna mɛ aki ɔnɔ kakaa ɛ, kukɔkyɛ yɛ, tɔ mlɔ Ɔkaɛ ní lifunu ne fɛ ɛ, aakɔ̀ mlɔ eboe zimizi na kukɔkyɛ mlɔ. 26Pɔ̀ xegi mlákɔ akyɛ ɛ, mlɔ Ɔkaɛ ní lifunu ne fɛ ɛ, ɔ́trakɔ mlɔ eboe zimizi na ɛkyɛ mlɔ ɔ.”
Eboe Kuŋwlɛŋwlɛ ní Yesu yɛ kigaglaɛ kɛ ɔdɔkɔ su
27Lɛ kede e, bedzi ba Yerusalem. Gi Yesu azaaklanɔ ní Lisɔligba lɛ mɛ ɛ, kusɔliɔ baka ba, ɔsã nɔ badɔbasɛ ba ni banɔtsitsi ba bɛba yɛ klɔ. 28Lɛ beʋi Yesu si, “Kigagla woli wɔmɔ ɔ, xe wɔɛbitɛ eboa la ya elu u? Lɛ nyaŋwɛ aki wɔ kudeo o?”
29Yesu ebu le onu si, “Matraʋi mlo liboe tile. Xegi mlebu le onu i, mɛ fɛ maasi mlɔ niklɔ gi mɛ kigaglaɛ kidɔ ɔ, xe mɛɛkɔ ɛbitɛ eboa la ya elu i. 30Mlasi mɛ, nifɔ Yohanes amɔ kigaglaɛ adɔ nɔ xe azɛakpɛ kuni yo aki banima na a? Aya klɔ loo, banima klɔ na a?”
31Niklɔ kyɔŋ ɛ, kuboehe kwiku ní ba kusi. Lɛ bɛpani si, “Xe kwibu le onu si kigaglaɛ kidɔ ní Aya klɔ ɛ, aaʋi blo si kɔ lɔ, ege lɛ loso kúzi Yohanes aʋa ɛɛŋa na a? 32Pɔ̀ xe kwibu le onu si Kigaglaɛ liɛ klɔ kidɔ ní banima kɔ ɛ, bezeese banima.” Lɛ ese linu si bɛzeese banima ní kiliɛ mɛ gi ɔnɔ kakaa azɛ lɛ si Yohanes anya eze Aya yɛ oboedoplɛ onu i. 33Niteme si bebú le onu ki Yesu si, “Kúte e.”
Lɛ Yesu asi ba si, “Mɛ fɛ matrasi mlɔ niklɔ gi mɛ kigaglaɛ kidɔ ɔ, xe mɛɛkɔ ɛbitɛ eboa la ya elu u.”",https://www.bible.com/bible/1982/MRK.11.AVN
MAK 12,"Yesu ebu abee ní wain yɛ ɔnyrɔ nɔ aʋa bedidiatɔ su
1Lɛ Yesu abasɛ ba bidɔ mɛ gani abee ʋa mɛ si: “Liba lɛ mɛ si onyime ɔtɔ awa wain yɛ ɔnyrɔ, lɛ akpɛ kuka aklani lɔ ɛ. Lɛ etu lizokpo fɛ aki wain yɛ ebi la kukaka ɛ. Lɛ awa ɔnyrɔ nɔ lipegba gyɔ́gyɔɛtɔ fɛ ɛ. Niteme si akɔ ɔnyrɔ nɔ akpɛ awla aki apaa banyrɔmɛdzɛ batɔ, lɛ aga kude e. 2Agi wain yɛ ligúpoe le lina ɛ, atsisi yɛ ɔnɔsumu ɔtɔ ní ɔnyrɔ nɔ aʋa bedidi ba klɔ si ɔzɛ yɛ ɔŋa klɔ ɔmani yɛ. 3Pɔ̀ gi ɔnɔsumu ye adzɛ ɛ, ɔnyrɔ nɔ aʋa bedidi ba bevu ye kusi, lɛ bɛkpikpini yɛ ɛtsisi ni iwla pluplu i. 4Lɛ kede e, ɔnyrɔ nɔ onetee akpɛ yɛ ɔnɔsumu dzedze ní ba klɔ. Bɛsa yɛ bidɔ ní litukpo le lɛ bɛkpɛ yɛ kuyeo e. 5Ɔnyrɔ nɔ onetee atsisi onɔsumu dzedze dzɛ, lɛ beye ye e. Nite ke bɛbitɛ banɔ glegle atɔ gi akpɛ ɛ, bekusi batɔ, lɛ beye batɔ fɛ ɛ. 6Ɔnɔ tole kpoo gi agɔ ɔ gi biakpɛ dzɛ ɛ, yɛ eze ɔkaɛ ɔtutɔ lɔ yebinyime gi alɔ ɛ. Gɔgɔɛ atsisi yebinyimee ní ba klɔ ni kugyodi si, ‘biabu yebinyimee.’
7“Pɔ̀ ɔnyrɔ nɔ aʋa bedidi ba bɛsi ba ahanuglɔ ba si, ‘Ɔnyrɔ nɔ onetee Yebi ye iliɛ. Mlaki tɔ kuye ye tɔ yɛ kaŋasea kiadzi blɔ kanɛ.’ 8Nite si bɛsɔ́li obinyimee, lɛ beye ye e, lɛ bɛŋwia yɛ ɛkpɛ ní ɔnyrɔ nɔ kedea ɛ.
9“Ege mlegyo edi si ɔnyrɔ nɔ onetee aabitɛ ɛ? Ɔnyrɔ nɔ onetee aaba ye ɔnyrɔ nɔ aʋa bedidi ba klɔ aaye ba, kɔ akɔ wain yɛ ɔnyrɔ nɔ akpɛ ní ɔnyrɔ nɔ aʋa bedidi dzedze awla ɛ. 10Lilí lɛ mɛ si mlɛkla ní Aya liboe le me si,
“ ‘Likla ɛlɛ klɔ gi beglitrɔ ba bebu iʋe si lípɛ ɛ,
lɛ liba edzi ogó no aʋa likla veve le.
11Ɔkaɛ Aya yɛ abitɛ lɛ ɛ.
Lɛ linu linugutseboe ʋidi ní blɔ aŋu mɛ!’ ”
12Lɛ Yudanɛ ma baka ba bɛpɛ si bévu Yesu u, lɛ ese linu si betè si basu ebu abee liɛ klɔ ɔ. Pɔ̀ gi bezese linɔkpi le onu i, bɛyurɔ yɛ, lɛ bɛsɛ ɛ.
Beʋi Yesu eboe ní Kagyɔa Kutsatsa su u
13Lɛ kede e bɛkpɛ Farisianɛ batɔ ni Okusi ye Herodes baʋatrɔ batɔ ní Yesu klɔ tɔ bapunu yɛ gani beʋiʋi me. 14Agi bɛba yɛ klɔ ɛ, bɛsi yɛ si, “Ɔdɔbasɛ yɛ, kwite si wuzɛɛpani anukwarɛɛ, lɛ wɔʋíkɔ banima begyodi ʋa kɔwa lixwɛxwɛ ɛ. Woʋidi ɔnɔ aŋu mɛ ɛ, lɛ woʋigyo ba izekɔ odi xe wuzɛɛpani i. Pɔ̀ wuzɛɛbasɛ banima anukwarɛ liɛ gi onu Aya yɛ kupɛpɛɔ ɛ. Lɛ loso e, kwipɛ si kúte xe liyɔ kedu ní blɔ Ɔsã nɔ su si, kutsá kagyɔ ɔki Kaisaro o? Ligyeno si kutsa kagyɔa loo kukítsa na a?”
15Pɔ̀ Yesu amɔ ba ɔdaye lo, lɛ ebu le onu si, “Ege lɛ loso mleekeni idi si mlɛpunu mɛ ɛ? Mlamani mɛ kibɔ kitɔ tɔ midi.”
16Agi bɛkɔ kibɔɛ ɛki yɛ ɛ, eʋi ba si, “Nyaŋwɛ litukpo ni linyi bitini ní kibɔɛ aʋa a?”
Bebu le onu si, “Kaisaro.”
17Lɛ Yesu asi ba si, “Kɔlɔ mlakɔ kidiliɛ gi kinu Kaisaro kiniɛ mlakɔ kɛ aki Kaisaro, tɔ kidiliɛ gi kinu Aya kiniɛ ɛ, mlakɔ kɛ aki Aya.”
Niteme si litu ba kugyɔ.
Yesu abasɛ bidɔ ní Kuyɔyɔ dɔni Bekpo ʋa mɛ su
18Lɛ Zadukianɛ ma gi bázɛ kuyɔyɔ dɔni bekpo ʋa mɛ aʋa aŋa ɛ, bɛba Yesu klɔ, lɛ bɛsi yɛ si, 19“Ɔdɔbasɛ yɛ, Mose aŋwlimi ɔsã nɔ ya aki blɔ si, xegi onyime etse ní yedze su u pɔ̀ bápɔ gi obi ɔtɔtɔ ɛ, onyime liɛ klɔ yɛ oneminyime ɔgbani ɔtrɛtrɛɛ yedze tɔ bapɔ bebi ba ní okpo ye yɛ linyi ne me. 20Liba lɛ mɛ si, beneminyime tiegloele beze; otsitsi ye agbani ɔdzɛ, pɔ̀ ɔ́pɔ obi xe etse e. 21Lɛ ɔʋlaɛ agbani ɔdzɛɛ pɔ̀ yɛ fɛ ɔ́pɔ obi ɔtɔtɔ, xe yɛ fɛ etse e. Nite ke liba lɛ mɛ ɛki onemi tanɛɛ fɛ, 22ni bagɔgɔ ba pɔ́: niteme si ba beneminyime tiegloele ba pɔ́ bɛgbani ɔdzɛ liɛ klɔ xe betse e, pɔ̀ bamɛ ɔtɔtɔ ɔ́pɔ obi i. Gɔgɔ ɛ, ɔdzɛɛ fɛ aba etse e. 23Lɛ xegi bekpo ʋa bɛyɔ ɛdɔni bekpo ʋa mɛ ní liyɔwe le aʋa ɛ, nyaŋwɛ yedze ɔdzɛɛ aaze e? Gi ba banɔ tiegloele ba pɔ́ bɛgbani ɔdzɛɛ edi.”
24Yesu ebu le onu aki ba si, “Mlɛta kese kura! Mlete kidiliɛ loso o? Lɛ ese linu si, mlénu Aya yɛ Liboe le ni Aya yɛ kigaglaɛ ese e. 25Xegi bekpo ʋa bɛyɔ ɛ, biaze ŋwisi Aya yɛ baxwɛdzɛ ba ní lifunu ne kinɛ ɛ. Lɛ niklɔ ɛ, kudzɛgbanɔ kúma a. 26Abla ní bekpo ʋa kuyɔyɔɔ su i, kɔ mlákla liboeboe ní Mose keplekpaa mɛ ní ose lo gi ɛɛsɔ lɔ su iʋidi na a? Niklɔ Mose aŋwlimi aplɛ si, Aya asi yɛ si, ‘Mɛ menu Abraham yɛ Aya, Isak yɛ Aya ni Yakob yɛ Aya.’ 27Yɛ onu Aya ki banama gi balɛ ligbã nɛ ɛ, lɛ aní ki bekpo ʋa a. Mlɛta kese koŋ!”
Yesu abasɛ bidɔ ní ɔsã ʋidi no su u
28Ɔsã nɔ ɔdɔbasɛ ɔtɔ eze ní niklɔ lɛ enu eboa la gi bezevu edi i. Gi amɔ si Yesu ebu eboe la onu mɔmɔmɔ aki Zadukianɛ ma ɛ, eti apɔni yɛ lɛ eʋi ye si, “Ɔsã woli ɛsaɛ veve ní isã nɛ kusi na a?”
29Lɛ Yesu ebu le onu si, “Ɔsãa nɔ gi ɛsaɛ veve petee, lɔ onu si, ‘Israel, ta kutu! Ɔkaɛ gi onu blɔ Aya ɛ, Ɔka tole ko onu. 30Lɛ loso e, lɔ Ɔkaɛ Aya nì wɔ ɔna nɔ petee, ni wɔ esobo la petee, ni wɔ kugyodi yo petee ni wɔ isu ya mɛ kigaglaɛ petee.’ 31Ɔsã ʋla lɔ gi ɛgbani lɔ ɛkpɛ ɛ, lɔ onu si: ‘Lɔ wɔ ɔhanuglɔɛ ŋwisi wɔ tutɔ wɔ isu ya kinɛ ɛ.’ Ɔsã ɔtɔtɔ ɔma kunyipu isani isã tiʋa ɛlɛ ya a.”
32Lɛ Ɔsã nɔ Ɔdabasɛ yɛ asi Yesu si, “Wɔpani mumɔ, Ɔdɔbasɛ yɛ! Nite ɖii lilɛ si Ɔkaɛ ko onu Aya, lɛ ɔtɔtɔ ɔ́ma sani yɛ ɛ. 33Lɛ tɔ lɔ Aya nì wɔ ɔna nɔ petee e, ni wɔ kugyodi yo petee, ni wɔ isu ya mɛ kigaglaɛ petee, ani tɔ lɔ wɔ ɔhanuglɔɛ ŋwisi wɔ tutɔ wɔ isu ya kinɛ ɛ, bilɛ veve sanɔ si tɔ kɔ baga, bidɔkɔkɔ ni bidɔpɔʋipɔʋi ʋɛ kí Aya.”
34Agi Yesu amɔ kuboeteo uliɔ gi kulɛ ní yɛ liboe le onu kubúbú yo me e, asi yɛ si, “Woti ɔpɔni Aya yɛ Kaʋaŋaa.”
Lɛ ya kede e, ɔnɔnɔ ɔ́tani Yesu liboeboe kuʋi tɔ ɔ.
Nyaŋwɛ onu Mesiya yɛ
35Agi Yesu azɛɛbasɛ bidɔ ní Lisɔligba lɛ mɛ ɛ, eʋi si, “Kitɛ mɛ Ɔsã nɔ badɔbasɛ ba biapani si, Kristo ye onu Dawid Yebi i? 36Gi Ɔfuɛfuɛ Dradra lɔ́ ɛhwani Dawid xe apani si,
“ ‘Aya asi mɛ Ɔkaɛ si:
Ze ní mɛ kaŋaa mɛ ní ya
kɔna ni lipoe lɛ gi maakɔ wɔ ahwafianɛ ma kpɛ ni wɔ kuklise o.’ ”
37“Agi Dawid ɔtutɔ lɔ axwa yɛ si ‘Ɔka’ ɛ, lɛ kitɛ Kristo ye aaze Dawid yɛ obi i?”
Ɔsã nɔ badɔbasɛ ba ba kusufekeo ni kɔ su kutuheheo
Linɔkpi ʋidi itɔ lizɛta Yesu kutu ni isami. 38Agi azɛɛbasɛ ba bidɔ mɛ ɛ, apani si, “Mlevu aŋu ní Ɔsã nɔ badɔbasɛ ba su. Bizɛɛga ɛklanɔ ni ba ewu gblamadzaa na mɛ lɛ bizɛpɛ si banima bapani ba nì kubùbù ní enè na mɛ ɛ. 39Bizɛpɛ izekɔ gyɔgyɔ lɛ ní Yudanɛ ma ba itsaklɔ ni izekɔ ʋidi ne ní idɔŋakplɔ̃ nɛ su u. 40Bízɛŋa kamla ní badzɛ aba gi ba benye ba betse e aʋa kɔ bɛzi ba bidɔ mɛ petee ní ba awla ɛ. Lɛ bizɛbasɛ isu ya nì Aya kuxwaxwa gblamadza mɛ ɛ. Ba kutuheheo kwianyani usanɔ!”
Ɔdzɛɛ gi yenye etse e yɛ kagyɔa
41Agi Yesu eze ní niklɔ gi bizɛɛgyɔ kibɔɛ ní Lisɔligba lɛ mɛ ɛ, evu aŋu ní ba bibɔgyɔgyɔ ʋɛ su. Amɔ si bexonete gegle bɛzɛgyɔ kibɔɛ ní ba exomɔmɔ la onu. 42Ɔdzɛ opiplinete ɔtɔ gi yenye etse e, aba lɛ agyɔ kɔba tiaʋa ɛ. 43Lɛ Yesu axwa yɛ badɔkpasi ba akpɛ likpɔ lɛ asi ba si, “Mɛɛsi mlɔ ní anukwarɛ mɛ ɛ, si ɔdzɛ opiplinete liɛ ya yɛ kagyɔa kɛsrɛ sani banɔ gɔgɔ ba petee ba kanìa. 44Apani si, banɔ gɔgɔ ba kɔ ɛ, bɛgyɔ kibɔɛ ní ba exomɔmɔ la onu. Pɔ opiplinetee kɔ ɛ, akɔ yɛ ligbã nɛ mɛ exo la petee akɔ.”",https://www.bible.com/bible/1982/MRK.12.AVN
MAK 13,"Yesu apani liboe aplɛ ní Lisɔligba lɛ kuyaʋi yɔ su
1Agi Yesu azeedò ní Lisɔligba lɛ mɛ ɛ, yɛ badɔkpasi ba mɛ tole apani si, “Di ɔdɔbasɛ yɛ! Akla manímaní woli lu la ya te gi bɛkɔ ɛwa agba ʋidi ala ya xe eepedi te e!”
2Yesu ebu le onu si, “Dani mlɛɛmɔ agba ʋidi gaglaa la ya ɛ? Likla ɛtɔtɔ litráwɔ ní lɛ ɔtrɔ klɔ ɔ. Bɛtrátsra la petee.”
Yesu aki kugbágba ní keduyɔyɔ su
3Yesu eze ní Olif ye lito le aʋa, gi libu aŋu mɛ ɛkpɛ Lisɔligba lɛ ɛ. Lɛ Petro nì Yakobo nì Yohanes anì Andrea, ba tete bɛba yɛ klɔ ɛ. 4Lɛ beʋi Yesu si, “Si blɔ lipoe lɛ klɔ gi eboa la ya aaba la mɛ ɛ. Lɛ ege kiabasɛ si lipoe le lina ki eboa la ya la mɛ kubaba a?”
5Lɛ Yesu agba bà si, “Mleze nì aŋu tɔ mlakíki tɔ ɔnɔnɔ omeni mlo o. 6Banɔ glegle biayɔ ɔlɛɛ ní mɛ linyi ne me, gi biabu isu ya onu si, ‘Mɛ menu ye e!’ Nite me si biameni banɔ glegle. 7Pɔ̀ bikíhwani mlɔ ɔ, xe mlenu bigu ʋɛ izi le gi itipɔni mlɔ ɔ, ni agutaboe la ní idzage ne e; lilɛ si eboa la ya elu aba la mɛ ɛ; pɔ̀ líbasɛ si kelea mɛ liblo le lina a. 8Kuse kwiata bigu nì kuse, kaʋaŋaa kiayɔ kedu ní kaʋaŋaa su; kese kiasugu ní ɔkɔ kakaa, lɛ kuʋɛ kwiadɔ ɔ. Eboa la ya alɛ ŋwisi limɛ kutàta kinɛ ɛ.
9“Mlɔ ɔtutɔ mleze ni aŋu. Biavu mlo kɔtsinɔ ní otsixwaklɔ ɔ. Biakusi mlo ní Yudanɛ ma itsaklɔ; kɔkpɛ mɛ loso e, mlɛtralɛɛ ní baʋaŋa ba ni bekusi ba aŋu mɛ tɔ mlaapani liboe gbã nɛ ɔsi ba. 10Pɔ̀ xe able kelea lidu le liana ɛ, lilɛ si basɔli Liboe Gbã nɛ asi kelea petee. 11Lɛ xegi bevu mlo ɛtsinɔ ní otsixwaklɔ ɛ, eboa la gi mlaapani ní niklɔ ɛ, mlakíbu litukpo me ní la su ikpɛ ɔtɔ ɔ. Xegi lipoe le lina ɛ, mlɔ kɔ mlapani liboe kakaa gi liaba mlɔ onu i. Lɛ ese linu si eboa la gi mlɛtrapani i, atrádɔ mlɔ klɔ ɔ; ɛɛtradɔ ní Ɔfuɛfuɛ Dradra lɔ klɔ ɔ. 12Oneminyime aakpɛ oneminyime awla tɔ beye ye; lɛ Ɔka fɛ aabitɛ nite tsinɔ Yebi su u. Bebi ba biayɔ kedu ní ba baka ba ni ba bene ba su tɔ beye ba. 13Banima petee biayɔ kedu ní mlɔ su kɔkpɛ mɛ loso. Pɔ̀ ɔniliɛ gi aatani kulɛɛ gaglaa kɔna ni lipoe gɔgɔ lɛ ɛ, aamɔ kubúbú.
Baxixa zimizi ba su Kuboedoplɛ
14“Xegi mlɛmɔ ebusioboe zimizi na gi izeezizi bidɔ ɔ, gi alɛɛ niklɔ ɔ gi líma si eze e, (Ɔdɔklaɛ okeni odi tɔ onu eboa la ya ese!) Lɛ kɔ banama gi balɛ ní Yudea ɛ, bese atrɛ ní eto la mɛ. 15Ɔniliɛ klɔ gi ɔtini ní yɛ ligba lɛ aʋa ɛ, ɔkizizi lipoe si yiple eku yɛ kepea mɛ tɔ yikɔ kididɔ edono o. 16Ɔniliɛ klɔ gi ɔlɛ ní yɛ ɔnyrɔ nɔ mɛ ɛ, okídzi itrɛ kepea mɛ si yizɛɛkɔ yɛ liwu le e. 17Lɛ liaze gagla ní ewe ala klɔ mɛ kí bamɛdzɛ ba ni bebinea ba gi ba bebi ba bɛɛmwa ɛ. 18Mlaxwa Aya tɔ eboa la ya ʋa akíba la mɛ ní kublɔ lipoe le e! 19Lɛ ese linu si ewe a la klɔ mɛ baxixa ʋa ɛ, bianyani sani báklɔ gi beze edi dɔni lipoe lɛ klɔ gi Aya ebu kelea gakɔna ni omono e. Lɛ baxixa ʋa klɔ elu bátraba tɔɔ ɔ. 20Pɔ̀ Aya aatí ewe ala klɔ aʋa; atɛsi ɔ́bitɛ lɛ nite e, ɔnɔnɔ ɔ́tragɔ ɔ. Pɔ̀ kɔkpɛ yɛ banɔ banɔbúbú ba loso e aati ní ewe a la klɔ aʋa a. 21Ní lipoe lɛ klɔ mɛ ɛ, xegi ɔnutɔ aasi wɔ si, ‘Di imɔ Mesiya yɛ ní ya!’ loo, ‘Di, imɔ yɛ ní kɔlɔ ɛ!’ wukízɛ lɛ aʋa ɛɛŋa a. 22Lɛ ese linu si asia na Mesiya ba ni asia na Beboedoplɛ ba biaba. Biabitɛ enugutseboe la ni eboe mamɔ edi atɔ gi biakɔ meni Aya yɛ banɔ kyakya ba fɛ ɛ, xegi biatanɔ ɛ. 23Lɛ loso e, mleze ní aŋuplɛplɛ mɛ! Masi mlɔ liboe kakaa xe ableke lipoe le liana a.
Ɔnɔɛ Yebi ye kubaba ʋlaa
24“Niteme si ewe ala gi aaba ní baxixa ʋa kede e, liwo le lialɔsi, lɛ ɔdzidzi yɛ ɔ́trakle tɔɔ ɔ, 25Badzidziebi ʋa biawɔli dɔni lifunu ne, lɛ lifunu ne bidɔ mɛ ɛ biaŋwia ní ʋɛ izeklɔ ɔ. 26Lɛ ní lipoe lɛ klɔ mɛ ɛ, banima biamɔ Ɔnɔɛ Yebi ye gi atrába ní aplɛ la mɛ ni kigagla ʋidi ni yɛ kuklekleo. 27Lɛ aakpɛ yɛ lifunu ne baxwɛdzɛ ba kutsisi kesea akɔtɔ tene na mɛ tɔ bakpɛ Aya yɛ banɔbúbú ba likpɔ ɔdɔni kelea mɛ kapɛ tiele kɔtsini kapɛ ʋlaa, ni lifunu ne ɔduklɔ.
Kudɔkpasi ní ogbose lo su
28“Mlaki ogbose lo ɔbasɛ mlɔ bidɔ. Xegi lɔ aya la ɛtuma ɛ, kɔ mlete si kwiku ní kedzenilea mɛ. 29Nite ke xegi mlɛmɔ eboa la ya gi ɛɛba la mɛ ɛ, tɔ mlete si lipoe le lina a. 30Ní anukwarɛɛ mɛ ɛ eboa la ya pɔ́ aaba la mɛ xe ableke banama petee gi balɛ ligbã́ nɛ abla ɛ, biatse e. 31Lifunu ne ni kesea biaza, pɔ̀ mɛ eboe la onu atráza liwewe e.
Ɔnɔnɔ óte liwe le loo lipoe lɛ gi ɔnɔɛ Yebi ye aaba a
32“Ɔnɔnɔ óte liwe lɛ klɔ, ni lipoe lɛ klɔ gi eboa la aaba la mɛ ɛ. Aya yɛ baxwɛdzɛ ba ní lifunu ne fɛ béte e; lɛ Yebi e fɛ óte e; Ɔka Aya ko ete e. 33“Mleze ní aŋuplɛplɛ mɛ tɔ mleze ni aŋu, lɛ ese linu si mléte lipoe lɛ klɔ gi lɛ liaze ɔnyɔsasa nɔ ɔ. 34Liaze ko ŋwisi kiliɛ gi onyime ɔtɔ asɛ yɛ kepea mɛ xe atrɛ ní kude me kinɛ ɛ. Pɔ̀ xe aasɛ ɛ, akɔ yɛ besumubi ba edu ní eboe la onu, lɛ aki ɔkakaa yɛ lixwɛ nɛ ɛ; lɛ asi kevunu ya ɔʋadi ye si oze ni aŋu. 35Mleze ni aŋu lɛ ese linu si mléte lipoe lɛ klɔ gi kepea ɔkaɛ aadzi i liatani ɔlagɔ loo olezatɔ loo livlɛ kuze. 36Lɛ xegi aado ní mlɔ aʋa kpoyi i, ɔ́kiba atsani mlɔ ní sra mɛ ɛ. 37Eboa la gi masi mlɔ ɛ, la ke mɛɛsi ɔnɔ kakaa si: ‘Mleze ni aŋu!’ ”",https://www.bible.com/bible/1982/MRK.13.AVN
MAK 14,"Kusɔliɔ baka ba bɛnya si biaye Yesu
1Agi ɛgɔ ewe taʋa tɔ Yudanɛ ma baŋa ba Kutseolidɔzawe le ni Aklãmɔnyasi na liwe le e. Kusumu yo baka ba ni ɔsã nɔ badɔbasɛ ba bɛzɛpɛ kudeonu si beevu Yesu ní kikpokpo me e gani kunɔmeno me tɔ beye ye e. 2Pɔ̀ lɛ bɛsi isu ya si, “Kudi lɛ aʋa si kukíbitɛ lɛ ní liwe le me e. Xe aní nite e, keduyɔyɔ kiaba, kɔ ozi eku i.”
Ɔdzɛ ɔtɔ abali kumu flafla ní Yesu aʋa ní Betania
3Yesu eze ní Simon, gi anya kunya kyikyĩ yɔ edi i, yɛ kepea mɛ ní Betania. Gi azɛɛŋa bidɔ mɛ ɛ, ɔdzɛ ɔtɔ aba nì kumu flafla gi kwizɛ ní alabasta keʋe me e. Kumu yɔ gi bɛbitɛ ni ose ɔtɔ gi bizɛɛxwa si nad i, kwiŋa kedzi. Adra keʋea lɛ akɔ kumu yɔ abali akpɛ ní Yesu yɛ litukpo le me e. 4Banɔ batɔ bezè niklɔ gi bɛmɔ kusuyeʋi i; lɛ bɛsi ba ahanuglɔ ba si, “Ege lɛ loso ɔdzɛ liɛ ezizi kumu flafla liɔ te e? 5Biatani kɔ kudà gi kibɔɛ kiasani kibɔ silva alafa tiata gi biakɔ kɛ ɔki bepiplinete ba ɛ.” Nite si bebu ɔdzɛɛ lipɔ ni kusuyeʋi.
6Pɔ̀ Yesu asi ba si, “Mlayurɔ yɛ ɛ! Ege lɛ loso mlɛkpɛ yɛ kunugu yo te e? Kidiliɛ gi abitɛ akí mɛ ɛ, kidɔ gbã gi kiŋa kedzi kinu u. 7Bepiplinete ba balɛ ní mlɔ kusi lipoe kakaa; lɛ mlaatani ba kupɔnɔ lipoe kakaa gi mlɛpɛ́ ɛ. Mɛ kɔ ɛ, mátraze ni mlɔ su lipoe kakaa a. 8Abitɛ kidiliɛ gi aatani aki mɛ ɛ; abali kumu flaflaa ní mɛ aʋa gi akɔ alulɔ mɛ kisugyaɛ kpɛ ɔtɔ akí mɛ kuviveo. 9Lɛ mɛɛsi mlɔ anukwarɛɛ si, ɔkɔ kakaa gi biapani Liboe Gbã nɛ ní kelea petee me e, biabu ɔdzɛ liɛ yɛ kiboebitɛɛ kubasɛ gi biakɔ zɛplɛ aŋu ní yɛ aʋa a.”
Yuda adimɛ si yɛ akpɛ Yesu awla
10Lɛ kede e, Yuda Iskariot, gi onu Yesu yɛ badɔkpasi liɔfɔ ni tiaʋa ba mɛ tole e, atrɛ ní kusumu yo baka ʋidi ba klɔ si yizɛɛkpɛ Yesu awla ɛki ba a. 11Isami iku ba gi benu liboe le e, lɛ bɛki yɛ kakaplɛ si biaki yɛ kibɔ ɔ. Lɛ loso Yuda azɛapɛ kudeonu si tɔ yibu Yesu ikɔ ɔ.
Yesu aŋa kutseolidɔzawe le bidɔ ni yɛ badɔkpasi ba
12Ní Aklãmɔnyasi na liwe tɔpu nɛ aʋa, gi lɛ bizeye kuʋesibi yo ɛki kutseolidɔzawe le ní Yudanɛ ma ligoʋi le onu i, Yesu yɛ badɔkpasi ba beʋi ye si, “Nifɔ wɔ̀pɛ si kuzɛɛbla akí wɔ kí kutseolidɔzawe le bidɔ ŋaŋa ʋɛ na a?”
13Lɛ loso Yesu akpɛ ba mɛ tiaʋa si: “Mlatrɛ ní ɔma ʋidi no me. Onyime ɔtɔ gi etu kenifukpo e, aatsa ni mlɔ ɔ. 14Mleku ni yɛ kude atrɛ ní kepea lia klɔ mɛ gi aatiku i, tɔ mlasi kepea ɔkaɛ si, ‘Ɔdɔbasɛ yɛ si, nifɔ onu ligba ɛlɛ klɔ mɛ gi mɛ ni mɛ badɔkpasi ba kwiaze e, xe kwiaŋa kutseolidɔzawe le bidɔ mɛ na a?’ 15Aabasɛ mlɔ lifune kugbake nene kutɔ, gi bɛbla a, xe bɛlulɔ ɛplɛ ɛ. Mlakpɛ kidɔ kakaa likpɔ aplɛ níklɔ akí blɔ ɔ.”
16Badɔkpasi ba bɛsɛ ɛtrɛ ní ɔma ʋidi no me e, lɛ bɛzɛmɔ kidɔ kakaa ŋwisi kiliɛ ɖii gi Yesu asi ba kinɛ ɛ. Lɛ bekyi awla ní Kutseolidɔzawe le bidɔ ŋaŋa ʋɛ su i.
17Agi kulagɔɔ kwina ɛ, Yesu aba ni yɛ badɔkpasi liɔfɔ ni tiaʋa ba. 18Gi bɛzɛŋa bidɔ mɛ ɛ, Yesu asi ba si, “Mɛɛsi mlɔ anukwarɛɛ si, mlɔ mɛ tole gi ɛɛŋa bidɔ mɛ nì mɛ ɛ, atrákpɛ mɛ ní awla a.”
19Liboe le lisugu badɔkpasi ba. Niteme si bekpese yɛ kuʋí tole tole, si, “Mɛ loo? Máka lɛ aʋa si mɛ ɛ!”
20Lɛ Yesu ebu lɛ onu si, “Litraze mlɔ liɔfɔ ni tiaʋa ba mɛ tole gi ɛɛkpɛ awla ní kezia mɛ ni mɛ ɛ. 21Ɔnɔɛ Yebi ye atrátse ŋwisi kiliɛ gi Aya yɛ liboe le lipani kinɛ ɛ. Pɔ̀ lianyani kí ɔniliɛ gi aakpɛ Ɔnɔɛ Yebi ye awla ɛ! Liapɛ ɔki ɔniliɛ klɔ sanɔ xegi báxa yɛ apɔ kura ɛ!”
Ɔkaɛ yɛ kuŋuplɛ bidɔŋaŋa
22Gi bɛzɛŋa bidɔ mɛ ɛ, Yesu akɔ liklã̀ nɛ, lɛ edo Aya ɖase ní lɛ aʋa xe ayaʋi lɛ ɛ. Lɛ akɔ lɛ aki yɛ badɔkpasi ba a, lɛ asi ba si, “Mlazi lɛ ata a! Mɛ kisugyaɛ kɛ ya a!”
23Lɛ kede e, akɔ kaŋwɛpliʋia lɛ edo Aya ɖase e, xe akɔ ka akpɛ ba awla ɛ. Lɛ ba pɔ́ bɛŋwɛ ní ka onu i. 24Yesu asi ba si, “Mɛ ika lɛ gi bɛbali ní banɔ glegle ba ligbã nɛ kuzɛɛzɛ lɛ ya a. Mɛ ika lɛ gi bɛkɔ ɛnya Aya yɛ kutrɔtrɔ onu lɛ ya a. 25Mɛɛsi mlɔ anukwarɛ si, mátraŋwɛ wain yɛ ebi yoyo la liwewe tɔɔ kɔna ni liwe lɛ klɔ gi maaŋwɛ wain vuvu yɛ ní Aya Kaʋaŋaa mɛ ɛ.”
26Lɛ kede e, gi bɛza ɔdzi tole e, bedo etrɛ ní Olif ye Lito le aʋa a.
Yesu edo aplɛ si Petro aanada si yete ye
27Lɛ Yesu asi ba si, “Mlɔ pɔ́ mlɛtrase eyurɔ mɛ lɛ ese linu si Aya liboe le liipani iplɛ si ‘Aya aaye ɔgagbanɔ yɛ, kɔ iʋesi le pɔ́ ise hle e.’ 28Pɔ̀ xe mayɔ adɔ ní bekpo ʋa mɛ ɛ, maaku mlɔ ɔtɔ trɛ ní Galilea.”
29Petro ebu le onu si, “Xegi banɔ gɔgɔ ba biase ní wɔ su fɛ ɛ, mɛ Petro kɔ ɛ, mátrase yurɔ wɔ liwewe e.”
30Yesu asi Petro si, “Mɛɛsi wɔ anukwarɛɛ si, xe ableke ɔkukɔ lɔ aamè kuʋlaa olezatɔ nɔ̀ ɛ, wɔanada tatá si wote me e.”
31Pɔ̀ Petro aŋwlɛ isu ya gaglaa sanɔ si, “Xegi lizĩa si mɛ ni wɔ kwiatse kyɛ ɛ, mátranada wɔ liwewe e.”
Badɔkpasi dzedze ba pɔ́ bɛpani liboe lɛklɔ ke e.
Yesu axwa Aya ní Getsemane abɔɔ yɛ mɛ
32Bɛtrɛ ní abɔɔtɔ mɛ gi bizɛxwa si Getsemane e, lɛ Yesu asi yɛ badɔkpasi ba si, “Mleze ní ya tɔ mɛ pɔ ɛ, mizɛɛxwa Aya.” 33Agbani Petro, Yakobo ni Yohanes apɔni isu ya. Axixa ní yɛ isu ya mɛ, lɛ ese linu si eku ní lipoe gagla mɛ ɛ. 34Lɛ asi ba si, “Mɛ ɔna nɔ ɛɛmɔ kuyeʋiyeʋi glegle gi míhatse e. Mleze ní ya tɔ mleze ni aŋu.”
35Agi aga atrɛ ní ɔtɔ nɔ taʋɛ ɛ, lɛ aŋwia isu ya asa kesea, lɛ axwa Aya si, xegi liaze yɛ kupɛ́pɛ ɛ tɔ ɔsriɖi kuyeʋiyeʋi yo ɔti ní yɛ aʋa a. 36Yesu axwa si, “Abba, Mɔka! Kidɔ kakaa kilí plɔplɔ ɛki wɔ. Ki tɔ kuyeʋiyeʋi yo kaŋwɛpliʋia lia kàdɔ mɛ ɔza. Pɔ̀ aní ní mɛ kupɛpɛɔ onu u, boŋu ní wɔ kupɛpɛɔ onu.”
37Lɛ edzi aba yɛ badɔkpasi tiata ba klɔ, pɔ̀ amɔ si bɛdɔ sra a. Lɛ eʋi Petro si, “Simon, sra wɔɛdɔ lò o? Kɔ wɔ́tani aŋu kuze ɔnyɔsasa tole kpoo na a?” 38Lɛ agba ba si, “Mleze ni aŋu atɔ mlaxwa Aya tɔ mlakíwɔli ku ní kufekedi me e. Ɔfuɛfuɛ nɔ ɛɛdimɛ, pɔ̀ kisugyaɛ kiibotsò o.”
39Asɛ dzɛ, lɛ azɛɛxwa Aya ni eboa la klɔ ké e. 40Agi edzi aba ní badɔkpasi ba klɔ ɛ, amɔ si bɛzɛdɔ sra dzɛ. Lɛ bátani isu ya onu kubu lɛ ese linu si sra sɛ sivu ba bimbi ʋe.
41Agi edzi aba kutanɛɔ ɛ, eʋi ba si, “Sra mlɛdɔ dzɛ ɛ, xe mlɛyɔ isu mɛ lo o? Lisrɛ! Ɔnyɔsasa nɔ ɛna! Mledi bɛkɔ Ɔnɔɛ Yebi ye kpɛ awla ɛki banɔ zimizi ba. 42Mlayɔ tɔ kusɛ. Ɔniliɛ gi ɛɛkpɛ mɛ awla ɛ, imɔ yɛ!”
Bevu Yesu
43Yesu azɛɛpani xe Yuda a, gi onu badɔkpasi ba mɛ tole e, aba edo o. Linɔkpi itɔ gi livu ihɛ gblamadza ʋa, ni kusekpeo e, lize ni Yuda kude. Banɔ baklɔ beze banɔ gi kusumu yo baka ba, ɔsã nɔ badɔbasɛ ba ni banɔtsitsi ba bɛkpɛ si bevu Yesu u. 44Ɔniliɛ gi atrakpɛ Yesu awla ɛ, asi linɔkpi le kibitɛ kitɔ aplɛ si, “Ɔnyime liɛ klɔ gi yɛ lidzɔ lɛ matramu i, yɛ onu ɔniliɛ gi mlɛpɛ ɛ. Mlevu ye tɔ mlagbani yɛ asɛ nɔ ni sigagla.”
45Kiliɛ gi Yuda eku ní klɔ ko e, atrɛ Yesu klɔ lɛ axwa yɛ si, “Ɔdɔbasɛ yɛ!” Lɛ amu yɛ lidzɔ lɛ ɛ. 46Banima bevu Yesu lɛ bɛnya yɛ ɛ. 47Pɔ̀ banama gi bɛlɛɛ níklɔ ba mɛ tole etso yɛ ihɛ gblamadza yɛ lɛ aŋwia yɛ ɛ. Nite si ihɛ azɛɛtsí kusumu yo Ɔka Ʋidi ye yɛ osumubi ye yɛ kutu yɔ ɛzanɔ ɔ. 48Lɛ Yesu eʋi ba si, “Kizia liziã si mlamani ihɛ gblamadza ba ni kusekpeo tɔ mlaba evu me ŋwisi ɔnɔ gi ɔ́ʋibitɛ ní ɔsã nɔ aʋa na a? 49Liwe kakaa meze ní mlɔ kusi gi mabasɛ bidɔ ní Lisɔligba lɛ mɛ ɛ; pɔ̀ mlévu me e. Pɔ̀ lilɛ si Aya yɛ liboe le liba lɛ mɛ ɛ.”
50Niklɔ badɔkpasi ba petee bese esɛ̀ ní yɛ su i.
51Ɔyasɔʋi ɔtɔ, gi enyime kusa tete ko e, eze ní Yesu kude. Bekeni edi si bévu ye, 52pɔ̀ ayurɔ kusaa akpɛ ba awla a, lɛ ese asɛ nì liya lɛ ɛ.
Yudanɛ ma Otsixwakɔ Ʋidi no ɛxwa litsi ni Yesu
53Lɛ kede e, bɛtsini Yesu ní kusumu yo Ɔka ʋidi ye yɛ kepea mɛ. Niklɔ kusumu yo baka ba, ɔma nɔ baka ba ni banɔ tsitsi ba, ani ɔsã nɔ badɔbasɛ ba bɛzɛtsa. 54Petro ezeni ba kude ní ɔdzage no ke, xe eti eku ní kusumu yo Ɔka ʋidi ye yɛ kepea mɛ ɛ. Niklɔ azɛɛŋani kifu yɛ ni Lisumugba lɛ bepepe ba. 55Kusumu yo baka ba ni Yudanɛ ma betsixwa ʋidi ba bekeni edi si biamɔ kunutsatsa kutɔ ní Yesu su tɔ biaye ye; pɔ̀ bátani kutɔtɔ kumɔ ɔ. 56Banɔ glegle bɛsɛ asia na ɛkpɛ ní Yesu awla, pɔ̀ ba eboe la ága kude tule e.
57Lɛ banɔ batɔ bɛyɔ ɛlɛɛ, lɛ bɛsɛ asia na ɛkpɛ ní Yesu awla si i, 58“Kwinu gi apani si, ‘Maayaʋi lisɔligba ɛlɛ ya gi banima bɛwa ni awla la ɛ; lɛ ní ewe tata kede e, maawa lidzedze gi aní banɔ bɛwa lɛ ɛ.’ ” 59Pɔ̀ ba kyɛ ɛ, ba katsalia kásɔ ɔ.
60Niklɔ Kusumu yo Ɔka Ʋidi ye ayɔ ní ba pɔ́ aŋu na mɛ xe eʋi Yesu si i, “Kunububu kutɔtɔ kúma ní wɔ awla ní eboa la gi bɛkɔ ní wɔ su kura na a?”
61Pɔ̀ Yesu ɔ́pani i, xe aabu liboeboe onu u. Lɛ Kusumu yo Ɔka Ʋidi ye eʋi ye dzɛ si, “Wɔ wonu Mesiya yɛ gi yɛ onu Aya Dradra yɛ Yebi ye na a?”
62Lɛ Yesu ebu le onu si, “Mɛ! Lɛ lipoe le litrába gi mlɔ petee mlamɔ Ɔnɔɛ Yebi ye gi odi ní Ɔka Ʋidi ye yɛ kaŋawla mɛ ɛ, gi atrába ní lifunu ne aplɛ la aʋa ɛ.”
63Kusumu yo Ɔka Ʋidi ye akyì yɛ ewu la lɛ apani si i, “Katsali woli lu koŋ kwipɛ ní liboe lɛ ya mɛ dzɛ ɛ! 64Mlenu yɛ libusioboe lɛ gi apani i. Ege kìnu mlɔ kugyodi o?”
Ba pɔ́ bɛzi lɛ si, aŋa lipɔ! Lilɛ si beye ye e!
65Lɛ banɔatɔ bekpese sita sɛ kubu ubali Yesu aʋa ɛ. Bɛnya yɛ aŋu na mɛ, lɛ bɛsa yɛ bidɔ mɛ ɛ. Lɛ besi yɛ si i, “Basɛ blɔ ɔniliɛ gi asa wɔ bidɔ mɛ ɛ!” Lɛ Lisumugba lɛ bepepe ba bɛgbani yɛ ɛsɛnɔ ɛ, lɛ bezeekusi ye e.
Petro anada si yetè Yesu u
66Agi Petro eze ní kepea kukaa mɛ ɛ Kusumu yo Ɔka Ʋidi ye yɛ ɔdzɛʋi ɔnɔsumu tole aba a. 67Lɛ gi amɔ Petro gi azɛɛŋani kifu yɛ ɛ, edi ye haã lɛ asi yɛ si, “Wɔ kyɛ, woze nì Yesu Nazaret ɔnɛɛ kude e.”
68Pɔ̀ Petro anada lɛ si, “Méte liboe lɛ gi wɔɛpani i, lɛ menu lɛ ese fɛ ɛ.” Lɛ edo atrɛ ní kevunu ya ɛ. Niklɔ ko lɛ ɔkukɔ lɔ eme e.
69Gi ɔdzɛʋi yɛ amɔ yɛ ní niklɔ ɛ, ekpese kudo si banama gi bɛlɛɛ níklɔ dzɛ si, “Onu bamɛ tole.” 70Pɔ̀ Petro anada lɛ dzɛ.
Lidze xe banɔ baklɔ gi balɛɛ ní klɔ bebu le etu Petro dzɛ si, “Wɔtratani lɛ kúnada si wonu bamɛ tole e; lɛ ese linu si wɔ kyɛ ɛ, Galilea ɔnɛ wonu u.”
71Niklɔ Petro apani si, “Matàni bidɔ si anukwarɛɛ mɛɛpani! Aya ohe kutu ki mɛ xegi asia mɛɛsɛ ɛ! Méte onyime liɛ su gi mlɛpani i!”
72Kyɔŋ klɔ ko e, ɔkukɔ lɔ eme kuʋlaa, lɛ Petro aplɛ aŋu liboe lɛ gi Yesu asi yɛ aʋa a si, “Xe ableke ɔkukɔ lɔ aamè kuʋla ɛ, wɔanada tatá si wote me e.” nite si amɔ isu ya egyesi lɛ eku kubemi me e.",https://www.bible.com/bible/1982/MRK.14.AVN
MAK 15,"Yudanɛ ma bɛgbani Yesu i manɔ ní Pilato klɔ ɔ
1Keletitia livlɛ lɛ fififĩ i, kusumu yo baka ba, Yudanɛ ma banɔtsitsi ba, ɔsã nɔ badɔbasɛ ba, ani Yudanɛ ma betsixwa Ʋidi ba pɔ́ bɛkpɛ likpɔ kise ise niteme si bɛtrɔ likla ní liboe tile aʋa. Bɛkpɛ Yesu bibɔ ʋɛ, lɛ bɛgbani yɛ ɛsɛnɔ; lɛ bɛkɔ yɛ ɛkpɛ awla ɛki Pilato e. 2Pilato eʋi ye si, “Wɔ wonu Yudanɛ ma okusi ye na a?” Yesu ebú le onu si, “Ee, kiliɛ gi wɔɛpani lɛ ɛ, nite lilɛ.”
3Kusumu yo baka ba bɛkɔ eboe glegle ní Yesu su u. 4Lɛ loso e, Pilato eʋi ye dzɛ si, “Wɔtrabu isu ya onu lò o. Dani wɔenu kiliɛ gi bɛɛtsa wɔ onu i?”
5Pɔ̀ Yesu ɔ́pani liboeboe, nite si litu Pilato kugyɔ ɔ.
Pilato atsa kutsépia akí Yesu
6Ní Kutseolidɔzawe kakaa aʋa ɛ, lize ligoʋi ki Pilato si ɔyurɔ ɔnɔ tole gi ɔlɛ ligba a, gi banima biaʋi i ɔki ba. 7Ni lipoe lɛ klɔ mɛ ɛ, onyime ɔtɔ gi bɛzɛxwa si Baraba ɛ, eze ní banɔatɔ gi bɛyɔ kedu u, xe beye banɔ ɔ, xe lɛ loso bɛkpɛ ba ligba ɛ, ba kusi. 8Linɔkpi le litsa lɛ banima beʋi idɔnɔ Pilato awla si ɔbitɛ kiliɛ gi izɛbitɛ ɛki ba a. 9Lɛ eʋi ba si, “Mlɛpɛ si miyurɔ Yudanɛ ma okusi ye ki mlɔ na a?” 10Etè mɔmɔmɔ si kusumu yo baka ba bɛkɔ Yesu ikpɛ yɛ awla kɔkpɛ gi bɛkɔ kaŋuzã ní Yesu su loso o.
11Pɔ̀ kusumu yo baka ba bɛfuɛ ɛkpɛ linɔkpi le me si, beʋi si, Pilato tɔ ɔyurɔ Baraba boŋu ɔki ba a. 12Lɛ Pilato eʋi linɔkpi le dzɛ si, “Kɔ ege mlɛpɛ si mibitɛ ni ɔniliɛ gi mlɛɛxwa si Yudanɛ ma okusi ye e?”
13Bɛkpɛ ozi lo si, “Ku ye ní ose lo su!”
14Lɛ Pilato eʋi dzɛ si, “Liboe zimizi woli abitɛ ɛ?”
Bɛkpɛ ozi lo gaglaa ɛsanɔ si, “Ku ye ní ose lo su!”
15Gi Pilato apɛ si yibitɛ ní linɔkpi le kupɛpɛɔ aʋa loso e, ayurɔ Baraba aki ba a. Aki si bekusi Yesu, lɛ akɔ yɛ akpɛ awla si bazekú ye ní ose lo su i.
Baguta ba bɛkpɛ Yesu kakpaa
16Baguta ba bɛgbani Yesu itsinɔ ní Roma banɛ ma ɔʋaŋaɛ yɛ kepea mɛ, lɛ bɛxwa baguta ba lihakpɔ gɔgɔ lɛ ɛkpɛ likpɔ ɛ. 17Bɛkɔ liwu kyíkyĩ ikpɛ ɛki yɛ, lɛ beyo bibu ʋe likusikuto ekume ɛki yɛ ɛ. 18Lɛ bekpese yɛ kukpɔ̀ si: “Yudanɛ ma Okusi Ʋidi ye e, oze ligbã gblamadza!” 19Bɛsa yɛ ose lo ní litukpo le; lɛ bebu sita sɛ ɛbali yɛ aʋa a; lɛ bedu aklamasi na kesea a, xe bɛkpɛ etukpo kesea ɛki yɛ ɛ. 20Agi bɛkpɛ yɛ kakpaa pɔ́ ɛ, bebu liwu kyíkyĩ nɛ ní yɛ su, lɛ bɛkɔ yɛ ɔtutɔ yɛ liwu le dzini kpɛ ɛki yɛ ɛ. Lɛ bɛgbani yɛ dono etsinɔ si beezeku ye ní ose lo su i.
Bekú Yesu ní ose lo su u
21Agi bɛzɛtrɛ ɛ, bɛtsani onyime ɔtɔ gi bɛzɛxwa si Simon i. Simon aga ádɔ ní kumami yɔ mɛ xe azɛatrɛ ní Yerusalem ɔma nɔ mɛ ɛ. Lɛ gi baguta ba bɛtsani yɛ ɛ, bemi yɛ aʋa si ɔzɛ Yesu yɛ ose lo kutu. Simon ɔtutɔ lɔ ádɔ ní Kirene; lɛ yɛ bebi ba beze Alɛksanda ni Rufus i. 22Bɛgbani Yesu itsinɔ ní ɔkutɔ gi bizɛxwa si Golgota ketokpaa aʋa a. Golgota lɛ ese linu si, “Litukpoxwa ozekɔ.” 23Lɛ bɛki yɛ wain gi bɛpisa ni kuwa tiitii kutɔ gi bizɛxwa si mire e, pɔ̀ Yesu ɔ́ŋwɛ yɛ ɛ. 24Lɛ bekú ye ní ose lo su xe bɛta exoeʋi la ɛki yɛ bidɔ kpɛkpɛ ʋɛ ɛ. Nite si bɛlɛ yɛ bidɔ mɛ ɛ. 25Lipoe lɛ gi bekú Yesu ní ose lo su i, lize livlɛ lɛ inyɔ ɔgɔtole. 26Lɛ kunutsatsaa liɔ klɔ gi bɛŋwlimi iku ní yɛ litukpo le onu i, kwipani si: “Yudanɛ ma Okusi Ʋidi ye.” 27Bekú beze tiaʋa kyɛ ní ise le su ipɔni Yesu; oze tole eze ní yɛ kaŋaa mɛ, lɛ ɔʋlaɛ eze ní yɛ kabaa mɛ ɛ. 28Liki si Aya liboe le liba lɛ mɛ si, “Beye ye ŋwisi eboe zimizi ɔbitɛbitɛ onu kinɛ na a!”
29Banama gi bɛzɛɛga ɛza ɛ, besugu ba etukpo la, lɛ bezeebu onugu me ní Yesu su si i, “Ɛhɛ̃ɛ! Aní wɔ wɔ si, wɔtrayaʋi Lisɔligba lɛ, tɔ wɔadzini le kuwa ní ewe tata mɛ ɛ? 30Ple ní ose lo su tɔ bu isu ya!”
31Niteme ke kusumu yo baka ba ni ɔsã nɔ badɔbasɛ ba fɛ bɛkpɛ Yesu kakpaa ní ba tsali kusi si, “Ebu banɔ dzedze ba, pɔ̀ ɔ́tani isu ya kubu u! 32Xegi yɛ onu Mesiya yɛ ɛ, gi onu Israel Okusi Ʋidi ye e, kɔlɔ ople ní ose lo su ablahate tɔ kwiazi yɛ aʋa ŋa a!”
Lɛ banɔ tiaʋa ba klɔ gi beku ní ise le su ipɔni Yesu kyɛ ɛ, bekpini ye e.
Yesu yɛ Kutseo
33Agi inyɔ liɔfɔ ni tiʋa isa ɛ, litumu ne lidɔ ní kesea petee aʋa inyɔsasa tita. 34Agi inyɔ tita isa ɛ, Yesu akpe ozi tatata si, “Eloi, Eloi, lama sabaxtani!” Gi lɛ ese linu si, “Mɔka, Mɔka, ege lɛ loso wɔyurɔ mɛ ɛ?”
35Banɔ batɔ gi beeze ní klɔ ɛ, benu yɛ ozi lo, lɛ bɛpani si, “Mlata kutu, ɛɛxwa Eliya!” 36Banɔ baklɔ ba mɛ tole ese, lɛ azɛɛkɔ ɔsapo lo o, lɛ akpɛ lɔ ní kuda nyagba nyagba mɛ ɛ, lɛ ete lo ní ose gblamadza ɔtɔ onu, lɛ akɔ kɔ aki Yesu si ɔŋwɛ ɛ. Lɛ apani si, “Mlaplɛ litɔ kese tɔ kudi xe Eliya aaba pleni ye ní ose lo su i!”
37Gi Yesu akpɛ ozi lo gaglaa dzɛ ko lɛ ada onugu lo e.
38Lɛ onu klɔ ko e, kusaa gi bɛkɔ ɛlɛ Lisɔligba lɛ mɛ ɛ, kwikyĩ idɔni kaʋaa gakɔ nani kesea! 39Baguta ba ɔka ɔtɔ gi eze ní osetsase lo ɔtɔ nɔ ɔ, gi amɔ kiliɛ mɛ gi Yesu akɔ etse e, lɛ apani si, “Sugba sugba ɛ, Onyime liɛ, Aya Yebi ɔnyaa nu u!”
40Badzɛatɔ bɛlɛɛ ní ɔdzage no gi bezeedi eboa la gi ɛzɛɛba la mɛ ɛkpɛ ɛ. Maria Magdaladzee, ni Maria gi eze Yakobo nuvɔɛ ni Yose ba onee e, kɔpɔni Salomɛ, ba fɛ beze ní badzɛ ba ba klɔ kusi. 41Lipoɛ lɛ klɔ gi Yesu eze ní Galilea ɛ, badzɛ ba klɔ beze ni yɛ kude, xe bɛzɛpɔni yɛ ɛ. Badzɛ dzedze gi bezeni yɛ kude eba Yerusalem kyɛ beze níklɔ.
Bevive Yesu
42Lize Lisɔpa kulagɔ, liwe lɛ gi bizɛbla ɛplɛ ɛki Lizemɔniwe le e, 43Yosef gi ádɔ Arimatia ɛ, aba eku. Eze banɔtsitsi ba likpɔkpɛkpɛ lɛ mɛ ɔnɔ gi kubùbù kwize ní yɛ su u. Lɛ yɛ fɛ azeepe Aya yɛ Kaʋaŋaa kubabaa a. Edo igyi le atrɛ ní Pilato aŋu mɛ lɛ eʋi si bakɔ Yesu okpo ye aki yɛ ɛ. 44Pɔ̀ litu Pilato kugyɔ gi enu si Yesu etse kyikya te e. Axwa baguta ba ɔkaɛ, lɛ eʋi ye si Yesu anya etse na a. 45Lɛ gi enu baguta ba ɔkaɛ yɛ kunutsatsaa si Yesu anya etse e, Pilato ayurɔ okpo ye aki Yosef. 46Yosef edzi aklala evu, lɛ gi eple nì okpo ye ní osetsase lo su i, axla yɛ akpɛ ní aklala yɛ mɛ lɛ akɔ yɛ akpɛ ní ɔdrɔ ɔtɔ gi aki si bebu ní likla nɛ mɛ̀ mɛ ɛ. Lɛ kede e, aki si bemli likla ʋidi itɔ etsi ɔdrɔ lɔ onu. 47Maria Magdalene ni Maria Yose yene bɛmɔ ní niklɔ gi bɛplɛ Yesu yɛ okpo ye e.",https://www.bible.com/bible/1982/MRK.15.AVN
MAK 16,"Yesu yɛ kuyɔyɔɔ dɔni bekpo ʋa mɛ
1Agi Lizemɔniwe le liza ɛ, Maria Magdalene, Maria Yakobo yene, ani Salomɛ bedzi bawa flafla ʋa tɔ bɛzɛɛsra ɛki Yesu yɛ okpo ye. 2Lipadzruwe le livlɛ lɛ fififĩ gi liwo le liitu i, bɛtrɛ ní ɔdrɔ lɔ su. 3-4Beʋi bahanuglɔ ba ní kudeo me si, “Nyaŋwɛ atrámli likla nɛ ní ɔdrɔ lɔ onu iiki blɔ abla ɛ?” (Li ze likla ʋidi). Pɔ̀ gi bedi ikpɛ ɛ, bɛmɔ si bemli likla nɛ ɛzanɔ kooko. 5Lɛ loso beti eku ní ɔdrɔ lɔ mɛ ɛ; níklɔ bɛmɔ ɔyasɔʋi ɔtɔ gi ɛkpɛ liwu pititi itɔ ɔ xe odi ní kaŋaa mɛ ɛ. Liki si lifu liku ba.
6Asi ba si, “Lifu likíku mlo.” “Mete si Yesu gi onu Nazaret ɔnɛɛ, gi bɛkú ní osetsase lo su i, yɛ mlɛpɛ́ ɛ. Ɔ́ma niya a bɛyɔni yɛ! Mledi niya gi bɛplɛ yɛ ɛ. 7Abla ɛ, mlatrɛ tɔ mlazɛɛsi yɛ badɔkpasi ba, ni Petro si: ‘Eku ɔtɔ aki mlɔ atrɛ ní Galilea; níklɔ mlamɔ yɛ, ŋwisi kiliɛ gi asi mlɔ kinɛ ɛ.’ ”
8Lɛ bese do ní ɔdrɔ lɔ mɛ gi bezesugu ni lifu i. Bédo liboeboe asi ɔnɔnɔ, lɛ ese linu si lifune liku ba.
Yesu ebu isu ya abasɛ Maria Magdalene
9Gi Yesu ayɔ ádɔ ní bekpo ʋa mɛ Lipadzruwe le livlɛ lɛ ɛ, ebu isu ya abasɛ Maria Magdalene ɔniliɛ klɔ mɛ gi akpikpini ifuɛfuɛ zimizi tigloele le edono e akpɛ ɔtɔ. 10Yɛ azɛɛsi yɛ bagaglɔnɛ ba. Bɛzɛɛwa awowoe la xe bezee bemi ye e; 11lɛ gi benu u gi apani si i Yesu ɔlɛ ligbã gi yɛ amɔ yɛ ɛ, bázɛ yɛ aʋa aŋa a.
Yesu ebu isu ya abasɛ yɛ badɔkpasi tiaʋa
12Lɛ ya kede e, Yesu ebu isu ya ní kizeze me dzedze me abasɛ yɛ badɔkpasi tiaʋa gi beze ní kudeo aʋa ɛ. 13Bedziba edo liboe le ɛsi badɔkpasi gɔgɔ ba, pɔ̀ bázɛ lɛ aʋa ɛɛŋa a.
Yesu ebu isu ya abasɛ yɛ badɔkpasi liɔfɔ ni tole ba
14Gɔgɔɛ, Yesu ebu isu ya abasɛ yɛ badɔkpasi liɔfɔ ni tole ba gi bɛzɛŋa bidɔ mɛ ɛ. Aka aŋu mɛ aki ba lɛ ese linu si kuziŋa kúze ba awla a; lɛ bɛkɔ ina gagla si bátrazɛ banama gi bɛmɔ yɛ si ɔlɛ ligbã́ nɛ ɛ, aʋa ɛɛŋa a. 15Asi ba si, “Mlatrɛ ní kelea petee me tɔ mlapani Liboe Gbã nɛ aki ɔnɔ kakaa elu. 16Ɔniliɛ klɔ gi azɛ aŋa a xe bɛkpɛ kuni ɛki yɛ ɛ, biazɛ yɛ ligbã́; pɔ̀ ɔniliɛ klɔ gi ɔ́zɛ ŋa ɛ, biabu ye lipɔ. 17Banama gi bɛziŋa ɛ, biaki ba kigagla tɔ biabitɛ enugutseboe la: biakpikpini ifuɛfuɛ zimizi ne kudono ní mɛ linyi ne me; biagu kunugu yo ni binemi vuvu ʋɛ. 18Xe bevu bagblaga lo bɛŋwɛ aɖi kakaa ɛ, batrámɔ kutse; biatrɔ awla ní banyanya ba aʋa, gi biahaya.”
Befeke Yesu itsini lifunu ne
19Agi Yesu apani aki ba pɔ ɛ, befeke ye tsini lifunu ne lɛ eze ní Aya yɛ kaŋaa mɛ ɛ. 20Lɛ yɛ badɔkpasi ba bɛzɛpani liboe le ní ɔkɔ kakaa a; lɛ Ɔkaɛ eze nì ba gi atrɔ likla lɛ aʋa aki ba si ba kiboedoe kinu anukwarɛ gani enugutseboe ala gi bɛbitɛ mɛ ɛ.",https://www.bible.com/bible/1982/MRK.16.AVN
LUKA 1,"Liboe gbã nɛ ŋwisi kiliɛ gi Luka aŋwlimi nɛ kinɛ ɛ
1Tiofili dimɛnɔɛ:
Banɔ glegle bekeni edi ŋwlimi eboa la gi ɛba la mɛ ní blɔ kusi i plɛ. 2Ŋwisi kiliɛ gi banama gi beze la katsalia a, xe bɛmɔ la kibabaɛ mɛ ni ba bimbi ʋe e, dɔni la okpese klɔ, gi benu Aya yɛ banɔsumu u, xe bɛpani liboe le kinɛ ɛ. 3Lɛ loso Obùbùnɛ ɛ, gi mapami eboe la mɛ tsiitsiitsii i, dɔni la okpese kɔ ɛ, mamɔ si liziã si miŋwlimi la ní la kibabaɛ onu ki wɔ. 4Liaki si wɔate anukwarɛ liɛ petee gi ɔlɛ bidɔ bɛklɔ gi bɛbasɛ wɔ mɛ ɛ.
Bɛpani Yohanes Kuni yo Ɔkpɛkpɛ Kupɔpɔɔ ɛplɛ
5Lipoe lɛ gi Herodes eze okusi xe azɛɛŋa Yudea kesea aʋa ɛ. Aya kusumu yo ɔka ɔtɔ eze gi bɛzɛxwa si Zakaria ɛ. Adɔ ní Abiya kusumu yo baka ba lihakpɔ lɛ mɛ. Yedze linyi lize Elisabet, lɛ yɛ kyɛ eze Aron yɛ osobi i. 6Ba tiaʋa beze agbã́ gbã ní Aya aŋu mɛ, lɛ bɛbitɛ Ɔkaɛ isã nɛ petee aʋa lipɔ mobu u. 7Pɔ̀ obi ɔtɔtɔ óze ní ba awla a, lɛ ese linu si Elisabet eze okonɔ, lɛ yɛ ni yenye Zakaria betsi i. 8Liwetɔ lɛɛ, gi lina yɛ okú no aʋa a, xe Zakaria azɛɛwa esumuxwɛ na ní Yerusalem lisɔligba lɛ mɛ ɛ. 9Ní kusumu yo egoʋi la onu i, lidɔ yɛ aʋa si, ɔzɛɛkpɛ lifi ye kifu ní lifi ye ɔsuʋɔ lɔ aʋa. Lɛ loso eti eku ní Aya yɛ lisumugba lɛ mɛ. 10Lɛ banima petee bɛlɛɛ ní oŋwe no xe bɛzɛxwa Aya ɛ. 11Lɛ Ɔkaɛ yɛ ɔxwɛdzɛ ɔtɔ alɛ ní lifi ye ɔsuʋɔ lɔ kaŋawla mɛ. 12Gi Zakaria amɔ yɛ ɛ, elulu lɛ lifu liku ye e. 13Pɔ̀ ɔxwɛdzɛɛ asi yɛ si, “Zakaria, kíse lifu! Aya enu wɔ yɛ kuxwaxwa, lɛ wodze Elisabet aapɔ obinyime ɔki wɔ. Wɔaki yɛ linyi si Yohanes. 14Liaze isami glegle kiwɔ, lɛ yɛ kupɔpɔɔ kwiakpɛ banɔ glegle kyɛ isami i. 15Lɛ ese linu si, aaze ɔnɔ ʋidi ní Ɔkaɛ yɛ aŋu mɛ ɛ. Líma si ɔŋwɛ wain loo kuda gagla a. Dɔni yɛ kupɔpɔɔ mɛ ɛ, Ɔfuɛfuɛ Dradra lɔ aayi ye. 16Lɛ aadzi ni Israelbanɛ glegle manɔ ní Ɔkaɛ gi onu ba Aya yɛ klɔ ɔ. 17Yɛ aaku ɔtɔ ki Ɔkaɛ ní Ɔfuɛfuɛ ni kigagla mɛ ŋwisi oboedoplɛɛ Eliya kinɛ. Lɛ aakpɛ baka ni bebi likpɔ, lɛ aakyi banama gi bénu batu ba kyɛ, aadzi ni ba manɔ ní Aya yɛ kude gyɔgyɔɔ aʋa a. Tɔ aabla banɔ plɛ ki Ɔkaɛ.” 18Lɛ Zakaria eʋi ɔxwɛdzɛɛ si, “Kitɛ maate si, liboe lɛ gi wɔɛpani i, lilɛ lɛ mɛ ɛ? Lɛ ese linu si mɛ metsi i; lɛ modze kyɛ etsi i!” 19Ɔxwɛdzɛɛ asi yɛ si, “Mɛ menu Gabriɛl. Mizɛɛlɛɛ ní Aya gi yɛ akpɛ mɛ si migasi wɔ liboe gbã ɛlɛ ya ɛ, yɛ aŋu mɛ. 20Liboe lɛ gi mamanɔ ɛ, wɔ́zɛ lɛ aʋa ŋa a. Pɔ̀ litraba lɛ mɛ ní lipoe trɔtrɔ lɛ aʋa. Agi wɔ́zɛ lɛ aʋa ŋa onu i, wɔadzi omúmu zɛkɔna ni liwe lɛ gi mɛ kakaplɛa kiaba ka mɛ ki wɔ ɛ!” 21Ni lipoe lɛ klɔ mɛ ɛ, banima bezeepe Zakaria lɛ béte kidiliɛ gi kɛ loso awɔ lisumugba lɛ mɛ te e. 22Gi edo aba ɛ, ɔ́tani kupani i, lɛ loso banima bɛmɔ egyesi si Aya ebu kiditɔ abasi yɛ ní lisumugba lɛ mɛ ɛ. Gi ɔ́tani kupani onu i, awla ko abasi banima. 23Agi yɛ kusumu yo axwɛwawa la eblo e, Zakaria edzi atrɛ ní yɛ kepea. 24Lɛ kede e, yedze Elisabet akɔ limɛ. Lɛ ekpo isu ya badzidzi tietsu nyɔŋ ɔ. 25Lɛ apani si, “Gɔgɔɛ, Ɔkaɛ apɔni mɛ gi ebu mɛ kuyeo azanɔ ní banima aŋu mɛ ɛ.”
Bedo Yesu kupɔpɔɔ ɛplɛ
26Ní Elisabet yɛ limɛ nɛ kukɔkɔ lɛ ɔdzidzi glonɛɛ mɛ ɛ, Aya akpɛ yɛ ɔxwɛdzɛɛ Gabriɛl ní Nazaret ɔma nɔ mɛ ní Galilea kesea mɛ. 27Atsini odu lo ní ɔdisami ɔtɔ gi óte onyime e, gi bɛkpɛ kuwlawla ɛki onyime ɔtɔ ɔ, gi bɛzɛxwa si Yosef i. Yosef, onu okusi ye Dawid yɛ osobi. Lɛ ɔdisami nɔ linyi linu Maria a. 28Ɔxwɛdzɛɛ atrɛ ní yɛ klɔ lɛ apani yɛ si, “Kusuyɔ ki wɔ. Ɔkaɛ ɔlɛ ni wɔ, lɛ akrira wɔ kpaŋu u.”
29Ɔxwɛdzɛɛ yɛ eboe la ɛki si Maria apisa lɛ eʋi isu ya si kunɔpanɔ liɔ ya kɔ ese si kitɛ ɛ. 30Pɔ̀ ɔxwɛdzɛɛ asi yɛ si, “Maria, wukíse lifu u. Aya apɛ lipo me aki wɔ. 31Wɔakɔ limɛ, gi wɔapɔ obinyime e, lɛ wɔaki yɛ linyi si Yesu u. 32Aaze ɔnɔ ʋidi gi biaxwa yɛ si Aya kigaglaɛ petee Ɔkaɛ Yebi. Ɔkaɛ Aya aaki si yɛ aaze ní Yɛkatsitsie Dawid yɛ likusigbo le aʋa.
33Lɛ aaŋa Yakob yɛ kepea aʋa kɔtsinɔ kanɔmɛ, lɛ yɛ kaʋaŋaa katrádu liwewe e!
34Lɛ Maria eʋi ɔxwɛdzɛɛ si, “Ɔdisami gi óte onyime menu u. Lɛ eboa la gi wɔpani i, kitɛ aatani la mɛ kuba a?”
35Ɔxwɛdzɛɛ ebu le onu si, “Ɔfuɛfuɛ Dradra lɔ aaba wɔ aʋa, gi Aya kigaglaɛ kiawe wo o. Lɛ loso obi dradra liɛ gi wɔtrapɔ̀ ɛ, biaxwa yɛ si Aya Yebi ye. 36Plɛ aŋu ní wɔ ɔŋanɛɛ Elisabet aʋa. Besi si ɔ́tratani obi kupɔ ɔ. Pɔ̀ ní yɛ kutsitsi uliɔ mɛ ɛ, lipo lilɛ ní yɛ su badzidzi tieglo ba ya. 37Libasɛ si kididɔ kíma gi Aya ɔ́tratani kubitɛ ɛ.”
38Lɛ Maria apani si, “Ɔkaɛ yɛ osumubi menu. Lɛ loso e, kiliɛ gi wɔpani lɛ ɛ, tɔ liba lɛ mɛ ɛki mɛ nite e.” Lɛ ɔxwɛdzɛɛ asɛ ní yɛ su i.
Maria azeedi Elisabet
39Ni lipoe kpekpemi itɔ kede e, Maria abla lɛ akɔsi atrɛ ní Yudea eto la ɔma ɔtɔ mɛ ɛ. 40Atrɛ ní Zakaria kepea mɛ lɛ azɛɛpani Elisabet i. 41Agi Maria kunɔpanɔɔ kwiza eku Elisabet kutu yɔ mɛ ko, lɛ obi ye ahwa ní yɛ lipo le me. Ɔfuɛfuɛ Dradra lɔ eyi Elisabet 42lɛ emuni yɛ ole lo si, “Wɔ́ Aya asa krira ní badzɛ ba petee kusi; lɛ obi liɛ gi wɔtrapɔ ɛ, biakrira yɛ! 43Ege lɛ loso meku Aya liŋu te si mɛ Ɔkaɛ yene aaba si yipani mɛ ɛ? 44Lɛ ese linu si kiliɛ gi wɔ kunɔpaniɔ kwiza eku mɛ kutu yɔ mɛ ko e, obi ye ní mɛ lipo le me, ahwa ni isami. 45Lisamiboe linu si wɔzi lɛ aʋa ŋa si Ɔkaɛ eboe la gi asi wɔ ɛ, aaba la mɛ!”
Maria akpɔ̀ Aya
46Lɛ Maria apani si,
“Mɛ ɔna nɔ ɛɛkpɔ Ɔkaɛ; 47Lɛ isami iku mɛ esobo la ní Aya,
yɛ onu mɛ ɔnɔbu ye; 48Lɛ ese linu si aplɛ aŋu ni mɛ yɛ osumubi
gi oyi kididɔ aʋa a.
Dɔni abla ɛ, banima petee biaxwa mɛ si ɔsamì nɛ 49Kɔkpɛ eboe ʋidi ala klɔ gi kigaglaɛ petee onetee abitɛ aki mɛ ɛ.
Yɛ linyi ne linu Kudradra! 50Banama petee gi bizenu kutu iiki yɛ ɛ
izedi ba asigaga dɔni kipɔpɔ mɛ tsinɔ kipɔpɔ mɛ.
51Abitɛ eboe kigagla nì yɛ ɔwla lɔ,
lɛ ehle basufeke ba ni ba batrɔtrɔ ʋa petee e, 52Lɛ bekusi ʋidi ba ɛ, ebu ba asa dɔni ba ekusigbo la aʋa, lɛ banama gi bepleni isu ya ɛ, emuni ba. 53Banama gi kuʋɔɔ kwiku i,
aki beke ni bidɔ gbã mɛ,
lɛ akpɛ bexonete ba pɔ̀ kude
ni iwla pluplu i. 54Eboa la gi atrɔ aplɛ aki blɔ bakatsi ba ɛ
abitɛ la aʋa
lɛ apɔni Israel, yɛ besumubi ba. 55Edi Abraham
ni yɛ besoebi ba petee, asigaga kɔtsinɔ kanɔmɛ anɔmɛ.”
56Maria eze ní Elisabet su ŋwisi badzidzi tiata xe edzi atrɛ kepea a.
Elisabet apɔ Yohanes, kuni yo ɔkpɛkpɛɛ
57Gi lipoe le lina ɛki Elisabet si ople kese e, apɔ obinyime. 58Lɛ gi yɛ axolika ba ni yɛ benete ba benu yɛ kubipɔ ɛ, bɛmɔ isami pɔni yɛ ní kiliɛ gi Aya apɛ lipo me aki Elisabet loso.
59Ni liwe ɔgɔtɔʋa yɛ aʋa ɛ, bɛba si bɛtsa ɔyaʋi tɔ bɛki obi ye linyi. Bɛpɛ si bɛkɔ yɛka linyi ne Zakaria ɛki yɛ. 60Pɔ̀ yene ɔ́dimɛ lɛ aʋa a; lɛ asi ba si “yɛ linyi ne linu si Yohanes”. 61Pɔ̀ bɛsi yɛ si “wɔ ɔŋanɛ ɔtɔtɔ ɔkɔ linyii lɛ klɔ.” 62Lɛ, bɛbasɛ Zakaria awla a, xe beʋi ye linyi nɛ klɔ ɔ, gi apɛ si biaxwa obi ye e. 63Zakaria eʋi si baki yɛ lidɔŋwlimikla lɛ aŋwlimi si, “Yɛ linyi si Yohanes.” Litu ɔnɔ kakaa kugyɔ. 64Lɛ onu klɔ ko e, Zakaria yɛ onugu lo ɛdra gi ekpese kunugu yo kugu u, lɛ ekpese Aya kukpɔ̀ ɛ. 65Liki si lifu liku axolika ba petee, lɛ liboe le lihle eku ní Yudea eto la ima nɛ petee me. 66Nite si ɔnɔ kakaa gi enu liboe le e, egyo le edi. Lɛ beʋi si, “Obi liɛ, ege atrádzi i?” Lɛ mɛ lidra si, Aya yɛ ɔwla ɔlɛ ní yɛ aʋa.
Zakaria akpɔ Aya
67Ɔfuɛfuɛ Dradra lɔ eyí Zakaria gi onu Yohanes yɛka ɛ, niteme si apani aplɛ si,
68“Mlaki tɔ kukpɔ̀ Ɔkaɛ, gi onu Israel Aya ɛ! Aba apɔni yɛ banima,
lɛ ebu ba ní bibɔ ʋɛ mɛ ɛ.
69Aki blɔ Ɔnɔbu gagla dɔni Dawid gi eze yɛ osumubi yɛ lipo le me e.
70Ŋwisi kiliɛ gi edo aplɛ gani yɛ beboedoplɛ dradra ba aʋa lipoe gblamadzaɛtɔ lɛ ya kinɛ ɛ
71si yɛ aabu blo dɔni blɔ ahwafianɛ ma ba iwla mɛ,
ni dɔni banama petee gi bevu blo ekpɛ lipo me ba kigaglaɛ ese e.
72Asi yɛ adi blɔ bakatsi ba asigaga,
lɛ yɛ aplɛ aŋu ní yɛ kunyanya dradra ni ba aʋa a.
73Kunyanya dradraa liɔ klɔ kunu kitamu gi aka aki blɔ ɔkatsitsi ye Abraham
74si yɛ aabu blo ní blɔ ahwafianɛ ma ba iwla mɛ tɔ kwiamɔ kudeonu gi kwiasumu ye lifumose e,
75niteme si blɔ isu ya nì blɔ ina nɛ mɛ iadra lɛ iagyɔ ní yɛ aŋu mɛ blɔ ewe la petee e.
76“Lɛ loso mobi ye,
biaxwa wɔ si kigaglaɛ petee onetee yɛ oboedoplɛ.
Wɔatu ɔtɔ ki Ɔkaɛ tɔ wɔalulɔ kudeo plɛ ki yɛ,
77lɛ wɔ́ wɔtrabasɛ Aya yɛ banima si,
Aya aabu ba kɔ akɔ ba eboe zimizi na akyɛ ba ɛ.
78Blɔ Aya onu ɔnɔ gi izeedi asigaga a lɛ yɛ ɔna ɛyɔ ɔ.
Lɛ aaki ligbã nɛ liwo le liatu ki blɔ dɔni lifunu ne,
79gi líakle bali banama gi bákpasi litumu ni
kutseo lifu kusese le me aʋa;
gi kuklekleo liɔ klɔ kwiagbani blɔ kukpɛ ní kusuyɔ lideke le me e.”
80Lɛ obi ye etsi gi eze gagla ní kisugya ni Ɔfuɛfuɛ nɔ mɛ ɛ. Yɛ ozeklɔ eze ɔyayakɔ kɔkpɛ ni liwe lɛ gi ebu isu ya abasɛ Israelbanɛ ma ɛ.",https://www.bible.com/bible/1982/LUK.1.AVN
LUKA 2,"Maria apɔ Yesu
1Liba lɛ mɛ ní lipoe lɛ klɔ mɛ si Roma Ɔʋaŋaɛ Kaisaro Augusto akpɛ ɔsã si bakla banama petee gi beze ní Roma Kaʋaŋaa ese e, tɔ baŋwlimi aplɛ ɛ. 2Lɛ ya lize banɔ kuklakla tɔpu ní lipoe lɛ klɔ mɛ gi Kirenio eze Roma banɛ ma ɔʋaŋaɛ ní Siria a. 3Lɛ loso e, ɔnɔ kakaa atrɛ ní yɛ kepea si tɔ bakla yɛ.
4Liki si Yosef asɛ Nazaret ɔma nɔ mɛ ní Galilea kesea mɛ atrɛ ní Betlehem ɔma nɔ mɛ gi ɔlɛ Yudea kesea mɛ ɛ. Niklɔ onu Okusi ye Dawid yɛ ɔpɔklɔ. Lɛ ese linu si Yosef ádɔ Okusi ye Dawid yɛ okú no me. 5Yɛ ni Maria gi onu ɔdzɛɛ ɛ gi bɛkpɛ kuwlawla ɛki yɛ ɛ, ba bɛtrɛ ní enyi na ɔŋwlimi klɔ. Pɔ̀ lipoe lɛ klɔ mɛ ɖi i, lipo lize ní Maria su. 6Lɛ gi beze ní Betlehem i, yɛ lipoe le lina si ople kese. 7Nite si apɔ Yebi tɔpu yɛ gi eze obinyime e. Lɛ axla basa ní yɛ su, xe akɔ yɛ aplɛ ní baga ʋa kadɔŋazi ya mɛ ɛ, lɛ ese linu si bámɔ ozekɔ ní bababa ba ɔya klɔ ɔ.
Aya baxwɛdzɛ ba bedo Yesu kupɔpɔ ɛsi beʋesigbanɔ ba
8Beʋesigbanɔ ba bezeepe ba iʋesi le ní ɔyayakɔ ní kusio klɔ elesi la. 9Ɔkaɛ yɛ ɔxwɛdzɛ ɔtɔ ebu isu ya abasi ba, lɛ Aya yɛ kudradraa kwikle ebali ní ba aʋa a gi lifu liku ba a. 10Pɔ̀ ɔxwɛdzɛɛ asi ba si i, “Mlekíse lifu! Mamani mlɔ liboe gbã, lɛ liboe lɛ klɔ linu lisamiboe ki banima petee e. 11Lɛ ese linu si omono liwe le e, bɛpɔ Ɔnɔbu ye ki mlɔ ní Dawid ɔma nɔ mɛ. Yɛ onu Kristo Ɔkaɛ. 12Nite si kidiliɛ gi mlakɔ mɔ yɛ gyesi i, kɛ kinu si, mlaamɔ obi ɔtɔ gi bɛxla basa ní yɛ su u, xe bɛkɔ yɛ ɛplɛ ní baga ʋa kadɔŋazia me e.”
13Lɛ lisɛ́ɛ nɛ ɛ, lifunu ne baxwɛdzɛ ba likpiʋiidi itɔ liple eku iklani ɔxwɛdzɛ tɔpu yɛ; bɛzɛkpɛ idzi nɛ lɛ bɛzɛkpɔ̀ Aya si:
14“Kukpɔ̀kpɔ̀ kunu Aya yɛ kunɛ ní lifunu ne hwii!
tɔ kusuyɔ kuba Kesea aʋa
ki banama gi beku yɛ liŋu i.”
15Gi Aya yɛ baxwɛdzɛ ba bedziimu lifunu ne ní ba su i, beʋesigbanɔ ba bɛpani ɛsi ba ahanuglɔ ba si, “Mlaki tɔ kutrɛ ní Betlehem tɔ kuzeedi liboe lɛ gi liba lɛ mɛ ɛ, gi lɛ Ɔkaɛ ebu abasɛ blɔ ɛ.”
16Lɛ loso bɛkɔsi itrɛ lɛ bɛzɛmɔ Maria ni Yosef ani obi ye gi ɔfini ní baga ʋa kadɔŋazia mɛ ɛ. 17Gi beʋesigbanɔ ba bɛmɔ obi ye e, behle liboe lɛ gi Aya ɔxwɛdzɛɛ asi ba ní ɔnuvɔɛ su i. 18Liki si banama petee gi benu liboe le e, ba inugu itse ní beʋesigbanɔ ba eboe la su. 19Pɔ̀ Maria aplɛ aŋu ní eboe la petee aʋa, lɛ egyo la edi fɔ̃ɔ ni yɛ ɔna nɔ mɛ ɛ. 20Lɛ beʋesigbanɔ ba bɛsɛ ɛ. Bɛzɛkpɛ idzi nɛ zɛɛkpɔ Aya lɛ ese linu si eboa la gi bɛmɔ ɔ xe benu i, eze kiliɛ gi Aya yɛ ɔxwɛdzɛɛ asi ba ɛ.
Bɛki Yesu linyi
21Liwe ɔgɔtɔʋa yɛ gi lipoe le lina si batsà ɔyaʋi aki obi ye e, bɛki yɛ linyi si Yesu. Linyi lɛ klɔ gi Aya yɛ ɔxwɛdzɛɛ edo aplɛ akpɛ ɔtɔ si bakɔ aki yɛ ɛ, xe ableke bɛkɔ yɛ limɛ nɛ ɛ.
Bɛtsini Yesu ní Yerusalem lisɔligba lɛ mɛ
22Gi lipoe le lina si Yosef ni Maria bazeplo isu ya ní Mose Ɔsã nɔ onu i. Bɛtsini ɔnuvɔɛ ní Yerusalem, tɔ bɛkɔ yɛ basɛ Ɔkaɛ. 23Ŋwisi kiliɛ gi bɛŋwlimi kpɛ ní Ɔkaɛ Ɔsã nɔ mɛ si, “Obinyime tɔpu kakaa ɛ, biakɔ yɛ ɔki Ɔkaɛ.” 24Bɛdzɛ fɛ si tɔ biaki Aya bisumudɔ, gi binu abronuma tiaʋa loo akpakpo nuvɔ taʋa, ní Ɔkaɛ Ɔsã nɔ onu u.
25Lipoe lɛ klɔ mɛ ɛ, onyime ɔtɔ gi bizɛxwa si Simeon i, eze ní Yerusalem. Eze ɔnɔ gbã lɛ azɛɛbitɛ ní Aya yɛ isã nɛ aʋa a. Azeepe lipoe lɛ gi Aya aabu Israel i. Lɛ Ɔfuɛfuɛ Dradra lɔ eze ní yɛ aʋa a. 26Lɛ lɔ̀ ɛtrɔ likla lɛ aʋa ɛki yɛ si ɔ́tratse e, kɔkpɛni lipoe lɛ gi aamɔ Ɔkaɛ yɛ Kristo ye e, gi aka aplɛ ɛ. 27Ɔfuɛfuɛ Dradra lɔ́ ɛgbani Simeon tsini Lisɔligba lɛ mɛ, lipoe lɛ klɔ mɛ gi bapɔnɛ ba fɛ bɛkɔ obi ye Yesu i manɔ ní Lisɔligba lɛ mɛ ní ligoʋi le oxo klɔ ní Ɔsã nɔ onu. 28Simeon azɛ obi ye evu lɛ edo Aya ɖase e si:
29“Abla ɛ, Ɔkaɛ Aya, liboe lɛ gi wɔka aplɛ ɛ,
wɔbitɛ ní lɛ aʋa.
Lɛ loso e, ki tɔ wɔ osumubi ye,
ɔsɛ ní kusuyɔ mɛ.
30Lɛ ese linu si mɛ ɔtutɔ mamɔ wɔ kubúbú yo ni mɛ bimbi ʋe.
31Gi lɛ wɔbla aplɛ ní banima petee aŋu mɛ ɛ.
32Kuklekle gi kiabu wɔ kupɛ́pɛ ɔ
ɔbasɛ banama gi bénu Yudanɛ ɛ.
Lɛ kwiamani kuklekleo ki wɔ banima Israel.”
33Obika yɛ ni obinee ba inugu itse ní eboa la gi Simeon apani ní ɔnuvɔɛ su i. 34Lɛ gi Simeon akrira ba ɛ, asi Maria, Yesu yene si, “Obi liɛ, Aya ɔtutɔ akya yɛ si gani yɛ aʋa ɛ, banɔ glegle ní Israel biagleʋe. Pɔ̀ gani yɛ ke aʋa ɛ, banɔ glegle biamɔ kubúbú ní Israel. Yɛ aaze lixaŋu kikpɛdɔ dɔni Aya klɔ, gi kɛsu banɔ glegle biayɔ kedu u. 35Lɛ banima begyodi kpòkpò ʋa biaŋwi. Pɔ̀ wɔ tutɔ ɛ, kuyeʋiyeʋi kwiaze ŋwisi ihɛ piɔpiɔ, gi aatiku wɔ ɔna nɔ mɛ kinɛ ɛ.”
36Lipoɛ lɛ klɔ mɛ ɛ, ɔdzɛ oboedoplɛ tsitsi ɔtɔ eze ní Yerusalem. Yɛ linyi si Hana eze Fanuɛl gi ádɔ ní Asa yɛ okú no me e, Yebi. Agɔ tegloele ko eze ní kenyime pe xe yenye etse e. 37Eze ahosi gi azɛ agɔ avi ɔgɔtaʋa ni tene e. Kesumupea mɛ ko azeeze lɛ eze ní onugu nyanya ni aklamasi aʋa elesi ni kemize gi azeesumu Aya ɛ. 38Yɛ fɛ eze ní kesumupea mɛ ní ɔnyɔsasa lɔ klɔ aʋa. Lɛ gi eti apɔni ba ɛ, edo Aya ɖase. Lɛ banama petee gi bɛzeepe Aya si aazi ki Yerusalem i, Hana apani liboe ní obi ye su asi ba.
Yosef ni Maria bedzitrɛ ní Nazaret
39Gi Yosef ni Maria bexo egoʋi la pɔ́ ni Ɔkaɛ Ɔsã nɔ onu i; bedzitrɛ ní Nazaret, ba kepea ní Galilea kesea mɛ. 40Ɔnuvɔɛ etsi gi kigagla kize ní yɛ su u. Kuboeteo fɛ kwize ní yɛ awla, lɛ Aya yɛ lipomepɛpɛ nɛ lize ní yɛ aʋa a.
Yesu ní Lisumugba lɛ mɛ
41Ligɔ kakaa Yesu yɛ bapɔnɛ ba bɛzɛɛdzɛ Yerusalem Kutselidɔzawe le ɔŋakɔ. 42Gi Yesu azɛ agɔ liɔfɔ ni taʋa ɛ, bɛtrɛ ní liwe le ɔŋakɔ dzɛ ŋwisi kiliɛ gi bɛzɛbitɛ lɛ kinɛ ɛ. 43Pɔ̀ gi bɛŋa liwe le pɔ́ ɛ, yɛ bapɔnɛ ba beku kudeo me dzitrɛ ní Kepea. Pɔ̀ obi ye Yesu xunyɔ awɔ Yerusalem ní yɛ bapɔnɛ ba kumotemote me. 44Begyodi si ba obi ye eze ní ɔnɔha lɔ kusi xe bɛzɛɛtrɛ ɛ. Bɛga kudeo liwe zizi, xe ableke bekpese ba obi ye kupɛ́ ní ba benete ba ni ba baʋianɛ ba kusi i. 45Agi bámɔ yɛ ɛ, bedzitrɛ ní Yerusalem gi bɛɛzɛpɛ yɛ ɛ. 46Liwe tanɛ we le e, bɛtsani yɛ ní Lisumugba lɛ mɛ. Eple eze ní Yudanɛ ma badɔbasɛ ba kusi gi azɛɛta ba kutu u, xe azeeʋi ba beʋiʋi ʋa ɛ. 47Ɔnɔ kakaa gi enu yɛ eboe la ɛ, yɛ onugu etse ní yɛ kuboesenu yo nì eboe la onu kubúbú mɔmɔmɔ su. 48Lipoe lɛ gi yɛ bapɔnɛ ba bɛmɔ yɛ ɛ, litu ba kugyɔ. Lɛ yene eʋi ye si, “Mobi ye, ege lɛ loso wɔbitɛ nite ɔmanɔ ní blɔ su u? Mɛ ni wɔka kwikyigyi gi kwipɛ wɔ ɛ.”
49Yesu ebu le onu si, “Ege lɛ loso mlɛpɛ́ mɛ ɛ? Kɔ kite mléte si, lilɛ si mize ní mɔka kepea mɛ na a?” 50Pɔ̀ bénu liboe lɛ gi apani ese e. 51Lɛ Yesu edzi atrɛ ní Nazaret nì ba ɛ. Lɛ Yesu enu kutu aki ba a. Pɔ̀ yene evu eboa la petee akpɛ yɛ ɔna nɔ mɛ ɛ. 52Lɛ Yesu, etsi ní kisugya ni kuboeteo me, gi yɛ liboe liku Aya ni banima aŋu u.",https://www.bible.com/bible/1982/LUK.2.AVN
LUKA 3,"Yohanes Kuni yo ɔkpɛkpɛɛ yɛ liboe le
1Ni ligɔ liɔfɔ ni otsu ye me gi Tiberio edzì Roma ɔʋaŋaɛ ɛ, xe Pɔntio Pilato kyɛ eze ɔʋaŋa ní Yudea kesea aʋa ɛ, lɛ mɛ ke Herodes azɛɛŋa Galilea kesea aʋa a; xe Herodes yenemi ye Filipo kyɛ eze ɔʋaŋa ní Iturea nì Trakonite kuseo aʋa a. Lisania kyɛ eze ɔʋaŋa ní Abilene kesea aʋa, 2lɛ Anas ni Kayafa ba kyɛ beze kusumu yo baka ba ɛ. Lipoɛ klɔ mɛ Aya yɛ ole lo ɛba ɛki Yohanes, Zakaria ye bi ye ní ɔyaya klɔ. 3Ɛki si Yohanes aklanɔ kuseo liɔ klɔ gi kuli ní Yordan onipe lo su i me. Gi azɛɛpani Aya yɛ liboe le si, mlekyi adɔ ní mlɔ eboe zimizi na mɛ tɔ mlaki tɔ bakpɛ kuni yo aki mlɔ, atɔ Aya ɔkɔ mlɔ eboe zimizi na kukyɛ mlɔ. 4Ŋwisi kiliɛ gi bɛŋwlimi kpɛ ni Yesaya oboedoplɛ yɛ keplekpaa mɛ kinɛ si,
“Ɔnutɔ ɛɛkla ní ɔyaya klɔ si,
‘Mlalulɔ kudeo aplɛ akí Ɔkaɛ,
Mlebu kude gyɔgyɔ aplɛ aki yɛ tɔ aaga!
5Mlayaʋi eto la tɔ mlakɔ etsi bàpɛ ʋa,
tɔ mlepleni eto la ni ketokpa kakaa tɔ bidzi kadadase.
Bede klɔʋiklɔʋi ʋa petee bàgyɔ̀ tɔ bede aʋa gi bázrɔ ɛ,
ba petee aʋa tɔ bazrɔ.
6Tɔ ɔnɔ gbagbe yɛ kupɔpɔɔ pɔ́ kwiamɔ Aya yɛ kubúbú yo.’ ”
7Yohanes eʋi anɔkpi ala gi edo etrɛ si ɔkpɛ kuni ɔki ba a si, “Mlɔ bagblaga kipɔpɔ mɛ bebi ba a, nyaŋwɛ asi mlɔ si mlaatani kuse ní Aya yɛ kusuyeʋio gi kwitraba su u 8Mlabitɛ eboa la gi aabasɛ si mlekyi ní mlɔ ina nɛ mɛ ɛ, tɔ mlamɔni isu ya kusɛ si Abraham yɛ lipo me bebi kunu. Mɛɛka lɛ aʋa ɛki mlɔ si Aya aatani besoebi kubu dɔni akla la ya mɛ ki Abraham! 9Dike! Aya yɛ kawɛa katini ní ose lo igu ne aʋa kooko gi kɛtratsa ose lo eʋe e. Lɛ ose kakaa lɔ gi óyo ebi gbã ɛ, biatsa lɔ kɔŋwia kpɛ kifu yɛ mɛ.”
10Linɔkpi le liʋi ye si, “Kɔlɔ ege kwiabitɛ ɛ?”
11Lɛ ebu le onu si, “Ɔniliɛ gi ewu taʋa alɛ ní yɛ awla ɛ, ɔkɔ tile ɔki ɔniliɛ awla gi litɔtɔ lima ɛ, lɛ ɔniliɛ awla gi kiŋaŋa kilɛ ɛ, ɔlɛ kɛ ɔki banima.”
12Babɔgyɔ batɔ kyɛ bɛba si ɔkpɛ kuni ɔki ba lɛ beʋi ye si, “Ɔdɔbasɛ yɛ”, “ege lilɛ si kubitɛ ɛ?”
13Lɛ asi ba si, “Mlakígyɔ kibɔ ní ɔnɔnɔ awla sani kiliɛ gi ɔsã nɔ eʋi i.”
14Bagutaatɔ kyɛ beʋi ye si, “Blɔ pɔ̀ ɛ, ege lilɛ si kubitɛ ɛ?” Lɛ asi ba si, “Mlakíkɔ gigagla ɛzi kibɔ ní ɔnɔnɔ awla a; lɛ mlakísɛ asia ɛkpɛ ɔnɔnɔ awla a. Mlɔ liʋɛ nɛ liku mlɔ aŋu.”
15Banima bezee di kudeonu lɛ ba petee bezegyo edi si putɔ Yohanes yɛ onu Kristo ye na a?
16Pɔ̀ Yohanes asi ba petee si, “Mɛ kɔ ɛ mɛɛkpɛ kuni iiki mlɔ; pɔ̀ ɔnutɔ atrába ní mɛ kede gi ekeme asani mɛ ɛ. Lɛ mégyeno gi maable yɛ afɔkpa ʋa igbé ne e. Yɛ aakpɛ Ɔfuɛfuɛ Dradra lɔ nì kifu ki mlɔ. 17Evu yɛ kitɛɛ gi atrákɔ ɛpi amu na ní yɛ ketsripɛa mɛ kɔ ahali agbã̀ na akpɛ ní owle lo me. Pɔ̀ itsɔ lɛ xunyɔ ɛ, aakani lɛ nì kifu moni ye.”
18Yohanes, aga bede glegle aʋa gi akɔ apani Liboe Gbã nɛ asi banima a, lɛ eme le akpɛ ba batu ʋa mɛ si bekyi ba agbã́zeze na.
19Pɔ̀ Yohanes aka aŋu mɛ aki Herodes gi eze kesea ɔʋadi ye e, ní kiliɛ gi azɛ yenemi ye yedze Herodia agbanɔ ni eboe dovo dzedze ala la petee gi abitɛ ní lɛ ya kede e. 20Kɔpɔnɔ ɛ, Herodes abitɛ liboe zimizi litɔ sanɔ gi lɛ lize si evu Yohanes akpɛ ligba a.
Yohanes akpɛ kuni aki Yesu
21Agi akpɛ kuni aki banima petee pɔ ɛ, akpɛ kuni aki Yesu fɛ. Lipoe lɛ gi Yesu azɛɛxwa Aya, ɛ, lifunu ne lidra 22lɛ Ɔfuɛfuɛ Dradra lɔ eple edɔ yɛ aʋa ŋwisi abronuma kinɛ ɛ. Lɛ ole ɔtɔ eyi dɔni lifunu ne si, “Wɔ wonu mɛ obinyimee gi madimɛnɔ ɔ. Wɔ liboe liku mɛ liŋu.”
Yesu yɛ Kigyɔgyɔɛ mɛ
23Yesu azɛ ŋwisi agɔ avi tata kinɛ xe ekpese yɛ axwɛ na a. Ní banima begyodi ʋa onu i, eze Yosef yɛ obinyime.
Lɛ Yosef fɛ eze Eli yɛ obinyime e. 24Lɛ Eli fɛ eze
Matati yɛ obinyime e,
lɛ yɛ fɛ eze Lewi yɛ obinyime e.
Lɛ Lewi fɛ eze Melki yɛ obinyime e.
Mɛlki eze Yona yɛ obinyime gi yɛ fɛ eze
Yosef yɛ obinyime e;
25Yosef fɛ eze Matatia yɛ obinyime,
lɛ yɛ fɛ eze Amos yɛ obinyime e.
Amos eze Nahum yɛ obinyime,
lɛ Nahum fɛ eze Ɛsli yɛ obinyime e,
gi Ɛsli fɛ eze Nagai yɛ obinyime e.
26Niteme si Nagai fɛ eze Maati yɛ obinyime;
lɛ Maati fɛ eze Matatia yɛ obinyime e lɛ Matatia fɛ eze Semei yɛ obinyime e,
lɛ Semei fɛ eze Yosek yɛ obinyime e,
lɛ yɛ fɛ eze Yoda yɛ obinyime e.
27Yoda fɛ eze Yohanan yɛ obinyime, lɛ Yohanan fɛ eze Reza yɛ obinyime e,
lɛ Reza eze Zerubabel yɛ obinyime e. Lɛ Zerubabel eze Seyaltiɛl yɛ obinyime e,
lɛ yɛ fɛ eze Neri yɛ obinyime e. 28Neri fɛ eze Mɛlkai (Melki)
yɛ obinyime, gi yɛ fɛ eze Adi yɛ obinyime e,
lɛ Adi fɛ eze Ɛlmadam yɛ obinyime e.
Ɛlmadam fɛ eze Ɛr yɛ obinyime.
29Niteme si Ɛr fɛ eze Yosua yɛ obinyime,
lɛ Yosua fɛ eze Eliezɛ yɛ obinyime e,
lɛ Eliezɛ fɛ eze Yorim yɛ obinyime e.
Lɛ Yorim fɛ eze Matati yɛ obinyime e,
gi yɛ fɛ eze Lewi yɛ obinyime e.
30Lewi fɛ eze Simeon yɛ obinyime;
lɛ Simeon fɛ eze Yoda yɛ obinyime e,
gi yɛ fɛ eze Yosef yɛ obinyime e.
Yosef fɛ eze Yonam yɛ obinyime,
lɛ Yonam fɛ ɛ eze Eliakim yɛ obinyime e.
31Eliakim eze Melea yɛ obinyime,
lɛ Melea eze Mena yɛ obinyime e;
lɛ Mena fɛ eze Matata yɛ obinyime e.
Lɛ Matata ɛ, eze Natan yɛ obinyime,
lɛ Natan eze Dawid yɛ obinyime.
32Dawid eze Yese yɛ obinyime e,
gi yɛ fɛ eze Obed yɛ obinyime e,
lɛ Obed fɛ eze Boaz yɛ obinyime e.
Lɛ Boaz fɛ eze Salmon yɛ obinyime,
lɛ Salmon fɛ eze Nahson yɛ obinyime e.
33Nahson eze Aminadab yɛ obinyime,
lɛ Aminadab eze Ram yɛ obinyime e.
Ram eze Arni yɛ obinyime.
Lɛ Arni fɛ eze Hesron yɛ obinyime e;
Hesron fɛ eze Perez yɛ obinyime,
gi Perez fɛ ɛ, eze Yoda yɛ obinyime e.
34Nite si Yoda eze Yakob yɛ obinyime,
lɛ Yakob fɛ eze Isak yɛ obinyime e,
gi yɛ fɛ ɛ eze Abraham yɛ obinyime e,
lɛ yɛ fɛ eze Tera yɛ obinyime e.
Tera fɛ ɛ, eze Nahor yɛ obinyime.
35Nahor fɛ eze Seruk yɛ obinyime.
Seruk fɛ eze Regu yɛ obinyime;
lɛ Regu fɛ eze Pɛlɛk yɛ obinyime e.
Pɛlɛk fɛ eze Ebɛ yɛ obinyime,
lɛ Ebɛ fɛ eze Sala yɛ obinyime e;
36gi Sala fɛ ɛ, eze Kainan yɛ obinyime e,
lɛ Kainan eze Afasad yɛ obinyime e,
gi yɛ fɛ eze Sem yɛ obinyime e;
lɛ Sem eze Noa yɛ obinyime e.
Noa eze Lamɛk yɛ obinyime.
37Lɛ yɛ Lamɛk fɛ eze Metusela yɛ obinyime e.
Lɛ Metusela eze Enɔk yɛ obinyime e;
Enɔk fɛ eze Yarɛd yɛ obinyime,
lɛ Yarɛd fɛ eze Mahalaleel yɛ obinyime e;
Mahalaleel fɛ eze Kenan yɛ obinyime,
38lɛ Kenan fɛ ɛ, eze Enos yɛ obinyime e,
gi Enos eze Set yɛ obinyime e,
lɛ Set fɛ eze Adam yɛ obinyime e;
niteme si Adam kɔ eze Aya Yebi i.",https://www.bible.com/bible/1982/LUK.3.AVN
LUKA 4,"Ozimizi ye Efeke Yesu edi
1Gi Yesu ádɔ ní Yordan onipe lo su i, Ɔfuɛfuɛ Dradra lɔ kigagla ɛ kize ní yɛ aʋa, Lɛ ɛgbani yɛ ɛtsinɔ Ɔyaya klɔ ɛ, 2níklɔ Ozimizi ye efeke ye edi ewe avi tene nyɔŋ. Lipoe lɛklɔ petee ɔŋa kididɔ ɔ, lɛ loso gi ewe la ɛza ɛ, kuʋɛ kwiku ye.
3Lɛ Ozimizi ye asi yɛ si i, “Xe Aya Yebi wonu i, ki tɔ likla lɛ ya lidzì lìklã.”
4Pɔ̀ Yesu ebu le onu si, “Aya liboe le lipani si, ‘Aní kiŋaŋa su ko ɔnɔ gbagbe aaze ligbã́ nɛ ɛ.’ ”
5Lɛ Ozimizi ye atsini yɛ ní ɔkɔ gyɔgyɔ ɔtɔ, lɛ ebu kelea mɛ baʋaŋa ʋa petee abasi Yesu ni lipoe kpekpemi itɔ mɛ ɛ. 6Lɛ asi yɛ si, “maakɔ kigaglaɛ ni exo a la petee ki wɔ, bɛkɔ bɛ petee kpɛ awla ɛki mɛ, lɛ makɔ bɛ ki ɔniliɛ gi mapɛ ɛ. 7Xegi wɔasumu me e, bɛ petee biadzi wɔ binɛ.”
8Yesu ebu le onu si, “Aya liboe le lipani si, ‘Aya gi onu Wɔka ɛ, Yɛ tete ko wɔasumu lɛ Yɛ lixwɛ ko wɔawa a.’ ”
9Lɛ Ozimizi ye agbani Yesu atsinɔ ní Yerusalem Lisɔligba lɛ ɔgyɔgyɔ klɔ. Lɛ asi yɛ si, “Xegi Aya Yebi wonu i, lɛ kɔ yɔ lixu le dɔni ya tɔ zɛdɔ kesea. 10Lɛ ese linu si Aya liboe le lipani si,
“ ‘Aya aakpɛ ɔsã aki yɛ baxwɛdzɛ ba
gi biadi wɔ aʋa mumɔ ɔ.’
11Lipani fɛ si, ‘Biafeke wo ni ba awla la gi
wɔtratù kikliʋi i.’ ”
12Pɔ̀ Yesu ebu lɛ onu dzɛ si, “Aya liboe le ke lipani dzɛ si, ‘Wukífeke wɔ Ɔkaɛ gi yɛ onu wɔ Aya edi i!’ ”
13Agi Ozimizi ye efeke Yesu edi gani kude kakaa onu xe ɔ́mɔ yɛ kude e, ayurɔ yɛ fukɔ.
Yesu ekpese yɛ axwɛ na ní Galilea
14Lɛ Yesu edzì atrɛ ní Galilea, lɛ Ɔfuɛfuɛ Dradra lɔ kigaglaɛ kize ní yɛ aʋa a. Banima benu yɛ onu ní kusio klɔ petee. 15Abasɛ bidɔ ní Yudanɛ ma itsaklɔ, gi banima petee bɛkpɔ̀ yɛ ɛ.
Bekyi kede ekpɛ Yesu ní Nazaret
16Lɛ Yesu atrɛ ní Nazaret niklɔ gi bɛgani yɛ ɛ. Lɛ ní Sabat liwe le aʋa ɛ, atrɛ ní Yudanɛ ma ɔtsaklɔ ŋwisi kiliɛ gi izɛbitɛ kinɛ ɛ. Ayɔ si yikla Aya yɛ Liboe le. 17Lɛ bɛkɔ oboedoplɛ Yesaya yɛ keplekpa ɛki yɛ ɛ. Gi adra ka ɛ, keboekpea lia klɔ gi aklà ɛ kɛpani si:
18“Ɔkaɛ yɛ Ɔfuɛfuɛ nɔ ɔtini mɛ aʋa,
lɛ ese linu si akya mɛ
si mikɔ liboe gbã nɛ tsini bepiplinete ba.
Akpɛ mɛ si, mible banama gi balɛ ní kunyánya mɛ ɛ,
tɔ kuŋupoo fɛ kumɔ,
tɔ banama gi bemi kpɛ kese e, fɛ bamɔ obufuɛkɔ.
19Atɔ miki kelea petee ketè si, lipoe le lina
gi Aya aabu yɛ banima ɛ.”
20Yesu ada keplekpaa lɛ edzini ka aki ɔnɔpɔnɔ ɛ, xe eze kesea ɛ. Banama petee gi beze ní ɔtsaklɔ ɛ, bezeedi ye 21lɛ asi ba si, “Liboe lɛ klɔ gi makla a xe mlenu i, liba lɛ mɛ omono.”
22Yɛ liboe le liku ba petee aŋu, lɛ yɛ kinemi ye kɛ kubebeo, kwibitɛ ba yaa. Niteme si beʋi isu ya si, “Aní yɛ onu Yosef yebinyime lo o?”
23Yesu asi ba si: Maka lɛ aʋa si mlɛtrabu abee liɛ ɛki mɛ si, “Ɔwabitɛɛ, bitɛ kuwa ki isu” mlɛtrapani si mɛ fɛ si, ‘eboa la klɔ gi mlenu si bɛbitɛ ní Kapernaum i, mibitɛ la ní mɛ kepea ní ya fɛ.’
24Pɔ̀ mɛɛsi mlɔ si, “Oboedoplɛ tɔtɔ liboe liʋiku aŋu ní yɛ ɔtutɔ yɛ kepea.” 25Atrɛ lɛ aʋa si, “Mlata kutu: anukwarɛ linu si, lipoɛ lɛ klɔ gi dzeni ɔ́dɔ ɔ ní Israel kesea aʋa agɔ tata nì kapɛ ní Eliya lizepoe le e, xe kuʋɛ gagla atɔ kwidɔ ní kesea mɛ ɛ, badzɛ glegle gi ba benye ba betse e, beze ni Israel. 26Pɔ̀ Aya ɔ́kpɛ Eliya ní ɔtɔtɔ kɔ ɔ, sani ɔdzɛ ɔtɔ gi yenye etse ní Zarefat ní Sidon kesea mɛ kɔ ɔ. 27Lɛ kunya kyikyi yɔ kwize ní banɔ glegle su ní Israel ní Oboedoplɛɛ Elisa lizepoe le e. Pɔ̀ Aya ɔ́yɔni ɔtɔtɔ sani Naaman, Siria ɔnɛ ɛ.”
28Banama petee gi beze ní Yudanɛ ma ɔtsaklɔ ɔ, xe benu yɛ eboe la ɛ, isu iyeʋi ba. 29Bɛyɔ lɛ behe Yesu idono ní ɔma nɔ mɛ ɛtsini ketokpaa aʋa ɛ. Ketokpaa lia klɔ aʋa bɛtsa ba ɔma nɔ. Nya bɛpɛ si betutru Yesu ikpɛ ní kupɛɔ mɛ xe e. 30Pɔ̀ Yesu aga linɔkpi le kusi i, lɛ asɛ ní ba su i.
Yesu akpikpini Ɔfuɛfuɛ zimizi idono ní Onyime ɔtɔ mɛ
31Lɛ Yesu atrɛ ní Kapernaum ɔma ɔtɔ ní Galilea kesea mɛ, lɛ abasɛ banima bidɔ ní Sabat liwe le aʋa ɛ. 32Banima inugu itse ní yɛ bidɔbasɛbasɛ ʋɛ su, lɛ ese linu si kigagla kize ní yɛ bidɔbasɛbasɛ ʋɛ mɛ.
33Onyime ɔtɔ eze ní ɔtsaklɔ gi Ɔfuɛfuɛ zimizi eze ní yɛ aʋa a. Akpɛ ozi tatata si, 34“Ei! liboe woli wɔɛpɛ ní blɔ su u? Wɔ Yesu, Nazaret ɔnɛɛ, Blɔ ɔkyurɔ kɔ́ wɔba na a? Mete ɔniliɛ gi yɛ wo nu i. Wɔ wo nu Aya yɛ Ɔxwɛdzɛ Dradra yɛ.”
35Yesu akpɛ ozi ní Ɔfuɛfuɛ zimizi no aʋa si, “Gɔ tsriɖi! Do za ní onyimee mɛ!” Ɔfuɛfuɛ zimizi no ɛŋwia onyimee plɛ kesea ní banima aŋu mɛ pɔ̀ ɔ́kpɛ yɛ libi i, lɛ edo ní yɛ mɛ ɛ.
36Banima petee inugu itse lɛ bekyi xe beʋi ba ahanuglɔ ba si, “E! Eboe woli lu la ya a? Amɔ kudeonu ni kigagla gi ɛɛkɔ ɛpani iiki ifuɛfuɛ zimizi ne lɛ iido e.” 37Niteme si Yesu yɛ linyi ne liyii klanɔ ní kusio klɔ petee.
Yesu ayɔ ni banyanya glegle
38Gi Yesu asɛ ní Ɔtsaklɔ ɛ, atrɛ ní Simon kepea mɛ. Kuwe gagla kutɔ kwivu Simon yɛ nadze; nite si bɛki Yesu kutete ní yɛ su. 39Adzɛ alɛɛ ní yɛ ɔtɔsi lɔ su lɛ akpɛ ɔsã aki kunyaa si kudo ní yɛ mɛ. Kuweo kwido ní yɛ mɛ nite si ayɔ kyɔŋ lɛ edi ba aʋa ɛ.
40Gi liwo le liku i, banɔ baklɔ petee gi ba benete ba bɛzɛnyà bànyà ede ede na ɛ, bɛgbani banyanyaa ba petee manɔ ní Yesu klɔ. Yesu atrɔ awla ni ba mɛ ɔkakaa aʋa lɛ ayɔ ni ba ɛ. 41Ifuɛfuɛ zimizi ne gi izɛkpɛ ozi tatata si “wɔ wonu Aya Yebi ye” kyɛ ido ní banɔ glegle me gi Yesu akpɛ ɔsã aki lɛ si ikípani yɛ su i. Lɛ ese linu si ite si yɛ onu Kristo ye.
Yesu edo Liboe Gbã nɛ aklanɔ ni Yudanɛ ma Itsaklɔ
42Keletitia livlɛ lɛ ɛ, Yesu edo ní ɔma nɔ mɛ, lɛ atrɛ ni ɔkutɔ gi ebu lidze e. Banima bɛzɛpɛ́ yɛ klanɔ. Lɛ gi bɛmɔ yɛ ɛ, bekeni edi si betsí kudeo ɛki yɛ kusɛ̀sɛ. 43Pɔ̀ asi ba si, “Lilɛ si mipani Aya yɛ Kaʋaŋaa su Liboe Gbã nɛ klanɔ ní ima dzedze le kyɛ mɛ. Lixwɛ lɛ klɔ loso Aya akpɛ mɛ.”
44Lɛ loso Yesu apani Liboe Gbã nɛ aklanɔ ní Yudanɛ ma itsaklɔ petee ní kesea mɛ ɛ.",https://www.bible.com/bible/1982/LUK.4.AVN
LUKA 5,"Yesu axwa Badɔkpasi Tɔpu ma
1Liwe etɔ lɛ ɛ, Yesu alɛ ní Genesaret limu ne kutu, lɛ banima bɛsa likpakpa lɛ klani yɛ si tɔ bénu Aya yɛ liboe le. 2Amɔ kutapokpa tuʋa ní limu ne kutu yɔ gi bakpábu ba bɛyurɔ xe bezeplo ba dzikle ba ɛ. 3Yesu emu eku ní tole me. Katapokpa lia klɔ keze Simon kanɛ. Nite si Yesu asi yɛ si otutru ka tsinɔ kuni yo aʋa taʋɛ. Yesu eple eze ní katapokpaa mɛ lɛ abasɛ banima bidɔ mɛ ɛ.
4Gi Yesu abasɛ bidɔ mɛ pɔ́ ɛ, asi Simon si, “mleku katapokpaa atsinɔ ní limu ne odzudzu klɔ tɔ mlata mlɔ dzikle ʋa atɔ mlebu akpa.”
5Simon ebu le onu si, “Ɔkaɛ, kwikeni idi elesi zizi na petee pɔ̀ kúbu kididɔ ɔ. Pɔ̀ ní wɔ liboe le onu i, maapleni blɔ dzikle ʋa.” 6Gi epleni be ɛ, bebu akpa la gbí gi ɛki si ba dzikle ʋa bekpese kukyì i 7Lɛ loso bɛbasɛ ba benemi ba awla ní katapokpa ʋla mɛ si ba gapɔni ba. Bɛba ɛpɔni ba lɛ akpa la gi bebu i, eyí kutapokpa tuʋa gi ligɔ sisami tɔ kunyrɔ ɔ.
8Gi Simon Petro amɔ ɔ liboe lɛ gi liba lɛ mɛ ɛ, ekutu Yesu lɛ asi yɛ si, “Ɔkaɛ sɛ ní mɛ su lɛ ese linu si eboe zimizi ɔbitɛbitɛ menu!” 9Simon ni yɛ ahanuglɔ ba pɔ́ ba inugu itse ní akpa kɔdzɔkɔdzɔ ala gi bebu i su. 10Nite ke Simon yɛ ahanuglɔ ba gi bɛzɛxwa si Yakobo ni Yohanes gi benu Zebedeo yɛ biba fɛ ɛ, libitɛ ba yaa.
Lɛ Yesu asi Simon si, “Wukíse lifu u, dɔnɔ abla ɛ, banɔ wɔtrabu!” 11Gi betini ba kutapokpaa ɛmanɔ ní oge no e, bɛyurɔ kidɔ kakaa lɛ bekuni Yesu kude e.
Yesu ayɔ ni Kunya Kyikyĩ yɔ Ɔnyanya ɔtɔ
12Gi Yesu eze ní ɔma ɔtɔ mɛ ɛ, onyime ɔtɔ gi kunya kyikyĩ kwize ní yɛ su i, amɔ Yesu lɛ adɔ ni yɛ ketu ya a, xe aki yɛ litukpo si i, “Ɔkaɛ, xe wɔpɛ ɛ, wɔatani mɛ kuyɔnɔ.”
13Yesu anina yɛ ɔwla lɔ lɛ agbɔni yɛ ɛ. Lɛ apani si i, “Mapɛ! Wɔ isu ya idra!” Kyɔŋ ko e, kunyaa kwiblo ní yɛ su. 14Yesu akpɛ ɔsã akí onyimee si, “Wukísi ɔnɔnɔ! Pɔ̀ trɛ ní kusumu yo ɔkaɛ klɔ tɔ zɛɛkɔ wɔ isu ya basɛ yɛ, tɔ ɔtapo wo odi. Lɛ kede e, tɔ ɔnɔ kakaa ɔmɔ egyesi si wɔnyayɔ ɛ, zɛki bidɔ kɔkɔ ɛ bɛklɔ gi bɛ ɔsã Mose akpɛ ɛ.”
15Pɔ̀ Yesu su eboe la eyi klanɔ ɛsanɔ. Lɛ anɔkpi la ɛba si lɛ enu yɛ eboe la tɔ biamɔ kuyɔyɔ dɔni ba bànya ʋa mɛ ɛ. 16Pɔ̀ Yesu azeebu isu ya lidze e, lɛ azɛɛxwa Aya ní ɔyaya kɔ ɔ.
Yesu ayɔni Onyime ɔtɔ gi yɛ Kapɛ Tiele Ketse e
17Liwe etɔ lɛ gi Yesu azɛɛbasɛ bidɔ mɛ ɛ. Farisianɛ batɔ ni Ɔsã nɔ badɔbasɛ batɔ beze ní klɔ. Bɛdɔ ní ɔma kakaa mɛ ní Galilea ni Yudea kuseo me ani Yerusalem ɔma nɔ mɛ ɛba. Ɔkaɛ yɛ Kigaglaɛ kize yɛ aʋa gi akɔ azɛɛyɔni banyanya ba ɛ. 18Benyime batɔ bɛmani onyime ɔtɔ gi yɛ kapɛ tiele ketse e ní ɔtɔsi aʋa. Bekeni idi si bɛɛkɔ yɛ ɛkpɛ ligba lɛ mɛ tɔ bɛkɔ yɛ ɛplɛ ní Yesu ketu ya. 19Pɔ̀ ɔnɔha lɔ loso e, bátani kudeo kumɔ ɔ. Lɛ loso befeke ye emu ní ligba lɛ aʋa a. Lɛ bebu liwu le ní ɔvitɔ lɔ ɔ, xe bepleni ɔnyanyaɛ ní yɛ ɔtɔsi lɔ aʋa gani lɛ mɛ kpɛ ligba lɛ mɛ, ní banima kusio ní Yesu ketu ya a. 20Gi Yesu amɔ ba kuziŋaa ɛ, asi onyimee si, “Ɔʋia, bɛkɔ wɔ eboe zimizi na ɛkyɛ wɔ.”
21Ɔsã nɔ badɔbasɛ ba ni Farisianɛ ma bekpese kupani ní batsali kusi si, “Nyaŋwɛ iliɛ ya gi ɛɛpani ebusioboe ala la te e? Aya ko onu ɔniliɛ gi aatani eboe zimizi kukɔ kyɛ ɛ.”
22Yesu ete ba begyodi ʋa lɛ eʋi ba si, “Ege loso xe begyodi ba ya elu bàkpasi ní mlɔ mɛ ɛ? 23Liwoli lisa ɛplɔplɔ si biapani i, ‘Bɛkɔ wɔ eboe zimizi na ɛkyɛ wɔ’ loo, ‘Yɔ tɔ ga na a’? 24Pɔ̀ tɔ mlete si Ɔnɔɛ Yebi ye amɔ kude ní kesea aʋa si aakɔ̀ eboe zimizi na kukyɛ ɛ.” asi onyime liɛ gi yɛ kapɛ tiele ketse e si, “Mɛɛsi wɔ si, yɔ; feke wɔ ɔtɔsi lɔ tɔ trɛ kepea mɛ!”
25Kyɔŋ ní ba pɔ́ aŋu mɛ ɛ, onyimee ayɔ, efeke yɛ ɔtɔsi ɔlɔ aʋa gi afɛ ɛ, lɛ atrɛ kepea mɛ nì Aya kukpɔ̀kpɔ̀ ɔ. 26Litu ba pɔ́ kugyɔ. Lifu liku ba; lɛ bɛkpɔ̀ Aya xe bɛpani si, “Enugutseboe woli aŋu mɛ kwimɔ nite omono o?”
Yesu axwa Lewi
27Eboa la ya kede e, Yesu edo; lɛ azɛɛmɔ ɔbɔgyɔ ɔtɔ ɔ, gi yɛ linyi linu Lewi i, gi eze ní yɛ lixwɛwagba lɛ mɛ ɛ. Lɛ Yesu asi yɛ si, “Kuni mɛ kude e.” 28Lɛ Lewi ayɔ, ayurɔ kidɔ kakaa lɛ eku ni yɛ kude e. 29Lɛ Lewi atrɔ ɔdɔŋakplɔ ʋidi si yikpɛ kubùbù ní Yesu su ní yɛ kepea mɛ ɛ. Babɔgyɔ glegle ni banɔ dzedze batɔ beze ní ɔkplɔ nɔ su. 30Pɔ̀ líze Farisianɛ batɔ ni ɔsã nɔ badɔbasɛ batɔ gi bafɛ beze farisianɛ kule e. Lɛ loso beʋi Yesu yɛ badɔkpasi ba si, “Ege lɛ loso mlɛɛkpɛ awla ní kezi me xe mlɛɛŋwɛ bidɔ ni babɔgyɔ ba ni banama a gi benu banɔ zimizi na a?”
31Yesu ebu le onu akí ba si, “Banama gi balɛ mumɔ ɛ, báziã ɔwabitɛ ɛ. Pɔ̀ banama gi bɛɛnya ɛ, ba bɛziã ɔwabitɛ. 32Mába si mixwa banɔ gbã, pɔ̀ banɔ zimzi ba maba si mixwa tɔ bekyi ní ba ina nɛ mɛ ɛ.”
Yesu apani ní Onugu nyanya su
33Banɔ batɔ bɛsi Yesu si, “Yohanes yɛ badɔkpasi ba bizɛnya onugu, lɛ bizɛxwa Aya lipoe kakaa; lɛ nite ke Farisianɛ ma badɔkpasi ba fɛ bizɛbitɛ ɛ. Pɔ̀ wɔ badɔkpasi ba xunyɔ ɛ kuŋaa ni kuŋwɛŋwɛɔ aʋa ko balɛ́.”
34Yesu ebu le onu akí ba si, “Xegi ɔdzɛnyee ɔlɛ ɔkplɔ nɔ su i, kitɛ yɛ banɔxwaxwa ba biaze ni kuʋɛ ɛ? Lítraba lɛ mɛ liwewe e! 35Pɔ̀ lipoe le litrába gi biagbani ɔdzɛnyee sɛnɔ ɔ. Kɔ banɔxwaxwa ba bɛnya onugu i.”
36Yesu ebu abee aki ba dzɛ si: “Ɔnɔnɔ ɔʋíkyi lisiapɛ dɔni liwu vuvu su kukɔlulɔ liwu koko ɔpami kɔ. Xe liba lɛ mɛ nite e, libasɛ si ezizi liwu vuvu nɛ, lɛ lisiapɛ nɛ ɛ, lítrasɔ nɔ liwu koko le e. 37Ɔnɔnɔ ɔ́ʋikɔ kuda vuvu kukpɛ ní kagaplekpa keʋe koko me e. Xe aní te e, keʋe kokoa kiata kɔ kuda kwibali kɔ keʋea kezizi. 38Boŋu i lilɛ si bakɔ kuda vuvu yɔ akpɛ ní Kagaplekpa keʋe vuvu me. 39Nite ké ɔnɔnɔ ɔʋípɛ si yiŋwɛ kuda vuvu yɔ xegi aŋwɛ kukokoo pɔ ɛ. Lɛ ese linu si aapani si, ‘Kuda kókoo kwipɛ ɛsani kuvuvũ yɔ!’ ”",https://www.bible.com/bible/1982/LUK.5.AVN
LUKA 6,"Eboe kuŋwlɛŋwlɛ ní Sabat yɛ su
1Ni sabat ɔtɔ aʋa ɛ, Yesu ni yɛ badɔkpasi ba bɛzɛɛga idoli kayaa atɔ mɛ ɛza. Lɛ yɛ badɔkpasi ba bekpese idoli le kuyasi, bɛ fili lɛ, xe bɛzɛ ta ɛ. 2Niteme si Farisianɛ atɔ beʋi si, “Ege loso kidiliɛ liɛ gi blɔ ɔsã nɔ ɛsi si mlatrátani kubitɛ ní sabat yɛ aʋa ɛ, xe mlɔ kɔ mlɛbitɛ kɛ na a?”
3Yesu ebu lɛ onu akí ba si, “Mlakla kidiliɛ gi Dawid abitɛ lipoe lɛ gi kuʋɔɔ kwiku yɛ ni yɛ banima lo o,? 4Eti eku ní Aya ligba lɛ mɛ, lɛ akɔ lìklã nɛ gi bɛbla ɛplɛ ki Aya ɛ, lɛ atà nɛ, xe aki yɛ banima kyɛ. Gi liyɔ kedu ní blɔ Ɔsã nɔ su lɛ ese linu si kusumu yo baka ba ko bɛmɔ kude si biata lìklã ɛ nɛ klɔ.”
5Lɛ Yesu asi ba si “Ɔnɔɛ Yebie e, onu Ɔka ki sabat yɛ.”
Onyime ɔtɔ gi yɛ ɔŋawla lɔ etse e
6Ni sabat dzedze aʋa ɛ, Yesu atrɛ ní Yudanɛ ma ɔtsaklɔ gi azɛɛbasɛ bidɔ ɔ. Onyime ɔtɔ gi yɛ ɔŋawla lɔ etse e, eze klɔ. 7Ɔsã nɔ badɔbasɛ batɔ ni Farisianɛ batɔ beze klɔ gi bɛzɛpɛ kunutsatsa ní Yesu su i. Lɛ loso e bezevu aŋu ní yɛ su mɔmɔmɔ, tɔ bedi si aayɔ ni ɔnɔ ní Sabat yɛ aʋa na. 8Pɔ̀ Yesu kɔ ete ba begyodi ʋa lɛ loso asi onyimee si, “Yɔ! Ga ba ɔtɔ nɔ yà.” Nite si onyimee ayɔ ɔlɛɛ.
9Lɛ Yesu asi ba si, “Miʋi mlo o: ege blɔ Ɔsã nɔ ɛsi si kubitɛ ní Sabat yɛ aʋa na a? Kubitɛ liboe gbã loo kubitɛ liboe nyani nyani i? Kubu ɔnɔ ligbã loo kudi ye tɔ otse e?”
10Edi ba petee aklanɔ lɛ asi onyimee si, “Nina wɔ ɔwla lɔ!” Yɛ ɔwla lɔ eku lɔ kizee lɛ anina lɔ ɛ. 11Isu ya iyeʋi Ɔsã nɔ badɔbasɛ ba ni Farisianɛ ma nyani nyani nite si begyodi ni ba kusi kidiliɛ gi biatani Yesu kubitɛ ɛ.
Yesu akya yɛ Banɔkpɛkpɛ liɔfɔ ni tiaʋa ba
12Liwetɔ lɛ ɛ Yesu emu atrɛ ketokpa katɔ aʋa si yizɛɛxwa Aya. Eze klɔ elesi la petee. 13Gi kelea kɛti i, axwa yɛ badɔkpasi ba akpɛ likpɔ. Lɛ ebu ba mɛ liɔfɔ ni tiaʋa gi aki ba linyi si banɔkpɛkpɛ ba. 14Banɔkpɛkpɛ ba beze Simon (Yesu axwa yɛ dzɛ si Petro) ni yenemie Andrea, Yakobo ni Yohanes i, Filipo ani Batolomeo. 15Batɔ fɛ beze Mateo ni Toma, Yakobo, Alfeo yebie ni Simon gi adimɛ ni yɛ kesea ɛ. 16Bagɔgɔ ba beze Yuda, Yakobo yebie, ani Yuda Iscariot gi yɛ abakpɛ Yesu ní awla ɛ.
Yesu abasi bidɔ, lɛ ayɔni banyanya ba ɛ
17Gi Yesu eple adɔ ni lito le aʋa a, ni yɛ banɔkpɛkpɛ ba xe ana ɔdada klɔɛ ɛ, atsani yɛ badɔkpasi glegle atɔ. Linɔkpi ʋidi itɔ gi lidɔ ní Yudea kesea petee me e, Yerusalem ɔma nɔ mɛ, Tiro ni Sidɔn gi lɛ kyɛ inu ima ʋidi ni axu la kutu yɔ mɛ ɛ, lize ní iklɔ. 18Banɔ baklɔ ba petee bɛba si benu yɛ bidɔbasɛbasɛ ʋɛ ni tɔ ɔyɔ ni ba dɔni ba bànya ʋa mɛ. Banɔ baklɔ gi ifuɛfuɛ zimizi ne izɛkpɛ kunugu yo fɛ bɛba gi Yesu ayɔni ba a. 19Ɔnɔ kakaa ekeni edi si yigbɔni yɛ, lɛ ese linu si kigagla kizɛdɔ ní yɛ mɛ gi kizɛyɔni banyanya ba petee e.
Isami ni asigaga mɛ kuzeze
20Yesu edi yɛ badɔkpasi ba lɛ apani si,
“Mlamɔ isami mlɔ bepiplinete ba
lɛ ese linu si Aya yɛ kaʋaŋaa ɛ mlɔ kanɛ kenu.
21Mlamɔ isami mlɔ banama gi kuʋɛ kwiku abla ɛ,
lɛ ese linu si mlɛtrake e.
“Mlamɔ isami mlɔ banama gi mlebemi abla ɛ
lɛ ese linu si mlɛtramwɛ ɛ
22Mlamɔ isami xe banima bevu mlo ekpɛ lipo me e,
xe begbe mlo e, xe bekpini mlo o,
xe bedo eboe nyani nyani na ɛyurɔ mlɔ ɔ kɔkpɛ Ɔnɔɛ Yebi ye loso.
23“Mleyo ni isami xe liba lɛ mɛ nite e, lɛ ese linu si mlɔ liʋɛtsatsa lɛ lilɛ ní lifunu ne e. Likípè mlo o, lɛ ese linu si nite ké ba bakatsitsi ba bɛbitɛ tsinɔ ní Aya yɛ beboedoplɛ ba su ní kanɔa mɛ ɛ.
24“Pɔ̀ babaa kí mlɔ bexonete ba a, lɛ ese linu si mlɛŋa mlɔ ligbã́ nɛ kooko! 25Babaa kimlɔ banama gi mlekè abla ɛ, lɛ ese linu si mlɔ kuʋɛ kwitraku u! Babaa ki mlɔ banama gi mlɛmwɛ abla ɛ, lɛ ese linu si mlɔ mlɛtraze ní asigaga mɛ ɛ, xe mlaabemi i!
26“Babaa ki mlɔ xe banima pɔ́ bɛkpɔ̀ mlɔ ɛ, lɛ ese linu si nite ke ba bakatsitsi ba bɛpani ní asia na beboedoplɛ ba su.”
Mlalɔ mlɔ Ahwafianɛ ma
27“Pɔ̀ mɛsi mlɔ banama gi mlenu mɛ liboe le si, mlalɔ mlɔ ahwafianɛ ma; tɔ mlapɛ̀ lipo me aki banama gi bevu mlo ekpɛ ɔna mɛ ɛ. 28Mlakrira banama gi beexo ifi le ekpɛ mlɔ ɛ, lɛ banama gi beebu kini ɛki mlɔ ɛ, mlaxwa Aya ní ba litukpo. 29Xe gi ɔnutɔ ábɔ wɔ osumu ní ɔtuʋa tole e, tɔ kyi ɔʋla lɔ ki yɛ tɔ ɔbɔ, lɛ xegi ɔnutɔ akɔ wɔ liwu le aʋa lini nɛ ɛ, tɔ bu lɛ ese liwu le fɛ ki yɛ. 30Xe ɔnutɔ eʋi wo kiditɔ ɛ, kɔ kɛ ki yɛ. Lɛ xegi ɔnutɔ akɔ wɔ kidɔ ɛ, wukíti ke e. 31Lɛ kidiliɛ gi wɔ̀pɛ si babitɛ aki wɔ ɛ, bitɛ nite ke ki banima.
32“Xegi mlɛdimɛ ni banama ko gi bɛdimɛ ni mlɔ ɛ, kitɛ Aya aakrira mlɔ ɛ? Lɛ ese linu si banɔ zimizi ba kura fɛ ɛ bizɛdimɛ ni banama gi bɛdimɛ ni ba ɛ. 33Lɛ xegi mlɛbitɛ eboe gbã ɛki banama ko gi bizɛbitɛ eboe gbã ɛki mlɔ ɛ, ege lɛ loso biakpɔ mlɔ ɛ? Lɛ ese linu si nite ke banɔ zimizi ba fɛ bizɛbitɛ ɛ. 34Lɛ xegi ɔniliɛ gi aatani kidiliɛ gi wɔdɔ ɔki yɛ dzini kutsa ki wɔ ko wɔɛdɔ bidɔ ɛkɔ ɛ, kukpɔ̀kpɔ̀ tɔtɔ kúma lɛ mɛ ɛki wɔ. Banɔ zimizi ba fɛ nite ko bizɛdɔ bidɔ mɛ ɛki ba ahanuglɔ ba, lɛ ese linu si beedi kudeo onu si biadzini be kutsa aki ba. 35Owo, Boŋu i, mlalɔ mlɔ ahwafianɛ ma tɔ mlapɛ̀ lipo me aki ba. Mladɔ bidɔ aki ba pɔ̀ mlakídi kudeo onu si biadzini ʋɛ kutsa ki mlɔ. Xe mlɛbitɛ nite e, mlɔ liʋɛ nɛ liakeme lɛ mlaaze Lifunu ne Ɔkaɛ yɛ bebi. Lɛ ese linu si, yɛ izepɛ̀ lipo me ɛki banama gi bidɔ biʋíku ba liŋu u, ni litukpo me gagla benete ba. 36Mlazedi banɔ asigaga ŋwisi kiliɛ gi mlɔ Ɔkaɛ Aya fɛ izedi asigaga la kinɛ ɛ.
Ní etsi kuxwaxwa nì banɔ su
37“Mlakíxwa litsi ni mlɔ ahanuglɔ ba tɔ Aya fɛ ɔ́kixwa litsi ni mlo o. Mlakíbu mlɔ ahanuglɔ ba lipɔ tɔ Aya fɛ aabu mlo lipɔ ɔ. Mlakɔ eboe akyɛ tɔ Aya fɛ aakɔ̀ kyɛ mlɔ. 38Mlaki banɔ bidɔ tɔ Aya fɛ aaki mlɔ. Mlaamɔ bidɔ gi biayi kekpoa biami ʋe kpɛ lɛ biagbigba xe biakɔ kpɛ mlɔ awla. Lɛ ese linu si kália mɛ gi wɔkpɛ ɔki wonemi i, kamɛ ké Aya fɛ aakpɛ ɔki wɔ.”
39Yesu ebu abee dzedze aki ba si, “Kaŋupo kátratani kaŋupo dzedze kugbanɔ ɔ. Xe ani nite e, ba tiaʋa pɔ́ biawɔli ku ní lizokpo me e. 40Ableke e, ɔdɔkpasibi ɔ́tɔtɔ óʋikeme ɔsani yɛ ɔdɔbasɛ yɛ ɛ. Pɔ̀ xegi ɔdɔkpasibi ye akpasi bidɔ mɛ pɔ́ ɛ, kɔ edzì ŋwisi yɛ ɔdɔbasɛ yɛ kinɛ ɛ. 41Ege lɛ loso wɔedi ɔflimi nɔ ní wɔ onemi ye kimbie me e, xe wodze kanyikpea lia gi kalɛ ní wɔ ɔtutɔ wɔ kimbi ye me na a? 42Kitɛ wɔasi wɔ onemi ye si, ‘Ki tɔ mibu ɔflimi nɔ ní wɔ kimbi ye me’ gi wɔʋítani kanyikpea lia gi kalɛ ní wɔ kimbi ye me kumɔ na a? Wɔ ɔnɔ aŋumɛboebitɛ, bú kanyikpea ní wɔ kimbi ye me kpɛ ɔtɔ, kɔ wɔmɔ mumɔ kɔ wobu ɔflimi nɔ ní wɔ onemi ye kimbi ye me.
Lisebi le bizɛkɔ tè ose lo
43“Kiliɛ gi ose gbã oʋí yo esebi nyani nyani i, nite ké ose nyani nyani kyɛ ɔ́tratani esebi gbã kuyo o. 44Ose kakaa ɛ, lɔ esebi la bizɛkɔ te lo. Ɔ́nɔnɔ ɔ́ʋigu mangɔ ní ɔdɔ̃ mɛ ɛ; lɛ ɔ́nɔnɔ fɛ ɔ́ʋigu imumɔɛ ní fife me e. 45Lɛ loso e, ɔnɔ gbã ɛ, izebu bidɔ gbã ɛdɔnɔ ní bidɔ gbã ɛ mɛ gi bilɛ ní yɛ ɔna nɔ mɛ ɛ. Nite ké ɔnɔ zimizi ye kyɛ izebu eboe zimizi dɔnɔ ní bidɔ zimizi bɛ klɔ gi bilɛ ní yɛ ɔna nɔ mɛ̀ mɛ ɛ. Lɛ ese linu si eboa la gi eyi ɔna nɔ ɛ, la onugu lo izɛpani.
Bagbawa tiaʋa
46“Lɛ Yesu eʋi ba dzɛ si, “Ege lɛ loso mlɛxwa mɛ si, ‘Ɔka, Ɔka’, xe mláʋibitɛ ní eboa la gi mɛɛsi mlɔ aʋa a! 47Ɔnɔ kakaa gi izɛba mɔklɔ ɛ, xe izenu mɛ eboe la a, xe izɛbitɛ ní la aʋa ɛ, maabasɛ mlɔ ɔniliɛ elu gi onu i. 48Ɔniliɛ klɔ ɔlɛ ŋwisi onyime liɛ gi azɛɛwa ligba kinɛ ɛ. Ebu ide ne gi iidzu u xe ina liklakpɔ lɛ ní sise se me; lɛ akpɛ ɔklaxɔ gagla ní ide ne me e. Onipe lo eyi gbigba gi ɛyaʋi iku ligba lɛ klɔ ese e; pɔ̀ kididɔ kísa ligba lɛ, lɛ ese linu si bɛwa lɛ mumɔ ɔ. 49Pɔ̀, ɔnɔ kakaa gi izenu mɛ eboe la a, xe ɔ́ʋibitɛ ni la aʋa ɛ, ɔlɛ ŋwisi onyime ɔtɔ gi awa yɛ ligba lɛ ɛ. Pɔ̀ ɔ́kpɛ ɔklaxɔ ní ligba lɛ ese kinɛ ɛ. Lɛ loso lipoe lɛ gi kuni yo kwiyaʋi iku ligba lɛ ese e, likpà kyɔŋ gi kibitɛ tɔtɔ kize ní lɛ su u.”",https://www.bible.com/bible/1982/LUK.6.AVN
LUKA 7,"Yesu ayɔni Roma banɛ ma baguta ba ɔka ɔtɔ yɛ osumubi
1Agi Yesu ebu abee báklɔ aki banima nite e, asɛ atrɛ ní Kapernaum. 2Roma banɛ ma baguta ba ɔka ɔtɔ eze gi osumubi gbã ɔtɔ eze yɛ awla. Yɛ ɔkaɛ ɔ́dimɛ ní yɛ su, osumubi ye yɛ isu ya mɛ izizi gi ihatse e. 3Agi baguta ba ɔkaɛ enu Yesu unu i, ebu Yudanɛ ma banɔtsitsi batɔ akpɛ ní Yesu klɔ si basɛ yɛ si ɔga ayɔni yɛ osumubi ye ɔki yɛ. 4Gi bɛba Yesu klɔ ɛ, bɛki yɛ litukpo glegle si, “Liziã si wɔapɔni baguta ba ɔka liɛ. 5Alɔ blɔakɔanɛ ma, lɛ yɛ, awa blɔ ɔtsaklɔ ligba lɛ aki blɔ ɔ.” 6Lɛ loso e Yesu atrɛ ni ba.
Kiliɛ gi bíha kepea mɛ okú i, baguta ba ɔkaɛ atsisi yɛ ole si, “Ɔkaɛ, wukíkpɛ isu kunugu u, mégyeno si wɔatiku mɛ kepea mɛ ɛ. 7Lɛ mébu isu ya si megyeno gi maaba wɔ kɔ ɔ. Lɛ loso e, wɔ kɔ pani liboe ko mɛ osumubi ye aayɔ. 8Mɛ fɛ makpasi ɔnutɔ yɛ kigagla ese, lɛ baguta bákpasi mɛ ese e. Xe masi tole si, ‘Trɛ ɛ!’ aatrɛ. Xe masi ɔʋlaɛ si, ‘Ba a!’ aaba. Lɛ xe maka mɛ osumubi ye si, ‘Bitɛ kidiliɛ ɛ,’ izɛɛbitɛ kɛ.”
9Gi Yesu enu yɛ eboe la ɛ, yɛ onugu etse lɛ ekyi edi linɔkpii lɛ gi lize ni yɛ kude e; lɛ asi ba si, “sugba ɛ, mámɔ kuziŋa ʋidi uliɔ elu edi ní Israel fɛ.” 10Lɛ gi baxwɛdzɛ ba bedzitrɛ ní baguta ba ɔkaɛ kepea mɛ ɛ, bɛmɔ si osumubi ye ayɔ.
Yesu ayɔni ɔtrɛtrɛ ɔtɔ yedze yebinyime
11Lidze xe Yesu atrɛ ní ɔma ɔtɔ ɔ gi bizɛxwa si Nain mɛ ɛ. Yɛ badɔkpasi ba ni linɔkpi ʋidi itɔ lizeni yɛ kude. 12Gi ana ɔma nɔ kevunu ya ɛ, atsani ɔnɔha gi ɛtrɛɛvive okpo ye e. Okpo ye eze ɔtrɛtrɛ ɔtɔ yedze yebinyime tole. Lɛ linɔkpi ʋidi itɔ lize ni ɔtrɛtrɛ yedzee kude dɔni ɔma nɔ mɛ. 13Agi Ɔkaɛ amɔ ɔtrɛtrɛ yedze e, yɛ liboe liga yɛ asigaga. Lɛ asi yɛ si, “Wukíbemi i.”
14Lɛ Yesu eti apɔni okpo ye yɛ aɖaka yɛ lɛ agbɔni yɛ ɛ. Lɛ banama gi bevu aɖaka yɛ ɛ, bedzialɛ. Lɛ Yesu apani si, “Ɔyasɔʋi, mɛɛsi wɔ si, yɔ!” 15Ko lɛ okpo ye ayɔ eze, xe ekpese kunugu yo kugu i. Lɛ Yesu edzini yɛ aki yene e.
16Liki si lifu liku ba petee, lɛ bɛkpɔ̀ Aya a, lɛ bɛpani si, “Oboedoplɛ ʋidi ɔtɔ aba blɔ kusi i. Aya aba gi atrázɛ ikí yɛ banima a!” 17Nite si Yesu yɛ linyi ne liyi gi litsa Yudea kesea ni besi ba klɔ petee.
Yohanes kuni yo ɔkpɛkpɛ yɛ banɔkpɛkpɛ ba bɛba Yesu klɔ ɔ
18Gi Yohanes yɛ badɔkpasi ba bɛpani ní Yesu yɛ eboe bitɛbitɛ la su ɛsi Yohanes i, axwa ba mɛ tiaʋa 19Lɛ akpɛ ba si bazeeʋi Ɔkaɛ si, “Wɔ wonu ɔniliɛ klɔ gi bɛsi si aaba a, putɔ kudi ɔnɔ dzedze ɔtɔ kudeonu na a?”
20Agi bɛba Yesu klɔ ɛ, bɛsi yɛ si, “Yohanes kuni yo ɔkpɛkpɛɛ yɛ akpɛ blɔ si kuʋi wo si wɔ wonu ɔniliɛ su gi yɛ edo aplɛ si aaba na, putɔ kudi ɔnɔ dzedze ɔtɔ kudeonu na?”
21Lipoe lɛ klɔ mɛ ɖii, Yesu ayɔni banyanya glegle adɔ ní ba bànya ʋa mɛ, lɛ akpikpini ifuɛfuɛ zimizi ne adɔ nɔ batɔ mɛ ɛ; xe aki kuŋupo glegle bimbi ʋe bidra a. 22Lɛ ebu le onu aki Yohanes yɛ baxwɛdzɛ ba si i, “Mledzi atrɛ tɔ eboa la gi mlɛmɔ ɔ, xe mlenu i, mlakɔ la abasɛ Yohanes, si kuŋupoo kwimɔ, lɛ gbafa ba bɛyɔ ɛga a. Lɛ banama gi bɛnya kunya kyikyi yɔ ɛ, ba isu ya iidra. Lɛ itoku le fɛ ɛ, iinu, lɛ bekpo ʋa fɛ ɛ, bɛɛyɔ edzì ligbã. Lɛ bɛɛpani Liboe Gbã nɛ ɛsi bepiplinete ba. 23Isami iku banama gi bálila ba kuziŋa ni mɛ mɛ̀ ɛ, kɔkpɛ kidiliɛ gi mɛɛbitɛ ɛ!”
24Agi Yohanes yɛ baxwɛdzɛ ba bɛsɛ ɛ, Yesu ekpese kupani ki linɔkpi le ní Yohanes su si, “gi mledo etrɛ ní ɔyaya klɔ ɛ, ege mlɛdi kudeonu si mlamɔ ɔ? Aplɔ̀plɔ̀ na gi liwɔ lɛ lizeefu putɔ ɔ? 25Ege mledo etrɛ si mlɛzeedi i? Ɔnɔ gi eze ní awu gbã na mɛ putɔ ɔ? Banama gi bizɛkpɛ awu la nite e, xe bizɛŋa ligbã nɛ ɛ, kukusipe me bizɛmɔ ba. 26Mlasi mɛ; ege mledo etrɛ xe mlɛzɛɛmɔ ɔ? Oboedoplɛ? Ee, nite ɖii. Pɔ̀ kidiliɛ gi mlɛmɔ ɛ, kisani oboedoplɛ. 27Lɛ ese linu si Yohanes yɛ onu ɔniliɛ gi yɛ sú Aya yɛ liboe le lipani plɛ si,
“ ‘Aya si, maakpɛ mɛ ɔxwɛdzɛɛ wɔ ɔtɔ nɔ
tɔ aadra kudeo ɔki wɔ.’
28Lɛ Yesu edo apɔnɔ si, “Mɛɛsi mlɔ si Yohanes ekeme asani ɔnɔ kakaa gi eze edi i. Pɔ̀ ɔniliɛ klɔ gi onu ɔsisami yɛ ní Aya yɛ Kaʋaŋaa mɛ ɛ, ekeme asani Yohanes.”
29Banama pɔ́ gi benu liboe lɛ gi Yesu apani i, ni babɔgyɔ ba kyɛ ɛ, bɛzi lɛ si Aya yɛ kudeo kwigyɔ, lɛ loso ba Yohanes akpɛ kuni yo akɔ ɔ. 30Pɔ̀ farisianɛ ma ni ɔsã nɔ badɔbasɛ ba kɔ ɛ, begbe bázɛ Aya kudeo gi ata aplɛ akí ba ligbã nɛ kupɛ̀pɛɔ ɔ. Lɛ loso bádimɛ si Yohanes ɔkpɛ kuni ɔki ba a.
31Lɛ Yesu atrɛ yɛ liboe le aʋa si, “Ege maakɔ abla kelea mɛ banima srɔnɔ ɛ? Ege beyi i? 32Balɛ ko ŋwisi banuvɔ gi bɛɛwaʋi ní line ne me kinɛ ɛ. Ba ɔha tole ɛɛkpɛ ozi lo exwa ɔha ʋla lɔ si,
“ ‘Kwiʋe isamidzi iiki mlɔ,
pɔ̀ mléyo o;
kwikpɛ ibemidzi iiki mlɔ,
pɔ̀ mlébemi i.’
33Agi Yohanes kuni yo ɔkpɛkpɛɛ aba ɛ, anya onugu lɛ ɔ́ŋwɛ kuda fɛ ɛ; pɔ̀ lɛ mlɛpani ní yɛ su si, ‘Ɔfuɛfuɛ zimizi ɔkpasi ní yɛ mɛ ɛ.’ 34Lɛ Ɔnɔɛ Yebi ye aba ɛ. Yɛ kɔ ɛ, aŋa bidɔ, lɛ aŋwɛ bidɔ fɛ ɛ. Lɛ mlɛsi si, ‘Mledi onyime liɛ! Ɔŋazinete ni ɔdaŋwɛmu onu u. Ɔnɔ gi onu babɔgyɔ ba ni “banɔ zimizi ba ba ɔʋia!” ’ 35Pɔ̀ banama gi bɛzi Aya yɛ Kuboeteo e, ba bizɛbasɛ si Aya kuboeteo kɔ kunu kuboeteo.”
Yesu atrɛ ní Simon Farisiɔnɛ yɛ Kepea mɛ
36Liba lɛ mɛ si farisiɔnɛ ɔtɔ axwa Yesu si ɔga aŋa bidɔ ni yɛ. Lɛ Yesu atrɛ ní yɛ kepea mɛ lɛ eple ze ní ɔkplɔ nɔ su si yiŋa bidɔ mɛ ɛ. 37Ni ɔma nɔ klɔ mɛ ɛ, ɔdzɛ ɔtɔ gi eze ɔwawadze e, enu si Yesu eze ní ɔkplɔ nɔ su ní farisiɔnɛ yɛ kepea mɛ, lɛ akɔ kumu flafla alabasta keʋe tiele, 38lɛ atrɛ ɛ xe ɔzɛ ɔlɛ ní Yesu kedea ní yɛ kuklikpɔ onu i. Niklɔ ekpese kubeo kubemi balɛ yɛ kuklikpɔɔ aʋa a. xe ɛkɔ yɛ siya sɛ etsoli kubeo ní yɛ kuklikpɔ ɛ. Lɛ amu kɔ ɛ, xe akɔ kumu flaflaa abali kɔ aʋa ɛ. 39Gi farisiɔnɛ amɔ nite e, egyo le edi ni yɛ isu ya mɛ si, “Atɛsi oboedoplɛ onyime liɛ ɔnyanu i, nya aatè ɔniliɛ elu gi ɔdzɛliɛ onu u xe ɛɛgbɔni yɛ ɛ; lɛ aatè ligbã nyaninyanii lɛ gi ɔdzɛliɛ ɔlɛ ɛ.”
40Lɛ Yesu apani aki yɛ si, “Simon, mapɛ si misi wɔ liboetɔ!” Simon adimɛ aki yɛ si, “Yoo, Ɔdɔbasɛ yɛ, mɛɛta wɔ kutu.”
41Lɛ Yesu asi yɛ si, “Benyime tiaʋa batɔ bɛdɔ kibɔ liʋɛ ní ɔbɔda ɔtɔ su. Tole adɔ kibɔ pititi alafa tietsu liʋɛ, lɛ ɔʋla yɛ fɛ yɛ liʋɛ nɛ linu kibɔ pititi avitetsu i. 42Agi bamɛ ɔtɔtɔ ɔ́tani yɛ liʋɛ nɛ kutsa onu i, ɔbɔdaɛ akɔ ba aʋɛ na akyɛ ba a. Baʋɛnete tiaʋa ya ɛ, ba mɛ owoli wogyodi si asa ɔbɔdaɛ kudimɛ nɔ ɔ?”
43Simon ebu le onu si? “Megyo edi si ba mɛ iliɛ gi yɛ liʋɛ nɛ lisa keme e, xe bɛkɔ ɛkyɛ yɛ ɛ.” Lɛ Yesu atrɛ lɛ aʋa si, “Nite ɖii lilɛ ɛ!”
44Lɛ ekyi aŋu na mɛ akpɛ ɔdzɛɛ, lɛ eʋi Simon si, “Dani wɔɛmɔ ɔdzɛ liɛ ɛ? Agi meti eku wɔ kepea mɛ ɛ, wɔ́ki mɛ kuni si miplo mɛ kuklikpɔ ɔ. Pɔ̀ yɛ kɔ ɛ, eplo mɛ kuklikpɔɔ ni yɛ kubeo, lɛ etsoli ko ni yɛ siya sɛ ɛ. 45Lɛ wɔ́kpɛ mɛ wolaa a. Pɔ̀, dɔni lipoe lɛ gi maba kɔna ni abla ɛ, ɔ́mɔni mɛ kuklikpɔɔ kumu u. 46Ableke gi maba ɛ, wɔ́sra kumu kí mɛ litukpo le e. Pɔ̀ yɛ xunyɔ ɛ, abali kumu flafla ní mɛ kuklikpɔɔ. 47Lɛ loso mɛɛsi wɔ si kulɔlɔ glegle kɔklɔ gi abasɛ ɛ, kwibu ibasɛ si bɛkɔ yɛ eboe zimizi glegle la ɛkyɛ yɛ. Pɔ̀ ɔnɔ kakaa elu gi bɛkɔ sisami ɛkyɛ ɛ, yɛ kudimɛnɔɔ kyɛ kuzeeze sisami.”
48Lɛ Yesu asi ɔdzɛɛ si, “Bɛkɔ wɔ eboe zimizi na ɛkyɛ wɔ!”
49Ɔkplɔ nɔ su bezeze gɔgɔ ba beʋi ba ahanuglɔ ba si, “Nyaŋwɛ liɛ, gi yɛ kɔ ɔ izɛkɔ eboe zimizi na ɛkyɛ ɛ?”
50Pɔ̀ lɛ Yesu asi ɔdzɛɛ si, “Wɔ kuziŋaa kwibu wo o. Sɛ̀trɛ ní kusuyɔ mɛ ɛ!”",https://www.bible.com/bible/1982/LUK.7.AVN
LUKA 8,"Badzɛ ba klɔ gi beze nì Yesu kude e
1Lipoetɔ kede e, Yesu aklani ima ni kumami yɔ mɛ gi azaapani Aya yɛ kaʋaŋaa su Liboe Gbã nɛ aklanɔ ɛ. Badɔkpasi liɔfɔ ni tiaʋa ba beze ni yɛ kude. 2Badzɛ batɔ mɛ gi Yesu akpikpini ifuɛfuɛ zimizi ne dono o, xe ayɔni ba ní ba bànya ba mɛ fɛ beze ni ba kude e. Ba mɛ ɔtɔ eze Maria gi bizɛxwa fɛ si Magdalene e, gi yɛ mɛ Yesu akpikpini ifuɛfuɛ zimizi tigloele le dono e. 3Odzedze eze Yohana gi yenye eze Kuza: lɛ Kuza ɛ eze Herodes yɛ kekusipea mɛ ɔka ɔtɔ ɔ. Odzedze ɔtɔ fɛ eze Susana. Ni ba ya kede e, badzɛ dzedze glegle fɛ beze ni Yesu kude, gi bɛkɔ ba tutɔ iwla mɛ bidɔ ɛkɔ ɛpɔni Yesu ni yɛ badɔkpasi ba a.
Abee ní amu na ogluglu ye su
4Banima bɛzɛɛdɔ ima ede ede me eba Yesu klɔ, lɛ lipoe lɛ gi linɔkpi ʋidi itɔ lixogo e, Yesu ebu abee aki ba si,
5“Liba lɛ mɛ si onyime ɔtɔ atrɛ ní amu oglu kɔ. Gi azɛɛkpɛ amu na ní kayaa mɛ ɛ, atɔ ɛwɔli ɛdɔ ní kudeo me. Banima bɛga ní la aʋa, lɛ kudzɔʋi yɔ kwita la ɛmlɔ ɛ. 6Atɔ ɛwɔli ɛdɔ kese kpakpla aʋa. Ɛyɛ, pɔ̀ gi sise se sísrɛ ki la loso e, amɔ kuni, lɛ loso ɛyurɔ ɔ lɛ etse e. 7Amubi la atɔ fɛ ewɔli iku bibu ʋe me. Agi ɛyɛ ɛ, xe la ni bibu ʋe bizeetsi kpɛ likpɔ ɛ, bibu ʋe biwà ɛda la aʋa. 8Lɛ atɔ fɛ ɛdɔ ní kese gbã aʋa a; niteme si la kɔ etsi, lɛ likáka liyo amubi alafa a.”
Lɛ Yesu agu yɛ abee si, “Xe batu bali ní mlɔ awla ɛ, tɔ mlenu!”
Kidiliɛ gi kɛ loso bebu abee ʋa ɛ
9Yesu yɛ badɔkpasi ba beʋi abee liɛ gi ebu ese e. 10Lɛ ebu le onu aki ba si i, “Aya yɛ Kaʋaŋaa su eboe kpokpo la su kuboeteo e, bɛkɔ kɔ ɛki mlɔ. Pɔ̀ ki banɔ gɔgɔ ba ɛ, mizɛpani ní abee ʋa mɛ,
“ ‘tɔ xegi bedi fɛ ɛ, bátramɔ ɔ;
lɛ xegi bɛta kutu fɛ ɛ, bátranu liboeboe ese e.’
Yesu ebu amu na ogluglu ye yɛ abee ese
11“Lɛ Yesu asi ba si, abee yɛ ese onu si: amubi la enu Aya yɛ liboe le. 12Amubi ala la klɔ gi ɛwɔli ɛdɔ ní kudeo me e, la enu banɔ baklɔ gi bizenu liboe le e, pɔ̀ kɔ́ Ozimizi ye aba ekple liboe le ebu ní ba ina nɛ mɛ ɛ. Niteme si bátrazɛ lɛ aʋa ɛɛŋa a xe biamɔ kubúbú u. 13Amubi ala la klɔ gi edɔ ní kese kpakpla aʋa ɛ, la enu banɔ baklɔ gi bizeenu liboe le e gi bizɛzɛ lɛ ni isami fɛ ɛ. Pɔ̀ liboe le liʋita igu u. Lipoe kpekpemi itɔ ko bizɛzɛ lɛ aʋa ɛɛŋa. Pɔ̀ xegi baxixa ʋa bɛba ko e, kɔ bɛɛdzi kede e. 14Amubi ala la klɔ gi ɛwɔli eku bibu ʋe me e, alɛ aki banama gi bizenu liboe le e. Pɔ̀ ligbã nɛ mɛ kusuŋwasiɔ, exo la ni ligbã́ŋaŋa nɛ, bikpɛ likpɔ kɔ bimi liboe le kpɛ ba mɛ, gi líʋibu libi tɔ́tɔ liwewe e. 15Amubi ala la klɔ gi ɛwɔli ɛdɔ kese gbã aʋa ɛ, la alɛ aki banɔ baklɔ gi xe benu liboe le e, bizevu lɛ ɔzɔ mɛ ni kutununu ɔna gbã a. Nite si bizɛkpɛ ikũ nɛ ní liboe le kɔkpɛ nì lipoe lɛ klɔ gi liabu libi i.
Kani yɛ izɛ ki kuklekle
16“Ɔnɔnɔ ɔ́ʋisu kani i, xe izɛkɔ yɛ ɛkpɛ agba yɛ ese e loo kpo ye ní abati ese. Boŋu i, bizɛkɔ yɛ trɔ ní kani yɛ ose lo aʋa tɔ okle ki banama gi beetiku kepea mɛ ɛ.
17“Lɛ kidɔ kakaa liɛ gi bekpo e, kiaŋwi. Lɛ kidiliɛ aʋa gi bewe bidɔ ɛ, biamɔ kɛ kɔ bebu ke basɛ ní oŋwe no e.
18“Lɛ loso e, mledi mumɔ tɔ mlevu aŋu ní kiliɛ gi mleenu eboe la ese e su. Lɛ ese linu si, ɔniliɛ awla gi bidɔ bilɛ ɛ, biaki yɛ bidɔ pɔnɔ. Pɔ̀ ɔniliɛ awla gi kididɔ kíma ɛ, kidiliɛ gi egyoedi si kilɛ ní yɛ awla kyɛ ɛ, biazɛ kɛ yɛ awla.”
Yesu yene ni yɛ benemi ba
19Yesu yene ni yɛ beneminyime ba bɛba si bɛɛmɔ Yesu. Pɔ̀ bátani yɛ kuti pɔnɔ ɔ, linɔkpi le kisrɛsrɛ loso. 20Ɔnutɔ asi Yesu si, “Wone nì wɔ beneminyime ba balɛɛ ní oŋwe no gi bɛpɛ si bɛmɔ wɔ ɔ.”
21Yesu asi banima petee si, “Mone ni mɛ beneminyime ba ɛ, ba benu banama gi bizenu Aya yɛ Liboe le e, xe bizɛbitɛ ní lɛ aʋa a.”
Yesu ayɔ liwɔ lɛ kigaglaɛ onu
22Liwe etɔ lɛ ɛ, Yesu nì yɛ badɔkpasi ba bemu iku ní katapokpa atɔ mɛ. Lɛ Yesu asi ba si, “Mlaki tɔ kutsa limu ne tɔ kutrɛ ní oge lɔ kɔlɔ aʋa.” Lɛ beku kudeo me e. 23Agi beze kuni yo aʋa ɛ, Yesu adɔ sra. Kyɔŋ ko, liwɔ gagla ɛtɔ likpese kufu ní limu ne aʋa gi liki si kuni yo kwiyaʋi iku katapokpaa mɛ ɛ. Nite si ba petee ba agbã́ na, eku kuxixa mɛ.
24Lɛ badɔkpasi ba bɛzɛhwani Yesu u, lɛ bɛsi yɛ si, “Ɔkaɛ, Ɔkaɛ, kuhanyrɔ ɔ!”
Yesu ayɔ, lɛ aki liwɔ lɛ ni kuni nyra nyra ɔsã ɛ. Lɛ onu klɔ ko e, liwɔ lɛ limɔni kufu, lɛ kuni yo kwidɔ zii gi niklɔ ɛgɔ kranaa a. 25Lɛ Yesu eʋi yɛ badɔkpasi ba si, “Nifɔ mlɔ kuziŋaa kulɛ ɛ?”
Pɔ̀ liboe le litu ba kugyɔ ɔ, lɛ lifu liku ba a. Lɛ beʋi ba ahanuglɔ ba si, “Nyaŋwɛ iliɛ? gi Yɛ kɔ izɛki liwɔ lɛ ni kuni yo ɔsã xe bizenu kutu iiki yɛ ɛ!”
Yesu ayɔni onyime ɔtɔ mɛ gi ifuɛfuɛ zimizi ize e
26Yesu ni yɛ badɔkpasi ba bɛga limu ne aʋa lɛ bɛzeedo ni Garaseanɛ ma kesea aʋa ɛ. Garaseanɛ ma kesea kebu aŋu mɛ ɛkpɛ Galilea kanìa ní limu ne oge lɔ kɔlɔ. 27Kiliɛ gi Yesu eple ní katapokpaa mɛ ko e, onyime ɔtɔ mɛ gi ifuɛfuɛ zimizi ize e, ádɔ ní ɔma nɔ mɛ aba atsani yɛ ɛ. Onyimee eze liya lipoe gblamadza lɛ óze kepe me fɛ ɛ. Ikpodrɔ lɛ me ize yɛ ozeklɔ. 28Gi amɔ Yesu i, akpɛ ozi gaglaa, lɛ adɔ ní Yesu ketu ya ɛ. Lɛ apani ni ozi si, “Wɔ Yesu, Ɔka Ʋidi ye Yebi ye! Liboe woli wɔɛpɛ ní mɛ su u? Maki wɔ litukpo wukihe kutu iiki mɛ ɛ!” 29Apani nite lɛ ese linu si, Yesu akpɛ ɔsã aki ɔfuɛfuɛ zimizi no si “do ní yɛ mɛ.” Epoe glegle e, xe ɔfuɛfuɛ nɔ ɛdɔ ní yɛ aʋa a, xe bɛkpɛ yɛ bibɔ ʋɛ, ikli ni iwla a, xe beepe ye fɛ ɛ, ɔfuɛfuɛ zimizi no izɛki si onyimee izɛpa bala ʋa kɔ ɛkpikpini yɛ ɛtsisi ɔyaya klɔ ɛ.
30Yesu eʋi ye si, “Kitɛ bizɛxwa wɔ ɔ?”
Onyimee ebu isu ya onu si, Mɛ linyi si “Likpi.” Lɛ ese linu si ifuɛfuɛ zimizi glegle ize ní yɛ mɛ. 31Ifuɛfuɛ zimizi ne ikí Yesu litukpo si ɔki kpikpini nɛ zɛɛkpɛ ní lizokpo gluglui lɛ gi odukɔ ɔma ɔki lɛ ɛ mɛ.
32Lipoe lɛ klɔ mɛ ɛ, iha likpɔkpɛkpɛ ʋidi itɔ lizɛɛŋa bidɔ ní ketokpaa su ní niklɔ. Lɛ loso ifuɛfuɛ zimizi ne iiki Yesu litukpo, si ɔki tɔ izetiku ní iha lɛ mɛ ɛ. Lɛ Yesu aki lɛ kudeo onu i. 33Ifuɛfuɛ zimizi ne ido ní onyimee me lɛ izetiku ní iha lɛ mɛ ɛ. Nite si iha lɛ likpi le petee liseeple ketokpaa lɛ izɛdɔ limu ne, iŋwɛ kuni yo xe itse e.
34Baxwɛwaa ba gi bezeedi iha lɛ aʋa ɛ, bɛmɔ liboe lɛ gi liba lɛ mɛ ɛ; nite si bese etrɛ lɛ bezehle liboe le kpɛ ní ɔma nɔ mɛ ni inyrɔɔ nɛ aʋa a. 35Lɛ banima bedoetrɛ si bezeedi liboe lɛ liba lɛ mɛ ɛ. Gi bɛba Yesu klɔ ɛ, bɛmɔ onyime liɛ klɔ mɛ gi ifuɛfuɛ zimizi ne ido e, gi odi ní Yesu ikli lɛ onu u; akpɛ awu, lɛ yɛ begyodi ʋa bɛflɔ ɔ, lɛ lifu liku ba a. 36Banama gi bɛmɔ liboe le kibabaɛ mɛ ɛ, bɛsi banɔ dzedze ba kiliɛ gi Yesu ayɔni onyime liɛ mɛ gi ifuɛfuɛ zimizi ne ize e. 37Lɛ Gerasese banɛ ma petee bɛsi Yesu si, ɔsɛ ní ba kesea mɛ lɛ ese linu si lifu liku ba nyani nyani. Lɛ loso e, Yesu emu eku katapokpaa mɛ lɛ asɛ ɛ. 38Onyime liɛ klɔ mɛ gi ifuɛfuɛ zimizi ne ido e, aki Yesu litukpo si, “Ki tɔ mize ni wɔ kude.” Pɔ̀ Yesu akpɛ yɛ kude si, 39“Dzi trɛ ní kepea mɛ tɔ zɛɛsi banima kidiliɛ gi Aya abitɛ akí wɔ ɛ.” Niteme si onyimee atrɛ lɛ azɛɛpani aklanɔ ɔma nɔ mɛ kidiliɛ gi Yesu abitɛ aki yɛ ɛ.
Yairo yɛ obidzɛɛ yɛ kuyɔnɔɔ Ni Ɔdzɛ ɔtɔ gi agbɔni Yesu yɛ liwu le e
40Gi Yesu edzì atrɛ ní limù ne oge lɔ kɔlɔ ɛ, banima bɛkpɛ yɛ wolaa, lɛ ese linu si banima petee bezeepe ye. 41Lɛ onyime ɔtɔ gi bizɛɛxwa si Yairo aba a, eze ɔka ní Yudanɛ ma ɔtsaklɔ. Adɔ ní Yesu yɛ ketu ya, lɛ aki yɛ litukpo si ɔba yɛ Yairo kepea mɛ ɛ 42lɛ ese linu si yɛ obidzɛ tolee gi aŋa agɔ liɔfɔ ni taʋa ihatse e.
Agi Yesu eze kudeo me e, linɔkpi le lizɛpɔ yɛ ɛkpɛ ní kupɛɔ petee. 43Ɔdzɛ ɔtɔ gi ika izedo ní yɛ su agɔ liɔfɔ ni taʋa nyɔŋ ɛ, eze ní linɔkpi le kusi. Pɔ̀ ɔdzɛ liɛ ɛ, ezizi yɛ kibɔɛ petee ní bawabitɛ ba su, pɔ̀ ɔnɔnɔ ɔ́tani yɛ kuyɔnɔ ɔ. 44Etutru isu ya akpɛ linɔkpi le kusi gani Yesu kedea, lɛ agbɔni yɛ liwu le kutu yɔ ɛ. Lɛ onu klɔ ko e, yɛ ika lɛ kudodoo kwitsa! 45Lɛ Yesu eʋi si, “Nyaŋwɛ agbɔni mɛ ɛ?”
Ɔnɔnɔ ɔ́dimɛ si yɛ ɛ. Niklɔ Petro asi yɛ si, “Ɔka, banima petee bɛpɔ wɔ ɛkpɛ”,
46Pɔ̀ Yesu apani si, “Ɔnutɔ agbɔni mɛ lɛ ese linu si mete si kigagla kido ní mɛ mɛ̀ ɛ.”
47Ɔdzɛɛ amɔ si kibitɛ kima tɔ ɔ; nite si ekpese kusugu, lɛ adɔ Yesu ní ketu ya ɛ. Lɛ ní banima petee aŋu na mɛ ɛ, asi yɛ kidiliɛ gi kɛ loso yɛ agbɔni yɛ nì kiliɛ gi kunyaa kwiyurɔ yɛ kyɔŋ ɛ. 48Lɛ Yesu asi yɛ si, “Mɛ obidzɛɛ, wɔ kuziŋaa kwiyɔni wɔ. Ga trɛ ní kusuyɔ mɛ!”
49Gi Yesu azaapani i, ɔnɔ kpɛkpɛ ádɔ ní Yairo kepea mɛ aba si Yairo ɔtsaklɔ ɔkaɛ si, “Wɔ obidzɛɛ etse,” lɛ loso e, “wukúkpɛ Ɔdɔbasɛ yɛ kunugu tɔ ɔ.”
50Pɔ̀ Yesu enu liboe le, lɛ asi Yairo si, “Wukíse lifu u; wɔ kɔ zi lɛ aʋa ŋa ko. Wobi ye aayɔ!”
51Gi Yesu eku Yairo kepea mɛ ɛ, ɔ́ki ɔnɔnɔ kude onu si oti oku sani Petro, Yohanes ni Yakobo kɔpɔni obika yɛ ni obinee e. 52Ɔnɔ kakaa eze ni asigaga mɛ lɛ bezeebemi ɔnuvɔɛ. Lɛ Yesu asi ba si, “Mlakíbemi i! Ɔnuvɔɛ ótse e; sra ko ɛɛdɔ!”
53Ba petee bɛmwɛ yɛ, lɛ ese linu si bete si ɔdzɛʋi yɛ etse. 54Pɔ̀ Yesu evu ɔdzɛʋi yɛ kawlakpɔa lɛ asi yɛ si, “Mɛ obi ye, yɔ!” 55Yɛ Ɔfuɛfuɛ nɔ edzì iku yɛ mɛ, nite si ayɔ ɔlɛɛ kyɔŋ. Lɛ Yesu asi ba si, bapɛ́ kiditɔ aki ɔdzɛʋi yɛ tɔ ɔŋa a. 56Obidzɛʋi yɛ yɛka ni yene ba inugu itse. Pɔ̀ Yesu akpɛ ɔsã aki ba si bakífeke onugu ní liboe le aʋa si ɔnɔnɔ ɔ.",https://www.bible.com/bible/1982/LUK.8.AVN
LUKA 9,"Yesu akpɛ yɛ Badɔkpasi liɔfɔ ni tiaʋa ba
1Yesu axwa yɛ badɔkpasi liɔfɔ ni tiaʋa ba akpɛ likpɔ. Lɛ aki ba kigagla ni kudeonu si tɔ biakɔ kpikpini ifuɛfuɛ zimizi ne petee kudono atɔ biayɔ ni banyanya ba. 2Lɛ akpɛ ba si bapani Aya yɛ Kaʋaŋaa liboe le tɔ baki tɔ banyanya ba bayɔ. 3Asi ba si, “Mlakíkɔ kididɔ evu aki mlɔ kudegaga a: mlakívu osevugavuga, kepimi loo kiŋaŋa, kibɔ loo liwu ʋla a. 4Xegi bɛzi mlɔ ní kepe atɔ mɛ ɛ, mleze ni iklɔ kɔkpɛni mlɔ lisɛpoe le ní ɔmaa lɔ klɔ mɛ. 5Pɔ̀ niklɔ gi bázɛ mlɔ ɛ; mlasɛ ní ɔmaa lɔ klɔ mɛ. Pɔ̀ xe mlasɛ ɛ, mlekple ovugbo lo ní mlɔ ikli lɛ aplɛ ní ɔma nɔ mɛ ŋwisi kiseʋidudu ní ba su kinɛ ɛ.”
6Badɔkpasi ba bɛsɛ lɛ bɛzɛɛklani kumami yɔ petee me e, gi bɛzɛpani Liboe Gbã nɛ, xe bɛyɔni banyanya ba ní ɔkɔ kakaa ɛ.
Herodes apisa ní Yesu su
7Gi Herodes gi azɛɛŋa Galilea kesea aʋa a, enu eboa la petee gi Yesu azaabitɛ ɛ, apisa. Lɛ ese linu si banɔ batɔ bɛpani si, Yohanes Kuni yo ɔkpɛkpɛɛ yɛ edzì ligbã. 8Banɔatɔ kyɛ si Eliya aba edo; lɛ banɔ dzedze kyɛ si kana mɛ beboedoplɛ ba mɛ tole edzì ligbã a. 9Pɔ̀ lɛ Herodes apani si yɛ aki bɛtsa Yohanes yɛ litukpo le ní yɛ onu u, lɛ eʋi isu ya si, “Kɔ onyime woli iliɛ gi yɛ su meenu eboa la ya ɛ?” Lɛ loso azeekeni edi si yimɔ Yesu u.
Yesu aki benyime akpe tietsu kiŋaŋa
10Gi Yesu yɛ banɔkpɛkpɛ ba bedzi idɔni kudeo me e, bɛba ɛki yɛ kunutsatsa ní eboa la petee gi bɛzɛɛbitɛ su u. Lɛ agbani ba evu lɛ bedoetrɛ ní ɔma ɔtɔ gi bɛzɛxwa si Bɛtsaida mɛ ɛ. 11Agi linɔkpi le linu niklɔ gi bɛtrɛ ɛ, bɛgbani yɛ ɛkpɛ. Azɛ ba lɛ apani aki ba ní Aya yɛ Kaʋaŋaa su u, lɛ banama gi bɛziã kupɔnɔ ní ba bànya ʋa mɛ ɛ, ayɔni ba a.
12Agi liwo le lizeeku i, badɔkpasi liɔfɔ ni tiaʋa ba bɛba ɛsi yɛ si, “Ki tɔ banima basɛ tɔ beti iku kumami yɔ ni inyrɔ nɛ me tɔ bazɛpɛ kiŋaŋa ni iyakɔ; lɛ ese linu si niya ebu lidze.”
13Pɔ̀ Yesu asi ba si, “Mlɔ tutɔ mlaki ba kiditɔ tɔ baŋa a.”
Bebu lɛ onu ɛki yɛ si, “Aklã tetsu ni akpa taʋa ko alɛ blɔ awla a. Wɔpɛ si kuzeedzi kiŋaŋaɛ aki linɔkpi ʋidi ilɛ ya lo o?” 14Banama gi beze ni klɔ ɛ, biana benyime akpe tietsu.
Pɔ̀ Yesu asi yɛ badɔkpasi ba si, “Mlaki tɔ banima beze kesea ni ahakpɔ mɛ, banɔ ŋwisi avitetsu avitetsu.”
15Gi badɔkpasi ba bɛki si banima beze kesea ɛ, 16Yesu akɔ àklã tetsu la ni akpa taʋa la evu. Edi lifunu ne hãa, lɛ edo Aya ɖase ní la aʋa a, xe ayaʋi la ɛ. Lɛ akɔ la aki yɛ badɔkpasi ba si bakɔ alɛ aki banima ɛ. 17Ba petee bɛŋa, beke, lɛ biŋaŋa gɔgɔ ʋɛ ɛ, biyi kusɔʋi liɔfɔ ni tuʋa.
Petro adra Yesu su
18Liwetɔ lɛ gi Yesu tole azɛɛxwa Aya ɛ, yɛ badɔkpasi ba beze ní yɛ su. Lɛ Yesu eʋi ba si, “Nyaŋwɛ anɔkpi la izɛpani si menu u?” 19Badɔkpasi ba bebu lɛ onu si, “Banɔ batɔ bizedo si wɔ́ wonu Yohanes kuni yo ɔkpɛkpɛɛ, banɔ batɔ kyɛ si wɔ́ wonu Eliya, lɛ bedzedze ba ba kugyodi yo kunu si Aya yɛ beboedoplɛ koko ba ɛ, bamɛ tole wonu gi edzì ligbã a.” 20Lɛ eʋi ba si, “Mlɔ tutɔ xwɛ, nyaŋwɛ mlɛ si sì yɛ menu u?”
Petro ebu le onu si, “Wɔ́ wonu Aya yɛ Kristo ye.”
Yesu apani Liboe aplɛ ní Yɛ Kutseo ni yɛ Kuyɔyɔɔ su
21Lɛ Yesu akpɛ ɔsã gagla aki yɛ badɔkpasi ba si bakífeke onugu ní eboa la aʋa asi ɔnɔnɔ ɔ. 22Apani asi ba kyɛ si, “Lilɛ si Ɔnɔɛ Yebi ye, ɔmɔ ɔziã glegle; banɔtsitsi ba, kusumu yo baka ba, ni Ɔsã nɔ badɔbasɛ ba biakyi kede kpɛ yɛ. Lɛ biaye ye e; pɔ̀ ní ewe tata kede e, ayɔ dɔni bekpo ʋa mɛ gi aadzi ligbã a.” 23Lɛ asi ba petee si, “Ɔnɔ kakaa gi aapɛ si yize ni mɛ kude e, liaziã si odze isu liboe, tɔ otu yɛ osetsase lo liwe kakaa tɔ oze ni mɛ kude. 24Lɛ ese linu si ɔnɔ kakaa gi aapɛ si yibu yɛ ligbã nɛ ɛ, aalila lɛ. Pɔ̀ ɔniliɛ gi aakɔ̀ yɛ ligbã nɛ kukɔkyɛ ní mɛ litukpo e, aabu yɛ ligbã nɛ. 25Libi woli lilɛ ki ɔnutɔ xe aamɔ kelea mɛ bidɔ mɛ petee e pɔ̀ xe aalila yɛ esobo la a? 26Xegi ɔnutɔ aase kuye ní mɛ nì mɛ bidɔbasɛbasɛ ʋɛ su i, kɔ Ɔnɔɛ Yebi ye fɛ aase kuye ní yɛ su xegi aba ní yɛ tutɔ yɛ kusudraa, nì Yeka ni yɛ baxwɛdzɛ dradra ba petee ba kusudraa mɛ ɛ. 27Lɛ mɛɛtrɔ likla lɛ aʋa ɛki mlɔ si, banama gi bali niya ɛ, ba mɛ batɔ bátratse sani si bɛmɔ Aya yɛ kaʋaŋaa xe e.”
Yesu yɛ kiŋwiŋwi ɛ mɛ kikyi ní ketokpa aʋa
28Ŋwisi ewe ɔgɔtaʋa kede gi apani eboa la klɔ ɛ, Yesu agbani Petro, Yohanes ni Yakobo, lɛ bɛtrɛ ní ketokpa katɔ aʋa si tɔ bɛzɛxwa Aya a. 29Lipoe lɛ gi Yesu azɛɛxwa Aya ɛ, yɛ aŋu na mɛ kiŋwiŋwi yɛ mɛ kikyi, yɛ bidɔkpɛkpɛ ʋɛ bixwa pititi lɛ bize ŋle e. 30Banɔ tiaʋa, Mose ni Eliya, 31bɛŋwi ní lifunu ne kusudraa mɛ; gi bɛzɛpani ni Yesu ní kiliɛ mɛ gi litraze xe aatse ní Yerusalem ní Aya kutrɔtrɔ onu su u. 32Petro ni yɛ ahanuglɔ ba bɛzɛ ní sra mɛ, pɔ̀ gi ba aŋu mɛ ɛdra ɛ, bɛmɔ Yesu yɛ kusudraa ni banɔ tiaʋa ba gi balɛɛ ni Yesu i. 33Gi benyime ba bɛzɛsɛ̀ ní Yesu su i, Petro asi Yesu si, “Blɔ Ɔkaɛ, lipɛ koŋ si kulɛ ní ya! Ki tɔ kuwa akatsa tata; wɔ linɛ tile, Mose linɛ tile ni Eliya linɛ tile.” (Liboe lɛ gi azɛɛpani i, yɛ ɔtutɔ óte le e.)
34Gi azaapani i, liplɛ ɛtɔ liŋwi lɛ liba ewe ba a; lɛ gi beti iku liplɛ lɛ mɛ ɛ, lifu liku badɔkpasi ba. 35Ole ɔtɔ eyi dɔnɔ ní liplɛ lɛ mɛ si, “Mɛ Obi ye iliɛ ya, yɛ makya! Mlata yɛ kutu!” 36Gi ole lo ɛpani tsa ɛ, bɛmɔ si Yesu tètè ko agɔ. Badɔkpasi ba béfeke onugu ní eboa la aŋu mɛ gi bɛmɔ su i si ɔnɔnɔ ní lipoe lɛ klɔ mɛ.
Yesu ayɔni ɔyasɔʋi ɔtɔ mɛ gi Ɔfuɛfuɛ zimizi ize e
37Keletitia mɛ gi Yesu ni yɛ badɔkpasi ba beple edɔni ketokpaa aʋa ɛ, linɔkpi ʋidi itɔ liba ɛtsani yɛ. 38Lɛ onyime ɔtɔ ní linɔkpi le me akpɛ ozi si, “Ɔdɔbasɛ yɛ! Maki wɔ litukpo, di mɛ obinyimee, lɛ ese linu si yɛ ko onu mɛ obi tolee! 39Ɔfuɛfuɛ ɔtɔ izɛdɔ yɛ aʋa gi izɛki si izɛkpɛ ozi lo, kɔ ekpese kuhe e. Nite si ɔfɔ lɔ izedo yɛ onu. Ɔfuɛfuɛ nɔ izɛdugu ye gi sigagla mɛ izɛyurɔ awla ní yɛ su u. 40Maki wɔ badɔkpasi ba litukpo ní lɛ su, pɔ̀ bátani lɔ kukpikpinɔ dono o.”
41Lɛ Yesu asi ba si, “Kitɛ xe kumɔziŋa ni kesetata kalɛ mlɔ mɛ nite e?” “Kɔna ni lipoe woli maaze mlɔ su du u? Lɛ kɔna ni lipoe wolite maplɛ litɔ kese kimlɔ du u? Lɛ asi onyimee si, Gbani wɔ obi ye mani ya a!”
42Agi ɔyasɔʋi lɔ etrába ɛ, ɔfuɛfuɛ zimizi no ɛsa yɛ kesea gi ekpese kuhe e. Pɔ̀ Yesu akpɛ ozi ní ɔfuɛfuɛ nɔ aʋa, lɛ ayɔni ɔyasɔʋi lɔ, lɛ akɔ lɔ aki yɛka ɛ. 43Liki si ɔnɔ kakaa onugu etse ní Aya kigagla ʋidi ye su.
Yesu apani aplɛ ni yɛ kutseo su dzɛ
Yesu yɛ kiboebitɛ kitu banima kugyɔ lɛ asi yɛ badɔkpasi ba si, 44“Mlakídze liboe lɛ gi matrasi mlɔ ɛ. Bɛtrákpɛ Ɔnɔɛ Yebi ye ní awla ɛki banima.” 45Pɔ̀ yɛ badɔkpasi ba bénu liboe le ese e. Bɛ kɔ lɛ ekpo ba tɔ bakítani lɛ ese kunu. Lɛ badɔkpasi ba kyɛ ɛ, bese lifu ne ní kiliɛ gi biaʋi ye liboe le ese e.
Nyaŋwɛ asa keme
46Kuŋwlɛŋwlɛ kwiku badɔkpasi ba kusi ní ɔniliɛ gi yɛ asa keme ní ba kusi su u. 47Agi Yesu ete ba begyodi ba onu i, agbani ɔnuvɔ ɔtɔ amanɔ lɛ aki si ɔlɛ ni yɛ su i; 48lɛ asi ba si, “Ɔniliɛ gi aazi kanuvɔʋia lia ní mɛ linyi ne me e, mɛ ɔniɛ azɛ ɛ. Lɛ ɔnɔ kakaa gi azɛ mɛ ɛ, azɛ ɔniliɛ gi yɛ akpɛ mɛ ɛ. Lɛ ese linu si ɔniliɛ gi yɛ onu ɔsisami yɛ petee ní mlɔ kusi i, yɛ asa keme e.”
Ɔniliɛ gi ɔ́yɔ kedu ní mlɔ su i, mlɔ aʋa ɔtini
49Lɛ Yohanes apani si, “Blɔ Ɔkaɛ, kwimɔ onyime ɔtɔ gi azɛkpikpinì ifuɛfuɛ zimizi ne edono ní wɔ linyi ne me e, nite si kwisi yɛ si odzini kumɔni lɛ ese linu si aní blɔ mɛ tole onu u.”
50Yesu asi yɛ nì badɔkpasi gɔgɔ ba si, “Mlekítsi kudeo aki yɛ ɛ, lɛ ese linu si ɔniliɛ gi ɔ́yɔ kedu ní mlɔ su i, ɔtini mlɔ aʋa.”
Samaria ɔma ɔtɔ ègbe ɔ́zɛ Yesu u
51Agi Yesu yɛ lifunu ne kutrɛtrɛɔ lipoe le litipɔnɔ ɛ, atrɔ lɛ si yɛ atrɛ ní Yerusalem. 52Niteme si atsisi baxwɛdzɛ ba ní yɛ ɔtɔ nɔ ní Samaria kamami katɔ mɛ si babla kidɔkakaa aplɛ aki yɛ. 53Pɔ̀ banima ni iklɔ bázɛ yɛ ɛ; lɛ ese linu si lɛ mɛ lidra ɛki ba si Yesu atrága ba klɔ ɛtrɛ ní Yerusalem. 54Agi yɛ badɔkpasi ba Yakobo ni Yohanes bɛmɔ lɛ gyesi i, beʋi si, “Blɔ Ɔkaɛ, wɔpɛ si kuxwa kifu idɔni lifunu ne tɔ kibakani banɔ ba ya na a?” 55Pɔ̀ Yesu ekyi xe aka aŋu mɛ aki ba ɛ 56Nite si Yesu ni yɛ badɔkpasi ba bekyi itrɛ ní kamami dzedze me.
Banama elu gi biaze ni Yesu kude e
57Agi bɛzɛtrɛ ní kudeo me e, onyime ɔtɔ asi Yesu si, “Ɔkɔ kakaa gi wɔatrɛ ɛ, maze ni wɔ kude.” 58Lɛ Yesu asi yɛ si, “Wayu ʋa bɛmɔ beke ʋa, lɛ kudzɔʋi yɔ kyɛ kwimɔ evu na. Pɔ̀ Ɔnɔɛ Yebi ye e, ɔ́mɔ ɔkɔkɔ gi aafɛ ɛ, xe aayɔ isu mɛ ɛ.” 59Yesu asi ɔnɔ dzedze si, “Zenì mɛ kude!”
Pɔ̀ onyimee asi yɛ si, “Ɔka kitɔ mizeevive mɔka xe e.” 60Lɛ Yesu asi yɛ si, “Ki tɔ bekpo ba bevive ba tutɔ ba bekpo ba. Wɔ kɔ trɛ tɔ zepani ni Aya yɛ kaʋaŋaa su u.” 61Lɛ ɔnɔ dzedze kyɛ asi yɛ si, “Ɔkaɛ, maaku ni wɔ kude; pɔ̀ ki tɔ mizɛɛklá mɛ benete ba xe e.” 62Yesu asi yɛ si, “Ɔnɔ kakaa gi ɛwa lixwɛ xe ɔ́ʋiwa lɛ ni yɛ ɔna nɔ petee, ógyeno gi aasumu ní Aya yɛ Kaʋaŋaa mɛ ɛ!”",https://www.bible.com/bible/1982/LUK.9.AVN
LUKA 10,"Yesu akpɛ yɛ badɔkpasi avi tegloele ni tiaʋa ní yɛ ɔtɔ nɔ
1Eboa la klɔ kede e, Ɔkaɛ ebu, badɔkpasi avi tegloele ni tiaʋa dzedze, lɛ atsisi ba tiaʋa tiaʋa kpɛ ɔtɔ ní ɔma kakaa ni ikɔɛ lɛ klɔ gi apɛ si yitrɛ ɛ mɛ. 2Lɛ asi ba si, “Amu na lipapoe le lina pɔ̀ la bapapa ba básrɛ ɛ. Lɛ loso mleʋi tɔ ɔnyrɔɔ nɔ onetee ɔtsisi baxwɛwa ba ní yɛ kayaa mɛ tɔ bapa la. 3Mlatrɛ! Mɛɛkpɛ mlɔ ŋwisi kuʋesibi kinɛ ní kuŋwafudroʋi yo kusi i. 4Xe mlɛɛtrɛ ɛ, mlakívu kepimi loo ɔdɔʋi gudo loo afɔkpa lide ʋla, Mlakílɛɛ apani ɔnɔnɔ ní kudeo aʋa a.
5“Xe mleti iku kepe katɔ mɛ ní ɔtɔpu kɔ ɛ, mlapani si, “Kusuyɔ kuze ní kepea lia aʋa a!” 6Xegi kusuyɔ onete ɔlɛ ní kepea mɛ ɛ, mlɔ kusuyɔɔ kwiaze ní yɛ aʋa. Xe aní te pɔ̀ ɛ, mlɔ kusuyɔɔ kwiadzi kuba mlɔ klɔ. 7Mlatí ní kepea lia klɔ mɛ. Mlaŋa bidɔ tɔ mlaŋwɛ kidɔ kakaa gi bɛki mlɔ ɛ; lɛ ese linu si ɔxwɛwa yɛ yɛ bizɛɛtsa liʋɛ ɛkɔ ɔ. Mlakítsrɛ kupeo o. 8Xegi mleti iku ɔma ɔtɔ mɛ ɛ, xe bɛkpɛ mlɔ wolaa ɛ, mlaŋa kidiliɛ gi bɛki mlɔ ɛ.
9“Mlayɔ ni banyanya ba ní ɔmaa lɔ klɔ mɛ, tɔ mlasi banima ní klɔ si, ‘Aya yɛ Kaʋaŋaa ketipɔni mlɔ.’ 10Pɔ niklɔ gi mlɛtrɛ ɛ, xe bázɛ mlɔ ɛ, mledo ní lɔ ablɔ ʋa aʋa tɔ mlapani si, 11‘Mlɔ ɔma nɔ mɛ ovugbo ɔlɔ klɔ gi evu blɔ kuklikpɔ kyɛ ɛ, kwisugu lo ɛplɛ ki mlɔ ŋwisi kiseʋi dúdu ní mlɔ su kinɛ ɛ, Pɔ̀ mlaplɛ aŋu si, Aya yɛ Kaʋaŋaa, ketipɔni mlɔ ɔ.’ 12Matrɔ likla lɛ aʋa aki mlɔ si, Aya aadi Sodom asigaga sani ɔma lɔ klɔ ní Litsixwawe le aʋa.
Kutuhehe ki Imaɛ lɛ klɔ gi íziŋa ɛ
13“Litraze gagla ɛki mlɔ Korazinanɛ ma; litraze gagla ɛki mlɔ Bɛtsaidanɛ ma kyɛ ní Litsixwawe le aʋa. Atɛsi enugutseboe ala gi bɛbitɛ ní mlɔ kusi i, xe Tiro ni Sidon ima nɛ mɛ bɛbitɛ la ɛ, nya niklɔ banɛ ma benyime akpanya, xe bɛdzà kusuʋɔtɔ tɔ libasɛ si bekyi ba ina nɛ mɛ ní ba eboe zimizi na su u. 14Ni Litsixwawe le aʋa ɛ, Aya aadi Tiro ni Sidon asigaga sani mlɔ. 15Lɛ wɔ Kapernaum ɔma nɔ pɔ̀ ɛ, kitɛ wɔpɛ si wumuni isu ya lifune e? Lizokpo gluglui lɛ gi odukɔ ɔma kilɛ ɛ, lɛ mɛ bɛtráŋwia wɔ ɛkpɛ ɛ.
16“Lɛ Yesu asi yɛ badɔkpasi ba si, “Ɔniliɛ gi azɛ mlɔ liboe le e, mɛ liboe le azɛ; nite ke ɔniliɛ gi ɔ́zɛ mlɔ ɛ, mɛ ɔ́zɛ ɛ. Lɛ ɔniliɛ gi ɔ́zɛ mɛ ɛ, Ɔkaɛ gi akpɛ mɛ ɛ, yɛ ɔ́zɛ ɛ.”
Badɔkpasi avi tegloele ni tiaʋa ba kudzidzio
17Badɔkpasi avi tegloele ni tiaʋa ba bedzi dɔni kudeo me ni isami glegle. Lɛ bɛki kunutsatsa si, “Ɔkaɛ, agi kwidzɛ ɛ, xegi kwikpɛ isã ɛki ifuɛfuɛ zimizi ne kura fɛ ní wɔ linyi ne me e, izenu kutu iiki blɔ.” 18Yesu asi ba si, “Mamɔ Satana gi awɔli adɔ nɔ lifunu ne ŋwisi dzeni kifububu kinɛ ɛ. 19Mlata kutu! Maki mlɔ kigagla si tɔ mlaatani kuga ní bagblaga ʋa ni kutapiadzɔɔ aʋa, lɛ mlaaŋa Ozimizi ye kigaglaɛ petee aʋa gi kididɔ kítrasa mlɔ ɔ. 20Pɔ̀ isami ikíku mlo tete si ifuɛfuɛ zimizi ne inu kutu iiki mlɔ ɔ; boŋu i, isami iku mlo si bɛŋwlimi mlɔ enyi na ní lifunu ne.”
Yesu amɔ isami koŋ
21Lipoe lɛ klɔ mɛ, Ɔfuɛfuɛ Dradra lɔ ɛki si isami iyi Yesu me. Lɛ apani si, “Mɔka, wɔ wonu lifunu ne ni kesea Ɔkaɛ! Medo wɔ ɖase si wɔkɔ eboa la okpo beboete ba ni beplekpate ba, pɔ̀ woble la ɔbasɛ krutu ba. Ee, Ɔka, nite wɔ pɛ si lize.
22“Mɔka akɔ bidɔ mɛ petee akpɛ mɛ awla. Ɔnɔnɔ óte ɔniliɛ gi Obi ye onu u sani Ɔkaɛ. Lɛ ɔnɔnɔ óte ɔniliɛ gi Ɔkaɛ onu u sani Obi ye ni banama gi beku Obi ye liŋu si yibu Ɔkaɛ basɛ ɛ.
23“Lɛ Yesu ekyi edi yɛ badɔkpasi ba xe asi ba tètè dzaa si, “Kunya kulɛ mlɔ su koŋ gi mlɛmɔ eboa la aŋu mɛ ɛ. 24Mɛɛsi mlɔ si, eboa la gi mlɛɛmɔ ɛ, beboedoplɛ glegle ni bekusi ba bɛpɛ la aŋu mɛ si bɛɛmɔ pɔ̀ líba lɛ mɛ ɛ. Lɛ bɛpɛ si beenu eboa la gi mleenu i, pɔ̀ bénu u.”
Abee ní Samaria ɔnɛ gbã yɛ su
25Liba lɛ mɛ si ɔsã nɔ ɔdɔbasɛ ɔtɔ aba Yesu klɔ gi apɛ si yipunu yɛ evu u. Lɛ eʋi ye si, “Ɔdɔbasɛ yɛ,” “ege maabitɛ xe maamɔ ligbã́ moblo le e?”
26Yesu eʋi ye si, “Kitɛ bɛŋwlimi kpɛ ní Mose ɔsã nɔ mɛ ɛ? Kitɛ wonu le ese e?”
27Lɛ onyimee ebu le onu si, “Dimɛni Ɔkaɛ gi yɛ onu wɔ Aya ɛ, nì wɔ ɔna nɔ petee, nì wɔ esobo la petee, nì wɔ kigaglaɛ petee ani wɔ kugyodi yo petee. Lɛ dimɛni wɔ ɔhanuglɔɛ ŋwisi wɔ isu ya kinɛ ɛ.”
28Lɛ Yesu asi yɛ si, “Wobu le onu mumɔ, Trɛ tɔ zɛbitɛ kiliɛ gi wɔpani i, tɔ wɔaze ligbã́.”
29Pɔ̀ ɔsã nɔ ɔdɔbasɛ yɛ apɛ si yɛ linɛ ligyɔ ɔ; lɛ loso eʋi Yesu dzɛ si, “Nyaŋwɛ onu mɛ ɔhanuglɔɛ ɛ?”
30Yesu ebu le onu aki yɛ si, “Liba lɛ mɛ liwetɔ lɛ si, onyime ɔtɔ ádɔ Yerusalem gi azeeple atrɛ ní Yerixo e. Beze batɔ bɛdɔ yɛ aʋa, bɛzi yɛ bidɔ mɛ petee ní yɛ awla, bekusi ye lɛ bebu ye liya lɛ ɛ. Niteme si bɛyurɔ yɛ ɛplɛ gi etse okpokpo lo e. 31Liba lɛ mɛ si kusɔli yɔ ɔka ɔtɔ azɛɛga kudeo liɔ klɔ ke, pɔ̀ gi amɔ onyimee gi bekusi i, aga kedepɛ ʋla aza a. 32Nite ke Lewiɔnɛ ɔtɔ kyɛ gi aba na níklɔ ɔ xe edi onyime e, yɛ kyɛ aga kedepɛ ʋlaa aza yɛ aʋa. 33Pɔ̀ Samaria ɔnɛ ɔtɔ gi yɛ kyɛ azɛɛga kudeo liɔ klɔ ɛ, aklani onyime onu. Gi amɔ yɛ ɛ, yɛ ɔna ekyi vu onyimee. 34Eti apɔni yɛ su, lɛ abali wain ni kumu akpɛ ní yɛ ebi la mɛ ɛ, lɛ anya na ɛ. Lɛ efeke ye atrɔ ní yɛ tedzi ye aʋa a, xe akɔ yɛ atsinɔ ní bedega ba ɔyakɔ ɔtɔ ɔ, xe edi yɛ aʋa ɛ. 35Keletitia mɛ ɛ, ebu bibɔ pititi tuʋa akɔ aki kepea ɔʋadi ye. Lɛ asi yɛ si, ‘Di yɛ aʋa, tɔ kidɔ kakaa elu gi wɔazizi pɔnɔ ní yɛ litukpo e, maatsa kɛ ɔki wɔ xe medzi aba ɛ.’
36“Lɛ Yesu agu yɛ liboe le ni kuʋiʋi si, “Ni wɔ kugyodi yo onu i, ni banɔ tiata ba ya mɛ ɛ, owoli onu ɔhanuglɔ ɔki odega liɛ gi awɔli eku ní beze ba iwla mɛ ɛ?”
37Lɛ ɔsã nɔ ɔdɔbasɛ yɛ ebu le onu si, “ɔniliɛ gi edi yɛ asigaga ɛ.” Yesu asi yɛ si, “Wɔ kyɛ trɛ, tɔ zɛbitɛ nite ke e.”
Yesu adzɛ Marta ni Maria klɔ
38Gi Yesu ni yɛ badɔkpasi ba beze ní ba kudeo aʋa ɛ, beku kamamiatɔ mɛ gi ɔdzɛ ɔtɔ gi bizɛxwa si Marta eze e. Yɛ si azɛ Yesu akpɛ ní yɛ kepea mɛ. 39Yɛ onemidzɛ ɔtɔ gi bɛzɛxwa si Maria ɛ, eze ní Yesu yɛ ikli lɛ onu gi azeenu yɛ kudɔbasɛ yɔ ɛ. 40Pɔ̀ kaʋadi ya axwɛ na emi ní Marta tole aʋa a. Nite si Marta aba Yesu klɔ, lɛ asi yɛ si, “Ɔka wɔ́kɔ lɛ me si monemi ye ayurɔ axwɛ na petee atrɔ ni mɛ tole aʋa a? Si yɛ tɔ ɔbapɔni mɛ.”
41Yesu ebu le onu aki yɛ si, “Marta, Marta wɔepè lɛ wɔxixa ní eboe glegle su u. 42Pɔ̀ kidɔ tile ko kizia. Maria kɔ akya kidɔ gbã ɛ gi ɔnɔnɔ ɔ́trazi kɛ ní yɛ awla a.”",https://www.bible.com/bible/1982/LUK.10.AVN
LUKA 11,"Yesu abasi bidɔ ní Aya Kuxwaxwa su u
1Liwetɔ lɛ ɛ, Yesu azɛɛxwa Aya ní ɔkutɔ, gi abitɛ pɔ́ ɛ, yɛ badɔkpasi ba mɛ tole asi yɛ si, “Ɔka basɛ blɔ kiliɛ gi kwiaxwa Aya ɛ, ŋwisi kiliɛ gi Yohanes abasi yɛ baxwɛkpasi ba kinɛ ɛ.” 2Yesu asi ba si, xegi mlɛɛxwa Aya ɛ, mlapani si,
“ ‘Ɔka, Kukpɔ̀kpɔ̀ ki wɔ linyi ne;
Ki tɔ wɔ Kaʋaŋaa keple kú ní blɔ kusi,
3Ki blɔ liwe kakaa lɛ kiŋaŋaɛ.
4Kɔ blɔ eboe zimizi na kyɛ blɔ ɔ,
ŋwisi kiliɛ gi blɔ kyɛ ɛ, kuzɛɛkɔ ɛkyɛ ɔnɔ kakaa gi izɛta blɔ ese kinɛ ɛ.
Lɛ wukígbani blɔ ɛkpɛ kufekedi me e.’”
5Lɛ Yesu asi yɛ badɔkpasi ba si, “Xe liba lɛ mɛ si mlɔ mɛ tole atrɛ ní yɛ ɔʋia nɛ ɔtɔ kɔ elesi tetsu, lɛ asi yɛ si: ‘Ɔʋia dɔ àklã tatá ki mɛ. 6Mɛ ɔʋia nɛ ɔtɔ gi aga kude e, abaya mɛ, pɔ̀ kididɔ kíma ní mɛ awla gi makɔ odu yɛ ketu ya.’
7“Lɛ xegi liba lɛ mɛ si wɔ ɔʋiaɛ aabu le onu dɔni yɛ ligba lɛ mɛ si, ‘Wukíkpɛ mɛ kunugu u! Madà mɛ kevunu ya kooko, lɛ mɛ nì mɛ bebi ba kwiku ligba a. Mátratani kuyɔ xe maadi wɔ ɔza a.’ 8Mɛɛsi mlɔ si, xegi ɔ́yɔ ɔ ní kiliɛ mɛ gi wonu yɛ ɔʋia nɛ onu kyɛ ɛ, aayɔ ní wɔ su gi aaki wɔ ɔ kidiliɛ gi kizia wɔ ɔ, kɔkpɛ wɔ kunugu uliɔ gi wɔɛkpɛ yɛ loso o.”
9“Lɛ loso mɛɛsi mlɔ si i, mleʋi bidɔ tɔ baki mlɔ; mlapɛ bidɔ tɔ mlamɔ; mla sa opupo lo tɔ badra lɔ aki mlɔ. 10Lɛ ese linu si, ɔnɔ kakaa gi izeʋi bidɔ ɛ, bizɛki yɛ; lɛ ɔnɔ kakaa gi izɛpɛ bidɔ ɛ, izɛmɔ; lɛ ɔnɔ kakaa gi izɛsa opupo lo e, bizɛdra lɔ ɛki yɛ.
11“Nyaŋwɛ ɔlɛ ní ya gi onu obika xe Yebi ye aaʋi ye likpa a xe aakɔ̀ ɔgblaga ɔki yɛ ɛ? 12Loo xe eʋi ye likukɔdze e, xe aakɔ̀ katapiadze ɔki yɛ na a? 13Mlɔ ŋwisi baka kinɛ gi mlɛnyani kyɛ ɛ, mlete kiliɛ gi mlaaki mlɔ bebi ba bidɔ gbã ʋɛ ɛ. Lɛ kitɛ gbɛgbɛ liaze xe mlɔ Ɔka yɛ ní lifunu ne e, ɔ́trayurɔ yɛ Ɔfuɛfuɛ Dradra lɔ ɛki banama gi biaʋi ye na a!”
Yesu nì Belzebul
14Yesu azɛ kpikpini ɔfuɛfuɛ zimizi gi ɔʋípani dono ní onyime ɔtɔ mɛ ɛ. Gi ɔfuɛfuɛ zimizi no edo pɔ́ ɛ, onyimee apani, gi litu linɔkpi le kugyɔ ɔ. 15Pɔ̀ banɔ batɔ ní ba mɛ bɛpani si, “Belzebul gi yɛ onu ifuɛfuɛ zimizi ne ɔkaɛ ɛ, yɛ aki Yesu kigaglaɛ xe ɛɛkpikpini ifuɛfuɛ ne edono o.” 16Banɔ batɔ kyɛ bɛpɛ si bɛɛpunu Yesu. Lɛ loso e, beʋi idɔnɔ ní yɛ awla si, ɔbitɛ linugutseboe litɔ gi liabasɛ si Aya anya kpɛ yɛ ɛ.
17Pɔ̀ gi Yesu etè ba begyodi ʋa onu i, asi ba si, “Kaʋaŋaa kakaa gi ka mɛ benete ba bɛyɔ kedu ní ba ahanuglɔ ba su i, kiayaʋi, lɛ kepe kakaa gi ka mɛ benete ba bɛyɔ kedu ní ba ahanuglɔ ba su i, kiayaʋi. 18Lɛ loso e, xe Satana kaʋaŋaa kɛlɛ ní paso ʋa mɛ ɛ, xe bɛɛgɔni i, kitɛ liaze xe kiali i? Mlɛɛpani si Belzebul yɛ aki mɛ kigaglaɛ xe mɛɛkpikpini ifuɛfuɛ zimizi ne edono o. 19Xegi Belzebul aʋa mɛɛkpikpini ifuɛfuɛ zimizi ne edono e, kɔ nyaŋwɛ yɛ kigagla mɛ mlɔ kude bezenozeno ba bizɛkpikpini lɛ edono e? Mlɔ tutɔ mlɔ kude bezenozeno ba ɛ, ba beebu mlɔ lipɔ si mlɔ linɛ lígyɔ ɔ! 20Pɔ̀ xe Aya yɛ kigaglaɛ aʋa mɛɛkpikpini ifuɛfuɛ zimizi ne edono e, libasɛ si Aya yɛ kaʋaŋaa kɛba mlɔ kusi kooko o.
21“Xegi onyimewa eepe yɛ kepea ni yɛ bigutadɔ mɛ ɛ, yɛ kepea kizeze ní kusuyɔ mɛ. 22Pɔ̀ xegi ɔniliɛ gi asani yɛ onu adɔ ní yɛ aʋa a, xe aŋa yɛ aʋa ɛ, ɔniliɛ klɔ aahali yɛ bigutadɔ mɛ gi bɛ aʋa ɛɛwa igyi le e, kɔ alɛ yɛ exo la ni yɛ baʋianɛ ba ɛ. 23Ɔnɔ kakaa gi ɔ́ma mɛ aʋa ɛ, ayɔ kedu ní mɛ su. Ɔniliɛ gi ɔ́kpɛ bidɔ likpɔ ɔpɔni mɛ ɛ, kihle eehle ʋe.
Ifuɛfuɛ zimizi ne ízedziiba
24“Xegi ɔfuɛfuɛ zimizi edo ní ɔnɔ mɛ ɛ, izɛpɛ ozekɔ ɛklanɔ ní ɔyaya kɔ. Xegi ɔ́mɔ ɔkɔ gbã ɔtɔtɔ kɔ ɛ, izɛsi isu ya si, ‘Maadzi trɛ ní mɛ kepe kokoa mɛ.’ 25Xe edzi atrɛ ɛ, aamɔ si bɛgba kepea mɛ ɛlulɔ, 26kɔ ɛzɛɛgbani ifuɛfuɛ zimizi tigloele dzedze gi inyani sani lɔ ɔtutɔ lɔ ɛmanɔ kɔ iiba kɔ iizɛ ní kepea mɛ, gɔgɔɛ ɔnɔɛ yɛ kizezee me kudegbaa kianyani sani kiliɛ gi eze tsã ɛ.”
Yesu abasi bidɔ ni Isami su
27Gi Yesu agù yɛ kupaniɔ ɛ, ɔdzɛ ɔtɔ ní ɔnɔha lɔ kusi apani si, “Aya aakrira one liɛ gi apɔ wɔ xe aki wɔ limwa nɛ ɛ.” 28Pɔ̀ Yesu ebu le onu si, “Aya aakrira banama gi beenu Aya Liboe le xe bɛɛbitɛ ní lɛ aʋa a boŋu!”
Yesu Ɔ́bitɛ Linugutseboe
29Agi anɔkpi la ɛkpɛ likpɔ ní Yesu i, atrɛ ní yɛ kunugu yo aʋa si, “Kelea lia mɛ bebi ba ɛ, bɛnyani koŋu! Bɛɛpɛ linugutseboe si bɛɛmɔ ɔ; pɔ̀ bátramɔ litɔtɔ ɛ sani Yona yɛ linugutseboe le e. 30Ŋwisi kiliɛ gi Yona oboedoplɛɛ eze liŋwitsɛ aki Ninive banɛ ma ɛ, nite ke Ɔnɔɛ Yebi ye kyɛ aaze liŋwitsɛ aki abla kelea mɛ benete ba. 31Ní Litsixwawe le aʋa ɛ, Sheba Okusidzɛɛ, aayɔ alɛɛ gi aabu kiwlaʋi kukpɛ mlɔ abla bebi ba aŋu mɛ. Lɛ ese linu si aga adɔ ní yɛ kepea ke, gi aba ata Okusi ye Salomo yɛ kuboeteo kutu u. Lɛ mɛɛsi mlɔ si, ɔnutɔ gi ekeme asani Salomo ɔlɛ ní ya a. 32Ní Litsixwawe le aʋa ɛ, Ninive banɛ ma kyɛ biayɔ ɔlɛɛ, gi bíabu mlɔ omono bebi ba lípɔ ɔ. Lɛ ese linu si bekyi ɔna mɛ gi benu Yona yɛ liboe le e. Lɛ mɛɛtrɔ likla ní lɛ aʋa ɛki mlɔ si ɔnutɔ ɔlɛ ní ya gi ekeme asani Yona ɛ.
Kimbi ye kinu kani ɔki ɔnɔse lo
33“Ɔnɔnɔ ɔʋísu kani xe izɛkɔ yɛ ɛkpɛ agba yɛ ese loo izekpo ye; boŋu i, izɛkɔ yɛ ɛtrɔ ní kani yɛ ose lo aʋa tɔ okle ɔki banama gi beetiku ní kepea mɛ ɛ. 34Mlɔ bimbi ʋe binu kani ɔki mlɔ inɔse le. Xegi mlɔ bimbi ʋe bipɛ ɛ, kɔ mlɔ inɔse le ina ɛ. Pɔ xegi mlɔ bimbi ʋe bípɛ ɛ, kɔ mlɔ inɔse le iwɔ ní litumu ne me e. 35Lɛ loso mledi le aʋa si kuklekleo kukídzi litumu ní mlɔ mɛ ɛ. 36Xegi kuklekleo kwiyi mlɔ mɛ gi mlɔ inɔse le kapɛa tɔtɔ káma litumu me e, mlɔ inɔse le petee iaze ŋwisi kiliɛ gi kaniɛ izeekle bali ní mlɔ aʋa kinɛ ɛ.”
Yesu ebu Ɔsã nɔ badɔbasɛ ba ni Farisianɛ ma lipɔ
37Gi Yesu agù yɛ kupaniɔ ɛ, Farisiɔnɛ ɔtɔ ekpe ye si ɔga aŋa bidɔ ni yɛ ní yɛ kepea mɛ. Lɛ loso Yesu atrɛ, eple eze lɛ ekpese bidɔ mɛ kuŋa ni yɛ ɛ. 38Pɔ̀ litu Farisiɔnɛ kugyɔ si Yesu óplo awla xe ekpese bidɔ mɛ kuŋa a.
39Lɛ Yesu asi kepea ɔkaɛ si, “Mlɔ Farisianɛ ma mlɛzeplo mlɔ kupliʋi yo ni kudɔŋazi yo kɔ kedea; pɔ̀ mlɔ mɛ eyi ni kuŋazi ni litukpo me gagla a. 40Baga! Aní Aya gi abitɛ kedea ɛ, yɛ ke abitɛ kimɛ mɛ kyɛ na a? 41Pɔ̀ kidiliɛ gi kikpasi ní mlɔ kupliʋi yo ni kuzi yo me e, mlakɔ kɛ aki bepiplinete ba tɔ kidɔ kakaa su kidra ɛki mlɔ ní mlɔ egoʋi la onu.
42“Litráze gagla ɛki mlɔ Farisianɛ ma, lɛ ese linu si mlɛzɛki Aya oni bitɔ́dɔ, ni siwa flafla, kapɛ liɔfɔa, pɔ̀ mlapɛ si mlɛxwa etsi gyɔgyɔ, lɛ mlálɔ Aya kyɛ ɛ. Mlegyeni la ya kubitɛ pɔ̀ mlatrayurɔ atɔpu na kyɛ ɛ.
43“Litráze gagla ɛki mlɔ Farisianɛ ma, mlɛzɛɛpɛ izekɔ gyɔgyɔ lɛ ní Yudanɛ ma itsaklɔ; lɛ mlɛzɛɛpɛ si bapani mlɔ ni kubùbù ní ablɔ ʋa aʋa.
44“Litráze gagla ɛki mlɔ! Mla lɛ ko ŋwisi idrɔ gi bákpɛ lɛ gyesi i, xe banima bize ga lɛ aʋa ɛza ní motemote me kinɛ ɛ.”
45Ɔsã nɔ badɔbasɛ ba mɛ tole asi yɛ si, “Ɔdɔbasɛ yɛ, xegi wɔɛɛpani eboa la ɛ, wɔekpini blɔ kyɛ.”
46Yesu ebu le onu si, “Litráze gagla ɛki mlɔ kyɛ, ɔsã nɔ badɔbasɛ ba! Mlɛtrɔ adɔtu zegbezegbe ní banima aʋa gi bátratani kutu i; pɔ̀ mlaʋíkpɛ awla si mlɛpɔni ba tɔ betu la a.
47“Litráze gagla ɛki mlɔ! Mlɛlulɔ Aya yɛ beboedoplɛ ba ya gi mlɔ bakatsitsi ba beye e, ba idrɔ lɛ ɛ. 48Mlɔ kibitɛɛ kibasɛ si mlɛtrɔ ní mlɔ bakatsitsi ba kiboebitɛɛ aʋa a; lɛ ese linu si beye Aya yɛ beboedoplɛ ba lɛ mlɔ pɔ̀ mlɛba ɛʋɔ ba idrɔ lɛ ɛ. 49Lɛ loso e Aya ní yɛ kuboeteo me e, edo aplɛ si, ‘Maatsisi ba beboedoplɛ ba ni baxwɛdzɛ ba; biaye ba mɛ batɔ, kɔ bɛyɔ kedu ní bedzedze ba su i.’ 50Nite si Aya yɛ beboedoplɛ ba klɔ petee gi beye e, dɔnɔ ní kelea likpese le gakɔna ni abla ɛ, mlɔ abla bebi ba ɛ, biaʋi ba kuwle dɔni mlɔ awla. 51Kuwleo ki banama gi beye e dɔnɔ ní Abel aʋa gakɔna ni Zakaria gi yɛ beye ní ɔdɔpɔʋisuʋɔ lɔ ni lisumugba lɛ kusi yo e. Sugba mɛɛsi mlɔ si, biahe kutu ki mlɔ abla kelea bebi ba ní kunɔyeo liɔ klɔ petee litukpo!
52“Litráze gagla ɛki mlɔ ɔsã nɔ badɔbasɛ ba! Mletso safi ye ebu ní kuboeteo ligba lɛ opupo lo onu. Mlɔ tutɔ mléʋiti ku lɛ mɛ ɛ, lɛ mletsi kudeo onu ɛki banama gi bɛɛpɛ si beetiku i.”
53Agi Yesu asɛ níklɔ ɛ, Farisianɛ ma nì Ɔsã nɔ badɔbasɛ ba bɛyɔ kedu ní yɛ su lɛ beʋi ye beʋiʋi ní eboe glegle su ní kusuyeʋi me 54lɛ ese linu si bɛpɛ si ɔpani liboe trama ɛtɔ tɔ bɛɛpunu ye evu.",https://www.bible.com/bible/1982/LUK.11.AVN
LUKA 12,"Yesu edu kiseʋi ní banɔ aŋu mɛ kiboebitɛ su
1Liba lɛ mɛ si banɔ akpe akpe ba bɛkpɛ likpɔ, gi beze ga ní ba ahanuglɔ ba aʋa kyɛ ɛ. Yesu agba yɛ badɔkpasi ba ní ɔtɔpu kɔ si, “Mlakpɛ lixaŋu ní Farisianɛ ma kunyasi yɔ gi kunu banɔ aŋu mɛ kiboebitɛ su u. 2Kidɔ kpokpo kakaa kiaŋwi, lɛ liboe kpokpo kakaa liado oŋwe e. 3Niteme si liboe kakaa gi mlapani ní litumu ne me e, bianu le ní liwo le kuklekle onu. Lɛ idali kakaa gi mlaado ní lifɛgba lɛ mɛ ɛ, biakla lɛ ní ivitɔ lɛ ɛ.
Ɔniliɛ gi biase e
4“Mɛ baʋia ba, mɛɛsi mlɔ si, banama gi ɔnɔse lo ko biata ni kuye e, pɔ̀ xe bátratani kididɔ kubitɛ sanɔ ɛ, mlakíse ba. 5Maasi mlɔ ɔniliɛ gi lilɛ si mlese e. Mlese Aya gi xegi eye ɔnɔ pɔ́ ɛ, kigagla kilɛ yɛ awla gi aatani yɛ kukpɛ ní kifumoni ye me e. Mlazi mɛ aʋa aŋa yɛ lilɛ si mlese e! 6Aní pɛsɛwa tiaʋa ko bizɛda ayikpakpa tietsu i? Pɔ̀ Aya óʋidze ayikpakpa klɔ ʋa mɛ ni tole e! 7Mlɔ pɔ̀ ɛ, mlɔ litukpo le siya sɛ kura kyɛ ɛ, bɛkla sɛ petee. Lɛ loso lifu likíku mlo o. Mlɛŋa kedzi isanɔ ayikpakpa glegle.
Yesu yɛ kuzɛ́zɛ ni yɛ kunada
8“Sugba mɛɛsi mlɔ si, banama gi bɛpani ní banima aŋu mɛ si mɛ benu mɛ banɛ ɛ, Ɔnɔɛ Yebi ye kyɛ aapani ní Aya baxwɛdzɛ ba aŋu mɛ si, yɛ banɛ benu. 9Nite ke banama gi bianada me ní banima aŋu mɛ ɛ, mɛ kyɛ maanada si mete ba ní Aya yɛ baxwɛdzɛ ba aŋu mɛ. 10Ɔnɔ kakaa gi aapani liboe zimizi yurɔ Ɔnɔɛ Yebi ye e, biakɔkyɛ yɛ. Pɔ̀ banama gi biapani liboe zimizi yurɔ Ɔfuɛfuɛ Dradra lɔ ɛ, bátrakɔ kɔ ɛkyɛ ba a.
11“Xegi bɛtsini mlɔ ní Yudanɛ ma itsaklɔ ɔ, loo kesea baʋaŋa ba aloo kesea ʋa bedidi ba aŋu mɛ, si baxwa litsi ni mlɔ ɛ, mlakípè ní kiliɛ gi mlaŋwlɛ isu, nì liboe lɛ gi mlaapani su u. 12Lɛ ese linu si Ɔfuɛfuɛ Dradra lɔ aabasɛ mlɔ ní lipoe lɛ klɔ mɛ eboa la gi mlapani i.”
Abee ní Oxonete Kanukpaʋi ya su
13Onyime ɔtɔ ní ɔnɔha lɔ kusi asi Yesu si, “Ɔdɔbasɛ yɛ, si mɛ onemi ye tɔ ɔlɛ kaŋasea gi blɔ ɔkaɛ ayurɔ aplɛ aki blɔɛ nì mɛ ɛ.”
14Yesu ebu le onu aki yɛ si, “Onyime, nyaŋwɛ edu me otsixwa loo ɔdɔlɛ ní mlɔ tiaʋa kusi i?” 15Lɛ atrɛ ní lɛ aʋa aki ba petee si, “Mleze ni aŋu tɔ mledi mumɔ ní kuŋazi kakaa elu su; lɛ ese linu si ɔnɔ ligbã limá ní yɛ exo kumɔmɔ mɛ ɛ, xegi ɔwla mɛ ɔlɛ yɛ kura kyɛ ɛ.”
16Lɛ Yesu ebu abee aki ba si, “Oxonete ɔtɔ eze gi kese keze ní yɛ awla a. Bidɔ mɛ bipɛ ní kesea aʋa mɔmɔmɔ. 17Egyo le edi si, ‘Ɔdɔblakɔ ʋidi ɔma ní mɛ awla a gi maabla mɛ ɔnyrɔɔ nɔ mɛ bidɔ mɛ ɛ.’
18“Lɛ asi isu ya si, ‘Maayaʋi mɛ idɔblakɔ koko le tɔ maawa ivuvũ gi ikeme sanɔ ɛ. Niklɔ maayasi mɛ idoli le ni kayaa mɛ bidɔ gɔgɔ ʋɛ kukpɛ ɛ. 19Kɔ masi isu ya si, “Wɔmɔ ligbã. Bidɔ bilɛ ní wɔ awla ki agɔ glegle gi ɛɛtraba ɛ. Ze mɔni, ŋa, ŋwɛ tɔ mɔ̀ isami.” ’
20“Pɔ̀ Aya asi yɛ si, “Wɔ Kanukpaʋi! Kele kátrati nì wɔ ɔ! Kɔ bidɔ mɛ gi wɔbla aplɛ ki wɔ isu ya ɛ, nyaŋwɛ binɛ bitradzì i?”
21Lɛ Yesu agù yɛ liboe le si, “Nite litráze ɛki banama gi bexogo kelea mɛ exo la ɛki isu ya a, pɔ̀ xe benu bepiplinete ní Aya aŋu mɛ ɛ.”
Kɔ wɔ aŋu na trɔ ní Aya aʋa a
22Lɛ Yesu asi yɛ badɔkpasi ba si, “Lɛ loso mɛɛsi mlɔ si mlakíkpɛ isu kunugu ní mlɔ ligbã́ nɛ su, kidiliɛ gi mlaaŋa loo ní mlɔ isu ya kidiliɛ gi mlaakpɛ su u. 23Ligbã nɛ liziã boo esani kiŋaŋaɛ; lɛ ɔnɔse lo kyɛ ɛzia ɛsani kusa a. 24Mledi akpavia ʋa: Baʋíwa ɔnyrɔɔ ɔ, lɛ baʋíyasi kididɔ ɔ, kɔpɔnɔ ɛ, owle ɔma ní ba awla a. Pɔ̀ Aya yɛ izɛ gani ba a. Lɛ mlɔ pɔ̀ mlɛŋa kedzi i sani kudzɔʋi yɔ ɔ. 25Xegi mlekyi gyi ní mlɔ ligbã mɛ su kyɛ ɛ, mlɔ mɛ woli aatani ɔnyɔsasa tole kukɔpɔni yɛ ligbã nɛ na a? 26Lɛ xe mlaʋítani liboe sisami la ya elu kulɔ ɛ, ege loso mlɛɛkpɛ isu kunugu ní bidɔ gɔgɔ ʋɛ su u?
27“Mlevu aŋu ní otukpomeyaʋi lɔ kitsitsi ye su. Ɔʋíwa lixwɛxwɛ, lɛ ɔʋiyó kusa ki isu u. Pɔ̀ mɛsi mlɔ si Okusi ye Salomo ní yɛ kukusi yo ni yɛ kusudraa petee me kyɛ, yɛ bidɔkpɛkpɛ ʋɛ bitipɔni lɔ kufufu yo ní kupedi me e. 28Xegi nite Aya izɛkpɛ kupedi ni siwa sɛ su gi silɛ omono, kivo pɔ̀ siyrɔ, kɔ sitse kɔ bɛkani sɛ ni kifu i. Kitɛ xe ɔ́trakɔ lɛ mɛ ɛki mlɔ ɛsani siwa sɛ ɛ? Kitɛ xe mlɔ kuziŋaa kulɛ sisami te e? 29Lɛ loso mlakíkpɛ isu kunugu ní kiŋaŋa ni kiŋwɛŋwɛ su u. 30Lɛ ese linu si babubitɛ ba ɛ, bidɔ bɛ ya petee elu su bizeekyigyi. Pɔ̀ mlɔ Ɔkaɛ etè si biziã mlɔ. 31Boŋu i, mleti yɛ kaʋaŋaa tɔ yɛ pɔ̀ ɛ aakɔ̀ bidɔ bɛ ya ʋa ɔki mlɔ ɔ.
Lifunu ne onu exo la ɔbla klɔ
32“Mlɔ ɔhá sisami nɔ, lifu likíku mlo o. Lɛ ese linu si liku mlɔ Ɔkaɛ aŋu si ɔkɔ Kaʋaŋaa ɔki mlɔ ɔ. 33Mlada mlɔ isu ya bidɔ mɛ tɔ mlakɔ kibɔɛ aki bepiplinete ba. Xe mlɛbitɛ nite e, bibɔ ikotoku gi itrapu i, iaze mlɔ awla ní lifunu ne. Lɛ niklɔ ʋa ɛ, mlɔ exo la atráŋini i, lɛ ese linu si oze ɔtɔtɔ ɔ́ma ni iklɔ ɔ, lɛ asu na kyɛ atrázizi bidɔ ɔ. 34Lɛ ese linu si niklɔ gi wɔ exo la alɛ ɛ, niklɔ wɔ ɔna nɔ izeze.
Mleze ni aŋu
35“Mleze kublabla mɛ ki liboe kakaa elu gi liaba lɛ mɛ ɛ, mlanya agbagya la tɔ mledi le aʋa si mlɔ ibia lɛ iisɔ lipoe kakaa, 36tɔ mleze ŋwisi besumubi ba klɔ gi beepe ba ɔkaɛ kubaba dɔnɔ ní ɔdzɛgbanɔ klɔ kinɛ ɛ. Tɔ xegi aba asa opupo lo e tɔ biadra lɔ ɔki yɛ kyɔŋ. 37Biakrira besumubi ba klɔ gi biaze nì aŋu xe ba Ɔkaɛ aadzi i. Mɛɛsi mlɔ si kepea ɔkaɛ aasama yɛ kusaa kɔ aki si yɛ besumubi ba beze kese kɔ yɛ ɔtutɔ esumu ba ɛ. 38Biakrira besumubi ba klɔ gi bɛbla ɛki ba Ɔkaɛ yɛ kubabaa, elesi tetsu loo olezatɔ ɔ. 39Mlete le si, xegi kepea ɔkaɛ etè lipoe lɛ gi oze ye aaba ɛ, ɔ́traki yɛ kudeo onu si ɔyaʋi opupo lo ní yɛ onu tɔ oti oku ní yɛ aʋa. 40Nite ke mlɔ kyɛ ɛ, mlabla aplɛ; lɛ ese linu si Ɔnɔɛ Yebi ye e, aaba ní ɔnyɔsasaa lɔ klɔ aʋa gi mlaʋídi yɛ kudeo onu u.”
Lilɛ si Osumubi ye onu kutu
41Petro eʋi si, “Blɔ Ɔkaɛ, abee liɛ gi wobu i, blɔ wobu ye ɔkɔ putɔ wobu ye ɔki ɔnɔ kakaa na a?”
42Ɔkaɛ ebu le onu si, “Osumubi woli onu ɔgbã ɛ nì oboete e?” Yɛ onu iliɛ gi yɛ kepea ɔkaɛ aakɔ̀ kepea akpɛ awla akɔ ɔ, gi yɛ aaki besumubi dzedze ba ba kiŋaŋaɛ ní lipoe gbã nɛ aʋa a. 43Biakrira osumubi liɛ klɔ, xegi yɛ kepea ɔkaɛ aaba klani yɛ onu gi ɛɛwa nite me axwɛ na ɛ. 44Sugba ɛ, kepea ɔkaɛ aakɔ̀ yɛ exo la petee akɔ kpɛ osumubi liɛ klɔ awla si odi be aʋa. 45Pɔ̀ xegi osumubi liɛ klɔ aasi isu ya si, liadze xe mɛ kepea ɔkaɛ adzi i, xe aakpese besumubi benyime ni badzɛ ba kukusi i, xe ɛɛŋa xe ɛɛŋwɛ emu i; 46Lɛ xe kepea ɔkaɛ aadzi ní lipoɛ lɛ klɔ mɛ gi osumubi ye ógyo odi, ni liwe lɛ aʋa gi ɔ́plɛ aŋu i, Yɛ, kepea ɔkaɛ aafli ye kukpe kukpe aakɔ̀ yɛ ɔkpɛ batu gagla benete ba kusi i.
47Lɛ loso e, osumubi liɛ klɔ gi ete yɛkaɛ yɛ kupɛpɛɔ, pɔ̀ xe ɔ́blaa ɔki kɔ aʋa kubitɛ ɛ, biafiaʋi yɛ biseʋi glegle ŋwisi kutuhehe kinɛ. 48Pɔ̀ osumubi liɛ klɔ gi óte yɛkaɛ kupɛpɛɔ xe ata kese e, biahe kutu ki yɛ taʋɛ. Ɔniliɛ gi bɛki bidɔ glegle e, biaʋi bidɔ glegle dɔni yɛ iwla mɛ. Lɛ ɔniliɛ gi bɛki bidɔ ɛsanɔ ɛ, biaʋi bidɔ glegle sanɔ dɔni yɛ awla.
Yesu amani kulɛlɛ ɛ
49Maba si míkpɛ kifu kesea aʋa, gi nya mapɛ si kikpese kusɔ kooko xe e. 50Pɔ̀ lilɛ si miga baxixa ba mɛ, ŋwisi kuni kpɛkpɛ kinɛ ɛ, lɛ maxixa isu ya mɛ kɔkpɛ ni lipoe lɛ gi liba lɛ mɛ ɛ. 51Kigyo mlegyo edi si mɛ kubaba ɛ, kwiamani kusuyɔ ní kelea mɛ lo o? Owo, kútramani kusuyɔ pɔ̀ kulɛlɛ ɛ. 52Dɔnɔ abla kɔtsinɔ ɛ, ní banɔ tietsu ní kepe me e, ba mɛ tiata biayɔ kedu ní tiaʋa su u, lɛ tiaʋa kyɛ biayɔ kedu ní tiata su u. 53Baka ba biayɔ kedu ní ba bebinyime ba su u, lɛ bebinyime ba biayɔ kedu ni ba baka ba su u. Bene biayɔ kedu ni ba bebidzɛ ba su, lɛ bebidzɛ ba kyɛ biayɔ kedu ní ba bene ba su u. Banadze ba biayɔ kedu ní ba beblidze ba su, lɛ beblidze ba kyɛ biayɔ kedu ní ba banadze ba su u.
Eboe baba la ese kununu yo
54Yesu asi banima si, “Xegi mlɛmɔ aplɛ la gi ɛdɔ ní keweku ya ɛ, kɔ mlɔsi si dzeni ye atrádɔ ɔ; lɛ izɛdɔ kyɛ ɛ. 55Lɛ xegi liwɔ lɛ lifu idɔnɔ ni kalea ɔza lɔ ɛ; kɔ mlɛsi si kana mɛ kɛtraze kpikpi, gi lizɛba lɛ mɛ te kyɛ ɛ. 56Mlɔ banɔ aŋu mɛ boe bitɛ ba! Xegi mlɛtani kesea ni liwɔ lɛ mɛ kizezee kudi i, gi mlɔ kiboedoe kizɛba kɛ mɛ ɛ, ege lɛ loso xe mlatrátani abla eboe la ese kunu u?”
Kusi kululɔlulɔ
57“Ege lɛ loso mlatrátrɛ mlɔ isu ya mɛ edi xe mlate kidiliɛ gi mlabitɛ ɛ? 58Xegi ɔnutɔ akɔ liboe ní wɔ su u, xe atsini wɔ ní otsixwakɔ ɛ, kenidi tɔ mlalulɔ liboe le ní mlɔ kusi xe ableke mlaaku otsixwaklɔ ɔ. Xe aníte e, aatsini wɔ ní otsixwa yɛ aŋu mɛ ɛ, kɔ yɛ kyɛ akɔ wɔ akpɛ ní ɔsã nɔ aʋa odidi ye awla ɛ, kɔ bɛkpɛ wɔ ligba lɛ ɛ. 59Mɛɛsi mlɔ si, níklɔ wɔaze ga kɔna ni lipoe lɛ gi wɔtsa liʋɛ kakaa a, gi bɛnya ɛki wɔ ɛ.”",https://www.bible.com/bible/1982/LUK.12.AVN
LUKA 13,"Mlekyi ní mlɔ ina nɛ mɛ xegi aníte mlaatse e
1Ní lipoe lɛ klɔ mɛ ɛ, banɔ batɔ beze ní iklɔ gi bɛsi Yesu kiliɛ gi Pilato eye Galileanɛ atɔ ɔ, xe apisa ba ika lɛ ni bidɔ mɛ ɛ gi bɛzɛpɔʋi ɛki Aya a. 2Yesu ebu le onu si “Kigyo mlegyo edi si Galileanɛ baklɔ gi beye te e, ba bɛsa eboe zimizi na kubitɛ sani Galileanɛ gɔgɔ ba na a? 3Aníte lilɛ ɛ! Lɛ loso mɛɛsi mlɔ si, xegi mlékyi ní mlɔ eboe zimizi na mɛ ɛ, mlɔ pɔ́ mlaatse e! 4Aloo banɔ liɔfɔ ni ɔgɔtiaʋa klɔ gi Siloam lifune ligba lɛ likpa ebu u, xe betse e, kɔ ba benu banɔ zimizi ba sani banama petee gi bali Yerusalem na a? 5Kura! Lɛ mɛɛsi mlɔ si xegi mlékyi ní mlɔ eboe zimizi na mɛ ɛ, mlɔ pɔ́ mlaatse e.”
Abee ní mangɔ gi óbu libiitɔtɔ su u
6Lɛ Yesu ebu abee liɛ aki ba si: Onyime ɔtɔ eze gi akpɛ mangɔ ni yɛ wain ɔnyrɔ mɛ ɛ, Adzɛ si yigu esebi ní mangɔ yɛ mɛ, pɔ ɔ́mɔ litɔtɔ ɔ. 7Lɛ loso asi yɛ ɔnyrɔ nɔ aʋa odidi ye si, “Agɔ tata nyɔŋ la ya gi mɛɛba ni ya pɔ́ mámɔ, lisebitɔtɔ ní ose lo me e. Lɛ loso e tsa lɔ tuʋe e! Líma si ozezizi kesea ki mɛ ɛ.”
8Pɔ ɔnyrɔ nɔ ɔʋadi ye asi yɛ si, “ ‘Ɔka,’ ‘yurɔ lɔ ligɔ tile dzɛ ɛ. Maatu lɔ su tɔ maakpɛ biŋaŋa lɔ su. 9Xegi eyo galigɔ ɛ, liapɛ; pɔ xe aníte e, wɔatani kuki si biatsa lɔ fãa.’ ”
Yesu ayɔni ɔdzɛ bafa ɔtɔ ní Sabat liwe le aʋa
10Ní Sabat liwe etɔ aʋa ɛ, Yesu azɛɛbasɛ bidɔ ní Yudanɛ ma Ɔtsaklɔ. 11Ɔdzɛ ɔtɔ eze niklɔ gi Ɔfuɛfuɛ zimizi ɔtɔ evu ye agɔ liɔfɔ ni ɔgɔtaʋa nyɔŋ ɛ. Ɔdzɛɛ axa eku gi ɔ́zɛtani kugyɔ ɔ xe alɛɛ kedu ya kura a. 12Gi Yesu amɔ yɛ ɛ, axwa yɛ atsisi lɛ asi yɛ si, “Ɔdzɛ, wɔ kunyaa, kwiyurɔ wɔ!” 13Lɛ atrɔ awla ní yɛ aʋa a, ko lɛ ayɔ xe agyɔ ɔlɛ ɛ, niteme si ɔdzɛɛ akpɔ Aya!
14Pɔ̀ Yudanɛ ma Ɔtsaklɔ ɔʋadi ye, amɔ kusuyeʋi si Yesu ayɔ ni ɔnyanya ní Sabat liwe le aʋa a. Lɛ loso apani asi banima si, “Ewe teglo alɛ gi kiawa axwɛ ɛ, lɛ loso lilɛ si mlaba ní ewe teglo ala klɔ mɛ tɔ bayɔni mlɔ ɔ, pɔ̀ aní ní Sabat liwe le aʋa a.”
15Lɛ Ɔkaɛ azɛ lɛ yɛ onu si, “Mlɔ banɔ aŋu mɛ boebitɛ ba,! Mlɔ mɛ ɔkakaa izebu yɛ tedzi ye loo ligume nyime ne edono ní kuka mɛ gi izɛgbani bɛ zɛki bɛ kuni ní Sabat liwe le aʋa a. 16Abla Abraham ye obidzɛ liɛ gi Ozimizi ye evu anya agɔ liɔfɔ ni ɔgɔtaʋa nyɔŋ la ya ɛ; Kɔ bakíble ye adɔ ni yɛ kunyaa mɛ ní Sabat liwe le aʋa na a?”
17Kuye kwiku yɛ ahwafianɛ ma petee pɔ̀ banima kɔ ɛ, isami iku ba ní enugutseboe ala petee gi Yesu azaabitɛ su u.
Abee ní lisebi sisami nɛ su
18Lɛ Yesu eʋi si, “Kitɛ Aya yɛ Kaʋaŋaa kalɛ ɛ? Lɛ ege maakɔ ka kusrɔnɔ ɔ?” 19Kaʋaŋaa kalɛ ŋwisi lisebi sisami gi onyime ɔtɔ akpɛ ní yɛ kayaa mɛ kinɛ ɛ. Lisebi le litsi gi lidzi ose ʋidi ɔtɔ gi kudzɔʋi yɔ kwiwa evu na ɛkpɛ ní lɔ ayaa la mɛ ɛ.
Abee ní kunyasi su
20Yesu eʋi dzɛ si, ege maakɔ Aya yɛ Kaʋaŋaa srɔnɔ ɛ? 21Kalɛ ŋwisi kiliɛ gi ɔdzɛ ɔtɔ akɔ kunyasi sisami kutɔ akɔ apisa kunɔ kpaŋukpaŋu utɔ gi kwiki si amɔwɔ yɛ petee eho kinɛ ɛ.
Kevu nu pɔpɔa ki ligbã́ nɛ
22Yesu aga aklanɔ ní ima ni kumami yɔ mɛ azaabasɛ bidɔ gi azaatrɛ ní Yerusalem i. 23Ɔnutɔ eʋi ye si, “Ɔkaɛ, kɔ banɔ kiklakla mɛ sisami itɔ ko kiamɔ kububu na a?”
Yesu ebu le onu aki ba si, 24Mlekeni edi tɔ mleti iku gani kevunu pɔpɔa mɛ; lɛ ese linu si meetrɔ likla lɛ aʋa ɛki mlɔ si; banɔ glegle bɛtráŋwlɛ si beti eku pɔ̀ batrátanɔ ɔ. 25Xegi kepea ɔkaɛ ayɔ xe ada opupo lo e, xe mlalɛ ni oŋwe no o, xe mlɛsa opupo lo o si, “Ɔkaɛ, Kwiki wɔ litukpo o, dra opupo lo ki blɔ ɛ!”
Pɔ̀ aasi mlɔ si, “Méte mlo loo niklɔ gi mlɛdɔ ɔ!” 26Niklɔ mlɔ kyɛ mlaabù isu ya onu si, “Blɔ ni wɔ kwiŋa lɛ kwiŋwɛ kyɛ ɛ, lɛ wɔbasɛ bidɔ ní blɔ ima nɛ ablɔ ʋa aʋa a!”
27Pɔ̀ aasi mlɔ dzɛ si, “Méte mlo loo niklɔ gi mlɛdɔ ɔ! Mlasɛ ní mɛ su, mlɔ litukpo me gagla benete ba. 28Mlaabemi gi mlata ene na a, xegi mlɛmɔ Abraham, Isak, Yakob ani beboedoplɛ ba petee ní Aya yɛ Kaʋaŋaa mɛ ɛ, pɔ̀ xe bɛŋwia mlɔ xunyɔ ɛkpɛ ni oŋwe no e. 29Banɔ biadɔ ní kewetu ya, keweku ya, kaʋa ni kale gi biaŋa lɛ biaŋwɛ bidɔ ní Aya yɛ Kaʋaŋaa mɛ ɛ. 30Nite me si banama gi ba benu banɔ gɔgɔ ba abla ɛ, ba biaze banɔ tɔpu ba, lɛ banama gi benu banɔ tɔpu abla ɛ, ba biaaze banɔ gɔgɔ ba.”
Yesu alɔ Yerusalem
31Ní lipoe lɛ klɔ mɛ ɖii, Farisianɛ batɔ bɛba Yesu klɔ lɛ bɛsi ye si, “Sɛ ní niya tɔ trɛ ní ɔkɔ dzedze lɛ ese linu si Herodes ɛɛpɛ si yiye wo.”
32Lɛ Yesu asi ba si, “Mlatrɛ tɔ mlazɛsi wayu liɛ klɔ si, ‘Matrakpikpini ifuɛfuɛ zimizi ne e dono, lɛ maayɔni banyanya ba kyɛ omono ni kivo o. Liwetanɛ we le e, maagù mɛ axwɛ na.’ 33Pɔ linu si mize kudeo me omono, kivo ni kivodé. Líma si beye oboedoplɛ ní ɔkɔkɔ sani Yerusalem.
34“Wɔ Yerusalem, Woye Aya yɛ beboedoplɛ ba, lɛ baxwɛdzɛ ba gi Aya atsisi i, wɔsa ba akla na. Tasɛ mapɛ si mikpɛ wɔ bebi ba likpɔ ŋwisi kiliɛ gi ɔkukɔnee izewe yɛ bebi ba kinɛ ɛ, pɔ̀ wɔ́ki mɛ kudeo onu u! 35Lɛ loso e, wɔ lisumugba lɛ lilɛ kiwɔ pluplu. Sugba mɛɛsi mlɔ si, mlatrámɔ mɛ tɔɔ kɔna ni lipoe lɛ gi mlaakpɛ osayee lo si, ‘Aya ɔkrira ɔniliɛ gi atrába ní Ɔkaɛ linyi ne me e!’ ”",https://www.bible.com/bible/1982/LUK.13.AVN
LUKA 14,"Yesu ayɔ ni onyime ɔtɔ
1Liba lɛ mɛ ní Sabat liwe etɔ aʋa si Yesu atrɛ ní Farisianɛ ma ɔnɔ ʋidi ɔtɔ yɛ kepea mɛ bidɔ ɔŋa kɔ; lɛ banima bezevu aŋu ní Yesu su mɔmɔmɔ ɔ. 2Gi si yidi i, onyime ɔtɔ gi yɛ ikli ni iwla iye e, aba edo ní yɛ aŋu mɛ. 3Yesu eʋi Ɔsã nɔ badɔbasɛ ba ni Farisianɛ ma si, “Blɔ Ɔsã nɔ ɛki kude si bayɔni ɔnyanya ní Sabat liwe le aʋa loo kitɛ ɛ?” 4Pɔ̀ banima bapani i. Lɛ Yesu ebu onyimee kuka a, ayɔni yɛ, lɛ akpɛ yɛ kude e.
5Lɛ Yesu asi ba si, “Xegi mlɔ mɛ ɔtɔ Yebi i, loo yɛ ligume liwɔli iku ní vudo ye me ní Sabat yɛ aʋa a, mlaatrábu ba kyɔŋ ní Sabat yɛ ɔtutɔ aʋa na?” 6Pɔ̀ bátani liboe lɛ ya onu kubu kí yɛ ɛ.
Kudɔbasɛ ní Kusububɔ ni Kunɔdimɛnɔ su
7Gi Yesu akpɛ lɛ lixaŋu kiliɛ gi banɔkpekpe ba bɛzɛpɛ izekɔ gyɔgyɔ lɛ ki isu ya ɛ, Yesu ebu abee liɛ aki ba petee si, 8Xegi ɔnutɔ axwa wɔ amanɔ ní ɔdzɛ ɔgbanɔkplɔ su i, wukíze ní ozekɔ gyɔgyɔ lɔ ɔ; lɛ ese linu si wóte xe bekpe ɔnɔ gbɔgbɔ sani wɔ amanɔ ní ɔdɔŋakplɔ nɔ su u. 9Xegi liba lɛ mɛ nite e, kɔ kepea ɔkaɛ aabasɛ wɔ si, yɔ ní wɔ ozeklɔ ki onyime liɛ ya. Liaki si wɔayɔ ni kuyeo me kɔ wɔzedi ni ozekɔ lɔ gi óku aŋu i. 10Boŋu i, xegi bɛxwa wɔ ɛtsini ɔdɔŋakplɔ nɔ su i, wukize ni ɔgyɔgyɔ kɔ ɔ, tɔ xe kepea ɔkaɛ aba ɛ, aasi wɔ si, “Ɔʋia, yɔ tɔ zeeze ní ɔkɔ gbã ɔtɔ kɔ sanɔ.” Liaki si kubùbù kwiaze ní wɔ su ní banɔxwaxwa ba petee aŋu mɛ sanɔ. 11Lɛ ese linu si ɔnɔ kakaa gi emuni isu ya ɛ, biaple ni ye, lɛ ɔnɔ kakaa gi epleni isu ya ɛ, biamuni ye.
12Lɛ Yesu asi kepea ɔkaɛ si, xegi wɔ si wutrɔ ɔkplɔ ɛ, kíxwa wɔ baʋia nɛ, wɔ benemi, wɔ baŋanɛ loo banama gi ɔwla mɛ ɔlɛ ba a; lɛ ese linu si ba kyɛ ɛ, biadzini wɔ kuxwa gani lɛ mɛ ɛ, kɔ bɛtsa wɔ kuxwaxwaa liʋɛ nɛ ɛki wɔ ɛ. 13Lɛ loso xegi wɔtrɔ ɔkplɔ ɛ, xwa bepiplinete ba, banama gi ba kapɛ tiele ketse e, bafa ba ani kuŋupoo, 14kɔ Aya akrira wɔ ɛ; lɛ ese linu si ba batrátani wɔ liʋɛ nɛ kutsa ki wɔ ɔ. Aya aatsa liʋɛ nɛ ɔki wɔ ní liwee lɛ aʋa gi eboe gbã na babitɛbitɛ ba biayɔ dɔni bekpo ʋa mɛ ɛ.
Abee ní ɔdɔŋakplɔ trɔtrɔ ʋidi lo su
15Lipoe lɛ gi banama gi beze ní ɔkplɔ nɔ su ni Yesu ba mɛ tole enu liboe le e, asi yɛ si, “Banama gi biaŋa bidɔ ní ɔdɔŋakplɔ ʋidi lo su ni lifunu ne kaʋaŋaa mɛ ɛ, isami koŋ bɛtra mɔ.”
16Lɛ Yesu asi yɛ si, “Onyime ɔtɔ atrɔ ɔkplɔ ʋidi ɔtɔ, lɛ axwa banɔ gbí si bagaŋa bidɔ ni yɛ ɛ. 17Agi bidɔ mɛ liŋapoe le lina ɛ, akpɛ yɛ ɔnɔsumu ye si ɔzɛsi banɔxwaxwa ba si, ‘Mlaga ba, kidɔ kakaa kiflɔ.’
18“Pɔ̀ ba petee bekpese ba baxixa ʋa kubu basɛ tole tole e. Ɔnɔ tɔpu yɛ asi ɔnɔsumu ye si, ‘Medzi kese katɔ gi lilɛ si mizɛɛtapo kamɛ odi i, lɛ loso e, zi mɛ kuxixaa ki mɛ.’ 19Ɔnɔ dzedze kyɛ si, ‘Medzi egume nyime liɔfɔ tɔ míkɔ ɛsɔ mɛ ɔnyrɔ mɛ, nite si kudeo me malɛ te gi matrɛsɔ ni la edi i, lɛ loso mátratani ku ba a.’
20“Ɔnɔ dzedze kyɛ si, ‘magbani ɔdzɛ vuvu lɛ loso mátratani kuba a.’
21“Ɔnɔsumu ye azɛɛki yɛ ɔkaɛ kunutsatsaa. Ɔkaɛ amɔ kusuyeʋi gagla lɛ asi yɛ ɔnɔsumu ye si, ‘Kɔsi tɔ trɛ ní ɔma nɔ ablɔ ʋa aʋa ni igbade ne me, tɔ zɛɛxwa bepiplinete ba, bafa ba, kuŋupoo ni banama gi kapɛ tiele ketse ki ba ɛ manɔ.’
22“Gi liŋwe ne si lɛdɔ ɛ, ɔnɔsumu ye edzi aba lɛ asi yɛ kepea ɔkaɛ ɛ si, ‘Lixwɛ nɛ gi wɔkpɛ mɛ ɛ, mawa lɛ. Pɔ̀ kyɛ ɛ, izekɔ lɛ iʋíblo o.’ 23Nite si ɔkaɛ asi ɔnɔsumu ye si, ‘Do trɛ ní inyrɔ nɛ bede ʋidi ʋa aʋa ni ikli lɛ bede ʋa me tɔ xwa ɔnɔ kakaa gi wɔamɔ manɔ ɔ, tɔ mɛ kepea keyi. 24Mɛɛsi mlɔ si, banama petee gi bɛxwa ní ɔtɔpu kɔ ɛ, ba mɛ ɔtɔtɔ ɔ́trakpɛ mɛ ɔkplɔ nɔ aʋa kididɔ ní onugu me e.’ ”
Ɔdɔkpasi kuzeze, kúnu kidɔ plɔplɔ ɔ
25Liwe etɔ lɛ gi Yesu ni linɔkpi ʋidi itɔ beze ní kudeo aʋa ɛ, ekyi lɛ asi ba si, 26“Ɔnɔ kakaa gi aba mɛ klɔ ɛ, ɔ́tratani mɛ ɔdɔkpasi kudzi xegi ɔ́lɔ mɛ sani ɔka loo one e, odze loo bebi, beneminyime loo benemidzɛ, loo yɛ tutɔ yɛ isu ya kyɛ. 27Banama gi bátratani ba tutɔ ba isetsase le kutu u, xe biakuni mɛ kude e, bátratani mɛ badɔkpasi kuze e.
28“Xegi mlɔ mɛ tole ɔtɔ atrɔ si yiwa lifunu ligba a, liziã si oze kese ní ɔtɔpu kɔ, tɔ obu akɔnta atɔ odi si tiasɛ ligba lɛ liazɛ ɛ, lɛ kibɔ kisrɛ ní yɛ awla gi aatani ligba lɛ kuwa gù na a. 29Xegi óbu ɔkliɔ lɔ klɔ ɛ, ɔ́tratani ligba lɛ kuwa gù u, xe akpɛ ɔxɔ lɔ pɔ ɛ. Nite si banama petee gi biamɔ yɛ kibitɛ ɛ, biamwɛ yɛ. 30Kɔ bɛpani si, ‘Onyime liɛ ekpese ligba lɛ kuwa pɔ̀ ɔ́tani lɛ kugù u.’
31“Xegi okusi ɔtɔ akɔ baguta akpe liɔfɔ si yitrɛta kigũ ni okusi dzedze gi baguta akpe avi taʋa balɛ yɛ awla ɛ, aaze kese gi aadi si kɔ yɛ atani kigũ kuta ní okusi liɛ klɔ na a? 32Xegi ete si yɛ ɔ́tratanɔ ɛ, kɔ akpɛ banɔ ní okusi liɛ klɔ kɔ lipoe lɛ gi ba kusi kwidze e, tɔ beʋi kusuyɔ. 33Lɛ Yesu agu yɛ liboe le si, Nite ke mɛɛsi mlɔ si ɔnɔnɔ ɔ́tratani mɛ ɔdɔkpasi kuze e sanɔ si ayurɔ kidɔ kakaa gi kilɛ yɛ awla ɛ.”
Kùmwɛ gi kupɛ ɛ
34“Kùmwɛ kuzeze ɔgyi, pɔ̀ xegi ɔgyi nɔ eblo ní kɔ mɛ ɛ, bátratani ɔgyi kukpɛ ní kɔ mɛ tɔ ɔ. 35Kúpɛ ɛki kididɔ tɔ ɔ, kiŋwia ko biaŋwia kɔ oʋe. Xegi kutu kuli mlɔ ɛ, tɔ mlenu.”",https://www.bible.com/bible/1982/LUK.14.AVN
LUKA 15,"Abee Ní Oʋesi gi Ɛlila Su u
1Liwetɔ lɛ gi babɔgyɔ glegle atɔ ni banɔ zimizi ba beti ipɔni Yesu si beenu yɛ eboe la ɛ, 2Farisianɛ ma ni ɔsã nɔ badɔbasɛ ba bɛzɛɛta ànyà na si, “Onyime liɛ ya ɛ, ɛɛzi banɔ zimizi ba lɛ izɛɛŋa bidɔ ni ba kyɛ ɛ.”
3Lɛ Yesu ebu abee liɛ akí ba si; 4Xe iʋesi alafa tole ilɛ mlɔ mɛ ɔtɔ awla a, xe tole ɛlila ní lɛ kusi i, ɔ́trayurɔ iʋesi avi ɔgɔtole ni ɔgɔtole le ní lɛ bidɔ mɛ ɔŋa klɔ ɔ, xe iipɛ oʋesi ɔlɔ gi ɛlila a kɔkpɛni lipoe lɛ klɔ gi aamɔ lɔ na a? 5Lɛ xe amɔ lɔ ɛ, aafeke lo trɔ ní yɛ aŋwladɔ na aʋa nì isami 6xe akɔ lɔ amani kepea mɛ ɛ. Kɔ axwa yɛ baʋia nɛ ba ni yɛ axolika ba kpɛ likpɔ kɔ asi ba si, “Mlamɔ isami ni mɛ; mamɔ mɛ oʋesi ɔlɔ gi ɛlila na a.” 7Mɛɛsi mlɔ si niteme ke biamɔ isami glegle ní lifunu ne ní ɔnɔ zimizi tole gi ekyi yɛ ɔna mɛ su u, sani banɔ avi ɔgɔtole ni ɔgɔtole ba ya gi benu banɔ gbã xe bázia kukyikyi i.
Abee ní Kibɔ gi ki lila Su u
8Loo ɔdzɛ gi bibɔ pititi liɔfɔ bilɛ ní yɛ awla a, xe tile kilila kɛ su i, ɔ́trasu kani i, xe aagba yɛ kepea mɛ tɔ yipɛ kibɔɛ tsiitsiitsii kɔzɛna ni lipoe lɛ gi aamɔ kɛ ɛ? 9Lɛ xe amɔ kɛ ɛ, aaxwa yɛ baʋia nɛ ba ni yɛ axolika ba kpɛ likpɔ xe aasi ba si, ‘Mlamɔ isami ni mɛ; Mamɔ mɛ kibɔɛ liɛ gi kilila ɛ.’ 10Nite me ké mɛɛsi mlɔ si, Aya yɛ baxwɛdzɛ ba biamɔ isami glegle kɔkpɛ ɔnɔ zimizi tole gi ekyi yɛ ɔna mɛ loso o.
Abee Ní Obinyime gi alila su u
11Lɛ Yesu atrɛ ní lɛ aʋa si, “Onyime ɔtɔ eze gi bebinyime tiaʋa beze ní yɛ awla a. 12Obinuvɔɛ asi yɛ ka si, ‘Ɔka, kɔ mɛ ɔŋa klɔ kí mɛ.’ Lɛ alɛ yɛ bidɔ mɛ aki ba tiaʋa ɛ.
13“Ewe klakla atɔ kede e, ɔnuvɔɛ ada yɛ bidɔ mɛ lɛ akɔ kibɔɛ xe ekú kude me e. Atrɛ ní kese dzedze katɔ aʋa gi niklɔ azeezizi yɛ kibɔɛ gani ligbãŋaŋa mɛ ɛ. 14Gi ezizi yɛ bidɔ mɛ petee e, kuʋɛ gagla kutɔ kwidɔ ní kesea lia klɔ aʋa, nite si eku ɔzia mɛ gi kididɔ kigɔ yɛ awla tɔ ɔ. 15Lɛ loso e, akɔ isu ya apɔni kesea klɔ aʋa ɔnɔ gi aki yɛ axwɛ ní yɛ ɔnyrɔ mɛ si ozeedi yɛ iha lɛ aʋa a. 16Nya azɛapɛ si yiŋa iha lɛ kiŋaŋaɛ, pɔ́ ɔnɔnɔ ɔki yɛ kitɔtɔ si ɔŋa a.
17“Gɔgɔɛ enyime lɛ asi isu ya si, ‘Mɔka yɛ baxwɛwa ba pɔ́ ɛ, ba kiŋaŋaɛ kisrɛ sani ba kuŋaŋa, lɛ mɛ pɔ̀ kuʋɛ kuha mɛ kuye ni ya a! 18Maayɔ, maatrɛ ní mɔka klɔ lɛ maasi yɛ si, Mɔka matá Aya ni wɔ ese. 19Mégyeno si wɔaxwa mɛ si wobi tɔ ɔ, bitɛ mɛ ŋwisi wɔ baxwɛwa ba mɛ tole kinɛ ɛ.’ 20Lɛ loso e ayɔ ekú kudeo me gi ɛɛtrɛ ní yɛka klɔɛ ɛ. “Pɔ̀ gi eze ní ɔdzage no e, yɛka amɔ yɛ atsisi; yɛ ɔna nɔ ekyi evu ye, lɛ ese e xe azɛɛkpɛ awla ni yɛ ole lo o, xe amu yɛ adzɔ la ɛ. 21Lɛ obi ye apani si, ‘Mɔka matá Aya ni wɔ ese. Mégyeno si wɔaxwa mɛ si wobi tɔ ɔ.’
22“Pɔ̀ yɛ ka axwa yɛ banɔsumu ba lɛ asi ba si, ‘Mlakɔ si, tɔ mlaakɔ liwu gblamadza gbã nɛ petee amanɔ tɔ mlakɔ lɛ akpɛ aki yɛ. Mlakpɛ asukpɛɛ ní yɛ kíwlaʋi yɛ tɔ mlakpɛ afɔkpa ʋa yɛ kuklikpɔ ɔ. 23Atɔ mlazevu ligume obi liɛ gi amɔ isu ya mɛ ɛ, mleye ye tɔ kumɔ isami. 24Lɛ ese linu si lize ŋwisi mobinyime liɛ etse e, pɔ̀ abla ɛ, ɔlɛ ligbã́; alila, pɔ̀ abla ɛ, bɛmɔ yɛ. Lɛ bekpese isami nɛ kumɔ ɛ.
25“Lipoe lɛ klɔ mɛ ɛ, yebinyime tsitsi ye eze ní ɔnyrɔ mɛ. Gi atrédzi i xe eti apɔni kepea mɛ ɛ, enu idzi ni evu kuyoyo. 26Lɛ axwa banɔsumu ba mɛ tole lɛ eʋi ye si, ‘liboe woli liitrɛ lɛ aʋa a?’ 27Ebu le onu akí yɛ si, ‘Wonemi ye yɛ edzi aba kepea, lɛ wɔka eye ligume obi liɛ gi eku kumu u, lɛ ese linu si amɔ Yebi ye gi alila a xe edzi aba ni isu mɛ pɛ̀pɛ̀ mɛ.’
28“Pɔ̀ obinyime tsitsi ye eyeʋi isu ya gbɛgbɛ si ɔdimɛ si yitiku kepea mɛ ɛ; lɛ yɛka aba a xe aki yɛ litukpo si oti oku kepea mɛ ɛ. 29Pɔ̀ ebu le onu akí yɛka si, ‘Dí, mɔka agɔ ala ya petee gi mawa axwɛ na aki wɔ ŋwisi ɔnɔdzidzi kinɛ ɛ, xe máta wɔ isã nɛ ese edi i. Ege wɔki mɛ ɛ? Ɔmu tete fɛ ɛ wɔ́ki mɛ edi tɔ mɛ ni mɛ baʋia nɛ ba kwiakɔ mɔ isami i! 30Pɔ̀ wobi liɛ ya ɛ, azeezizi wɔ bidɔ mɛ pɔ́ nì bawawadze ba pɔ̀, gi edzi aba kepea ɛ, woye ligume obi gi liku kumu aki yɛ ɛ.’ 31Yɛka ebu le onu si, ‘Mobi ye, wɔlɛ ní mɛ sú lipoe kakaa, lɛ kidɔ kakaa gi kinu mɛ kinɛ ɛ, wɔ kínɛ kinu. 32Pɔ̀ lilɛ si kuŋa liwe tɔ kumɔ isami, lɛ ese linu si lize si wonemi ye etse, pɔ̀ abla ɛ ɔlɛ ligbã́; lize si alila, pɔ abla ɛ bɛmɔ yɛ ɛ.’ ”",https://www.bible.com/bible/1982/LUK.15.AVN
LUKA 16,"Ɔdɔaʋadi Ɔɖaye ɔnɛɛ
1Yesu asi yɛ badɔkpasi ba si, “Oxonete ɔtɔ eze gi ɔdɔaʋadi eze yɛ awla a. Pɔ̀ bɛsi yɛ si yɛ ɔdɔaʋadi ye e azeezizi yɛ kibɔɛ. 2Lɛ loso axwa yɛ lɛ asi yɛ si, ‘Liboe woli lɛ ya gi meenu ní wɔsu u? Bu akɔnta kí mɛ ní kiliɛ gi wɔɛkɔ ɛga ní mɛ bidɔ mɛ su u, lɛ ese linu si wɔtratani mɛ bidɔ aʋa kudi tɔ ɔ.’
3“Ɔdɔaʋadi ye asi isu ya si, ‘Mɛ ɔkaɛ atrá kpikpini mɛ ní mɛ lixwɛ nɛ mɛ. Ege maabitɛ abla ɛ? Kigagla kíma ní mɛ mɛ̀ gi maakɔ wa axwɛ gagla a, lɛ kuye kwiaku me si miʋi bidɔ ɔ. 4Mete kidiliɛ gi maabitɛ ɛ! Tɔ xe bɛyurɔ mɛ ní axwɛ na mɛ fɛ ɛ, Maamɔ baʋianɛ gi biazɛ mɛ kpɛ ní ba kupeo me e.
5“Lɛ loso axwa yɛkaɛ yɛ baʋɛnete ba pɔ́ ɔ. Lɛ eʋi ɔtɔpu yɛ si, ‘Tiasɛ liʋɛ wɔdɔ ni mɛ ɔkaɛ su u?’
6“Ebu le onu si, ‘Olif ye kumu ŋaŋa gago alafa tole.’
“Lɛ ɔdɔaʋadi ye asi yɛ si, ‘Zi wɔ liʋɛ nɛ keplekpaa, ze kesea tɔ ŋwlimi avi tetsu.’
7“Lɛ eʋi ɔnɔ ʋla yɛ si, ‘Wɔ pɔ tiasɛ liʋɛ wɔdɔ ɔ?
“Ebu le onu si ‘Kimimi ikotoku akpe tole.’ Lɛ ɔdɔaʋadi ye asi yɛ si, ‘Zi wɔ́ liʋɛ nɛ keplekpea tɔ ŋwlimi alafa ɔgɔtiaʋa.’
8“Ɔkaɛ akpɔ ɔdɔaʋadi nyani nyani liɛ si, ebu ɔdaye ɔkli lɔ ya; lɛ ese linu si kelea lia ya mɛ banima bete liboe ní kiliɛ gi biaga ní ɔɖaye lo me ni ba hanuglɔ ba, sani banama gi benu kuklekle me banɔ ɛ.” 9Lɛ Yesu atrɛ ní lɛ aʋa si, “Lɛ loso e, mɛɛsi mlɔ si: mlakɔ kelea mɛ exo la evu baʋia ba tɔ, xe eblo e, tɔ biazɛ mlɔ kpɛ ni kupe moblo me.
10“Ɔnɔ kakaa gi biaka yɛ aʋa ní eboe sisami na mɛ ɛ, biaka yɛ aʋa ní eboe ʋidi la kyɛ mɛ; lɛ ɔniliɛ klɔ gi óɖi anukwarɛ ní eboe sisami na mɛ ɛ, ɔ́traɖi anukwarɛ ní eʋidi la kyɛ mɛ ɛ. 11Xegi mlátani anukwarɛ kudo nì kelea mɛ exo la ɛ, nyaŋwɛ aaká ní mlɔ aʋa nì lifunu ne exo la a? 12Lɛ xe mlátani ɔnɔ dzedze bidɔ aʋa kudi i, nyaŋwɛ aaki mlɔ kidiliɛ gi kinu mlɔ tutɔ mlɔ kiniɛ ɛ?
13“Ɔxwɛdzɛ ɔtɔtɔ ɔ́tratani baka tiaʋa kusumu u; aatrɔ tole ahwafi kɔ adimɛ ni ɔʋla ɛ, loo aanu kutu ki tole kɔ akpɛ ɔʋla ɛ kakpaa ɛ. Wɔtratani Aya nì exo la kusumu kpɛ likpɔ ɔ.”
Yesu yɛ Eboe Dodoatɔ
14Agi Farisianɛ ma benu eboa la petee e, bɛkpɛ Yesu kakpaa lɛ ese linu si bɛdimɛ ni kibɔ ɛ. 15Yesu asi ba si, “Mlɔ mlenu banɔ baklɔ ba gi mlɛbitɛ isu ya tɔ mlaaŋwui banɔ gbã ní banɔ aŋu mɛ, pɔ̀ Aya ete mlɔ ina nɛ mɛ ɛ. Lɛ kidiliɛ gi kizɛ kedzi ní banɔ aŋu mɛ ɛ, kíyi kididɔ ní Aya aŋu mɛ.
16“Mose Ɔsã nɔ ni beboedoplɛ ba ba bidɔ ŋwlimiŋwlimi bɛ biizɛwa axwɛ na gakɔ nani Yohanes kuni yo ɔkpɛkpɛ yɛ lipoe le; dɔni lipoe lɛ klɔ aʋa ɛ, bɛɛpani ní Aya yɛ Kaʋaŋaa ka Liboe Gbã nɛ su, lɛ ɔnɔ kakaa eekeni idi si yitiku ni kigagla a. 17Pɔ̀ linu kidɔ plɔplɔ ɛki lifunu ne ni kesea tɔ bilila sani si ba yurɔ Ɔsã nɔ kapɛmi sisami gɔgɔa.
18“Onyime kakaa gi aayurɔ yedze e, xe aagbani ɔdzɛ dzedze e, awa kihasi; lɛ onyime liɛ klɔ gi aagbani ɔdzɛ liɛ gi bɛyurɔ ɛ, yɛ fɛ awa kihasi.
Onyime Oxonetee nì Lazaro
19“Onyime oxonete ɔtɔ eze gi yɛ bidɔ kpɛkpɛ ʋɛ ɛ, biŋa kedzi glegle lɛ azɛɛŋa ligbã liwe kakaa a. 20Ɔzíanete ɔtɔ fɛ eze gi bɛzɛxwa si Lazaro e, ebi la ɛtsa ɔnɔ zizi yɛ, lɛ bɛzɛɛmani yɛ ní oxonetee yɛ kevunu ya. 21Azeegyo edi si yɛ amɔ kiŋaŋa sisami liɛ gi kizɛɛwɔli dɔnɔ ní oxonetee yɛ ɔkplɔ nɔ aʋa a. Kudroʋi yo kɔ kwizeemini yɛ ebi la mɛ.
22“Ɔzianetee etse lɛ Aya yɛ baxwɛdzɛ ba befeke ye tɔ ozeze ní Abraham su u. Oxonetee kyɛ etse lɛ bevive ye e. 23lɛ ní kifumoni ye me e, gi eze ní kuyeʋiyeʋi glegle me e, efeke yɛ aŋu na lɛ amɔ Abraham ní ɔdzage no gi Lazaro odi ní yɛ su i. 24Lɛ akpɛ ozi axwa yɛ si, ‘Ɔka Abraham! Di me asigaga, tɔ kpɛ Lazaro tɔ ɔkpɛ yɛ kiwlaʋi yɛ ní kuni me tɔ ɔkɔ yɔ mɛ kinemie, lɛ ese linu si malɛ ní kuyeʋiyeʋi me ní kifui liɛ mɛ.’
25“Pɔ̀ Abraham apani si, ‘mɛ obi ye plɛ aŋu si, ní wɔ ligbã́ nɛ mɛ ɛ wɔzi wɔ bidɔ gbã mɛ, ní lipoe lɛ klɔ mɛ gi Lazaro kɔ azɛ bidɔ nyani nyani ʋɛ ɛ. Pɔ̀ abla ɛ, ɛɛmɔ isami nɛ ní ya, lɛ wɔ́ wɔli ní kuyeʋiyeʋi yo me e. 26Kɔpɔnɔ ɛ, kupɛ ʋidi kufini ní blɔ ni mlɔ kusi, gi kwikisi banama gi bɛpɛ si bɛtsa ɛdɔni ní ya ɛba mlɔ klɔ ɛ, batrátanɔ, nite me ke ɔ́nɔnɔ ɔ́tradɔ ní mlɔ klɔ ɛba ní ya gi kulɛ ɛ.’
27“Lɛ oxonete apani si, ‘Kɔlɔ ɛ, maki wɔ litukpo ɔka Abraham, kpɛ Lazaro ní mɔka kepea mɛ, 28níklɔ gi mɛ beneminyime tietsu balɛ ɛ. Tɔ ɔzɛku le kpɛ ní ba mɛ tɔ bakíba kuyeʋiyeʋi uliɔ ya mɛ ɛ.
29“Lɛ Abraham apani si, ‘Mose ɔsã nɔ ni beboedoplɛ ba bidɔ ŋwlimiŋwlimi bɛ bilɛ, wɔ benemi ba benu liboe lɛ klɔ gi bi basɛ ɛ.’
30“Oxonetee ebu le onu si, ‘Owo Ɔka Abraham,’ ‘Pɔ̀ xe ɔnutɔ aayɔ dɔni bekpo ʋa mɛ ɛ, xe atrɛ ní baklɔ ɛ, biakyi ní ba eboe zimizi na mɛ.’ 31Pɔ̀ Abraham apani si, ‘Xe batrá nu Mose ni beboedoplɛ ba eboe la ɛ, batrázɛ lɛ xe ɔnutɔ ayɔ adɔni bekpo ʋa mɛ fɛ.’ ”",https://www.bible.com/bible/1982/LUK.16.AVN
LUKA 17,"Eboe zimizi
1Yesu asi yɛ badɔkpasi ba si, “Kidiliɛ gi kiaki si banɔ biabitɛ eboe zimizi i, kitraba ba pɔ̀ litraze gagla a ɛki mlɔ mɛ iliɛ gi yɛ aʋa kiaga a xe kiaba ɛ! 2Liapɛ ɔki yɛ xe bɛka lihɔkla ʋidi ní yɛ ole lo o xe bɛkɔ yɛ ŋwia ɛkpɛ ní axu la mɛ ɛ, sani si tɔ ɔki banuvɔ ba ya mɛ tole ɔbitɛ liboe zimizi. 3Lɛ loso mlevu aŋu ní mlɔ kiboebitɛɛ su u!
“Xegi wɔ onemi nɛ ata wɔ ese e, tɛni yɛ; xegi ekyi yɛ ɔna nɔ mɛ ɛ, tɔ kɔkyɛ yɛ. 4Xe ata wɔ ese tegloele ní liwe tile me e, xe edzi aba wɔ klɔ tegloele si i, ‘Mekyi ɔna mɛ,’ lilɛ si kɔkyɛ yɛ.”
Kuziŋaa
5Lɛ banɔkpɛkpɛ ba bɛsi ɔkaɛ si, “Kítɔ blɔ kuziŋaa kuze gagla sanɔ.”
6Lɛ ɔkaɛ ebu le onu si, “Xe mlɔ kuziŋa kulɛ ŋwisi lisebi sisami nɛ fɛ ɛ, mlaatani kupani si ose ɔlɔ si, ‘Kpaʋi isu ya ni wɔ igu ne tɔ zɛkpɛ isu ya ní axu la mɛ!’ lɛ aanu kutu kí mlɔ ɔ.
Ɔnɔsumu gbã ɛ yɛ Axwɛ na
7“Xegi mlɔ mɛ tole yɛ ɔnɔsumu ye ádɔ ɔnyrɔ mɛ loo iʋesi le aʋa odi klɔ edzì i, aasi yɛ si ɔkɔsi tɔ ɔŋa yɛ bidɔ mɛ na a? 8Aníte! boŋu i, kisi asi yɛ si, ‘kyí awla ní mɛ kiŋaŋaɛ su, tɔ ka kusa ole tɔ pe me gi mɛɛŋa bidɔ mɛ ɛ xe mɛɛŋwɛ kuda ɛ; lɛ klɔ kede e, tɔ wuiŋa wɔ bidɔ mɛ.’ 9Ɔnɔsumu ye ɔ́ziã ɖase ɛki isã nɛ aʋa gi abitɛ ɛ, loo aziã a? 10Niteme ke mlɔ fɛ xe mlɛbitɛ kidɔ kakaa gi bɛsi mlɔ si mlabitɛ ɛ, mlapani si, ‘Banɔsumu ko kunu; blɔ axwɛ ko kwiwa.’ ”
Yesu Ayɔni Benyime Liɔfɔ
11Agi Yesu azaatrɛ ní Yerusalem i, aga Samaria ni Galilea kumɔ aʋa. 12Gi atrátiku ní kamami katɔ mɛ ɛ, benyime liɔfɔ gi bɛɛnyà kunya kyikyi yɔ bɛtsani yɛ ɛ. Bɛlɛɛ ní ɔdzage no 13lɛ bɛkpɛ ozi gagla si, “Yesu! Ɔkaɛ! Dí blɔ asigaga a!”
14Yesu amɔ ba lɛ asi ba si, “Mlatrɛ tɔ mlaki kusumu yo baka ba batapo mlo edi.” Gi bɛzɛtrɛ ɛ, bɛmɔ si ba isu ya idra.
15Agi ba mɛ tole amɔ si yɛ isu ya idra ɛ, edzi aba, lɛ azɛɛkpɔ̀ Aya ni ole gagla a. 16Adɔ yɛ aklamasi na aʋa ní Yesu ketù ya lɛ edo yɛ ɖase e. Onyimee eze Samaria ɔnɛ.
17Yesu eʋi si, “Aní benyime liɔfɔ su ɛdra na a?, Nífɔ ɔgɔtole gɔgɔ ba balɛ ɛ? 18Ege lɛ loso ɔbaba tole liɛ ko edzi aba do Aya ɖase e?” 19Lɛ Yesu apani asi yɛ si, “Yɔ tɔ ga trɛ; wɔ kuziŋa kwiyɔni wɔ.”
Aya yɛ Kaʋaŋaa ka kubabaa
20Farisianɛ batɔ beʋi Yesu lipoe lɛ klɔ gi Aya yɛ Kaʋaŋaa kiaba ɛ, Ebu le onu aki ba si, “Aya yɛ Kaʋaŋaa ɛ, kátraba ŋwisi bidɔ gi biamɔ kinɛ ɛ. 21Ɔnɔnɔ ɔ́trapani si, ‘Dí, imɔ ka ní ya a! loo imɔ ka ni ní kɔlɔ ɔ!’ lɛ ese linu si Aya yɛ Kaʋaŋaa ɛ, kakpasi ní mlɔ mɛ.”
22Lɛ asi badɔkpasi ba si, “Lipoe le litraba gi mlaapɛ si mlɛɛmɔ Ɔnɔɛ Yebi ye yɛ ewe a la klɔ la mɛ tile, pɔ mlatrá mɔ lɛ ɛ. 23Banɔ batɔ biaze gi biasi mlɔ si i, ‘Dí, imɔ yɛ ní kɔlɔ!’ loo, ‘Dí imɔ yɛ niya!’ Pɔ̀ mlakíze ni ba kude e.’ 24Ŋwisi kiliɛ gi dzeni ye izɛtsi kifu yɛ ɛ, xe kizeekle dɔni ayɛɛ kapɛ tiele tsini kapɛ ʋla ɛ, nite ke Ɔnɔɛ Yebi ye aaze ní yɛ liwe le aʋa. 25Pɔ̀ ní ɔtɔpu kɔ ɛ, lilɛ si ɔmɔ ɔziã glegle tɔ banama gi balɛ ligbã́ nɛ abla bekyi kede akpɛ yɛ ɛ. 26Kiliɛ gi lize ni Noa lipoe le e, nite ke liaze ní Ɔnɔɛ Yebi ye ewe la mɛ ɛ. 27Banima bɛzɛŋa lɛ bɛzɛŋwɛ ɛ, benyime ba ni badzɛ ba bɛzɛgbani ba ahanuglɔ ba kɔzɛna ni liwe lɛ gi Noa eti eku ní onitsahu lo me xe kuni yo kwiyi i, xe kwiba ɛgbani ba petee sɛnɔ ɛ.
28“Liaze ŋwisi Lot lipoe le. Banima bɛzɛŋa lɛ bɛzɛŋwɛ ɛ, bezee dzi lɛ bɛzɛda bidɔ ɔ, bɛzɛkpɛ bidɔ lɛ bɛzɛɛwa agba a. 29Liwe lɛ klɔ aʋa gi Lot edo ní Sodom i, lɛ kifu yɛ ni kifu yɛ akla na ɛdɔ dɔni lifunu ne e, xe eye ba petee e. 30Nite ke litraze xe Ɔnɔɛ Yebi ye aaŋwi i.
31“Ní liwe lɛ klɔ aʋa ɛ, ɔniliɛ klɔ gi ɔtini ní yɛ ligba lɛ aʋa ɛ, ɔki ple eku ní kepea mɛ si yitrɛkɔ yɛ bidɔ mɛ ɛ; nite ke ɔniliɛ klɔ gi ɔlɛ ni ɔnyrɔ nɔ aʋa ɛ, okídzi trɛ kepea mɛ si yizɛkɔ kididɔ ɔ. 32Mlaplɛ aŋu ní Lot yedze aʋa! 33Ɔniliɛ klɔ gi aapɛ si yibu yɛ ɔtutɔ yɛ ligbã́ nɛ ɛ, aalila lɛ; lɛ ɔniliɛ klɔ gi aalila yɛ ligbã́ nɛ ɛ, aabu le. 34Ní elesi ala klɔ mɛ, mɛɛsi mlɔ si, banɔ tiaʋa biafɛ ní ɔtɔsi tole aʋa; pɔ̀ biasɛ ni tole e, lɛ biayurɔ ɔʋla ɛ. 35Badzɛ tiaʋa biaze kuhɔɔ aʋa gi biazɛhɔ adeʋi, biasɛ ni tole pɔ̀ biayurɔ ɔʋla ɛ. 36Benyime tiaʋa biazɛwa axwɛ na ní ɔnyrɔ mɛ, biasɛ ni tole, lɛ biayurɔ ɔʋla ɛ.”
37Badɔkpasi ba beʋi ye si, “Ɔkaɛ, nifɔ ɔ?” Lɛ Yesu ebu le onu si, “Níklɔ gi kidɔ tsetse kifini i, níklɔ opéte ʋa bizɛkpɛ likpɔ.”",https://www.bible.com/bible/1982/LUK.17.AVN
LUKA 18,"Abee ní Ɔtrɛtrɛ yedze Nì Otsixwa yɛ su
1Lɛ Yesu ebu abee aki yɛ badɔkpasi ba tɔ yikɔ ɛbasɛ ba si liziã si bazɛxwa Aya lipoe kakaa tɔ ba ina nɛ ikí gbɔ̀ ɔ. 2Apani si “Otsixwa ɔtɔ eze ní ɔma ɔtɔ mɛ gi óse Aya a, lɛ ɔ́kɔ lɛ mɛ ɔ́ki ɔnɔnɔ ɔ. 3Ɔtrɛtrɛ ɔtɔ yedze fɛ eze ní ɔma lɔ klɔ mɛ gi azɛɛba yɛ klɔ nì kugyodi si tɔ ɔtsa litsi ɔki yɛ ɛ, Apani si, ‘Tsa litsi kí mɛ ní mɛ nì ɔnɔ gi apɛ si yitafa mɛ kusi i!’
4“Pɔ̀ kɔki lipoe gblamadzaɛtɔ ɛ, otsixwa yɛ ɔ́wa lixwɛxwɛ ní lɛ su. Gɔgɔɛ asi isu ya si, ‘Lilɛ lɛ mɛ si meʋíse Aya loo kɔ lɛ mɛ ɛki ɔnɔnɔ ɔ, 5pɔ̀ kɔkpɛ kunugu yo gi ɔtrɛtrɛ yedze liɛ ɛɛkpɛ mɛ loso ɛ, maadi lɛ aʋa si matsa litsi gyɔgyɔ aki yɛ ɛ. Xe aníte e, yɛ mɔklɔ kubaba lipoe kakaa ɛ, kwikpɛ mɛ kupepe.’ ”
6Lɛ Ɔkaɛ atrɛ ní lɛ aʋa si, “Mlenu liboe lɛ gi otsixwa nyani nyani liɛ klɔ apani i. 7Kɔ Aya ɔ́tratsa litsi kí yɛ ɔtutɔ yɛ banima gi beebemi ikí yɛ elesi nì kemize kí kupɔnɔ na a? Ɔ́trakɔsi xe aapɔni ba na a? 8Mɛɛsi mlɔ si, aakɔsi aatsa litsi kiba. Pɔ̀ xe Ɔnɔɛ Yebi ye aaba kesea aʋa ɛ, aamɔ kuziŋa na?”
Abee Ní Farisiɔnɛ Ni Ɔbɔgyɔɛ Su
9Yesu ebu abee akí banama gi bɛka ní isu ya aʋa si bɛɛpɛ ɛ, pɔ̀ xe bɛɛplɛ banɔgɔgɔ ba kesea ɛ. 10“Liba lɛ mɛ si benyime tiaʋa bemu itrɛ ní Lisɔligba lɛ mɛ Aya ɔxwa kɔ: tole eze Farisiɔnɛ, lɛ ɔʋlaɛ eze ɔbɔgyɔ ɔ.
11“Farisiɔnɛ ebu isu ya lidze lɛ ɔlɛ kedu ya xe axwa Aya si, ‘Medo wɔ́ Aya ɖase e, si kuŋazi kúma mɛ mɛ̀ ɛ, katafa kama mɛ mɛ̀, lɛ ménu ɔhasinɛ ɛ, ŋwisi banɔ gɔgɔ ba kinɛ ɛ. Medo wɔ ɖase si máma ŋwisi ɔbɔgyɔ liɛ kɔlɔ kinɛ ɛ. 12Mizɛɛnya onugu taʋa ní ogle no me, lɛ mizɛɛki wɔ mɛ bidɔ mɔmɔ ʋɛ kapɛ liɔfɔa a.’
13“Pɔ̀ ɔbɔgyɔɛ alɛɛ ní ɔdzage no lɛ ómu ni yɛ aŋu mɛ lifunu ne kyɛ ɛ, pɔ̀ azɛɛsa awla yɛ kakɔa mɛ lɛ apani si, ‘Aya, di me asigaga, mɛ ɔnɔ zimizi ye e!’
14“Lɛ Yesu atrɛ lɛ aʋa si Mɛɛsi mlɔ si, aní Farisiɔnɛ pɔ̀ ɔbɔgyɔɛ yɛ liboe ligyɔ ní Aya kɔ ɔ, xe bɛsɛ ɛtrɛ ní kepea mɛ ɛ. Lɛ loso ɔnɔ kakaa gi izeemu ni isu ya ɛ, biapleni ye, lɛ ɔnɔ kakaa gi izeepleni isu ya ɛ biamuni ye.”
Yesu Akrira Banuvɔ ba
15Banɔ batɔ bɛmani ba bebi ba ní Yesu klɔ tɔ ɔtrɔ awla ní ba aʋa, tɔ ɔkrira ba. Agi badɔkpasi ba bɛmɔ nite e, bɛtɛni ba, 16pɔ̀ Yesu axwa banuvɔ ba amani yɛ isu ya lɛ apani si, “Mlaki tɔ banuvɔ ba baba mɔklɔ lɛ mlakítsi kudeonu aki ba a, lɛ ese linu si Aya yɛ Kaʋaŋaa ɛ, ba elu kanɛ kenu. 17Mɛɛsi mlɔ si! Ɔnɔ kakaa gi ɔ́zɛ Aya yɛ Kaʋaŋaa ŋwisi ɔnuvɔ kinɛ ɛ, ɔ́tratiku ka mɛ liwewe e.”
Oxonete Ɔʋaŋa yɛ
18Yuda ɔnɛ ɔka ɔtɔ eʋi Yesu si, “Ɔdɔbasɛ gbã ɛ, ege maabitɛ xe maamɔ ligbã́ moblo le e?”
19Yesu eʋi ye si, “Ege lɛ loso wɔɛxwa mɛ si ɔgbã a? Ɔ́nɔnɔ ónu ɔgbã, Aya ko. 20Wote isã nɛ: ‘Wukísɛ ádzɛ ni enyimeboe e; wukíye ɔnɔ ɔ; wukízuru u; wukisɛ asia ɛkpɛ ɔnɔ awla a; kpɛ kubùbù ní wɔka ni wone su.’ ”
21Onyimee ebu le onu si, “Dɔni mɛ kunuvɔ mɛ ké mɛɛbitɛ ni isã nɛ pɔ́ aʋa a.”
22Agi Yesu enu liboe lɛ ɛ, asi yɛ si, “Kigɔ́ kidɔ tile dzɛ gi lilɛ si bitɛ ɛ. Da wɔ bidɔ mɛ petee tɔ kɔ kibɔe kí bazianete ba, tɔ wɔamɔ exo ní lifunu ne; lɛ kede e, bá tɔ gaze ni mɛ kude e.”
23Pɔ̀ gi onyimee enu liboe le e, Líku ye isami i, lɛ ese linu si oxonete ʋidi onu. 24Yesu edi ye lɛ apani si, “Liaaze gagla xe bexonete ba biati uku ní Aya yɛ Kaʋaŋaa mɛ ɛ! 25Sugba ɛ, liaze plɔplɔ ɛki kposɔɛ si ɔga trɔ̀ni yɛ liwu le me odo sani si oxonetee oti oku Aya yɛ Kaʋaŋaa mɛ.”
26Banama gi benu liboe le e, beʋi ye si, “Kɔ, nyaŋwɛ aamɔ kubúbú i?”
27Yesu ebu le onu si, “Kidiliɛ gi ɔnɔ ɔ́tratani kubitɛ ɛ, kilɛ plɔplɔ ɛki Aya yɛ kubitɛ.”
28Lɛ Petro apani si, “Dí! Kwiyurɔ kidɔ kakaa xe kwikuni wɔ kude e.”
29Yesu asi ba si, “Sugba mɛɛtrɔ likla ní lɛ aʋa ɛki mlɔ si ɔnɔ kakaa gi ayurɔ yɛ kepe loo yedze loo beneminyime loo bapɔnɛ loo bebi kɔkpɛ Aya yɛ Kaʋaŋaa loso e, 30aamɔ bidɔ glegle sanɔ ni abla kelea mɛ kɔpɔni ligbã moblo le ní kelea lia gi kiaba mɛ ɛ.”
Yesu Apani Dzɛ Ní Yɛ Kutseo Su
31Yesu ebú badɔkpasi liɔfɔ ni tiaʋa ba kuka lɛ asi ba si, “Mlata kutu! Kwitrɛ ni Yerusalem niklɔ kidɔ kakaa gi beboedoplɛ ba bɛŋwlimi ni Ɔnɔɛ Yebi ye su i, kiaba kɛ mɛ. 32Biakpɛ yɛ awla ki banama gi bénu Yudanɛ ɛ, gi biakpɛ yɛ kakpaa, biakpini ye, lɛ biabu sita bali yɛ aʋa a. 33Biafiaʋi yɛ litam lɛ biaye ye e, pɔ̀ ewe tata kede e, aadzi ligbã́.”
34Pɔ̀ badɔkpasi ba bénu la ya litɔtɔ ese e; eboe la ese kununu yo kwikpo ba, lɛ béte kidiliɛ su gi Yesu azɛɛpani i.
Yesu Ayɔni Kaŋupo Ɔdɔʋi ye
35Gi Yesu eti apɔni Yerixo e, kaŋupo atɔ keze ní kudeo su, gi keze eʋi bidɔ ɔ. 36Gi enu linɔkpi le onu gi lizɛza ɛ, eʋi si, “Liboe woli liiba a?” 37Bɛsi yɛ si, “Yesu Nazaret Ɔnɛɛ yɛ ɛɛza.”
38Lɛ akpɛ ozi si, “Yesu! Dawid Yebi ye! Di me asigaga!”
39Banama gi beze ni ɔtɔ nɔ ɛ, bɛtɛni yɛ lɛ bɛsi yɛ si ɔgɔ tsriɖi. Pɔ̀ akpɛ ozi lo gagla asanɔ si, “Dawid Yebi ye! Di me asigaga!”
40Lɛ Yesu alɛɛ xe aki si bagbani kaŋupoa mani yɛ ɛ. Gi eti apɔni yɛ ɛ, Yesu eʋi ye si, 41“Ege wɔpɛ si mibitɛ kiwɔ ɔ?”
Ebu le onu si, “Ɔkaɛ, mapɛ si mimɔ dzɛ.”
42Yesu asi yɛ si, “Kɔlɔ mɔ! Wɔ kuziŋaa kwiyɔ ni wɔ.” 43Onyimee bimbi ʋe bidra kyɔŋ lɛ ekuni Yesu kude e, gi azɛɛkpɔ̀ Aya a. Gi linɔkpi le limɔ nite e, ba pɔ́ bɛkpɔ̀ Aya.",https://www.bible.com/bible/1982/LUK.18.AVN
LUKA 19,"Yesu Ni Zaxeo
1Gi Yesu eti eku ní Yerixo o, xe azɛɛza ɛ, 2Babɔgyɔ ba ɔka ɔtɔ eze níklɔ gi yɛ linyi lize Zaxeo, eze oxonete. 3Azeekeni edi si yimɔ ɔniliɛ klɔ gi Yesu onu i, pɔ̀ eze ɔnɔ kpekpe lɛ ɔ́tani Yesu kumɔ kɔkpɛ linɔkpi le loso o. 4Nite si ese ekú ɔtɔ kí linɔkpi le lɛ azeemu ni ose ɔtɔ mɛ si yimɔ Yesu gi atrága niklɔ ɛza ɛ.
5Agi Yesu ana niklɔ ɛ, emuni aŋu na lɛ asi Zaxeo si, “Kɔsi tɔ ple, Zaxeo, lɛ ese linu si wɔ kepea mɛ mátraze omono o.” 6Zaxeo akɔsi eple ní ose lo me, lɛ azɛ yɛ ni isami i.
7Banama pɔ́ gi bɛmɔ lɛ ɛ, bekpese kutɛ si, “Onyime liɛ ya atrɛ edzì ɔbaba ɛki onyime gi onu ɔnɔ zimizi i!”
8Pɔ̀ Zaxeo ayɔ ɔlɛɛ, lɛ asi Ɔkaɛ si, “Ta kutu, Ɔkaɛ! maakɔ mɛ bidɔ mɔmɔ ʋɛ mɛ kulɛlɛɔ kapɛ aki bazianete ba, lɛ xe memi ɔnutɔ akpɛ fɛ ɛ, Maadzini kidiliɛ klɔ ede tene kutsa ki yɛ.”
9Yesu asi yɛ si, “Kubúbú kwiba kepea lia mɛ omono, lɛ ese linu si onyime liɛ fɛ ɛ, onu Abraham yɛ osobi. 10Ɔnɔɛ Yebi ye aba si yipɛ tɔ yibu banama gi bɛlila ɛ.”
Abee Ní Sika Kibɔ Su u
11Gi banima bɛzɛɛta yɛ kutu i, Yesu ebu abee aki ba. Yesu eti apɔni Yerusalem lɛ bezeegyo edi si Aya yɛ Kaʋaŋaa kiaba kpekpemi i. 12Lɛ asi ba si, “Ɔka ʋidi ɔtɔ eze gi azaatrɛ ní kese katɔ aʋa gi bɛtredu ye kukusi i, xe adzi ba a. 13Xe aasɛ ɛ, axwa yɛ banɔsumu liɔfɔ ba lɛ akí ba mɛ ɔkakaa sika kibɔ tile lɛ asi ba si, ‘Mlakɔ kɛ akpɛ axwɛwawa mɛ,’ tɔ mledi kidiliɛ gi mlamɔ trɔ xe masɛ ɛ.”
14“Pɔ̀ yɛ akɔanɛ ma bápɛ yɛ liboe, lɛ loso e, bɛkpɛ banɔ ní yɛ kude tɔ basɛ okusi ʋidi ye si, ‘Kúpɛ onyime liɛ si oze blɔ okusi.’
15“Pɔ̀ kyɛ ɛ, bedu ye kukusi yo xe edzì aba. Lɛ aki si bɛxwa yɛ banɔsumu ba ɛmani yɛ klɔ si tɔ yitè kidiliɛ gi bɛmɔ ɛtrɔ ní kibɔɛ liɛ gi yɛ aki ba aʋa ɛ.
16“Ɔtɔpu yɛ aba lɛ apani si, ‘Ɔkaɛ, mamɔ sika bibɔ liɔfɔ kɔpɔni kiliɛ klɔ gi wɔ kimɛ ɛ.’
17“Asi yɛ si, ‘Wɔbitɛ mumɔ, wonu ɔnɔsumu gbã! Agi wodo anukwarɛ ni eboe sisami na mɛ ɛ, Maakɔ wɔ odu ni imaʋidi liɔfɔ onu.’
18“Ɔnɔsumu ʋlaɛ fɛ aba lɛ apani si, ‘Ɔkaɛ, mamɔ sika bibɔ tutsu kɔpɔni kiliɛ klɔ gi wɔ kimɛ ɛ.’
19“Lɛ asi iliɛ ya si, ‘Wɔaze ní ima ʋidi titsu onu.’
20“Ɔnɔsumu dzedze aba lɛ apani si, ‘Ɔkaɛ, imɔ wɔ sika yɛ kibɔɛ; mabla kɛ ní kavlɔʋi mɛ. 21Mazeesé wo, lɛ ese linu si wonu onyime gagla. Wuzɛɛkɔ kidiliɛ gi kínu wɔ kinɛ ɛ, lɛ wuzɛɛkɔ bidɔ gi wɔ́kpɛ ɛ.’
22“Yɛ ɔkaɛ asi yɛ si, ‘Wɔ ɔnɔsumu litukpo me gagla onete! Maakɔ wɔtutɔ wɔ eboe la bu wɔ lipɔ! Wote si menu ɔnɔ gagla, mizɛɛkɔ kidiliɛ gi kínu mɛ kinɛ ɛ, lɛ mizɛɛkɔ bidɔ gi mákpɛ ɛ. 23Agi wote nite e, ege lɛ loso wɔ́kɔ mɛ kibɔɛ ɔkpɛ ní kibɔɛ ɔbla klɔ ɔ; atɔ xe medzi i, maazi kɛ ni kitrɔtrɔ ɛ?’
24“Lɛ asi banama gi bɛlɛɛ niklɔ si, ‘Mlazi sika yɛ kibɔɛ ní yɛ awla tɔ mlakɔ kɛ aki ɔnɔsumu liɛ gi bibɔ liɔfɔ bɛ bilɛ ní yɛ awla ɛ.’
25“Pɔ̀ bɛsi yɛ si, ‘Ɔka, bibɔ liɔfɔ bilɛ ni yɛ awla kooko!’
26“Ebu le onu si, ‘Mɛɛsi mlɔ si, ɔnɔ kakaa awla gi kidɔ kilɛ ɛ, biapɔnɔ ɔki yɛ; pɔ̀ ɔniliɛ klɔ awla gi kididɔ kima ɛ, kisisami iliɛ gi kilɛ yɛ awla ɛ, biazɛ kɛ. 27Pɔ̀ mɛ ahwafianɛ ma gi bápɛ si mize ba okusi i, mlagbani ba amanɔ tɔ mleye ba ní mɛ aŋu mɛ.’ ”
Yesu Eti eku ní Yerusalem
28Gi Yesu apani eboa la ya pɔ́ ɛ, eze ní ba ɔtɔ gi bɛzɛtrɛ ní Yerusalem i. 29Agi beti apɔni Betfage ni Betania níklɔ gi bizɛxwa si Kumu yɔ ise le ketokpaa su i, akpɛ yɛ badɔkpasi ba mɛ tiaʋa ní yɛ ɔtɔ nɔ, lɛ asi ba si, 30“Mlatrɛ ní kamamia ní mlɔ ɔtɔ nɔ mɛ; xe mleti iku i, mlaamɔ tedzi obi gi bɛkpɛ ogbe no me e, gi ɔnɔnɔ ɔ́trɔ ní yɛ aʋa ódi i. Mleble ye amani niya. 31Xe ɔnutɔ aaʋi mlo si ege lɛ loso mleeble ye na ɛ, mlasi yɛ si Ɔkaɛ yɛ aziã yɛ.”
32Bekú kudeo me lɛ bɛmɔ kidɔ kakaa ŋwisi kiliɛ ɖii gi Yesu asi ba kinɛ ɛ. 33Agi bezeeble tedzi obi ye e, yɛ benete ba beʋi ba si, “Ege lɛ loso mleeble ye e?”
34Bebú le onu si, “Ɔkaɛ yɛ aziã yɛ.”
35Lɛ bɛgbani tedzi obi ye mani Yesu i, lɛ bɛkɔ ba ewu la ɛtrɔ ní ɔgaɛ aʋa lɛ bɛpɔni Yesu xe emu atrɔ ɛ. 36Agi azɛɛkpɛ yɛ atsinɔ ɛ, banima bene bá ewu la ɛplɛ ní kudeo me.
37Agi eti apɔni Yerusalem i, ni niklɔ gi kudeo kwikyi ple ní Olif ye ise le ketokpaa su i, yɛ badɔkpasi ba likpi le likpese Aya ɖase kudo ni kukpɔ̀kpɔ̀ ni ozi gagla ní eboe ʋidi glegle ala la gi bɛmɔ su i si, 38“Aya ɔkrira okusi ye klɔ gi atrába ní Ɔkaɛ linyi ne me e! Kusuyɔ ní lifunu ne ni kusudra kí Aya!”
39Lɛ Farisianɛ batɔ ní ɔha lɔ̀ kusi i, bɛpani kí Yesu si, “Ɔdɔbasɛ yɛ, kpɛ ɔsã kí wɔ badɔkpasi ba tɔ bagɔ tsriɖi!”
40Yesu ebu le onu si, “Mɛɛsi mlɔ si xegi bɛgɔ tsriɖi i, akla na ɔtutɔ aakpɛ ozi lo.”
Yesu Ebemi ní Yerusalem Litukpo
41Agi eti apɔnɔ xe amɔ ɔma ʋidi no e, ebemi ní lɔ litukpo. 42Lɛ apani si, “Atɛsi mlete omono kidiliɛ gi kízia ɛki mlɔ kusuyɔ ɛ! Pɔ̀ abla ɛ bekpo ke ní mlɔ su. 43Lipoe le litraba gi mlɔ ahwafianɛ ma biaklani mlɔ lɛ biatsí mlɔ bede ʋa, lɛ biapɔ́ mlɔ ɔkpɛ ní kapɛ kakaa. 44Biayaʋi wɔ petee lɛ biaye banama gi balɛ ɔma nɔ mɛ ɛ, batráyurɔ likla ɛtɔtɔ ní lɛ ozeklɔ ɔ, lɛ ese linu si mlamɔ lipoe lɛ klɔ gi Aya aba si yibu mlo o!”
Yesu Atrɛ ní Yerusalem Lisɔligba lɛ Mɛ
45Lɛ Yesu eti eku Yerusalem Lisɔligba lɛ mɛ ɛ, lɛ ekpese badɔda ba kukpikpinɔ dono e, 46asi ba si, “Bɛŋwlimi kpɛ ní Liboe le me si, Aya apani si ‘Mɛ Ligba lɛ ɛ, biaxwa lɛ si Aya lixwa Gba.’ Pɔ̀ mlekyi le ɛbitɛ beze ba òkpò kɔ́ ɔ!”
47Liwe kakaa Yesu abasɛ bidɔ ní Yerusalem Lisɔligba lɛ mɛ. Kusumu yo baka ba, ɔsã nɔ badɔbasɛ ba, ni banɔtsitsi ba bɛpɛ si beeye ye, 48pɔ̀ bámɔ kudeonu xe biaye ye, lɛ ese linu si banima pɔ́ bezeenu yɛ eboe la a, lɛ bápɛ si liboeboe lidɔ ba ɛza a.",https://www.bible.com/bible/1982/LUK.19.AVN
LUKA 20,"Beʋi Yesu Yɛ Kigaglaɛ kɛ Ɔdɔ Klɔ
1Liwetɔ lɛ gi Yesu azabasɛ banima bidɔ mɛ ní Lisɔligba lɛ mɛ ɛ, xe azaasɔli Liboe Gbã nɛ ɛ, Kusumu yo baka ba, Ɔsã nɔ badɔbasɛ ba ni banɔtsitsi ba bɛba, 2lɛ bɛsi yɛ si, “Si blɔ, kude woli wɔmɔ xe wɔɛbitɛ eboa la ya a? Lɛ nyaŋwɛ aki wɔ kude o?”
3Yesu ebu le onu aki ba si, “Abla ɛ mlaki tɔ miʋi mlo liboe. Mlasi mɛ, 4Nyaŋwɛ aki Yohanes kigaglaɛ xe azaakpɛ kuni yo aki banima a? Aya kɔ́ lidɔ loo dɔni banima kɔ́ na a?”
5Lɛ bekpese eboe la kuvu udi ní ba tsali kusi si, “Liboe woli kwiapani i? Xe kwipani si, ‘Dɔni Aya kɔ ɛ,’ aaʋi blo si, ‘Kɔlɔ, ege lɛ loso, mlaazi Yohanes aʋa aŋa ɛ?’ 6Pɔ xe kwipani si, ‘Dɔni banima klɔ ɛ,’ linɔkpi lɛ ya pɔ́ liasa blɔ akla, lɛ ese linu si bɛzi lɛ si Yohanes eze oboedoplɛ.”
7Lɛ loso e bebu le onu si, “Kúte niklɔ gi kidɔ ɔ.”
8Lɛ Yesu asi ba si, “Kɔlɔ mɛ fɛ, mátrasi mlɔ kude kɔkɔ kuliɔ gi mɛɛkɔ ɛbitɛ eboa la ya a.”
Abee ní Ɔnyrɔ nɔ aʋa Bedidi ba Su
9Lɛ Yesu ebu abee liɛ aki banima si: “Onyime ɔtɔ eze gi awa wain ɔnyrɔ, lɛ akɔ lɔ aki ɔnyrɔ nɔ aʋa bedidi ba si biatsa ɔgyɔ ɔki yɛ lɛ asɛ ní kepea lipoe gblamadzaɛtɔ ɛ. 10Agi wain yɛ ligu nɛ lina ɛ, akpɛ yɛ ɔnɔsumu tole atsisi yɛ ɔnyrɔ nɔ aʋa bedidi ba tɔ ɔzɛ yɛ ɔŋa klɔ ɔmani yɛ. Pɔ̀ ɔnyrɔ nɔ aʋa bedidi ba bekusi ɔnɔsumu ye e, lɛ bedzini ye tsisi iwla pluplu i. 11Lɛ atsisi ɔnɔsumu dzedze e; pɔ̀ ɔnyrɔ nɔ aʋa bedidi ba bekusi yɛ fɛ ɛ, bɛkpɛ yɛ kuyé, lɛ bedzini ye tsisi iwla pluplu i. 12Nite si atsisi ɔnɔsumu tánɛ; ɔnyrɔ nɔ aʋa bedidi ba bɛkpɛ yɛ libi fɛ, lɛ bɛkpikpini yɛ.
13“Lɛ ɔnyrɔ nɔ onetee eʋi isu ya si, ‘Kitɛ mabitɛ ɛ? Maatsisi mɛ ɔtutɔ mobinyimee gi malɔ ɛ; nyafɛ biakpɛ kubùbù yo ní yɛ su!’
14“Pɔ̀ gi ɔnyrɔ nɔ aʋa bedidi ba bɛmɔ yɛ ɛ, bɛpani nì bahanuglɔ ba si, ‘Mledi, onetee Yebi ye iliɛ ya. Mlaki tɔ kuye ye, atɔ yɛ kaŋasea kedzi blɔ kanɛ!’ 15Lɛ loso e behe ye ebú ní ɔnyrɔ nɔ mɛ ɛ, lɛ beye ye e.
Lɛ Yesu eʋi si, “kitɛ wain ɔnyrɔ nɔ onetee aabitɛ ɔnyrɔ nɔ aʋa bedidi ba ya ɛ? 16Aaba, kɔ eye benyime ba klɔ, kɔ akɔ wain yɛ ɔnyrɔ nɔ akpɛ ní ɔnyrɔ nɔ aʋa bedidi dzedze awla ɛ.” Agi banima benu le e, bɛ pani si, “Likíba lɛ mɛ!”
17Yesu edi ba lɛ eʋi si, “Kɔlɔ ege, liboe lɛ ya gi bɛŋwlimi libasɛ ɛ?
“ ‘Likla ɛlɛ klɔ gi bagbatrɔ ba bɛyurɔ si lima liboeboe me e,
lɛ lidzi ogó no aʋa likla nɛ ɛ.’
18“Ɔnɔ kakaa gi aadɔ likla ɛlɛ klɔ aʋa ɛ, avini kukpe kukpe; lɛ xe likla ɛlɛ klɔ liadɔ ní ɔnutɔ aʋa ɛ, liahɔ yɛ pliplipli.”
Kuʋiʋi Ní Kibɔ Gyɔ̀gyɔ̀ Su
19Ɔsã nɔ badɔbasɛ ba ni kusumu yo baka ba bɛpɛ́ kudeonu si bévu Yesu ní niklɔ kyɔŋ, lɛ ese linu si betè si basu ebu abee; pɔ̀ bezese banima a. 20Lɛ loso e bɛpɛ kudeonu lɛ bɛtsa ní kikpokpo me. Bɛtsa kibɔ ɛki benyime batɔ, tɔ babitɛ ŋwisi banɔ gbã benu u, pɔ̀ tɔ bapunu Yesu gani beʋiʋi me e, tɔ biakɔ yɛ ɔki Roma banɛ ma kesea ɔʋadi ye yɛ kigagla ɛ. 21Banɔpunu ba ya ba ɛ, beʋi Yesu si, “Ɔdɔbasɛ yɛ, kwite si wɔ eboe la gi wuzɛɛpani i, ni kidiliɛ gi wuzɛɛbasɛ banima ɛ, bina. Kwite si woʋidi ɔnɔ aŋu mɛ ɛ, pɔ̀ wuzɛɛbasɛ anukwarɛɛ ní Aya yɛ kupɛ́pɛɔ ki ɔnɔ onu u. 22Si blɔ, liyɔ kedu ní blɔ Ɔsã nɔ su si kugyɔ kibɔ ɔki Roma banɛ ma Ɔka ʋidi ye, loo kukígyɔ na a?”
23Pɔ̀ Yesu amɔ ba ìmɔ nɛ bede ʋa, lɛ asi ba si, 24“Mlabasɛ mɛ kibɔ pititi itɔ. Nyaŋwɛ aŋu mɛ ni linyí lítiní kɛ aʋa a?”
Bebu le onu si, “Roma banɛ ma ɔka ʋidi ye.” 25Lɛ loso Yesu asi ba si, “Xe nite e, kɔlɔ kidiliɛ gi kinu Roma banɛ ma ɔka ʋidi ye kinɛ ɛ, mlatsa kɛ aki yɛ, tɔ kidiliɛ gi kinu Aya kinɛ ɛ, mlakɔ kɛ aki Aya a.”
26Ní banima aŋu na mɛ klɔ ɛ, bátani yɛ kuvu ní liboeboe me, Ni kiliɛ gi ebu le onu i, lidzi onugutsetse ki ba lɛ loso bɛgɔ tsriɖi i.
Kudɔbasɛ ní Kuyɔyɔ Dɔni Bekpo ʋa mɛ su
27Lɛ Zadukianɛ batɔ, gi bázɛ lɛ aʋa aŋa si banima biayɔ dɔni bekpo ʋa mɛ ɛ, bɛba Yesu klɔ lɛ bɛpani si, 28“Ɔdɔbasɛ yɛ, Mose aŋwlimi kí blɔ ní ɔsã nɔ mɛ si, ‘Xe onyime etse e, xe ye yedze agɔ ɔ pɔ̀ ɔ́pɔ bebi i, lilɛ si onyime liɛ klɔ yeneminyime ɔgbani ɔtrɛtrɛ yedze tɔ bapɔ bebi gi biakɔ si benu yenemi ye okpo ye yɛ bebi i.’ 29Liba lɛ mɛ si beneminyime tiegloele beze; otsitsi ye agbani ɔdzɛ lɛ etse e, pɔ̀ ɔ́pɔ obi i. 30Lɛ ɔʋlaɛ agbani ɔdzɛɛ ɛ, 31lɛ ɔtanɛɛ fɛ ɛ. Nite ke lize ki ba tiegloele ba pɔ́ xe betse e, gi bápɔ bebi i. 32Gɔgɔɛ, ɔdzɛɛ kyɛ etse. 33Abla ɛ, ní liwe lɛ klɔ aʋa gi bekpo ʋa biayɔ ɛ, nyaŋwɛ yedze ɔdzɛɛ aaze e, gi ba tiegloele ba pɔ́ bɛgbani yɛ edi i?”
34Yesu ebu le onu aki ba si, “Benyime ni badzɛ ní kelea lia mɛ ɛ, bizɛgbani ba ahanuglɔ ba, 35pɔ̀ benyime ni badzɛ ba ya gi bɛna si biayɔ dɔni bekpo ʋa mɛ ɛ, xe biaze ligbã́ nɛ ní kelea lia klɔ gi kiaba mɛ ɛ, batrágbani baglɔ ɔ. 36Biaze ŋwisi Aya yɛ baxwɛdzɛ ba lɛ batrátani kutse tɔ ɔ. Benu Aya yɛ Yebi, lɛ ese linu si bɛyɔni ba dɔni bekpo ʋa mɛ. 37Lɛ Mose ebu le abasi mɔmɔmɔ si biayɔ nì bekpo ʋa. Ní bidɔ ŋwlimiŋwlimi ʋɛ klɔ mɛ gi apani ní ose lo gi ɛɛsɔ su i, apani ní Ɔkaɛ su si; onu ‘Abraham yɛ Aya, Isak yɛ Aya ani Yakob yɛ Aya.’ 38Yɛ ónu bekpo ʋa Aya boŋu i, bagbagbe ba ba Aya onu, lɛ yɛ ba pɔ́ balɛ ligbã nɛ akɔ ɔ.”
39Lɛ Ɔsã nɔ badɔbasɛ ba bɛpani si, “Ɔdɔbasɛ yɛ, Wobu le onu mɔmɔ!” 40Lɛ ɔna óze ba lipo si biaʋi ye liboeboe tɔ ɔ.
Nyaŋwɛ Yebi Onu Ɔnɔbu ye e
41Yesu eʋi ba si, “Kitɛ mɛ biapani si ɔnɔbu ye aaze Dawid yɛ osobi i? 42Gi Dawid ɔtutɔ apani ní Psalomo ʋa keplekpa mɛ si:
“ ‘Aya asi Mɛ Ɔkaɛ si,
“ze ní mɛ kaŋaa mɛ
43kɔzɛna ni lipoe lɛ gi maakɔ wɔ ahwafianɛ ma kpɛ ní wɔ kukliseo.’ ”
44Dawid axwa yɛ si ‘Ɔkaɛ’; lɛ Kitɛ liaze si Ɔnɔbu ye aatani Dawid yɛ osobi kuze e?”
Yesu Aki kugbagba si Bedi mumɔ ní Ɔsã nɔ Badɔbasɛ ba Su
45Agi banima pɔ́ bɛzɛta yɛ kutu i, Yesu asi yɛ badɔkpasi ba si, 46“Mleze nì aŋu ní Ɔsã nɔ badɔbasɛ ba su; gi bizɛpɛ si biazɛga za ní ba ewu gblamadza la mɛ ɛ, xe bɛzɛpɛ si bazɛpani ba nì kubùbù ní ablɔ ʋa aʋa a; gi bizɛkya ibùbùzekɔ ɛki isu ya a, gi bɛgɔ ɛplɛ ní Yudanɛ ma itsaklɔ ɔ, ani ikɔ gbã nɛ ní iŋaŋakplɔ nɛ su i. 47Lɛ bizɛɛpɛ kudeonu ní batrɛtrɛ ba bedze ba su ŋwisi kipɔnɔ si bɛpɔni ba na a, pɔ̀ kɔ bezuru ba kupeo o, lɛ kede e, bizɛbasɛ isu ya nì Aya kuxwaxwa gblamadza! Ba kutuheheo kwianyani koŋ!”",https://www.bible.com/bible/1982/LUK.20.AVN
LUKA 21,"Ɔtrɛtrɛ Yedze ɔtɔ yɛ Kagyɔa
1Yesu edi aklanɔ lɛ amɔ bexonete ba gi bɛzɛgyɔ ba bidɔ mɛ kpɛ ní Lisɔligba lɛ kepimia mɛ ɛ, 2lɛ amɔ ɔtrɛtrɛ yedze opiplinete ɔtɔ gi akɔ yɛ ɔla kyikyi yɛ kibɔ sisami itɔ akpɛ ní kepimia mɛ ɛ. 3Apani si, “Mɛɛsi mlɔ anukwarɛ,” si “ɔtrɛtrɛ yedze ɔzianete liɛ ya ɛ, agyɔ kibɔ asani banɔ gɔgɔ ba pɔ́. 4Lɛ ese linu si, banɔ gɔgɔ ba ɛ, bɛgyɔ ba bibɔ ʋɛ dɔni kidiliɛ mɛ gi biabu kɔ ní ba exo la onu u; pɔ̀ yɛ ɔtrɛtrɛɛ yedzee kɔ akɔ yɛ kidɔ kakaa akɔ gi kɛ aʋa aaze ligbã́ nɛ ɛ.”
Yesu Apani ní Yerusalem Lisɔligba lɛ Kuyaʋi yɔ Su
5Badɔkpasi batɔ bɛzɛpani ní Yerusalem Lisɔligba lɛ su, kiliɛ gi lipedi i, ni lɛ akla gbã na ani bidɔkɔkɔɛ ʋɛ gi bɛɛki Aya ɛ. Pɔ̀ Yesu apani si, 6“Bidɔ bɛ ya petee gi mlɛmɔ ɛ, lipoe le litrába gi likla ɛtɔtɔ lítraze ní lɛ ozekɔ ɔ, la petee aatsra.”
Baxixa ni Keduyɔyɔ Biaba
7Beʋi ye si, “Ɔdɔbasɛ yɛ, lipoe woli liaba lɛ mɛ ɛ? Lɛ liboe woli liaba gi liabasɛ si lipoe le lina si liba lɛ mɛ ɛ?”
8Ebu le onu si, “Mleze ni aŋu; tɔ bakímeni mlo o. Banɔ glegle biaba mɛ linyi ne me, lɛ biapani si, ‘Mɛ menu ye!’ lɛ ‘Lipoe le lina!’ Pɔ̀ mlakikuni ba kude e. 9Mlakíse lifu xe mlenu bigu ʋɛ ni keduyɔyɔ onu u; la ya pɔ́ ɛtraba kpɛ ɔtɔ ɔ, pɔ̀ líbasɛ si kelea lidu le lina kyɔŋ ɔ.”
10Atrɛ ní lɛ aʋa si, “Kese kiayɔ kedu ní kese su; lɛ kaʋaŋaa kiayɔ kedu ní kaʋaŋaa su. 11Kese kiahwa nyani nyani lɛ kuʋɛ ni bànya biadɔ ní ikɔ glegle; lɛ eboe mamɔ edi ni eboe kulifu aaba dɔni lifunu ne e.
12“Pɔ̀ xe able eboa la ya pɔ́ aaba la mɛ ɛ, biayɔ kedu ní mlɔ su u; biavu mlo kɔ tɔ baxwa etsi ni mlo ní Yudanɛ ma itsaklɔ lɛ biakpɛ mlɔ ní agba; biatsini mlɔ ní bekusi ba ni baʋaŋa ba aŋu mɛ kɔkpɛ mɛ loso. 13Lɛ ya liaze kudeonu mɔmɔ kí mlɔ tɔ mlaapani Liboe Gbã nɛ. 14Mlakíkpɛ isu ya kunugu kpɛ ɔtɔ ní kiliɛ gi mlaabú isu ya onu u, 15lɛ ese linu si maakí mlɔ eboa la, ni kuboeteo gi mlɔ ahwafianɛ ma ba mɛ ɔtɔtɔ ɔ́tratani la onu kulɛɛ loo la kunada a. 16Mlɔ bapɔnɛ ba ni beneminyime ba, mlɔ baŋanɛ ba, ni mlɔ baʋianɛ ba kyɛ; biakpɛ mlɔ awla lɛ biaye mlɔ mɛ batɔ ɔ. 17Ɔnɔ kakaa atrɔ mlɔ ahwafi kɔkpɛ mɛ loso. 18Pɔ̀ mlɔ litukpo le kuya tule kyɛ kútralila a. 19Mledu ɔkli kese gagla tɔ mlamɔ kubúbú.
Yesu Apani ní Yerusalem Kuyaʋi yɔ sú
20“Xe mlɛmɔ gi baguta ba bɛklani Yerusalem i, tɔ mlete si lɔ́ lìzizipoe le lina. 21Atɔ banama gi balɛ ní Yudea ɛ, bese atrɛ ní eto la mɛ; lɛ banama gi balɛ ní ɔma ʋidi no me e, bedo; lɛ banama gi balɛ ní iʋa nɛ nì kumami nɛ mɛ ɛ, bakítiku ní ɔma ʋidi no me e. 22Lɛ ese linu si la klɔ ɛtráze kutuhehe ewe gi aaki eboa la gi bɛŋwlimi plɛ ɛ, aaba la mɛ. 23Lianyani ní ewe ala klɔ mɛ kí bamɛdzɛ ba ni bebine ba! Baxixa glegle biaba kesea lia aʋa, lɛ Aya yɛ kutuheheo kwiaba banɔ ba ya aʋa a. 24Banɔ batɔ biatse ní ihɛ piɔpiɔ ʋa onu, lɛ batɔ fɛ ɛ, biavu ba tsinɔ ní kuse dzedzeo petee aʋa. Lɛ babubitɛ ba biayaʋi Yerusalem kɔzɛna ni lipoe lɛ gi bɛki ba ɛ.
Ɔnɔɛ Yebi ye yɛ Kubabàa
25“Eboe mamɔ edi la aaba liwo le, ɔdzidziɛ ani badzidziebi ʋa aʋa. Ní kesea aʋa ɛ, kuseo kwiaxixa, banima biase, axu la anyra na kuwawaa, lɛ ɔna aado ní banima lipo o. 26Banima biatse òkpokpo kɔkpɛ lifu ne gi béte kidiliɛ ɛ gi kitrába kesea aʋa a, lɛ ese linu si kudɔkpaa ní lifune e kwiahwa ní kɔ izeklɔ. 27Lɛ biamɔ ‘Ɔnɔɛ Yebi ye’ gi atrába ní liplɛ lɛ aʋa a ni kigagla ní kuklekle ʋidi me. 28Xe la ya ekpese e, mlayɔlɛɛ tɔ ɔna okú ní mlɔ lipo, lɛ ese linu si mlɔ kubúbú yo kwiti pɔnɔ.”
Bidɔ Kpasikpasi ni Ogbose lo Su
29Lɛ Yesu ebú abee aki ba si, “Mlegyo ogbose lo ni ise gɔgɔ lɛ edi i. 30Xe mlɛmɔ lɛ awlakpa vuvu na ɛ, mlete si kedzenilea keti pɔnɔ. 31Niteme ke, xe mlɛmɔ eboa la gi ɛɛba la mɛ ɛ, mlete si Aya yɛ Kaʋaŋaa ketipɔnɔ.
32“Sugba mɛɛsi mlɔ si, eboa la pɔ́ atrába la mɛ ɛ, xe ableke banama gi balɛ ligbã́ nɛ abla ɛ, biatse. 33Lifunu ne ni kesea biaza, pɔ̀ mɛ eboe la atráza kanɔmɛ anɔmɛ ɛ.
Liziã si Mleze ni Aŋu
34“Mleze ní aŋu plɛplɛ mɛ! Mlakíki kuŋwɛŋwɛ kpaŋukpaŋu, kumumu ni begyodi ní kelea mɛ su tɔ bizɛ mlɔ lipoe le xe aníte e, liwe lɛ klɔ lialili mlo 35ŋwisi kupè kinɛ ɛ. Lɛ ese linu si liaba ɔnɔ kakaa aʋa ní kelea mɛ ɔkɔ kakaa. 36Mleze ní aŋu plɛplɛ mɛ tɔ, mlaxwa Aya lipoe kakaa si ɔki mlɔ kigaglaɛ, tɔ mlaga eboa la pɔ́ gi ɛtrába mɛ, tɔ mlalɛɛ ní Ɔnɔɛ Yebi ye aŋu mɛ ɛ.”
37Ni ewe a la klɔ mɛ ɛ, Yesu azabasɛ bidɔ ní Yerusalem Lisɔligba lɛ mɛ, pɔ̀ xe ɔlagɔ lɔ ɛna ɛ, azɛɛza ketokpaa lia gi bizɛxwa si olif ye ise le ketokpa aʋa. 38Lɛ livlɛ kakaa ɛ, banima pɔ́ bɛzɛtrɛ ní Yerusalem Lisɔligba lɛ mɛ tɔ benu yɛ eboe la a.",https://www.bible.com/bible/1982/LUK.21.AVN
LUKA 22,"Kusumu yo baka ba bɛtrɔ si Biaye Yesu
1Aklamɔnyasi na liwe ŋaŋa nɛ gi lɛ bizɛxwa si Kutseolidɔzawe le litipɔnɔ ɔ. 2Kusumu yo baka ba ni Ɔsã nɔ badɔbasɛ ba, bezese banima lɛ loso e, bɛzɛ pɛ́ kudeonu gi biaye Yesu ní kikpokpo me e.
Yuda Adimɛ Si Yɛ aabu Yesu Kukɔ
3Lɛ Satana eti eku u ní Yuda gi bizɛxwa si Iskariot i, gi onu badɔkpasi liɔfɔ ni tiaʋa ba mɛ tole me e. 4Lɛ loso Yuda edo atrɛ lɛ ezeegu kunugu yo ni kusumu yo baka ba ni lisumugba lɛ bepepe ba ba baka ba kiliɛ gi aabu Yesu kukɔ ɔki ba ɛ. 5Isami iku ba, lɛ bɛdimɛ si biatsa kibɔ ɔki yɛ ɛ. 6Yuda adimɛ ní lɛ aʋa lɛ ekpese kude gbã kutɔ onu kupɛ gi kɔ aʋa aaga xe aabu Yesu kukɔ ɔki ba xegi banima báma ní yɛ su i.
Kublabla kí Kutse Lidɔzawe le Kuŋaŋaa
7Aklamɔnyasi na Liwe le lina gi lilɛ si beye kutse lidɔzawe le keʋesibi ya ɛ. 8Lɛ loso Yesu akpɛ Petro ni Yohanes ni eboa la si, “Mlazɛbla ní Kutselidɔzawe le kiŋaŋa ɛ su aki blɔ.”
9Beʋi ye si, “Nifɔ wɔpɛ si kubla bɛ aplɛ ɛ?”
10Ebu le onu si, “Xe mleti iku ní ɔma ʋidi no me e, onyime ɔtɔ gi etu kenifukpo ɛ, aatsani mlɔ. Mlekuni yɛ kude atrɛ ní kepea lia klɔ mɛ gi aatiku i, 11tɔ mlasi kepea ɔkaɛ si, ‘Ɔdɔbasɛ yɛ si, Nífɔ bababa ba kugbakeo liɔ mɛ gi mɛ ni mɛ badɔkpasi ba kwiaze xe kwiaŋa Kutselidɔzawe le bidɔ mɛ ɛ?’ 12Aabasɛ mlɔ lifunu kugbake ʋidi utɔ mɛ gi bɛlulɔ ɛ. Mlabla kidɔ kakaa aplɛ ní niklɔ.”
13Agi bɛsɛ ɛ, bɛzɛmɔ kidɔ kakaa ŋwisi kiliɛ ɖii gi Yesu asi ba kinɛ ɛ, lɛ bɛbla ɛki kutseolidɔzawe le kiŋaŋaɛ ɛ.
Ɔkaɛ yɛ Bilagɔdɔ ŋaŋa ʋɛ
14Agi lipoe le lina ɛ, Yesu eze ní ɔkplɔ nɔ su ni yɛ banɔkpɛkpɛ ba. 15Asi ba si, “Linu mɛ kupɛ́pɛ si miŋa Kutselidɔzawe le kiŋaŋaɛ liɛ ni mlɔ xe ableke maamɔ kini ye e! 16Lɛ mɛɛsi mlɔ si, Mátraŋa ʋɛ elu tɔɔ kɔzɛna ni lipoe lɛ gi lɛ ese kununu yo kwiaba ní Aya yɛ Kaʋaŋaa mɛ ɛ.”
17Gi Yesu akɔ kaŋwɛpliʋia ɛ, edo Aya ɖase, lɛ apani si i, “Mlazɛ tɔ mlɔmɛ ɔkakaa ɔkpɛ onu. 18Mɛɛsi mlɔ si dɔni abla kɔtsinɔ ɛ, mátraŋwɛ wain liɛ ya tɔɔ kɔzɛna ni lipoe lɛ gi Aya yɛ Kaʋaŋaa kɛba a.”
19Lɛ akɔ lìklã nɛ, xe edo Aya ɖase e, lɛ ayaʋi lɛ mɛ ɛ, xe akɔ aki ba ɛ, lɛ apani si i, “Lɛ ya linu mɛ kisugyaɛ gi bɛki ní mlɔ litukpo o. Mlabitɛ nite tɔ mlazakɔ aplɛ aŋu ní mɛ aʋa.”
20Niteme ke akɔ kaŋwɛpliʋia kí ba ni kiŋaŋaɛ kede, lɛ apani si, “Kaŋwɛpliʋia lia ya kenu Aya yɛ kunyánya vuvu yɔ gi anya nì mɛ ìka lɛ ɛ, gi bɛbali ní mlɔ litukpo o. 21Pɔ̀ mledi i, ɔniliɛ gi aakpɛ mɛ awla ɛ, odi ní ɔkplɔ nɔ su nì mɛ ɛ. 22Ɔnɔɛ Yebi ye atrátse ŋwisi kiliɛ gi Aya atrɔ lɛ ɛ, pɔ̀ babaa ki ɔniliɛ gi aabu ye kukɔ ɛ.” 23Lɛ bekpese ba ahanuglɔ ba kuʋi si ba mɛ owoli atrábitɛ liboe lɛ klɔ na a.
Kuŋwlɛŋwlɛ ní ba mɛ iliɛ gi onu Oʋidi ye su u
24Kuŋwlɛŋwlɛ kwiku ní ba kusi dzɛ ní ba mɛ iliɛ gi biamɔ si yɛ onu oʋidi ye su u. 25Yesu asi ba si, “babubitɛ ba ba bekusi ba ɛ, bɛmɔ kigagla ní ba akɔanɛ ma aʋa, lɛ banama gi bɛmɔ kigaglaɛ ní ba aʋa ɛ, bizɛpɛ si bɛbasɛ si ba bizedi ba aʋa. 26Pɔ̀ mlɔ kɔ ɛ, líma si lize nite ní mlɔ kusi i. Boŋu i, ɔnɔ ʋidi ye ní mlɔ kusi i, oze ŋwisi ɔsisami yɛ kinɛ ɛ, lɛ ɔniliɛ gi ɔlɛ ní mlɔ onu i, oze ŋwisi ɔnɔsumu ye kinɛ ɛ. 27Lɛ nyaŋwɛ asa keme e,? Ɔniliɛ klɔ gi odi ní ɔdɔŋakplɔ nɔ su lo o, ɔniliɛ klɔ gi eesumu na a? Aní yɛ onu ɔniliɛ klɔ gi odi ní ɔdɔŋakplɔ nɔ su i? Pɔ̀ malɛ ní mlɔ kusi ŋwisi ɔnɔsumu kinɛ ɛ. 28Mlɔ mlenu banama gi mlɛlɛɛ ní mɛ su u, ní mɛ kupepeo me e. 29Lɛ makɔ kukusi ŋaŋa aki mlɔ ɔ, ŋwisi kiliɛ gi Mɔka akɔ akí mɛ kinɛ ɛ. 30Mlaaŋa tɔ mlaŋwɛ bidɔ ní mɛ ɔkplɔ nɔ su ní mɛ kaʋaŋaa mɛ ni tɔ mlaaze ní ekusigbo aʋa, tɔ mlaaŋa Israel akpɔ liɔfɔ ni tiʋa la aʋa.
Yesu asi Petro si Aanada si Yete Ye
31“Lɛ Yesu apani si, Simon, Simon, ta kutu! Satana eʋi kude si yipí mlɔ ŋwisi amu kinɛ ɛ. 32Pɔ̀ maxwa Aya ní wɔ litukpo Simon, tɔ wukíwɔli ní wɔ kuziŋa mɛ ɛ. Lɛ xe wodzi ba mɔklɔ ɛ, tɔ kpɛ wɔ benemi ba kigagla.”
33Pɔ̀ Petro ebu le onu si, “Ɔkaɛ, mabla si mitrɛ ligba ni wɔ tɔ mitse ni wɔ fɛ.”
34Yesu apani si, “Mɛɛsi wɔ, Petro si, xe able ɔkukɔ loglo lo aamè omono e, wɔanada tatá si wote me e.”
Kibɔ Okotoku Ogudo ni Ihɛ Piɔpiɔ
35Lɛ Yesu eʋi ba si, “Lipoe lɛ gi makpɛ mlɔ xe mlévu kibɔ okotoku, ogudo, loo afɔkpa ɛ, kiditɔ kiziã mlɔ na a?” bebu le onu si “Kididɔ kíziã blɔ.”
36Asi ba si, “Pɔ̀ abla ɛ, xe kibɔ kotoku ɔlɛ ní wɔ awla ɛ, kɔ yɛ ni ogudo lo; lɛ xe ihɛ gblamadza ɔ́ma ni wɔ awla ɛ, da wɔ liwu le aʋa lini nɛ tɔ zekɔ dzi ɔtɔ. 37Lɛ ese linu si bɛŋwlimi plɛ ní kuŋwlimi dradra mɛ si, ‘Lɛ bebù ye kpɛ ní banɔ zimizi ba kusi i’, lɛ mɛɛsi mlɔ si, lilɛ si liba lɛ mɛ kí mɛ ɛ. Ee, kidiliɛ gi bɛŋwlimi ní mɛ su i, kihà kɛ mɛ kuba.”
38Badɔkpasi ba bɛpani si, “Ɔkaɛ Di, imɔ ihɛ gblamadza tiaʋa ni niya.” Ebu le onu si “bɛsrɛ,”
Yesu Axwa Aya ní Kumu yɔ Ise le Ketokpaa aʋa
39Yesu edo atrɛ ní Kumu yɔ ise le ketokpaa aʋa ŋwisi kiliɛ gi izɛbitɛ ɛ, lɛ yɛ badɔkpasi ba beze ni yɛ kude e. 40Agi beku niklɔ ɛ, asi ba si, “Mlaxwa Aya tɔ mlakíwɔli iku ní kufekedi me e.” 41Lɛ ebu lidze ní basu taʋɛ ɛ, lɛ adɔ yɛ aklámasi na aʋa a, xe axwa Aya si i: 42“Ɔka, xe linu wɔ kupɛpɛ ɛ, tɔ ti kaŋwɛpliʋia lia ní mɛ aʋa, aní mɛ kupɛpɛ onu xunyɔ, pɔ̀ wɔ kupɛpɛɔ aʋa biabitɛ ɛ.” 43Aya yɛ ɔxwɛdzɛ dɔni lifunu ne ebu isu ya abasɛ yɛ lɛ akpɛ yɛ kigagla ɛ. 44Lɛ ní kuyeʋiyeʋi me e, axwa Aya ni kimbi kyíkyĩ sanɔ, lɛ yɛ ohihe lo ɛzɛwɔli ní yɛ su ɛdɔ kesea ŋwisi ìka akpɔ kinɛ ɛ.
45Agi ayɔ adɔ ní Aya ɔxwaklɔ aba yɛ badɔkpasi ba klɔ ɛ, amɔ si beku sra mɛ, kɔkpɛ kupepe ni ɔna nyipu loso. 46Lɛ eʋi ba si, “Ege lɛ loso mlɛɛdɔ sra sɛ ɛ? Mlayɔ tɔ mlaxwa Aya atɔ mlakíwɔli iku ní kufekedi me e.”
Bevu Yesu
47Agi azeegu kunugu yo e, linɔkpi itɔ gi Yuda badɔkpasi liɔfɔ ni tiaʋa ba mɛ tole eze ɔtɔ akɔ ɛ, lìba. Eti apɔni Yesu tɔ yimu yɛ lidzɔ lɛ, 48pɔ̀ Yesu eʋi ye si, “Yuda, kibú woebú Ɔnɔɛ Yebi ye ekɔ ni adzɔ kumumu na a?”
49Agi banama gi beze ní Yesu su bɛmɔ liboe lɛ gi litraba ɛ, beʋi ye si, “Ɔkaɛ kuwa blɔ ihɛ gblamadza ʋa su axwɛ na a?” 50Lɛ ba mɛ tole aŋwia yɛ ihɛɛ, lɛ atí kusumu yo ɔka ʋidi ye yɛ ɔnɔdzidzi ye yɛ kaŋaa mɛ kutukpaa zanɔ ɛ.
51Pɔ̀ Yesu apani si, “Lisrɛ!” lɛ agbɔni onyimee yɛ kutu yɔ xe ayɔni yɛ ɛ.
52Lɛ Yesu asi kusumu yo baka ba, lisɔligba lɛ bepepe ba ni bakatsi ba, gi bɛba yɛ ovu klɔ si, “Kiba mleba ni Ihɛ gblamadza ba ni kusekpeo si mlevu me ŋwisi oboebitɛ kinɛ na a? 53Meze ní mlɔ kusi liwe kakaa ní Yerusalem Lisɔligba lɛ mɛ pɔ̀ mlévu me e. Pɔ̀ mlɔ lipoe le lina a, gi litumu ne me ɔʋaŋaɛ ɛɛŋa aʋa a.”
Petro Anada si yete Yesu
54Agi bevu ye e, bɛgbani yɛ sɛnɔ ɛtsinɔ ní kusumu yo ɔka ʋidi ye yɛ kepea mɛ. Petro ezenì ba kude ní ɔdzage no. 55Bɛkpɛ kifu ní kusumu yo ɔka ʋidi ye yɛ kepea kusi yo gi bɛzɛŋani i, lɛ Petro kyɛ eze ní ba kusi i. 56Ɔnɔsumu ɔdisami ɔtɔ ɛmɔ yɛ gi odi i. Eti apɔnɔ lɛ edi ye mɔmɔmɔ lɛ apani si i, “Onyime liɛ ya fɛ eze ni Yesu kude.”
57Pɔ̀ anada lɛ si i, “Ɔdzɛ, Méte ye kura a.”
58Lídze xe ɔnɔ dzedze fɛ amɔ yɛ ɛ, lɛ apani si i, “Wɔ fɛ wonu ba mɛ tole.” Petro ebú le onu si, “Onyime, Ani mɛ!”
59Ŋwisi ɔnyɔsasa tole kede e, ɔnɔ dzedze fɛ edu ɔkli kese si, “Lilɛ lɛ mɛ si ɔniliɛ ya fɛ eze ní yɛ su, lɛ ese linu si Galilea ɔnɛ onu u.”
60Petro ebu le onu si, “Onyime, Méte liboe lɛ klɔ su gi wɔɛpani i!” Kiliɛ gi eegu kunugu yo ko e, lɛ ɔkukɔ loglo lo eme e. 61Lɛ Yesu ekyi xe edi Petro e. Lɛ Petro aplɛ aŋu ní liboe lɛ gi Ɔkaɛ apani asi yɛ si, “Xe ableke ɔkukɔ loglo lo aamè omono e, wɔanada mɛ tatá.” 62Lɛ edo atrɛ oŋwe no o, xe azeebemi tiitiitii i.
Bɛkpɛ Yesu Kakpaa
63Benyime baklɔ gi bezeepe Yesu i, bekpese yɛ kakpaa kukpɛ lɛ bekusi ye kyɛ ɛ. 64Bɛnya yɛ aŋu na mɛ lɛ beʋi ye si, “Si blɔ! Nyaŋwɛ asa wɔ bidɔ mɛ ɛ?” 65Lɛ bɛtrɛ ní aʋa ekpini Yesu isanɔ ɔ.
Bɛ Tsini Yesu ní Otsixwakɔ Ʋidi lo
66Agi kelea kɛti i, kusumu yo baka ba ni banɔtsitsi ba ani Ɔsã nɔ badɔbasɛ ba bɛtsa, lɛ bɛgbani Yesu i manɔ ní ba aŋu mɛ ɛ. 67Bɛpani si, “Xe wɔ wonu Kristo ye e, tɔ si blɔ.”
Yesu ebu le onu si, “Xe masi mlɔ ɛ, mlatrázi mɛ aʋa ɛɛŋa a, 68lɛ xe meʋi mlo liboetɔ ɛ, mlatrábu le onu u. 69Pɔ̀ dɔni abla kɔ tsinɔ ɛ, Ɔnɔɛ Yebi ye atráze ní Aya kigaglaɛ petee onete yɛ kaŋaa mɛ.”
70Lɛ ba pɔ́ beʋi ye si, “Kɔlɔ kido woedo si Aya Yebi wonu na a?”
Lɛ ebu le onu aki ba si, mlɔ mlɛpani si, “yɛ menu.”
71Lɛ bɛpani si i, “Ege lɛ loso kwipɛ banɔ gi biaŋa katsalia dzɛ ɛ? Blɔ ɔtutɔ kwinu le dɔni yɛ ɔtutɔ yɛ onugu lo me.”",https://www.bible.com/bible/1982/LUK.22.AVN
LUKA 23,"Bɛtsini Yesu ní Pilato Klɔ
1Lɛ ɔnɔha lɔ pɔ́ ɛyɔ ɔ, xe ɛgbani Yesu itsini Pilato klɔ ɛ. 2Niklɔ bekpese eboe la kukɔ ní yɛ su si, “Kwivu onyime liɛ ya gi ɛɛfuɛ ɛkpɛ blɔ akɔanɛ ma mɛ si bayɔ kedu u, xe ɛɛsi ba si bakítsa ɔgyɔ lɔ akí Roma banɛ ma okusi ʋidi ye e, lɛ apani si yɛ yenu Kristo ye gi onu okusi i.”
3Lɛ Pilato eʋi ye si, “Wɔ́ wonu Yudanɛ ma okusi ye na a?”
Yesu ebu le onu si, “Nite wɔ ɛpani.”
4Lɛ Pilato asi Kusumu yo baka ba ni linɔkpi le si, “Mámɔ kesetata tɔtɔ gi maakɔ obu onyime liɛ ya lipɔ ɔ.”
5Pɔ̀ bɛzɛtù le ekpɛ gagla sanɔ si, “Gani yɛ bidɔ basɛbasɛ ʋɛ mɛ ɛ, ɛɛkpɛ ɔpisáse ní banima mɛ ní Yudea kesea petee me. Ekpese le adɔ ni Galilea lɛ eku ní ya abla ɛ.”
Bɛtsini Yesu ní Herodes klɔ
6Agi Pilato enu liboe lɛ ya ɛ, eʋi si, Onyime liɛ ya ɛ, Galilea ɔnɛ onu na a. 7Agi enu si Yesu ádɔ ní kesea lia aʋa gi Herodes ɛɛŋa ɛ, akɔ yɛ atsisi Herodes gi eze ní Yerusalem ní lipoe lɛ klɔ mɛ ɛ.
8Liku Herodes isami gi amɔ Yesu i, lɛ ese linu si enu yɛ onu lɛ azaapɛ si yimɔ yɛ lipoe gblamadzaɛtɔ lɛ ya a. Azeedi kudeonu si yimɔ Yesu gi ɛɛbitɛ enugutseboatɔ ɛ. 9Lɛ loso ɛ, Herodes eʋi Yesu eboe glegle, pɔ̀ Yesu óbu litɔtɔ onu u. 10Kusumu yo baka ba nì Ɔsã nɔ badɔbasɛ ba ɛ, bedoeba ɔtɔ nɔ, lɛ bɛkɔ eboe ní yɛ su gagla a. 11Herodes nì yɛ baguta ba kyɛ bɛkpɛ Yesu kakpaa, lɛ kede e, bɛkɔ liwu gbã etɔ kpɛ kí yɛ, lɛ bedzini ye tsisi Pilato e. 12Dɔni liwe lɛ klɔ aʋa ɛ, Herodes ni Pilato bedzi baʋia; kpɛ ɔtɔ ɛ, ofu eze ní ba kusi.
Pilato atsa Kutsépia akí Yesu
13Pilato axwa kusumu yo baka ba, ni baʋaŋa ba ani banima akpɛ likpɔ. 14lɛ asi ba si, “Mlɛgbani onyime liɛ ya ɛmani mɛ si yɛ ɛɛfuɛ ɛkpɛ banima mɛ tɔ bayɔ kedu u. Abla ɛ, agi mapani nì yɛ ní mlɔ aŋu mɛ ɛ, mámɔ yɛ kesetataa tɔ́tɔ ní eboa la gi mlɛkɔ ní yɛ su mɛ ɛ. 15Nite ke Herodes fɛ ɔ́mɔ kesetataa tɔ́tɔ ɔ, lɛ loso edzini ye atsisi blɔ. Onyime liɛ ya ɛ, ɔ́bitɛ kididɔ ɔ, gi biakɔtsà kutsépia kí yɛ ɛ. 16Lɛ loso e, maaki tɔ bafiaʋi yɛ litam tɔ maayurɔ yɛ.” 17Lize si Pilato ɔyurɔ ɔnɔ tole gi bɛkpɛ ligba aki ba ní Kutseolidɔzawe kakaa aʋa a.
18Lɛ ba petee bɛkpɛ ozi si, “Ye ye! tɔ yurɔ Baraba kí blɔ ɔ!” 19Bɛkpɛ Baraba ligba kɔkpɛ keduyɔyɔ katɔ ni kunɔye kutɔ gi biba ɔma ʋidi no me loso o.
20Nya Pilato apɛ si yiyurɔ awla ní Yesu su, lɛ loso alìɔʋi linɔkpi le onu dzɛ ɛ. 21Pɔ̀ bɛtrɛ lɛ aʋa ni ozi lo si i, “Kú ye ní ose lo su! Kú ye ní ose lo su!”
22Pilato eʋi ba kutánɛ si, “Kese woli ata a? Mámɔ kidiliɛ gi abitɛ ɛ, gi kizia yɛ kutse e! Maaki tɔ bafiaʋi yɛ litam tɔ maayurɔ yɛ.”
23Pɔ̀ bɛtrɛ ní ozi lo kukpɛkpɛɔ aʋa nì ile gagla si bekú Yesu ní ose lo su u. Gɔgɔɛ ba ozi lo ɛki si adimɛ ní lɛ aʋa a. 24Lɛ Pilato atsa litsi le aki Yesu ŋwisi kiliɛ gi beʋi kinɛ ɛ. 25Ayurɔ onyime liɛ klɔ gi bɛzɛpɛ́ ɛ, ɔniliɛ klɔ gi bɛkpɛ ligba kɔkpɛ keduyɔyɔ ni kunɔye e, lɛ akɔ Yesu akpɛ ní ba awla tɔ babitɛ yɛ kiliɛ gi bɛpɛ ɛ.
Baguta ba Bekú Yesu ní Ose lo Su
26Lɛ baguta ba bɛgbani Yesu sɛnɔ ɛ, lɛ gi bɛzɛtrɛ ɛ, bɛtsani Simon, Kirene ɔnɛɛ gi ádɔ ní kamamiatɔ mɛ ɛ, xe atrába ní ɔma ʋidi no me e. Bemi ye aʋa, lɛ bɛkɔ osetsase lo ɛtrɔ yɛ si otu tɔ oze ni Yesu kude e. 27Linɔkpi ʋidi itɔ lize nì yɛ kude; badzɛ batɔ gi bɛzɛtaní i, xe beze bemi kí yɛ kyɛ ɛ, beze ní ba kusi. 28Yesu ekyi edi ba lɛ asi ba si, “Yerusalem badzɛ ba a! Mlakíbemi aki mɛ ɛ, pɔ̀ mlebemi akí isu ya ni mlɔ bebi ba a. 29Mɛɛtrɔ likla ní lɛ aʋa ɛki mlɔ si ewe la ɛtraba gi banima biapani si, ‘Lipɛ kí badzɛa ba awla gi banuvɔ báma ɛ, gi bápɔ bebi i, xe bakí bebi limwa ɛ!’ 30Lipoe lɛ klɔ mɛ ɛ, banima biasi eto la si, ‘mlakpa adɔ ní blɔ aʋa!’ ani kutokpaa si, ‘mlewe blo!’ 31Lɛ xegi bɛbitɛ la ya elu ɛyurɔ mɛ gi ma lɛ ŋwisi ose wɔwɔ kinɛ ɛ, kitɛ liaze ki mlɔ gi mlalɛ ŋwisi ose kpakpa kinɛ ɛ?”
32Bɛgbani benyime tiaʋa dzedze gi beze banɔ zimizi fɛ evu u, gi bɛtreye pɔni Yesu i. 33Agi bɛzɛna niklɔ gi bizɛxwa si “Litukpoxwa lɛ ɛ,” bekú Yesu ní ose lo su. Lɛ bekú banɔ zimizi tiaʋa ba kyɛ, tole ní yɛ kaŋaa mɛ ni ɔʋlaɛ ní yɛ kabaa mɛ. 34Yesu apani si, “Ɔka! kɔkyɛ ba lɛ ese linu si, béte kidiliɛ gi bɛɛbitɛ ɛ.” Bɛlɛ yɛ ewu la kpɛ ba kusi gani exoeʋi la kutata mɛ.
35Banima bɛlɛɛ gi bezeedi i, pɔ̀ Yudanɛ ma baka ba kɔ ɛ, bezeebu onugu me tsini yɛ su si, “Ebú banima; kitɔ obu isu ya xe yɛ onu Kristo ye e gi Aya akya ɛ!”
36Baguta ba fɛ bɛkpɛ yɛ kakpaa; beti apɔnɔ yɛ lɛ bɛki yɛ kuda nyagba nyagba a, 37lɛ bɛpani si, “Bú isu ya xe wɔ wonu Yudanɛ ma okusi ye e!”
38Ní yɛ etukpo la onu i, bɛŋwlimi eboa la ya si, “Yɛ onu Yudanɛ ma Okusi ye.”
39Banɔ zimizi ba mɛ tole gi bekú ose lo su ipɔni yɛ ɛ ekpini ye si, “Aní wɔ wonu Kristo ye e? Bú isu ya tɔ bú blɔ fɛ!”
40Ɔnɔ ʋlaɛ, kɔ, atɛni ɔtɔpu yɛ si, “Woʋíse Aya lo o? Wɔzi kutuheheo kiliɛ gi yɛ fɛ azɛ ɛ. 41Blɔ kɔ kwimɔ blɔ liʋɛ tsatsa lɛ, lɛ ese linu si kwimɔ kutuhehe uliɔ gi kwisrɔni kidiliɛ ɛ, gi kwibitɛ ɛ. Pɔ̀ yɛ kɔ ɛ, ɔ́ta kesea tɔtɔ ɔ.”
42Lɛ asi Yesu si, “Plɛ aŋu ní mɛ aʋa Yesu, xe wɔba ŋwisi Okusi kinɛ ɛ!”
43Yesu asi yɛ si, “Mɛɛsi wɔ si, omono e, wɔaze ní Paradiso ye me nì mɛ.”
Yesu yɛ Kutseo
44Liaze ŋwisi kemize inyɔ liɔfɔ ni tiʋa kinɛ ɛ, lɛ litumu ne lizɛ kesea aʋa petee kɔzɛna ni inyɔ tita a: 45lɛ ese linu si liwo le limɔni kuyi i, lɛ Yerusalem Lisɔligba lɛ mɛ kusaa gi kusunu i, kwilɛ ní kupɛ tuʋa ɛ. 46Yesu akpɛ ozi lo ni ole gagla si, “Ɔka! wɔ iwla lɛ mɛ makɔ mɛ Ɔfuɛfuɛ nɔ akpɛ!” Agi apani nite ko e, lɛ ada onugu i.
47Baguta ba ɔkaɛ amɔ kidiliɛ gi kiba kɛ mɛ ɛ, lɛ akpɔ̀ Aya si, “Sugba ɛ, ɔniliɛ ya onu ɔnɔ gbã!” 48Agi banama gi bɛlɛɛ ní niklɔ ɔ, xe bezeedi bidɔ mɛ ɛ, bɛmɔ liboe lɛ klɔ gi liba lɛ mɛ ɛ, ba pɔ́ bɛtàni lɛ bedzitrɛ ní ba kupeo me ní asigaga mɛ ɛ. 49Banama petee gi bete Yesu mɔmɔmɔ ɛ, kɔpɔni badzɛa ba ya gi bekuni yɛ kude dɔni Galilea ɛ, bɛlɛɛ ní ɔdzage no gi bezeedi bidɔ mɛ ɛ.
Yesu Kuviveo
50Onyime ɔtɔ eze gi bɛzɛxwa si Yosef i, ádɔ ní Arimatia gi onu Yuda ɔma ɔtɔ mɛ ɛ. Eze ɔnɔ gbã gi kubùbù kwize ní yɛ su u. Eze ní Yudanɛ ma betsixwa ba kusi xunyɔ, 51pɔ̀ ɔ́trɔ ní ba begyodi ʋa ni ba kiboebitɛ aʋa a, lɛ azeepe Aya yɛ kaʋaŋaa kubaba a. 52Yɛ atrɛ ní Pilato klɔ, lɛ eʋi si bakɔ Yesu okpo ye aki yɛ ɛ. 53Lɛ azeepleni okpo ye ní ose lo su u, xe axla yɛ akpɛ ní kusa pititi kutɔ mɛ ɛ, lɛ akɔ yɛ akpɛ ní ɔdrɔ vuvu u, gi bebu ikpɛ ní liklakpɔ ɛtɔ mɛ ɛ, gi ɔnɔnɔ ɔfɛ ní lɔ mɛ odi me e. 54Lize Lisɔpa, liblawe le gi Sabat yɛ ihakpese e.
55Badzɛa ba gi bezeni Yesu kude dɔni Galilea ɛ, bekuni Yosef kude lɛ bɛzɛmɔ ɔdrɔ lɔ ni kiliɛ gi bɛplɛ Yesu ní lɔ mɛ ɛ. 56Gi bedzitrɛ ní kepea mɛ ɛ, xe bɛzɛbla ní kumu nì bidɔ flafla bɛ su ki okpo ye e, beze emɔni ní sabat yɛ aʋa ní ɔsã nɔ onu u.",https://www.bible.com/bible/1982/LUK.23.AVN
LUKA 24,"Yesu yɛ Kuyɔyɔ Dɔni Bekpo ʋa mɛ
1Lipadzruwe le olezatɔ nɔ ɛ, badzɛ ba bɛtrɛ ní ɔdrɔ lɔ sú, bevu bawá flafla ʋa gi bɛbitɛ ɛ. 2Bɛmɔ si bemli likla nɛ za nɔ ní ɔdrɔ lɔ onu, 3Pɔ̀ gi beti eku i, bámɔ Ɔkaɛ Yesu yɛ okpo ye. 4Agi bɛlɛɛ ɛ, xe bezee bù lɛ su i, bɛmɔ benyime tiaʋa gi balɛ ní ba su ní ewu klekle me e. 5Lifu liku badzɛ ba lɛ gi bɛbubɔ ɔ, xe bɛ kpɛ aŋu na mɛ kesea ɛ, benyime ba beʋi ba si “Ege lɛ loso mlɛɛpɛ ɔnɔ gbagbe ní bekpo ʋa kusi i? 6Ɔ́ma ní ya; ayɔ. Mlaplɛ aŋu sì asi mlɔ ní Galilea si; 7‘Biakɔ Ɔnɔɛ Yebi ye kí banɔ zimizi ba, tɔ beku ní ose lo su, lɛ ní ewe tata kede e aayɔ dzi ligbã.’ ”
8Lɛ badzɛ ba bɛplɛ aŋu ní yɛ eboe la aʋa ɛ. 9Agi bedzi dɔni ɔdrɔ lɔ su i, bɛzɛɛsi badɔkpasi liɔfɔ ni tole ba ni banɔ gɔgɔ ba pɔ́ eboa la petee gi bɛmɔ ɛ. 10Badzɛ ba klɔ beze Maria Magdaladzee nì Yohana nì Maria gi onu Yakobo yene e ani badzɛ gɔgɔa ba gi bɛpɔni ba ɛ, ba bɛsi banɔxwaxwa ba eboe la petee. 11Pɔ̀ banɔxwaxwa ba bɛkɔ lɛ si eboa la gi badzɛ ba bɛpani i, enu anukpadzeboe lɛ loso bázɛ ba aʋa aŋa a. 12Pɔ̀ Petro ayɔ lɛ ese atrɛ ní ɔdrɔ lɔ su i: abùbɔ edi pɔ̀ basa ʋa gi bɛxla yɛ ɛkpɛ tètè ko amɔ ɔ. Lɛ edzi atrɛ ní kepea mɛ gi azeegyo o liboe lɛ gi liba lɛ mɛ edi i.
Badɔkpasi Tiaʋa Bɛmɔ Yesu Ní Emaus Kudeo me
13Ní liwe lɛ klɔ ke aʋa ɛ, banɔ tiaʋa gi beze ni Yesu kude e, bɛzɛɛtrɛ ní Emaus kamamia tɔ mɛ, ŋwisi itiplɛkɔ tigloele dɔni Yerusalem. 14Bɛzɛka sika ní eboa la gi ɛba la mɛ su u. 15Agi bezevu eboe la edi nì ba ahanuglɔ ba ɛ, Yesu ɔtutɔ lɔ eti apɔni ba lɛ azɛɛga ni ba ɛ, 16bɛmɔ yɛ pɔ̀, bamɔ yɛ egyesi i. 17Yesu eʋi ba si, “Liboe woli su mlɛpani gi mlɛtrɛ ɛ?” bɛlɛɛ zĩi ní asigaga mɛ ɛ. 18Bamɛ tole gi bizɛxwa si Kleopa ɛ, eʋi ye si “Wɔ tètè ko wonu ɔbabaɛ ni Yerusalem gi óte eboa la gi ɛba lamɛ ewe ala ya mɛ lo o?”
19“Eʋi ba si eboe woli i?”
Bebú le onu si, “eboa la gi ɛba Yesu u, gi ádɔ Nazaret aʋa ɛ.” “Onyime liɛ ya eze Aya yɛ oboedoplɛ, lɛ Aya ni banima pɔ́ bɛkɔ yɛ si onu ɔnɔ gagla ni liboe kakaa gi edo o, ni kidɔ kakaa gi abitɛ mɛ ɛ. 20Blɔ kusumu yo baka ba ni baʋaŋa ba bɛkɔ yɛ ɛkɔ tɔ batsà kutsépia aki yɛ tɔ bekú ye ní ose lo su. 21Blɔ kugyodi yo kwize si yɛ atrábu Israel. Kɔpɔnɔ ɛ, omono liwe tanɛ gi eboa la ɛba lamɛ ɛ. 22Kɔ sanɔ ɛ, badzɛ batɔ ní blɔ kusi bɛmani liboetɔ gi litu blɔ kugyɔ ɔ, bɛpiɔ ɛtrɛ ní Yesu ɔdrɔ lɔ su, 23pɔ̀ bámɔ yɛ okpo ye e. Bedziba ɛsi blɔ si bɛtsani bidɔ; Bɛmɔ Aya yɛ baxwɛdzɛ ba gi bɛsi ba si ɔlɛ ligbã́ a. 24Blɔ iha lɛ itɔ idzɛ ɔdrɔ lɔ su lɛ izɛmɔ kiliɛ ɖii gi badzɛ ba bɛpani i, pɔ̀ bámɔ yɛ ɛ.”
25Lɛ Yesu asi ba si, “Kitɛ xe mlɛdɔ kuga nite e, lɛ kitɛ xe mlɔ begyodi ʋa bɛyɔ ní beboedoplɛ ba eboe la aʋa kuziŋaa su u? 26Kɔ líziã si Kristo ye ɔmɔ ɔziã nɔ tɔ lɛ kede e, aatiku ní yɛ Kusudraa mɛ na a?” 27Lɛ Yesu ebú eboa la gi bɛŋwlimi ní yɛ su ese aki ba dɔnɔ ní liboe le petee me e. Ekpese adɔ nɔ ní Mose kuplekpaa ni beboedoplɛ ba petee bidɔ ŋwlimiŋwlimi ʋɛ mɛ ɛ.
28Agi beti apɔni kamamia lia mɛ gi bɛtrɛ ɛ, Yesu abitɛ ŋwisi kitsa ɛtsa eza a. 29pɔ̀ bɛtrɔ awla ní yɛ aʋa si “Ze ní blɔ su; kelea keeblo lɛ litumu ne liidɔ ɔ.” Lɛ loso e, eti eku ni ba lɛ eze ni ba su i.
30Gi beze ní ɔdɔŋakplɔ nɔ su i, akɔ liklã̀ nɛ lɛ akrira lɛ ɛ, lɛ kede e, ayaʋi lɛ lɛ akɔ lɛ aki ba ɛ. 31Lɛ ba aŋu na ɛdra ɛ, xe bɛmɔ yɛ egyesi i, ko lɛ alila ní ba aŋu na mɛ ɛ. 32Beʋi ba ahanuglɔ ba si “dani lize ŋwisi kifu kizɛsɔ ní blɔ mɛ ɛ, gi azeegu kunugu yo aki blɔ ní kudeo aʋa a, xe azeebu kudɔŋwlimi yɔ ese akí blɔ ɛ?”
33Bɛyɔ kyɔŋ lɛ bedzitrɛ Yerusalem i, niklɔ bɛmɔ badɔkpasi liɔfɔ ni tole ba gi bɛkpɛ likpɔ ni banɔ gɔgɔ ba ɛ. 34gi bɛpani si, “Ɔkaɛ anya yɔ! Ebú isu abasi Simon!”
35Lɛ banɔ tiaʋa ya kyɛ ɛ, bɛdra lɛ su si ba kidiliɛ gi kiba kɛ mɛ ní kudeo aʋa ɛ, nì kiliɛ gi bɛmɔ Ɔkaɛ gyesi gi ayaʋi liklã̀ nɛ aki ba ɛ.
Yesu Ebu Isu Abasi Yɛ Badɔkpasi ba
36Agi banɔ tiaʋa ba ya bɛzɛɛsi ba eboa la ya ɛ, Ɔkaɛ ɔtutɔ alɛɛ ní ba kusi lɛ asi ba si, “Kusuyɔ kimlɔ.”
37Besugu, lɛ lifu liku ba lɛ begyodi si bɛɛmɔ okpo. 38Pɔ̀ asi ba si, “Ege nì lifu mlese e? Ege lɛ loso mlaʋízi liboe lɛ ya aʋa ɛɛŋa a? 39Mledi mɛ kuwla mɛ ni mɛ kuklikpɔ, tɔ mlete si mɛ ɔtutɔ. Mlagbɔni mɛ edi, lɛ ese linu si kigyɛ ni axwa aʋíze okpo su ŋwisi kiliɛ gi mlɛmɔ si bilɛ mɛ su u.”
40Gi apani ní te e, abasɛ ba yɛ kuwla mɛ ni yɛ kuklikpɔ ɔ. 41Kɔkpɛ gi liboe le litu ba kugyɔ ɔ, xe liku ba isami lɛ loso e, bázɛ lɛ aʋa aŋa dzɛ si yɛ, lɛ eʋi ba si, “kiŋaŋa ɛtɔ kilɛ ní mlɔ awla gi biaŋa na a?” 42Bɛki yɛ likpaa gi bɛpɔʋi i, 43lɛ azɛ lɛ xe ata nɛ ní ba aŋu mɛ ɛ.
44Lɛ asi ba si, “Eboa la ya ɖii masi mlɔ gi meze ní mlɔ kusi i: kidɔ kakaa gi bɛŋwlimi ní mɛ su u ní Mose Isã nɛ mɛ nì, beboedoplɛ ba bidɔ ŋwlimiŋwlimi ʋɛ, anì Psalomo ba kuplekpaa mɛ ɛ, lilɛ si kiba kɛ mɛ.”
45Niklɔ adra ba begyodi ba mɛ tɔ benu kuŋwlimi yɔ ese. 46lɛ asi ba si, “Eboa la ya bɛŋwlimi plɛ si: Kristo ye aamɔ kini, lɛ aayɔ dɔni bekpo ʋa mɛ ní ewe tata kede e, 47lɛ ní yɛ linyi ne me e, ɔna mɛ kukyikyi ni kesetata kukɔkyɛ biasɔ̀li bɛ kí kese kakaa, bia kpese dɔni Yerusalem. 48Mlɔ mlenu katsalia aki eboa la ya. 49Lɛ mɛ ɔtutɔ maatsísi mlɔ Ɔfuɛfuɛ dradra lɔ ŋwisi kiliɛ gi mɔka aka aplɛ kinɛ ɛ. Pɔ̀ lilɛ si mleze ní ɔma ʋidi lo me kɔzɛna ni lipoe lɛ gi kigaglaɛ kiadɔ ní lifunu ne xe kiaba mlɔ aʋa ɛ.”
Befeke Yesu i tsini Lifunu ne
50Gi agbani ba edono ní ɔma ʋidi lo me atsini Betania ɛ, emuni yɛ iwla lɛ lɛ akrira ba ɛ. 51Gi azɛɛkrira ba ɛ, asɛ ní ba su lɛ befeke ye tsini lifunu ne e. 52Besumu ye, lɛ bedzitrɛ ní Yerusalem ni isami glegle e. 53Nite si beze Lisɔligba lɛ mɛ lipoe glegle gi bezee do Aya ɖase e.",https://www.bible.com/bible/1982/LUK.24.AVN
YOHAN 1,"Liboe le lizɛki ligbã́ nɛ
1Ní okpese kɔ ɛ, Liboe le lize; Liboe le lize nì Aya, lɛ Liboe le linu Aya a. 2Dɔni kelea okpese kɔ ɛ, eze nì Aya. 3Aya abitɛ kidɔ kakaa gani yɛ aʋa; kididɔ kíma gi bɛbitɛ ɛ, xe óze lɛ mɛ ɛ. 4Ligbã́ nɛ lize yɛ mɛ, lɛ ligbã́ nɛ, lɛ lize kuklekleo ki banima a. 5Kuklekleo kwikle ku ní litumu ne me, lɛ litumu ne lítani kɔ aʋa ku ŋa a.
6Aya akpɛ yɛ ɔxwɛdzɛ gi bizɛxwa si Yohanes, 7aba ŋwisi katsalia ɔŋaŋa kinɛ tɔ ɔdra kuklekleo su, tɔ gani yɛ aʋa ɛ, ɔnɔ kakaa aanu liboe le tɔ aazi ŋa. 8Aní yɛ ɔtutɔ eze kuklekleo o; kiba aba si yidra kuklekleo su u. 9Kuklekleo ɔtutɔ lɔ gi kuzekle kí banima petee e, kwitra ba kelea mɛ.
10Aba kelea mɛ, pɔ gi Aya abitɛ kelea gani yɛ aʋa fɛ ɛ, kelea kámɔ yɛ egyesi i. 11Aba yɛ ɔtutɔ yɛ akɔanɛ ma klɔ, pɔ̀ yɛ ɔtutɔ yɛ akɔanɛ ma bázɛ yɛ ɛ. 12Pɔ̀ banɔaklɔ petee gi bɛzi yɛ ɛ, xe bɛzi yɛ linyi ne aʋa ɛɛŋa ɛ; ba ko akpɛ kigaglaɛ si bedzi Aya yɛ bebi. 13Bédzi Aya yɛ bebi gani kipɔpɔ mɛ ɛ, loo onyime ni ɔdzɛ ba kutrɔtrɔ mɛ, loo gani obika yɛ kupɛpɛ mɛ; Aya ɔtutɔ onu ba Ɔka.
14Liboe le lidzi ɔnɔ gi eyi nì lipomepɛpɛ ni anukwarɛ ɛ, lɛ eze ní blɔ kusi i. Kwimɔ yɛ kuklekleo, kuklekleo liɔ klɔ gi azɛ ŋwisi Yɛka yɛ obinyime tolee kinɛ ɛ,
15Gi Yohanes amɔ yɛ ɛ, apani ní yɛ su nì ozi si, “Yɛ onu Ɔniliɛ su gi mapani si, ‘Yɛ aaba mɛ kede e, pɔ̀ emu asani mɛ ɛ, lɛ ese linu si ɔlɛ xe bɛpɔ mɛ ɛ.’” 16Lipomepɛpɛ lɛ kusrɛsrɛɔ ní yɛ mɛ loso e, akrira blɔ petee, lɛ aki blɔ kukrira trɔ kukrira aʋa a. 17Aya akí Ɔsã nɔ gani Mose aʋa, pɔ̀ lipomepɛpɛ ni anukwarɛ kɔ ɛ, Yesu Kristo aʋa biga edo. 18Ɔnɔnɔ ɔ́mɔ Aya ʋídi i, Yebinyime tolee, gi ɔʋífili ní Yɛka su i, yɛ ebu Ɔka yɛ abasi blɔ.
Yohanes Kuni yo Ɔkpɛkpɛɛ apani si aní yɛ yenu Kristo ye
19Lɛ ya linu Yohanes yɛ liboe me dradra lɛ, gi Yudanɛ ma baka ba ní Yerusalem bɛkpɛ kusumu yo bakaatɔ ni Lewianɛ batɔ ní Yohanes klɔ tɔ beʋi ye si, Nyaŋwɛ onu u? 20Yohanes ógbe liboe le onu kubúbú, pɔ̀ apani wee lɛ adra lɛ mɛ si, “Aní mɛ menu Kristo ye e.”
21Lɛ beʋi ye si, “Kɔlɔ nyaŋwɛ wònu, wɔ wonu Eliya na a?” Yohanes ebu le onu si, “Owo aní yɛ menu u,” lɛ beʋi si, “Aya yɛ oboedoplɛ wònu na a?” Ebu le onu si, “Owo.” 22Gɔgɔɛ beʋi ye si, “Kɔlɔ si blɔ ɔniliɛ gi wonu i, lilɛ si kuzɛ kunububu tsini banɔaklɔ gi bɛkpɛ blɔ ɛ. Liboe woli wɔɛpani ní isu ya su na a?”
23Yohanes ebu le onu nì Aya yɛ oboedoplɛ Yesaya liboe le si, “Mɛ menu ɔniliɛ gi yɛ ole lo eeyì ní ɔyaya klɔ si, ‘Mlebu kude gyɔgyɔ akí Ɔkaɛ tɔ ɔga!’ ” 24Farisianɛ bɛ kpɛ banima, 25lɛ beʋi Yohanes si, “Xe ani wɔ́ wonu Kristo ye e, loo Eliya, loo Aya yɛ oboedoplɛ ɛ, kɔ ege loso wuzɛɛkpɛ kuni iiki banima a?”
26Yohanes ebu le onu si, “Mɛɛkpɛ kuni iiki banima, pɔ̀ ɔnutɔ ɔlɛ ní mlɔ kusi gi mléte e. 27Yɛ atrába ní mɛ kede, pɔ̀ mégyeno gi maable yɛ afɔkpa ʋa igbé ne e.”
28Eboa la ya petee ɛba la mɛ ní Betania ní Yordan onipe lo oge lɔ kɔlɔ, niklɔ gi Yohanes azaakpɛ kuni yo aki banima ɛ.
Yesu yɛ onu Aya Yɛ keʋesibi ya
29Keletitia ɛ, Yohanes amɔ Yesu gi atrába yɛ ɔza lɔ ɛ, lɛ apani si, “Mledi imɔ Aya yɛ Keʋesibi ya gi akɔ̀ akɔ si kiakɔ kelea mɛ eboe zimizi na sɛnɔ ɛ. 30Yɛ onu ɔniliɛ klɔ su gi mapani si, ‘Onyime ɔtɔ atrába ní mɛ kede e, gi ekeme asani mɛ ɛ, lɛ ese linu si ɔlɛ xe ableke bɛpɔ mɛ ɛ.’ 31Mɛ ɔtutɔ méte ɔniliɛ klɔ gi onu u, pɔ̀ kidiliɛ loso gi maba si míkpɛ kuni iiki banima ɛ, kɛ kinu si tɔ mikɔ ebu ye basɛ Israel banɛ ma.”
32Lɛ Yohanes adra Yesu su si, “Mamɔ Ɔfuɛfuɛ nɔ gi eeple ŋwisi abronuma kinɛ ɛ, dɔni lifunu ne lɛ eze yɛ aʋa ɛ. 33Nya mátrate yɛ, pɔ̀ Aya a, gi yɛ akpɛ mɛ si mikpɛ kuni yo aki banima ɛ, apani asi mɛ si, ‘Wɔtramɔ Ɔfuɛfuɛ nɔ gi eeple dɔ onyime ɔtɔ aʋa ɛ; yɛ onu ɔniliɛ klɔ gi aakɔ̀ Ɔfuɛfuɛ Dradra lɔ kpɛ kuni kí banima a.’ 34Lɛ Yohanes apani si, Mamɔ lɛ, lɛ mɛɛdra lɛ mɛ ɛsi mlɔ si yɛ onu Aya Yebinyime e.”
Yesu Yɛ badɔkpasi tɔpu ba
35Agi kelea kɛti i, Yohanes alɛ ní klɔ dzɛ nì yɛ badɔkpasi tiaʋa, 36Gi amɔ Yesu gi azɛɛza ɛ, apani si, “Mledi, Aya yɛ Keʋesibi ya!”
37Lɛ gi Yohanes yɛ badɔkpasi tiaʋa ba benu yɛ liboe le e, bekuni Yesu kude e. 38Gi Yesu ekyi xe amɔ si bali ni yɛ kude e, eʋi ba si, “Ege mlɛpɛ ɛ?” Bebu le onu si, “Rabi” Lɛ ese linu si Ɔdɔbasɛ yɛ “Nifɔ onu wɔ oze klɔ ɔ?”
39Lɛ Yesu ebu le onu si, “Mlaga di,” bize ŋwisi kemize inyɔ tine me kinɛ ɛ, Lɛ yɛ ni ba bɛtrɛ xe bɛzɛ mɔ niklɔ gi Yesu eze e, lɛ beze ní yɛ su kele gɔgɔa petee e.
40Ba mɛ tole gi enu Yohanes yɛ liboe le e, xe eze ni Yesu kude e, yɛ eze Andrea Simon Petro yeneminyime. 41Lɛ onu klɔ ʋa ɛ, apɛ́ yeneminyime Simon amɔ, lɛ asi yɛ si, “Kwimɔ Mesiya yɛ.” Le ese linu si, “Kristo ye.”
42Lɛ Andrea agbani Simon amani Yesu i. Yesu edi ye lɛ apani si, “Wɔ linyí linu si Simon, Yohanes Yebi, pɔ̀ biaxwa wɔ si Kefas.” Gi lɛ ese linu si Petro gi lɛ ese ní si Hela sɛ mɛ linu “liklakpɔ ɔ.”
Yesu axwa Filipo ani Natanael
43Agi kelea kɛti i, Yesu atrɔ si yɛ atrɛ ní Galilea. Amɔ Filipo lɛ asi yɛ si, “Kuni mɛ kude!”
44Filipo adɔ́ Betsaida, ɔma lɔ klɔ mɛ gi Andrea ni Petro bɛdɔ ɛ. 45Filipo amɔ Natanael lɛ asi yɛ si, “Kwimɔ ɔniliɛ klɔ su gi Mose aŋwlimi akpɛ ní Ɔsã nɔ keplekpaa mɛ ɛ, xe Aya yɛ beboedoplɛ ba fɛ bɛŋwlimi plɛ ɛ. Yɛ onu Yesu Nazaret ɔnɛɛ, Yosef yebinyime.” 46Lɛ Natanael eʋi si, “Kidɔ gbã ɛtɔ kíatani kudɔ ní Nazaret na a?” Lɛ Filipo ebu le onu si, “Ga ba tɔ ga di,” 47Agi Yesu amɔ Natanael gi atrába yɛ klɔ ɛ, apani yɛ su si, “Israel obi ɔtutɔ iliɛ ya; asia áma yɛ mɛ ɛ!”
48Lɛ Natanael eʋi Yesu si, “Kitɛ mɛ wote me e?”
Yesu ebu le onu si, “Mamɔ wɔ gi woze ní ogbose lo ese e, xe ableke Filipo axwa wɔ ɔ.” 49Natanael ebu le onu si, “Rabi, wɔ́ wonu Aya Yebi ye! Wɔ́ wonu Israel Okusi ye!”
50Lɛ Yesu apani si, “Wɔziŋa gi masi wɔ si mamɔ wɔ ní ogbose lo ese e? Wɔtramɔ eboe gi ekeme sani lɛ ya a!” 51Lɛ atrɛ lɛ aʋa si, “Sugba mɛɛsi mlɔ si, mlɛtramɔ lifunu ne si lidra lɛ Aya yɛ baxwɛdzɛ ba gi beemu u, xe beeple dɔ ní Ɔnɔɛ Yebi ye aʋa a.”",https://www.bible.com/bible/1982/JHN.1.AVN
YOHAN 2,"Lidzɛgbanɔwe le ní Kanaa
1Liwetanɛ we le e, kudzɛgbanɔ kwize ní Kana ɔma nɔ mɛ ní Galilea. Yesu yene eze níklɔ, 2lɛ bɛxwa Yesu ni yɛ badɔkpasi ba fɛ tsinɔ ní ɔdzɛɛ ɔgbanɔ klɔ ɔ. 3Agi kudaa kwiblo e, Yesu yene asi yɛ si, “Kudaa kwiblo.”
4Yesu ebu le onu si, “One ege lɛ loso wɔɛkpɛ mɛ ní lɛ mɛ ɛ?” “Mɛ lipoe le liʋína sukɔ ɔ.”
5Yesu yene asi besumubi ba si, “Liboe kakaa gi aasi mlɔ ɛ, mlabitɛ ní lɛ aʋa.”
6Bedu akla izɔ tiglo níklɔ kí kuni gi kɔsu axwɛ Yudanɛ ma bizɛwa ní ba kusuploo ligoʋi le me e, lɛ kuni galɔn avi taʋa tsini avi tata kuzeku ní ɔzɔ kakaa mɛ.
7Lɛ Yesu asi besumubi ba si, “Mlakpɛ kuni ní izɔ lɛ mɛ.” Lɛ bɛkpɛ kuni yo ní izɔ lɛ mɛ xe iyi i.
8Lɛ Yesu asi ba si, “Abla ɛ, mlesi kutɔ atsini bidɔŋaŋa ʋɛ ɔʋadi ye.” Besi ko ɛtsini yɛ,
9lɛ gi bidɔŋaŋa ʋɛ ɔʋadi ye akpɛ kuni uliɔ gi kwikyi dzi wain yɛ onu edi i. Yɛ óte niklɔ gi wain yɛ ádɔ ɔ, pɔ̀ besumubia ba gi ba besi kuni yo kɔ bete e. Lɛ ebu ɔdzɛnyee kuka, 10lɛ asi yɛ si, “Kuda gbã ɔnɔ kakaa izɛ tu kɔ ní ɔdzɛ ɔgbanɔ kɔ ɔ, kɔ xegi banɔxwaxwa ba bɛŋwɛ ɛ xe kwiimu ba ɛ, kɔ ableke bɛmani kuliɔ gi kúpɛ ɛ. Pɔ̀ wɔkɔ kuda gbã ɔbla gakɔna ni abla a!” 11Yesu abitɛ linugutseboe tɔpu i lɛ ya ní Kana ní Galilea; niklɔ ebu yɛ kigaglaɛ abasɛ, xe yɛ badɔkpasi ba bɛzi yɛ aʋa ɛɛŋa a.
Yesu akpikpini badɔda ba ní Lisɔligba lɛ mɛ
12Lɛ ya kede e, Yesu ni yene, yɛ beneminyime ba, ani yɛ badɔkpasi ba bɛsɛ trɛ ní Kapernaum. Beze niklɔ ewe klakla atɔ.
13Agi Yudanɛ ma Kutseolidɔzawe ŋaŋa nɛ lihana ɛ, Yesu atrɛ ní Yerusalem. 14Ní Lisɔligba lɛ mɛ ɛ, amɔ banima gi bɛzɛda egume, iʋesi ni abronuma ʋa ani banɔatɔ gi bɛzɛtsrɛ kibɔ ɛ, gi bedi ní ba ikplɔ nɛ su i. 15Lɛ loso Yesu aaʋì igbé lɛ akɔ lɛ akpikpini baga ʋa petee dono ní Lisɔligba lɛ mɛ ɛ, iʋesi ni egume; ehle babɔtsrɛ ba bibɔ ʋɛ lɛ ekyi ba ikplɔ nɛ ewe e; 16lɛ akpɛ ɔsã akí banama gi bɛɛda abronuma ʋa si, “Mlebu bidɔ bɛ ya dono ni ya! Mlakíkɔ Mɔka kepea mɛ akpɛ kedzí me e!”
17Yɛ badɔkpasi ba bɛplɛ aŋu si bɛŋwlimi kpɛ kuŋwlimi dradraa mɛ si, “Aya, isu kukɔkyɛ kí wɔ kepea ɛ, kwiisɔ ní mɛ mɛ̀ ŋwisi kifu kinɛ ɛ.” 18Lɛ Yudanɛ ma bebu le onu ni kuʋiʋi si, “Linugutseboe woli wɔabitɛ gi liabasɛ blɔ si wɔmɔ kigagla si wɔabitɛ eboa la ya na a?” 19Yesu ebu le onu si, “Mlayaʋi Lisɔligba ɛ lɛ ya, maadzini le kuwa ní ewe tata mɛ ɛ.”
20Lɛ Yudanɛ ma beʋi Yesu si, “Wɔtradzini Lisɔligba ɛ lɛ ya ɛwa ní ewe tata mɛ na a? Agɔ avitene ni teglo bɛkɔ ɛwa Lisɔligba ɛ lɛ ya!” 21Pɔ̀ Lisɔligba ɛ lɛ su gi Yesu azɛɛpani i, lɛ lize yɛ ɔnɔ se lo. 22Lɛ gi Aya ayɔni yɛ adɔni bekpo ʋa mɛ ɛ, yɛ badɔkpasi ba bɛplɛ aŋu si Yesu apani liboe lɛ ya aplɛ lɛ bɛzi kuŋwlimi dradra ni liboe lɛ klɔ gi Yesu apani aplɛ aʋa ɛɛŋa ɛ.
Yesu ete Ɔnɔ gbagbe yɛ Kizeze me
23Agi Yesu eze ní Yerusalem ní Kutseolidɔzawe ŋaŋa nɛ mɛ ɛ, banɔ glegle bɛzi yɛ aʋa ɛɛŋa lɛ ese linu si bɛmɔ enugutseboe ala gi abitɛ ɛ. 24Pɔ̀ Yesu ɔ́yurɔ isu ɔki ba a, lɛ ese linu si ete ɔnɔ gbagbe kakaa. 25Lɛ líziã si ɔnɔnɔ ɔpani ní basu ɔki yɛ ɛ, lɛ ese linu si yɛ ɔtutɔ ete kidiliɛ gi kilɛ ní ba ina nɛ mɛ ɛ.",https://www.bible.com/bible/1982/JHN.2.AVN
YOHAN 3,"Yesu abasi Nikodemo bidɔ
1Ɔka ɔtɔ eze gi yɛ linyí linu Nikodemo o, ádɔ Farisianɛ ma lihakpɔ lɛ mɛ lɛ eze Yudanɛ ɔka tole. 2Ní elesi atɔ mɛ ɛ, Nikodemo atrɛ ní Yesu klɔ lɛ asi yɛ sì, “Rabi, kwite si wonu ɔdɔbasɛ gi ádɔ ní Aya kɔ ɛ. Ɔnɔnɔ ɔ́ma enugutseboe ala gi wɔɛbitɛ ɛ, kubitɛ mɛ xe Aya ɔ́ma ni yɛ kude e.”
3Yesu ebu le onu si, “Mɛɛsi wɔ anukwarɛɛ: ɔnɔnɔ ɔ́tratani Aya yɛ Kaʋaŋaa mɛ kuze sani si bedzini ye kupɔ ɔ.”
4Lɛ Nikodemo eʋi Yesu si, “Kitɛ mɛ biadzini ɔnɔtsitsi kupɔ na a? Ɔ́tratani kudzi iku yene lipo le me kuʋla a, xe biadzini ye kupɔ ɔ!”
5Yesu ebu le onu si, “Mɛɛsi wɔ anukwarɛɛ, Ɔnɔnɔ ɔ́tratani kutiku Aya yɛ Kaʋaŋaa mɛ ɛ, xe bápɔ yɛ gani kuni ni Ɔfuɛfuɛ nɔ mɛ ɛ. 6Bapɔnɛ ba bizɛpɔ ɔnɔ ní kisugya mɛ, pɔ̀ Ɔfuɛfuɛ nɔ izɛpɔ ɔnɔ ní Ɔfuɛfuɛ nɔ mɛ ɛ. 7Likítu wo kugyɔ gi masi wɔ si lilɛ si bedzini wɔ apɔ ɔ. 8Liwɔ lɛ lizeefu itrɛ niklɔ gi lipɛ ɛ; wɔanu le onu pɔ̀ wɔtrate lɛ ɔdɔ kɔ loo lɛ ɔtrɛ kɔ ɔ. Nite ke lilɛ kí ɔnɔ kakaa gi bɛpɔ ní Ɔfuɛfuɛ nɔ mɛ ɛ.”
9Lɛ Nikodemo eʋi Yesu si, “Kitɛ liaba lɛ mɛ nite e?”
10Yesu ebu le onu si, “Wònu ɔdɔbasɛ ʋidi ní Israel lɛ wónu la ya ese a?” 11Mɛɛsi wɔ anukwarɛɛ; kuzɛɛpani ní kidiliɛ gi kwite su u, lɛ kuzɛɛpani ní kidiliɛ gi kwimɔ su u, pɔ̀ mlɔ mɛ ɔ́tɔtɔ ɔ́pɛ si yizi blɔ liboe me dradra lɛ ɛ. 12Mlázi mɛ aʋa ŋa a, gi mɛɛsi mlɔ kelea lia mɛ eboe la a; kitɛ mlaazi mɛ aʋa ŋa a, xe masi mlɔ eboe la gi ɛɛtrɛ la aʋa ní lifunu ne e? 13Lɛ ɔnɔnɔ ómu ɔ́trɛ ní lifunu ne oʋídi i, sani Ɔnɔɛ Yebi ye gi yɛ ádɔ lifunu ne aba ɛ. 14Lɛ ŋwisi kiliɛ gi Mose emuni ɔlaɛ ɔgblaga yɛ, gi bɛxla ní ose lo aʋa ní ɔyaya klɔ kinɛ ɛ, nite ké lilɛ si bemuni Ɔnɔɛ Yebi ye, 15tɔ ɔnɔ kakaa gi aazi yɛ aʋa ŋa ɛ, aamɔ ligbã́ moblo le.
16Lɛ ese linu si Aya alɔ ɔnɔ gbagbe ní kesea aʋa gbɛgbɛ nite si akɔ yebinyime tolee akɔ si ɔnɔ kakaa gi aazi yɛ aʋa ŋa ɛ, ɔ́tratse e, pɔ̀ aamɔ ligbã́ moblo le e. 17Lɛ Aya ɔ́tsisi yebinyime ní kelea mɛ banima kɔ si obu ba lipɔ ɔ, pɔ̀ tɔ yibu ba gani yɛ aʋa a. 18Banɔaklɔ gi bɛzi Obi ye aʋa ɛɛŋa ɛ, Aya ɔ́traxwa litsi ni ba a, xe aabu ba lipɔ ɔ, pɔ̀ banama gi bázɛ ŋa ɛ, Aya ebu ba lipɔ koko lɛ ese linu si bázɛ Aya yebinyime tolee linyi ne aʋa ɛɛŋa a. 19Lɛ Aya yɛ litsixwaxwa lɛ lɛ ya: kuklekleo kwiba kelea mɛ dɔni lifunu ne, pɔ̀ banima bɛdimɛ ni litumu ne sani kuklekleo, lɛ ese linu si ba kiboebitɛɛ kinu kuzimizi i. 20Banama petee gi bizɛɛbitɛ eboe zimizi na ɛ, baʋídimɛ ni kuklekle lɛ bátraba kuklekleo onu u, lɛ ese linu si bátrapɛ si ba eboe zimizi na edo oŋwe e. 21Pɔ̀ banama gi bizɛɛga ní anukwarɛɛ aʋa ɛ, bizɛba kuklekleo onu tɔ kuklekleo kubasɛ si kidiliɛ gi bɛbitɛ ɛ, bɛbitɛ kɛ ní Aya yɛ kupɛpɛɔ onu.
Yohanes Kuni yo Ɔkpɛkpɛɛ adra Yesu su
22Lɛ ya kede e, Yesu ni yɛ badɔkpasi ba bɛtrɛ ní Yudea kesea mɛ, eze ní basu niklɔ lipoetɔ onu lɛ akpɛ kuni aki banima ɛ. 23Yohanes fɛ azɛɛkpɛ kuni aki banima ní Aenon gi ódze ní Salem su u, lɛ ese linu si kuni yo kwisrɛ níklɔ. Lɛ banima bɛzɛɛdzɛ Yohanes klɔ gi azaakpɛ kuni aki ba a. 24Lɛ ya liba lɛ mɛ kpɛ ɔtɔ xe ableke bɛkpɛ Yohanes ní ligba a.
25Lɛ kuboeŋwlɛ kwiku ní Yohanes yɛ badɔkpasi batɔ ni Yudanɛ ɔtɔ kusi ní kusuplo ligoʋi le su u. 26Lɛ loso bɛtrɛ ní Yohanes klɔ lɛ bɛsi yɛ si, “Rabi, dani wɔplɛ aŋu ní onyime liɛ klɔ gi eze ní wɔ su ní Yordan kedea aʋa ɛ, iliɛ klɔ su gi wɔpani i? Ɛɛkpɛ kuni iiki banima abla, lɛ banima pɔ́ bɛɛtrɛ ní yɛ klɔ ɔ!”
27Lɛ Yohanes ebu le onu si, “Kididɔ kítratani ɔnɔ awla kuze e, xe aní Aya aki yɛ kɛ ɛ. 28Mlɔ ɔtutɔ mlɔ aŋu mɛ mapani si, ‘Aní mɛ menu Kristo ye e, pɔ̀ kikpɛ Aya akpɛ mɛ ɔtɔ aki yɛ ɛ.’ 29Ɔdzɛɛ onu ɔdzɛgbanɔɛ yɛ ɔnɛ; pɔ̀ ɔdzɛgbanɔɛ yɛʋiɛ gi izeepe ye e, xe izɛɛta yɛ kutu i, isami izeku ye xe enu ɔdzɛgbanɔɛ yɛ ole lo e. Isami nɛ klɔ inu mɛ inɛ, lɛ abla ɛ, iflɔ. 30Li lɛ si yɛ omu ɔsani mɛ tɔ mɛ pɔ̀ ɛ, miple.”
Yesu onu ɔniliɛ klɔ gi ádɔ lifunu ne
31Ɔniliɛ klɔ gi ádɔ lifunu ne e, ekeme asani ɔnɔ kakaa. Lɛ ɔniliɛ klɔ gi ádɔ kesea ɛ, yɛ onu kesea ɔnɛ ɛ, lɛ izeegu kunugu yo ní kesea eboe la su u, pɔ̀ ɔniliɛ klɔ gi ádɔ lifunu ne e, asani ɔnɔ kakaa. 32Izɛɛpani ní kidiliɛ gi amɔ ɔ, xe enu su u, pɔ̀ ɔnɔnɔ ɔ́ʋizi yɛ liboe le e. 33Pɔ̀ ɔniliɛ klɔ gi azɛ yɛ liboe le e, atrɔ likla lɛ aʋa si Aya onu anukwarɛɛ onete. 34Lɛ ɔniliɛ klɔ gi Aya akpɛ ɛ, izɛɛpani Aya eboe la, lɛ ese linu si Aya akɔ yɛ Ɔfuɛfuɛ zizi nɔ aki yɛ. 35Kakaa alɔ Obi ye lɛ akɔ kidɔ kakaa akpɛ ní yɛ awla a. 36Ɔniliɛ klɔ gi azɛ Obi ye aʋa aŋa ɛ, aamɔ ligbã́ moblo le; ɔniliɛ klɔ gi ɔ́tranu kutu iiki Obi ye e, ɔ́tramɔ ligbã́ a; pɔ̀ aaze ní Aya kutuheheo ese e.",https://www.bible.com/bible/1982/JHN.3.AVN
YOHAN 4,"Yesu egu Kunugu yo ni Samariadzee
1Farisianɛ ma benu si Yesu ɛɛmɔ, lɛ ɛɛkpɛ kuni yo ɛki badɔkpasi ba ɛsani Yohanes. 2Ni anukwarɛ mɛ ɛ, Yesu ɔtutɔ ɔ́kpɛ kuni ɔ́ki ɔnɔnɔ ɔ; boŋu i, yɛ badɔkpasi ba bɛzɛɛkpɛ kuni yo. 3Gi Yesu enu eboa la klɔ gi bɛzɛpani i, asɛ ní Yudea lɛ edzi atrɛ ní Galilea ɛ. 4Lize si ɔga Samaria kesea mɛ ɔza.
5Niteme si ana ɔma ɔtɔ gi bizɛxwa si Sixar ní Samaria kesea mɛ ɛ mɛ. Sixar ódze ní kesea klɔ gi Yakob aki yebinyime Yosef su u. 6Yakob yɛ vudo ye eze niklɔ, lɛ gi Yesu aga kudeo xe epe e, eze ní vudo ye kutu yɔ. Bize ŋwisi kemize inyɔ liɔfɔ ni tiʋa kinɛ ɛ.
7Lɛ Samariadze ɔtɔ aba kuni osi kɔ, lɛ Yesu asi yɛ si, “Kimɛ kuni tɔ miŋwɛ ɛ.” 8Lipoe lɛ klɔ mɛ ɛ, Yɛ badɔkpasi ba bɛtrɛ ní ɔma nɔ mɛ si bezeedzi kiŋaŋa.
9Lɛ ɔdzɛɛ ebu le onu si, “Wonu Yuda ɔnɛ, lɛ menu Samariadze kítɛmɛ woeʋi me kuni ŋwɛŋwɛ ɛ?” Agi Yudanɛ ma ni Samaria banɛ ma báʋiga eku ba ahanuglɔ ba mɛ ɛ.
10Yesu ebu le onu si, “Atɛsi wote Aya yɛ bidɔkɔkɔ ʋɛ ni ɔniliɛ gi yɛ eeʋi wo kuni ŋwɛŋwɛ ɛ, wɔaʋi ye lɛ aaki wɔ kuni gi kuzɛɛkɔ ligbã́ a.”
11Ɔdzɛɛ apani si, “Ɔka,” “kididɔ kíma wɔ awla gi wɔakɔsi kuni i, lɛ vudo ye edzu u. Nifɔ wɔtradɔni kuni uliɔ gi kuzɛɛkɔ ligbã na a?
12“Blɔ ɔkatsitsi ye Yakob gi yɛ aki blɔ vudo liɛ ya ɛ; yɛ ni yɛ bebinyime ba ani ba baga ʋa pɔ́ bɛŋwɛ kuni dɔni vudo liɛ ya mɛ ɛ. Kido wɔedo si wɔsani Yakob na a?” 13Yesu ebu le onu si, “Ɔnɔ kakaa gi aaŋwɛ kuni uliɔ ya ɛ, olile aaku ye dzɛ, 14pɔ̀ ɔniliɛ gi aaŋwɛ kuni uliɔ gi maaki yɛ ɛ, olile ɔ́traku ye tɔ ɔ. Sugba, kuni uliɔ gi maaki yɛ ɛ, kwiadzi linitɔ ní yɛ mɛ gi liaki yɛ ligbã moblo o.”
15Lɛ ɔdzɛɛ apani si, “Ɔka, kimɛ kuni uliɔ klɔ! Atɔ olile okíku me tɔ ɔ, tɔ mikíba kuni osi kɔ ní ya tɔ ɔ.”
16Yesu asi yɛ si, “Trɛ tɔ zɛɛxwa wonye tɔ mlaba ni ya.”
17Ebu le onu si, “Médini onyime e.” Lɛ Yesu apani si, “Wɔ linɛ ligyɔ gi wɔpani si wódini onyime e. 18Woze ni benyime tietsu, lɛ onyime liɛ gi wɔ ni yɛ mlalɛ abla ɛ, ónu wonye e. Wɔpani mumɔ.”
19Lɛ ɔdzɛɛ apani si, “Ɔka mamɔ si Aya yɛ oboedoplɛ wonu.” 20“Blɔ bakatsi Samaria banɛ ma bezeesumu ní litoe lɛ ya aʋa, pɔ̀ mlɔ Yudanɛ ma kɔ mlɔ si Yerusalem onu niklɔ gi kwiasumu u.”
21Yesu asi yɛ si, “Ɔdzɛ, zi mɛ liboe le aʋa ŋa, lipoe le litrába gi banima bátrasumu Aya ní litoe lɛ ya aʋa a, loo ní Yerusalem tɔ ɔ. 22Mlɔ Samaria banɛ ma ɛ, mléte ɔniliɛ tututu gi yɛ mleesumu u; pɔ̀ blɔ Yudanɛ ma kɔ kwite ɔniliɛ gi kwisumu i, lɛ ese linu si Yudanɛ ma klɔ kubúbú yo kwidɔ ɔ. 23Pɔ̀ lipoe le litraba lɛ liba koko o gi banama a gi besumu Aya ní yɛ kudeo onu tututu i, biasumu ye ní Ɔfuɛfuɛ ni anukwarɛɛ mɛ, lɛ ese linu si banɔsumu ba ya elu Ɔkaɛ ɛɛpɛ. 24Aya onu Ɔfuɛfuɛ, lɛ gani Ɔfuɛfuɛ nɔ kigaglaɛ mɛ ko banima biatani yɛ kusumu ní yɛ kupɛ́pɛɔ onu u.”
25Lɛ ɔdzɛɛ asi yɛ si, “Mete si Mesiya yɛ gi bizɛxwa si Kristo ye e, atrába, lɛ xe aba ɛ, aabu liboe kakaa mɛ ɔki blɔ.”
26Yesu ebu le onu si, “Mɛ gi mɛ ni wɔ kwigu kunugu yo e, mɛ menu ye.”
Yesu badɔkpasi ba bedziba
27Ní lipoe lɛ klɔ mɛ ɛ, Yesu yɛ badɔkpasi ba bedziba, lɛ litu ba kugyɔ gi bɛmɔ si eegu kunugu yo ni ɔdzɛ ɛ. Pɔ̀ bamɛ ɔtɔtɔ óʋi si, “Ege wɔ ɛ pɛ?” loo ʋi ye si “Ege lɛ loso woegu kunugu yo ni ɔdzɛɛ ɛ?”
28Lɛ Ɔdzɛɛ ayurɔ yɛ kenifukpoa edu i, xe edzi atrɛ ní ɔma nɔ mɛ lɛ asi banima si, 29“Mlagadi ɔnyime ɔtɔ gi asi mɛ kidɔ kakaa ɛ liɛ gi mabitɛ edi i. Yɛ aaze Kristo ye na a?” 30Lɛ loso bɛsɛ ɔma nɔ mɛ lɛ bɛba Yesu klɔ ɛ.
31Ní lipoe lɛ ya te me e, yɛ badɔkpasi ba bɛki yɛ litukpo si, “Ɔdɔbasɛ yɛ, ŋa kiditɔ!”
32Pɔ̀ ebu le onu si, “Kiŋaŋa kiliɛ mɛ awla gi mlete liboeboe kɛ su u.”
33Liki si badɔkpasi ba beʋi ba ahanuglɔ ba si, “Putɔ ɔnutɔ amani yɛ kiŋaŋa na a?”
34Yesu asi ba si, “Mɛ kiŋaŋaɛ kɛ kinu si mibitɛ ní ɔniliɛ gi akpɛ mɛ ɛ, yɛ kupɛ́pɛɔ aʋa; atɔ migù axwɛ ana gi aki mɛ si miwa ɛ. 35Dani mlɛzɛpani si, ‘Bigɔ badzidzi tiene kɔ kiŋaŋaɛ kiku kepe e?’ Pɔ̀ mɛɛsi mlɔ si, mlevu aŋu ní inyrɔ nɛ su mɔmɔmɔ, mlaamɔ si bidɔkpɛkpɛ ʋɛ bitsì gi biamani kepe e! 36Ɔniliɛ gi ɛɛmani kiŋaŋaɛ kepe abla ɛ, bɛɛtsa liʋɛ ki yɛ, lɛ eexogo ɔnyrɔ nɔ aʋa bidɔ mɛ ɛki ligbã́ moblo le e; lɛ loso ɔniliɛ gi akpɛ bidɔ mɛ ni ɔniliɛ gi eexogo bidɔ mɛ ɛ, ba pɔ́ biamɔ isami i. 37Liboe lɛ gi bizɛpani i, lilɛ lɛ mɛ si, ‘Ɔnutɔ izɛɛkpɛ, kɔ ɔnɔ dzedze exogo e.’ 38Makpɛ mlɔ si mlexogo bidɔ ní niklɔ gi mlépe e; banɔ dzedze ba bɛwa axwɛ gagla la, lɛ mlɛmɔ libi ibú ní ba axwɛwawa lɛ mɛ ɛ.”
Samaria banɛ glegle bɛzi iŋa
39Samaria banɛ glegle ni ɔma lɔ klɔ mɛ ɛ, bɛzi Yesu aʋa ɛɛŋa lɛ ese linu si ɔdzɛɛ adra isu mɛ si, “Asi mɛ kidɔ kakaa gi mabitɛ edi i.” 40Lɛ loso gi Samaria banɛ ma bɛba yɛ klɔ ɛ, bɛki yɛ litukpo si oze ní ba su, lɛ Yesu eze ni ba su ewe taʋa a. 41Ɔkpɛ yɛ eboe la loso e, banɔ glegle sanɔ bɛzi ŋa.
42Lɛ bɛsi ɔdzɛɛ si, “Aní liboe lɛ gi wɔpani i, lɛ liki si kwizi ŋa tɔ ɔ, blɔ ɔtutɔ kwinu yɛ liboe le, lɛ kwite si ní anukwarɛɛ mɛ ɛ, onyime liɛ onu Ɔnɔbu ye kí kelea a.”
Yesu Ayɔni Kekusipe me Ɔka ɔtɔ Yebinyime
43Gi aŋa ewe taʋa ní klɔ ʋa kede e, Yesu asɛ atrɛ ní Galilea. 44Lɛ ese linu si yɛ ɔtutɔ apani si, “Kubùbù kuʋíze ní Aya yɛ oboedoplɛ su u, ní yɛ ɔtutɔ yɛ kepea.” 45Agi eku Galilea ɛ, Galileanɛ ma bɛkpɛ yɛ wolaa lɛ ese linu si bɛdzɛ Kutseolidɔzawe le ɔŋa kɔ ní Yerusalem lɛ bɛmɔ kidɔ kakaa gi abitɛ ní liwe le me e.
46Lɛ Yesu edzi atrɛ ní Kanaa ní Galilea dzɛ ɛ, niklɔ gi ekyi kuni yo xe kwidzi kuda ɛ. Kekusipea me ɔka ɔtɔ eze ní klɔ gi yebinyime azeetse e ní Kapernaum. 47Gi enu si Yesu ádɔ Yudea aba Galilea ɛ, atrɛ yɛ klɔ lɛ aki yɛ litukpo si ɔba tɔ ɔga yɔni yebinyime, gi ihatse e.
48Yesu asi yɛ si, “Xe mlámɔ enugutseboe ni eboe gi etu mlo kugyɔ ɛ, mlɔ mɛ ɔtɔtɔ ɔ́trazi iŋa liwewe.”
49Kekusipea mɛ ɔkaɛ ebu le onu si, “Ɔka, bá tɔ kutrɛ xe mɛ obi ye aatse e.”
50Yesu asi yɛ si, “Trɛ, wobinyimee aaze ligbã́!”
Onyimee azɛ Yesu liboe le aʋa ŋa lɛ asɛ ɛ. 51Gi eze kudeo aʋa ɛ, yɛ besumubi ba bɛtsani yɛ ni liboe gbã ɛ nɛ si, “Wobinyimee ɔlɛ ligbã́!” 52Gi eʋi ba lipoe lɛ klɔ gi yebinyime ayɔ ɛ, bebu le onu si, “Kuweo kwiyurɔ yɛ kivoe kemizea ɔnyɔ tole e.”
53Lɛ ɔkaɛ aplɛ aŋu si, lipoe lɛ klɔ mɛ ɖii Yesu asi yɛ si, “Wobi ye aaze ligbã.” Lɛ loso e, yɛ ni yɛ kepea pɔ́ bɛzi ŋa. 54Lɛ ya lize linugutseboe ʋla gi Yesu abitɛ gi ádɔ Yudea a xe aba Galilea a.",https://www.bible.com/bible/1982/JHN.4.AVN
YOHAN 5,"Yesu ayɔni ɔnyanya ní Betesda limu ne kutu
1Lɛ ya kede e, Yesu atrɛ Yerusalem kí Yudanɛ ma liwe ŋaŋa ɛtɔ. 2Kevunu katɔ kalɛ ní Yerusalem gi bizɛxwa si Iʋesi kevunu u. Kuni limu itɔ gi bizɛxwa si Betesda ní si Hebri se me e, litipɔni kevunu ya lia klɔ, lɛ bɛwa akatsa tetsu i klani limu ne e. 3Akatsa la klɔ mɛ banyanya likpi ʋidi itɔ lizɛfɛ, kuŋupo, bafa ba, ni banyanya gi ba kapɛ tiele ketse e, bezeepe kuni yo si kupisa 4lɛ ese linu si Aya yɛ ɔxwɛdzɛ ɔtɔ izepleeba ɛpisa limu ne lipoe me ni lipoe me; kɔ ɔniliɛ gi yɛ etu ɔtɔ ɔ, xe eple eku limu ne me e, izɛɛmɔ kuyɔyɔ dɔni kunya kakaa gi ɛɛnya mɛ ɛ. 5Onyime ɔtɔ eze níklɔ gi azɛɛnya agɔ avitata ni ɔgɔtaʋa ɛ. 6Gi Yesu amɔ yɛ gi ɔfini klɔ ɛ, xe bɛsi yɛ si onyimee ɔfini níklɔ lipoe gblamadza lɛ ya ɛ; eʋi ye si, “Wɔpɛ si wuyɔ na a?”
7Ɔnyanyaɛ ebu le onu si, “Ɔka, ɔnɔnɔ ɔ́ma gi aapɔni mɛ xe maapleku ní limu ne me e, xe bɛpisa kuni yo o; lipoe lɛ klɔ gi meekeni idi si miple eku i, kɔ ɔnutɔ atsã mɛ onu i.”
8Lɛ Yesu asi yɛ si, “Yɔ, Kɔ wɔ ɔtɔsi lɔ tɔ ga!” 9Onyimee ayɔ kyɔŋ, akɔ yɛ ɔtɔsi lɔ lɛ ekpese kuga ɛ.
“Liwe lɛ gi kibitɛ liɛ ya kiba kɛ mɛ ɛ, lize Lizemɔniwe. 10Lɛ Yudanɛ baka ba bɛsi onyimee gi bɛyɔnɔ ɛ si, Omono onu Lizemɔniwe, lɛ liyɔ kedu ní blɔ Ɔsã nɔ su si tu wɔ ɔtɔsi lɔ.”
11Ebu le onu si, “Ɔniliɛ gi ayɔni mɛ ɛ, yɛ asi mɛ si, ‘Kɔ wɔ ɔtɔsi lɔ tɔ ga.’ ”
12Lɛ beʋi ye si, “Nyaŋwɛ onu onyimee gi yɛ asi wɔ si, kɔ lɔ tɔ ga a?”
13Pɔ̀ onyimee gi bɛyɔnɔ ɛ, óte ɔniliɛ gi yɛ ayɔni yɛ ɛ, lɛ ese linu si, Yesu alila eku linɔkpi le gi lize niklɔ mɛ ɛ.
14Lɛ kede e, Yesu amɔ yɛ ní Lisɔligba lɛ mɛ lɛ asi yɛ si, “Dike, wɔyɔ abla, lɛ loso dzini wɔ eboe zimizi na kumɔni i, xe aní te e, liboe nyani nyani sanɔ liaba wɔ aʋa.” 15Lɛ onyimee asɛ ɛ xe azɛɛsi Yudanɛ baka ba si, Yesu yɛ ayɔni yɛ ɛ.
Obi ye yɛ izɛki ligbã́
16Lɛ bekpese kedu kuyɔ ní Yesu su i, lɛ ese linu si ayɔni ɔnɔ ní Lizemɔniwe le aʋa a. 17Yesu ebu le onu aki ba si, “Mɔka ɛɛwa axwɛ na lipoe kakaa, lɛ loso mɛfɛ mɛɛwa axwɛ na a.” 18Liboe lɛ ya loso e, Yudanɛ baka ba bɛtrɔ lɛ si biaye ye kikakaa elu e; aní si ezizi Lizemɔniwe le ɔsã nɔ tete e, pɔ̀ apani si Aya onu yɛ ɔtutɔ Yɛka a, lɛ ɛɛkɔ isu i srɔni Aya si ba ni yɛ bɛsɔ.
19Lɛ Yesu ebu le onu aki ba si, “Mɛɛsi mlɔ anukwarɛɛ; Obi ye ɔ́tratani kididɔ kubitɛ ní yɛ isuwla mɛ ɛ; izɛɛbitɛ kidiliɛ gi amɔ si Yɛka ɛɛbitɛ ɛ. Kidiliɛ gi Ɔka abitɛ ɛ, kɛ Obi ye fɛ izɛɛbitɛ. 20Lɛ ese linu si Ɔka yɛ adimɛ ni Obi ye lɛ abasi yɛ kidɔ kakaa gi yɛ ɔtutɔ ɛɛbitɛ ɛ. Aabasɛ yɛ eboe gi ekeme sani lɛ ya, lɛ mlɔ pɔ́ mlɔ inugu aatse e. 21Kiliɛ gi Ɔka yɛ izɛɛyɔni bekpo ʋa a xe izɛɛki ʋa ligbã́ nɛ ɛ, nite ke Obi ye fɛ izɛɛki banama gi apɛ ɛ ligbã́ nɛ. 22Kɔpɔnɔ ɛ Ɔka yɛ ɔ́ʋixwa litsi nì ɔnɔnɔ ɔ. Akɔ kigaglaɛ akí Yebi ye tɔ ɔxwa litsi nì banima. 23Atɔ ɔnɔ kakaa ɔkpɛ kubùbù ní Obi ye su ŋwisi kiliɛ gi bizɛɛkpɛ kubùbù ní Ɔka yɛ su kinɛ ɛ. Ɔniliɛ gi ɔ́ʋikpɛ kubùbù ní Obi ye su i, ɔ́ʋikpɛ kubùbù ní Ɔka yɛ gi yɛ akpɛ Obi ye su u.
24“Mɛɛsi mlɔ anukwarɛɛ; ɔniliɛ gi enu mɛ eboe la a, xe azɛ ɔniliɛ gi akpɛ mɛ aʋa ŋa ɛ, aamɔ ligbã́ moblo le, lɛ batrábu ye lipɔ; pɔ̀ yɛ kɔɔ edo kutse me aba ligbã́ mɛ ɛ. 25Mɛɛsi mlɔ anukwarɛɛ: lipoe le litrába lɛ liba koko gi bekpo ʋa bianu Aya Yebinyime ole lo o, lɛ ba klɔ gi benu lo e, biadzi ligbã́. 26Kiliɛ ɖii gi Ɔka yɛ ɔtutɔ onu ligbã́ nɛ linitɔ lɛ ɛ, nite ke abitɛ Yebinyime si oze ligbã́ nɛ linitɔ lɛ. 27Lɛ aki Yebinyime kigaglaɛ tɔ ɔxwa litsi lɛ ese linu si yɛ onu Ɔnɔɛ Yebi ye.
28“Lɛ ya likítu mlo kugyɔ ɔ; lɛ ese linu si lipoe le litraba gi bekpo ʋa petee e, gi bali ni ba idrɔ lɛ mɛ ɛ, bianu yɛ ole lo 29lɛ biado o, ba klɔ gi bɛbitɛ eboe Gbã ɛ, biayɔ lɛ biadzi ligbã́ a, lɛ ba klɔ gi bɛbitɛ eboe zimizi i, biayɔ lɛ biabu ba lipɔ ɔ. 30“Mátratani kididɔ kubitɛ ní mɛ ɔtutɔ isu wla mɛ; Mizɛɛxwa litsi kiliɛ gi Aya asi mɛ ɛ, lɛ mɛ litsixwaxwa lɛ ligyɔ ɔ, lɛ ese linu si mátrakeni idi si mibitɛ mɛ kupɛpɛɔ aʋa a, pɔ̀ ní ɔniliɛ gi akpɛ mɛ yɛ kupɛpɛɔ aʋa a.
Eboe gi ɛdra Yesu su
31“Xe mapani ní mɛ ɔtutɔ isu ya su i, liboe lɛ gi mapani i, lítraŋa kutu u. 32Pɔ̀ ɔnutɔ ɔlɛ gi izɛɛpani ní mɛ su i, lɛ mete si liboe lɛ gi izɛɛpani ní mɛsu i, lilɛ lɛ mɛ.
33“Yohanes yɛ onu ɔniliɛ gi yɛ kɔ́ mlɛkpɛ mlɔ baxwɛdzɛ ba a, lɛ apani ní anukwarɛ su u. 34Aní si mizɛ ɔnɔ gbagbe yɛ katsalia kuŋaŋa a; boŋu i, mapani liboe lɛ tɔ mlamɔ kubúbú. 35Yohanes eze ŋwisi kani kinɛ ɛ, gi asɔ̀ ɔ, xe aki kuklekle e, lɛ lize mlɔ kupɛpɛ ki lipoetɔ si mlanu yɛ eboe la gi eze ŋwisi kuklekle e, gi kwikpɛ mlɔ isami kinɛ ɛ.
36“Pɔ́ katsalia kalɛ mɛ awla gi kalɛ zegbezegbe sani eboa la gi Yohanes apani ní mɛ su i. Ka kenu kidiliɛ gi mizɛɛbitɛ ɛ, gi kinu axwɛ ana gi Mɔka aki mɛ si miblono o, la ɛtrɔ likla lɛ aʋa si Kaka yɛ akpɛ mɛ. 37Lɛ Kakaa gi yɛ akpɛ mɛ ɛ, yɛ ɔtutɔ aŋa katsalia aki mɛ. Mlaʋínu yɛ ole loo mɔ yɛ ʋídi i. 38Lɛ mlákpɛ yɛ liboe le ní mlɔ ina nɛ mɛ ɛ, lɛ ese linu si mlázi ɔniliɛ gi yɛ akpɛ ɛ, aʋa ɛɛŋa. 39Mlɛkpasi kuŋwlimi dradraa, lɛ ese linu si mlegyo edi si gani kɔ mɛ ɛ, mlaamɔ ligbã́ moblo le. Lɛ kuŋwlimi dradraa kɔ tututu kwipani ní mɛ su u! 40Pɔ̀ kyɛ ɛ, mlápɛ si mlɛba mɔkɔ tɔ mlamɔ ligbã́ nɛ ɛ.
41“Mápɛ kukpɔ̀kpɔ̀ dɔni banima kɔ ɔ, 42pɔ̀ mete banɔaklɔ elu gi mlenu i, lɛ mete si mládimɛ ni Aya ní mlɔ ina nɛ mɛ ɛ. 43Maba ní Mɔka yɛ kigaglaɛ mɛ, pɔ̀ mlázi mɛ ɛ; pɔ̀ xe ɔnutɔ aba ní yɛ ɔtutɔ yɛ kigaglaɛ mɛ ɛ, mlaazi yɛ. 44Kitɛ mlatani mɛ aʋa kuziŋa gi mlɛdimɛ ni kukpɔ̀kpɔ̀ dɔni mlɔ ahanuglɔ ba kɔ ɔ? Pɔ̀ mlékeni idi si mlɛzi kukpɔ̀kpɔ̀ gi kwidɔ ní ɔniliɛ gi yɛ tete onu Aya kɔ ɔ.
45“Mlakígyo edi si, mɛ matratsà mlɔ onu ki Mɔka a. Mose gi yɛ mɛ mlɔ kudeonu didi yo kulɛ ɛ, yɛ ɖii onu ɔniliɛ gi atrátsà mlɔ onu u. 46Xe nya mlɛzi Mose aʋa ɛɛŋa ɛ; mlazi mɛ aʋa ŋa, lɛ ese linu si yɛ aŋwlimi bidɔ ní mɛ su u. 47Pɔ̀ gi mlázi kidiliɛ ɛ gi aŋwlimi aʋa aŋa ɛ, kitɛ mlatani liboe lɛ gi mapani aʋa kuzi ŋa a?”",https://www.bible.com/bible/1982/JHN.5.AVN
YOHAN 6,"Yesu aki Banɔ akpe tietsu kiŋaŋa
1Lɛ kede e, Yesu atsa Galilea limu ne atrɛ ní oge lɔ kɔlɔ; bizɛɛxwa lɛ kyɛ si Tiberia limu ne. 2Lɛ linɔkpi ʋidi itɔ likuni yɛ kude e, lɛ ese linu si bɛmɔ enugutseboe ala gi akɔ ayɔni banyanya ba ɛ. 3Yesu emu ketokpa katɔ, lɛ yɛ ni yɛ badɔkpasi ba beze kesea ɛ. 4Yudanɛ ma Kutseolidɔzawe le liŋa nɛ litiipɔnɔ.
5Agi Yesu efeke yɛ aŋu na ɛ, amɔ si linɔkpi ʋidi itɔ litrába yɛ klɔ ɔ, lɛ loso eʋi Filipo si, “Nifɔ kwiamɔ kiŋaŋaɛ ní kisrɛsrɛ mɛ gi kwiadzi kí banɔ ba ya petee e, xe biaŋa a?” 6Eʋi liboe lɛ ya tɔ yikɔ efeke Filipo edi: lɛ ese linu si ete kidiliɛ gi atrábitɛ ɛ koko.
7Filipo ebu le onu si, “Tɔ ɔnɔ kakaa ɔmɔ sisami ɔkpɛ onugu me e, biazia kibɔ ŋwisi ɔxwɛwa tole yɛ badzidzi ɔgɔtiaʋa liʋɛ kinɛ ɛ, pɔ̀ fɛ kítrana a.”
8Yɛ badɔkpasi ba mɛ ɔtɔ gi yɛ linyi linu si Andrea a, gi onu Simon Petro yeneminyime e, apani si, 9“Ɔyasɔʋi ɔtɔ ɔlɛ ní ya gi evu anasi aklã tetsu ni akpa taʋa, pɔ̀ atrána banɔ kisrɛsrɛ liɛ ya onu u.”
10Lɛ Yesu asi ba si, “Mlaki tɔ banima beze kesea.” Siwa sɛ sisrɛ ní niklɔ. Lɛ banima beze kesea ɛ; benyime ba kisrɛsrɛ mɛ kize ŋwisi akpe tietsu kinɛ ɛ. 11Yesu akɔ aklã na, lɛ edo Aya ɖase e, xe akɔ la akɔ si balɛ akí banama gi beze ní niklɔ ɛ. Nite ke abitɛ nì akpa la fɛ, lɛ ɔnɔ kakaa amɔ kiliɛ onu gi apɛ ɛ. 12Gi ba pɔ́ beke e, asi yɛ badɔkpasi ba si, “Mlakpɛ kupɛ gɔgɔɔ likpɔ, mlakíki tɔ kutɔtɔ kudɔ ofu u.” 13Lɛ bɛkpɛ kugɔgɔɔ likpɔ ɛ, niteme si dɔni anasi aklã tetsu la gi banima bɛta mɛ ɛ, kupɛ gɔgɔɔ kwiyi kusɔʋi liɔfɔ ni tuʋa.
14Agi banima bɛmɔ enugutseboe la gi Yesu abitɛ ɛ, bekpese kupani si, “Sugba iliɛ ya onu Aya yɛ Oboedoplɛɛ gi atrába kelea mɛ ɛ!” 15Yesu ete si bɛɛpɛ si beevu ye du kukusi ni kigagla; lɛ loso e, alila ba kusi lɛ edzi atrɛ ní eto la mɛ dzɛ yɛ tete e.
Yesu aga Kuni yo aʋa
16Gi kulagɔ kwina ɛ, Yesu yɛ badɔkpasi ba bɛtrɛ ní limù ne kutu, 17lɛ bemu iku ní katapokpa atɔ mɛ ɛ, xe bɛtsa limu ne e, gi bɛɛtrɛ ní Kapernaum i. Kɔna ni lipoe lɛ ya ɛ, kelea keblo pɔ̀ Yesu ɔ́ba oku ba kusi i. 18Ní lipoe lɛ klɔ mɛ ɛ, liwɔ gagla ɛtɔ likpese kufu gi kuni yo kwizɛɛpisa a. 19Badɔkpasi ba beku katapokpaa ŋwisi itiplɛkɔ titsu loo tiglo kinɛ ɛ, lɛ gi bɛmɔ Yesu u gi ɛɛga kuni yo aʋa a, xe atrába ní katapokpaa su i, belulu. 20Lɛ Yesu asi ba si, “Mlakíse lifu u, mɛ mlɛmɔ!” 21Lɛ bɛdimɛ xe bɛzi yɛ ɛkpɛ ní katapokpaa mɛ ɛ, kyɔŋ ko ɛ, katapokpaa ke ku niklɔ gi bɛzɛtrɛ ɛ.
Linɔkpi le lizepe Yesu
22Agi kelea kɛti i, linɔkpi lɛ gi liwɔ limu ne kedea ɛ, livu aŋu lɛ limɔ si katapokpa tiele ko keze níklɔ ɔ. Bete si Yesu ɔ́sɛ ni yɛ badɔkpasi ba a, ba tete ko bɛsɛ. 23Kutapokpa dzedze gi kwidɔ Tiberia ɛ, kwiba eku oge no gi eti ipɔni niklɔ gi linɔkpi le lita aklã na gi Ɔkaɛ edo ɖase e ní la litukpo pɔ́ ɛ. 24Gi linɔkpi le limɔ si Yesu ni yɛ badɔkpasi ba báma niklɔ ɛ, beku kutapokpaa klɔ lɛ bɛtrɛ ní Kapernaum gi bɛzɛɛpɛ yɛ ɛ.
Yesu Yɛ onu ligbã́ nɛ liklã̀ nɛ
25Gi bɛmɔ Yesu ní limu ne kapɛ ʋla ɛ, beʋi ye si, “Ɔdɔbasɛ yɛ, lipoe woli wɔba eku ni ya a?”
26Yesu ebu le onu si, “Mɛɛsi mlɔ anukwarɛɛ, mlɛɛpɛ mɛ lɛ ese linu si mlɛtà aklã na lɛ mleke e, aní si mlenu mɛ enugutseboe la ese e. 27Mlakíwa axwɛ akí kiŋaŋaɛ klɔ gi kiazizi i; boŋu i, mlawa axwɛ akí kiŋaŋaɛ klɔ gi kiaze kí ligbã moblo le e. Bɛ binu kiŋaŋaɛ klɔ gi Ɔnɔ Yebi ye aaki mlɔ ɔ, lɛ ese linu si Kaka Aya, akɔ yɛ liklatrɔtrɔ lɛ gyesi ye atrɔ ní yɛ aʋa.”
28Lɛ beʋi ye si, “Ege lilɛ si kubitɛ ɛ, xe kwiawa axwɛ ana gi Aya apɛ si kuwa na a?”
29Yesu ebu le onu si, “Kidiliɛ gi Aya apɛ si mlabitɛ ɛ, kɛ kinu si mlazi mɛ ɔniliɛ gi akpɛ aʋa aŋa a.”
30Lɛ beʋi ye si, “Linugutseboe woli wɔabitɛ si kumɔ tɔ kwiazi wɔ aʋa ŋa na a? Ege wɔtrabitɛ ɛ? 31Blɔ bakatsitsi ba bɛŋa kiŋaŋaɛ gi bizɛxwa si mana yɛ ní ɔyaya klɔ ɔ, ŋwisi kiliɛ gi bɛŋwlimi kpɛ ní Aya yɛ liboe le me e si, ‘Aki ba aklã na dɔni lifunu ne tɔ batà.’ ”
32Yesu apani si, “Mɛɛsi mlɔ anukwarɛɛ. Aní Mose yɛ aki mlɔ, aklã na gi ɛdɔ lifunu ne e; pɔ̀ Mɔka Aya yɛ izɛki mlɔ aklã na ɔtutɔ lɔ gi ɛdɔ ní lifunu ne e. 33Lɛ aklã na gi Aya izɛkɔ ɛ, la enu mɛ ɔniliɛ gi eple adɔ ni lifunu ne e, xe izɛki kelea ligbã́ nɛ ɛ.”
34Lɛ bɛsi Yesu si, “Ɔka, dɔni abla kɔtsinɔ ɛ, ki blɔ liklã̀ nɛ ya lipoe kakaa.”
35Niklɔ Yesu asi ba si, “Malɛ ŋwisi kiŋaŋa gi kizɛki ligbã́ kinɛ ɛ, Ɔniliɛ gi aba mɔklɔ ɛ, kuʋɛ kútraku ye e; ɔniliɛ gi azɛ mɛ aʋa aŋa ɛ, olile ɔ́traku ye e. 36Pɔ̀ ŋwisi kiliɛ gi masi mlɔ kinɛ ɛ, mlɛmɔ mɛ pɔ̀ mlázi mɛ aʋa aŋa a. 37Ɔnɔ kakaa gi Mɔka Aya aki mɛ ɛ, aaba mɔ klɔ. Mátrakpikpini ɔniliɛ gi aaba mɔklɔ liwewe e. 38Lɛ ese linu si madɔ lifunu ne aba kesea aʋa, aní si tɔ mibitɛ mɛ kupɛpɛɔ aʋa a, pɔ̀ tɔ mibitɛ ní Aya gi yɛ akpɛ mɛ ɛ, yɛ kupɛpɛɔ aʋa. 39Lɛ linu ɔniliɛ gi akpɛ mɛ ɛ, yɛ kupɛ́pɛ si; mikílila ɔ́tɔtɔ ní banɔaklɔ pɔ́ gi aki mɛ kusi i, pɔ̀ tɔ miyɔni ba pɔ́ dɔni bekpo ʋa me ní liwe gɔgɔ lɛ aʋa a. 40Lɛ kidiliɛ gi Mɔka apɛ́ ɛ, kɛ kinu si; banama pɔ́ gi bɛmɔ Obi ye xe bɛzi yɛ aʋa ɛɛŋa ɛ, bamɔ ligbã́ moblo le. Lɛ maayɔni ba pɔ́ dɔni bekpo ʋa mɛ ní liwe gɔgɔ lɛ aʋa a.”
41Yudanɛ ma bekpese kutɛ̀ gi Yesu apani si, “Mɛ menu liklã̀ nɛ gi lidɔ ní lifunu ne eba a.” 42Lɛ bɛpani si, “Aní onyime liɛ onu Yesu u, Yosef yebinyime na a? Kwite yɛka ni yene. Lɛ kitɛmɛ ɛɛpani abla si ‘madɔ ní lifunu ne aba kesea aʋa na a’?”
43Yesu ebu le onu si, “Mlamɔni kutɛ̀ ní mlɔ atsali kusi i.” 44“Ɔnɔnɔ ɔ́tratani mɔkɔ kuba a, xe aní Mɔka gi yɛ akpɛ mɛ ɛ, yɛ etini ye apɔni mɛ; lɛ maayɔni yɛ dɔni bekpo ʋa mɛ ní liwe gɔgɔ lɛ aʋa a. 45Aya beboedoplɛ ba bɛŋwlimi si, ‘Aya aabasɛ ɔnɔ kakaa bidɔ.’ Ɔniliɛ gi ata Kakaa Aya kutu u, xe akpasi bidɔ dɔni yɛ kɔ ɛ, izɛɛba mɔklɔ. 46Lɛ ya líbasɛ si ɔnɔnɔ ɔ́mɔ Kaka Aya oʋídi i; mɛ gi madɔ Aya klɔ aba ɛ, mɛ ko mamɔ Kaka a. 47Mɛɛsi mlɔ anukwarɛɛ: ɔniliɛ gi azɛ mɛ aʋa aŋa ɛ, ligbã́ moblo le lilɛ yɛ awla. 48Mɛ menu liklã̀ nɛ gi lizɛki ligbã́ nɛ ɛ. 49Mlɔ bakatsitsi ba bɛŋa mana yɛ ní ɔyaya klɔ pɔ̀ fɛ betse e. 50Pɔ̀ liklã̀ ɛnɛ klɔ gi liba kesea aʋa dɔni lifunu ne e, lilɛ nite me si, xe ɔnɔ atà nɛ ɛ, ɔ́tratse e. 51Mɛ menu liklã̀ nɛ gi lizɛɛki ligbã́ a, gi lidɔ ní lifunu ne eba a. Xe ɔnutɔ atà likla lɛ ya ɛ, aaze ligbã́ moblo le. Liklã̀ ɛnɛ gi maaki yɛ ɛ, lɛ linu mɛ kisugyaɛ gi maakɔ tɔ kelea mɛ banima biadzi ligbã́ a.”
52Lɛ ya limani kusuyeʋi ni kuŋwlɛŋwlɛ ní ba kusi i. Lɛ beʋi si, “Kitɛ onyime liɛ ya aakɔ̀ yɛ kisugyaɛ kí blɔ si kuta na a?”
53Yesu asi ba si, “Mɛɛsi mlɔ anukwarɛɛ: xe mláta Ɔnɔɛ Yebi ye yɛ kisugyaɛ ɛ, xe mlaŋwɛ yɛ ika lɛ ɛ, ligbã́ litraze ní mlɔ mɛ ɛ. 54Ɔnɔ kakaa gi aata mɛ kisugyaɛ ɛ, xe aaŋwɛ mɛ ika lɛ ɛ, aamɔ ligbã́ moblo le, lɛ maayɔni yɛ dɔni bekpo ʋa mɛ ní liwe gɔgɔ lɛ aʋa a. 55Lɛ ese linu si mɛ kisugyaɛ kinu kiŋaŋa ɔtutɔ, lɛ ika lɛ inu biŋwɛŋwɛ ɔtutɔ ɔ. 56Ɔnɔ kakaa gi aata mɛ kisugyaɛ ɛ xe aaŋwɛ mɛ ika lɛ ɛ, ɔlɛ likpɔ ni mɛ, lɛ mɛ fɛ malɛ likpɔ ni yɛ ɛ. 57Kiliɛ gi mɔka Aya gi yɛ awla ligbã́ nɛ lilɛ ɛ, akpɛ mɛ xe malɛ ligbã́ nɛ ɔkpɛ yɛ loso e, nite ke ɔniliɛ gi aata mɛ kisugyaɛ ɛ, aaze ligbã́ kɔkpɛ mɛ loso. 58Mɛ menu liklã̀ ɛ nɛ gi liba kesea aʋa dɔni lifunu ne e; mlɔ bakatsitsi ba bɛŋa mana yɛ pɔ̀ kyɛ ɛ betse. Banɔaklɔ gi biatà likla ɛ nɛ ya ɛ, biaze ligbã́ moblo le.” 59Yesu apani eboa la ya gi azaabasɛ bidɔ ɔ ní Yudanɛ ma ɔtsaklɔ ni Kapernaum.
Yesu yɛ eboe la izɛɛki ligba moblo le
60Gi banɔ glegle e, gi bezeni yɛ kude e, benu eboa la gi apani i, bedo si “Kudɔbasɛ uliɔ ya kwisa ɛgagla. Nyaŋwɛ aatani kɔ ese kunu u?” 61Yesu ete si yɛ badɔkpasi ba bɛzɛtɛ ní liboe lɛ ya su, lɛ eʋi ba si, “Eboa la ɛkpɛ mlɔ kunugu gi mlɛɛpɛ si mlɛɛki litukpo na a? 62Kɔ xegi mlɛmɔ mɛ Ɔnɔɛ Yebi ye e gi medzi emu niklɔ gi meze xwɛ ɛ? 63Kidiliɛ gi kizɛɛki ligbã́ nɛ ɛ, kɛ kinu Aya yɛ Ɔfuɛfuɛ nɔ; ɔnɔ gbagbe kisugyaɛ kínu liboeboe. Eboa la gi mapani akí mlɔ ɛ, enu Ɔfuɛfuɛ gi izɛki ligbã́ a. 64Pɔ̀ mlɔ mɛ banɔatɔ bázɛ aŋa a.” Yesu ete adɔ ni okpese kɔ banama gi batráziŋa a ni ɔniliɛ gi aakpɛ yɛ awla ɛ. 65Lɛ atrɛ lɛ aʋa si, “Kɔkpɛ eboa la ya loso e, Masi mlɔ si ɔnɔnɔ ɔ́tratani mɔkɔ kuba sani si Mɔka aki yɛ kudeo onu.”
66Dɔni lipoe lɛ ya aʋa ɛ, banɔ glegle gi bezeni Yesu kude e, bɛdɔ edzini yɛ kude.
67Lɛ eʋi yɛ badɔkpasi liɔfɔ ni tiʋa ba si, “Mlɔ fɛ mlɛpɛ si mlasɛ na a?”
68Simon Petro ebu le onu akí yɛ si, “Ɔkaɛ, nyaŋwɛ kɔ kwiatrɛ ɛ? Eboa la gi izɛɛki Ligbã́ moblo le e, wɔ kɔ́ alɛ. 69Lɛ abla ɛ, kwizi lɛ aʋa ɛɛŋa lɛ kwite si wɔ́ wonu Ɔdradra yɛ gi ádɔ Aya klɔ ɔ.”
70Yesu ebu le onu si, “Mɛ makya mlɔ liɔfɔ ni tiaʋa ba, putɔ aní mɛ na a? Pɔ̀ mlɔ mɛ tole onu ozimizi ye ɔnɛ.” 71Azɛɛpani ní Yuda, gi onu Simon Iskariot yebinyime su u. Lɛ gi Yuda anya eze badɔkpasi liɔfɔ ni tiaʋa ba mɛ tole kyɛ, yɛ atra kpɛ Yesu awla lɛ kede e.",https://www.bible.com/bible/1982/JHN.6.AVN
YOHAN 7,"Yesu atrɛ ní Akpandɔ ʋa liwe le me
1Ní lɛ ya kede e, Yesu aga aklani Galilea kesea mɛ; ɔ́pɛ si yitrɛ ní Yudea, lɛ ese linu si Yudanɛ baka ba bɛzɛpɛ si beeye ye e. 2Gi lipoe le litiipɔnɔ kí Yudanɛ ma Akpandɔ ʋa Liweŋaŋa nɛ ɛ, 3Yesu yɛ beneminyime ba bɛsi yɛ si, “Sɛ niya tɔ trɛ ní Yudea, tɔ wɔ́ badɔkpasi ba, bamɔ enugutseboe a la gi wɔɛbitɛ ɛ. 4Ɔnɔnɔ óʋikpo kidiliɛ gi ɛɛbitɛ ɛ, xe apɛ́ si bete ye mɔmɔmɔ ɛ. Agi wɔɛbitɛ eboa la ya ɛ, kí tɔ kelea petee kéte wo!” 5Bɛpani nite lɛ ese linu si yɛ beneminyime ba ɔtutɔ fɛ bázɛ yɛ aʋa ŋa a.
6Lɛ loso Yesu asi ba si, “Lipoe gbã nɛ liʋína ɛki mɛ. Lipoe kakaa linu lipoe gbã ɛki mlɔ kɔ. 7Kelea mɛ banima bátratani mlɔ kuvu kpɛ lipo me e, pɔ̀ bevu mɛkɔ ɛkpɛ lipo me e, lɛ ese linu si mɛɛsi ba si ba kiboebitɛɛ kiinyani. 8Mlɔ kɔ mlatrɛ ní liwe le ɔŋa klɔ. Máʋitrɛ ní liwe lɛ ya ɔŋakɔ ɔ, lɛ ese linu si lipoe gbã nɛ liʋína ɛki mɛ ɛ.” 9Asi ba nite lɛ awɔ Galilea ɛ.
10Agi yɛ beneminyime ba bɛsɛ ɛtrɛ ní liwe le me e, Yesu fɛ atrɛ, pɔ̀ ɔ́basi isu u. 11Yudanɛ ma baka ba bɛzɛɛpɛ́ yɛ ní liwe le me, lɛ beʋi si, “Nífɔ onyime liɛ klɔ ɔlɛ ɛ?”
12Ní linɔkpi le kusi i, bɛzɛɛpani ní yɛ su ní kikpokpo me, banɔatɔ bɛ pani si, “Onu ɔnɔ gbã,” batɔ fɛ si, “owo eemeni banɔ.” 13Pɔ̀ ɔnɔnɔ óbu le odo ni yɛ su u, lɛ ese linu si bezeese Yudanɛ ma baka ba.
Yesu abasɛ bidɔ ní liwe le me
14Akpandɔ ʋa Liweŋaŋa nɛ lilɛ lɛ mɛ xe ableke Yesu azeekpese bidɔ mɛ kubasɛ ní Lisɔligba lɛ mɛ ɛ. 15Yudanɛ baka ba inugu itse, lɛ beʋi si, “Nifɔ onyime liɛ ya yɛ kuboeteo kwidɔ gi bábasɛ yɛ kididɔ ɔ?”
16Yesu ebu le onu si, “Kidiliɛ gi mɛɛbasɛ ɛ, ani mɛ ɔtutɔ mɛ kinɛ ɛ, pɔ̀ kidɔ ní Aya gi yɛ akpɛ mɛ ɛ klɔ. 17Ɔnɔ kakaa gi apɛ si yibitɛ Aya yɛ kupɛpɛɔ aʋa ɛ, aatè xe kidiliɛ gi mɛɛbasɛ ɛ, kidɔ ní Aya kɔ loo mɛɛpani ní mɛ ɔtutɔ mɛ kigagla mɛ. 18Ɔniliɛ gi izɛpani ní yɛ ɔtutɔ yɛ kigagla mɛ ɛ, ɛɛpɛ kukɔkɔ ɛki isu, Pɔ̀ ɔniliɛ ɛ gi ɛɛpɛ kukɔkɔ ɛki ɔniliɛ gi akpɛ yɛ ɛ, onu anukwarɛ onete lɛ asia atɔtɔ áma ní yɛ mɛ ɛ. 19Mose aki mlɔ Ɔsã nɔ, putɔ aní te na a? Pɔ̀ mlɔmɛ ɔtɔtɔ ɔʋíbitɛ Ɔsã nɔ aʋa a, Ege lɛ loso mlekeni idi si mleye me e?”
20Lɛ linɔkpi le libu le onu si, “Ɔfuɛfuɛ zimizi ɔkpasi ní wɔ mɛ ɛ! Nyaŋwɛ eekeni idi si yiye wo o?”
21Yesu ebu le onu si, “Liboe tile ko mabitɛ, lɛ litu mlɔ petee kugyɔ ɛ. 22Mose akí mlɔ ɔsã si mlatsà ɔyaʋi aki mlɔ bebinyime ba, aní Mose ekpese le pɔ̀ mlɔ baka ba a. Lɛ mlɛzɛɛtsa ɔyaʋi kí bebinyime ba ní Lizemɔniwe le aʋa a. 23Xe biatsa ɔyaʋi kí obinyime ní Lizemɔniwe le aʋa a, tɔ bakíta Mose Ɔsã nɔ ese e, ege lɛ loso mlɛmɔ kusuyeʋi ni mɛ si mayɔni ɔnyime ní Lizemɔniwe le aʋa na a?” 24Mlamɔni etsi kuxwa ní banɔ kiŋwiŋwi mɛ onu u, pɔ̀ mlaxwa etsi ní anukwarɛ mɛ ɛ.
Banima beʋi si Yesu yɛ onu Kristo ye na a
25Niklɔ banɔatɔ ní Yerusalem bɛpani si, “Aní onyime liɛ ya baka ba bekeni edi si beeye na a? 26Dike! imɔ yɛ gi ɛɛpani ní ɔha lɔ kusi i, xe baʋíkɔ liboeboe tuni ye e! Kɔ kitsa baka ba bɛtsa lɛ si yɛ onu Kristo ye na a? 27Pɔ̀ xe Kristo ye aba ɛ, ɔnɔnɔ ɔ́trate niklɔ gi ádɔ ɔ. Lɛ blɔ pɔ̀ kwite niklɔ gi onyime liɛ ya ádɔ ɛ.”
28Agi Yesu azɛɛbasɛ bidɔ mɛ ní Lisɔligba lɛ mɛ ɛ, apani ni ole gagla si, “Ee Mlɛnya ete niklɔ gi madɔ ɔ? Aní mɛ ɔtutɔ mɛ kigagla onu ma ba ni ya a. Ɔniliɛ gi akpɛ mɛ ɛ, onu anukwarɛ onete. Mléte ye e, 29pɔ̀ mete ye, lɛ ese linu si yɛ kɔ madɔ lɛ yɛ akpɛ mɛ ɛ.”
30Liboe lɛ ya loso e, bekeni edi si beevu ye, pɔ̀ ɔnɔnɔ ɔ́gbɔni yɛ lɛ ese linu si yɛ lipoe le liʋína a. 31Pɔ̀ banɔ glegle ní linɔkpi le me bɛzi yɛ aʋa ɛɛŋa a, lɛ bɛpani si, “Xe Kristo ye aba ɛ, aabitɛ enugutseboe sani la ya gi onyime liɛ ya abitɛ na a?”
32Gi Farisianɛ ma benu linɔkpi le gi liipani eboa la ni ole kpokpo ní Yesu su i, ba ni Kusumu yo baka ba bɛkpɛ kasɔlipea bepepe ba tɔ bevu ye.
33Yesu apani si, “Malɛ ni mlɔ su lipoe kpekpemi itɔ ko, kɔ medzi atrɛ ní ɔniliɛ gi yɛ akpɛ mɛ klɔ ɛ. 34Mlapɛ́ mɛ pɔ̀ mlatrámɔ mɛ ɛ, lɛ mlatrátani niklɔ gi maaze e kuba.”
35Lɛ Yudanɛ ma baka ba bɛpani ki bahanuglɔ ba si, “Nifɔ atrátrɛ xe kútramɔ yɛ ɛ? Aatrɛ ní Helanɛ ma ima ʋidi ne me niklɔ gi blɔ akɔanɛ ma ba lɛ ɛ, tɔ yibasɛ Helanɛ ma bidɔ mɛ na a? 36Apani si kwitrapɛ́ yɛ pɔ̀ kútramɔ yɛ ɛ, lɛ kútratani niklɔ gi yɛ aze kudzɛ ɛ. Kitɛ liboe lɛ ya ese e?”
37Ní liwe gɔgɔ lɛ aʋa a, gi lɛ lize liweŋaŋa nɛ kumu yɔ mɛ ɛ, Yesu ayɔ alɛɛ, lɛ apani ni ole gagla si, “Ɔniliɛ gi olile eeku i, ɔba mɔklɔ tɔ aaŋwɛ kuni. 38Nite gi kuŋwlimi dradraa kwipani i, Ɔniliɛ gi azɛ mɛ aʋa aŋa ɛ, aaze ŋwisi ligbã́ enitɔ gi eʋiti i, lɛ la kuni yo kwiakpɛza dɔni yɛ mɛ ɛ.” 39Yesu apani te ní Ɔfuɛfuɛ nɔ gi banama a, gi bɛzi yɛ aʋa ŋa ɛ, biazɛ lɛ kede su u. Ní lipoe lɛ klɔ mɛ ɛ, baʋíki Ɔfuɛfuɛ nɔ fukɔ ɔ, lɛ ese linu si Yesu ɔ́ʋiyɔ ní yɛ sikusi se kuklekleo me e.
40Banɔatɔ ní linɔkpi le me benu yɛ eboe la, lɛ bɛpani si, “Onyime liɛ ya yɛ ɔnyanu Oboedoplɛɛ!”
41Batɔ bedo si, “Ye onu Kristo ye!” Pɔ̀ batɔ fɛ bedo si, “Kristo ye aadɔ Galilea na a? 42Kuŋwlimi dradra kwipani si, Kristo ye aaze Okusi ye Dawid yɛ lipo me obi lɛ biapɔ yɛ ní Betlehem ɔma lɔ klɔ mɛ gi Dawid eze e.” 43Lɛ loso kulɛlɛ kwiku linɔkpi le kusi i kɔkpɛ Yesu u. 44Banɔatɔ bɛpɛ si beevu ye pɔ̀ ɔnɔnɔ ɔ́gbɔni yɛ ɛ.
Yudanɛ baka ba ba kumɔziŋaa
45Agi Kasɔlipea bepepe ba bedzitrɛ ɛ, kusumu yo baka ʋidi ba ni Farisianɛ ma beʋi ba si, “Ege lɛ loso mlámani yɛ ɛ?” 46Kasɔlipea bepepe ba bebu le onu si, “Ɔnɔnɔ ɔ́pani nite oʋídi i ŋwisi onyime liɛ ya kinɛ ɛ!”
47Lɛ Farisianɛ ma beʋi ba si, “Kikyi ekyi mlɔ fɛ axla na a?” 48“Mlenu idi si baka ba mɛ ɔtɔ loo Farisiɔnɛɔtɔ azɛ yɛ aʋa aŋa edi na a? 49Linɔkpi lɛ ya líte Mose Ɔsã nɔ loso e, lilɛ ní Aya yɛ ifi xoxo ese!”
50Baka ba mɛ tole gi onu Farisiɔnɛ eze Nikodemo, onyime liɛ gi yɛ adzɛ Yesu klɔ edi i. Yɛ eʋi bagɔgɔ ba si, 51“Ni blɔ Ɔsã nɔ onu i, kwiatani ɔnutɔ lipɔ kubu, xe ableke kwianu yɛ liboe le ni kidiliɛ gi abitɛ na a?”
52Bebu le onu si, “Lipɛ, kɔ wɔfɛ Galilea wɔdɔ na a? Mlapami kuŋwlimi yɔ mɛ edi tɔ mlaate si, Aya yɛ Oboedoplɛ ɔtɔtɔ ɔ́dɔ ní Galilea ʋídi i.”
53Lɛ bamɛ ɔkakaa asɛ atrɛ yɛ tutɔ yɛ kepea mɛ ɛ.",https://www.bible.com/bible/1982/JHN.7.AVN
YOHAN 8,"Bevu Ɔdzɛ gi ɛɛlɔ enyimeboe
1Pɔ̀ Yesu kɔɔ atrɛ ni Kumu yɔ ise le Ketokpaa aʋa a. 2Keletitia livlɛ lɛ fififi i, Yesu edzi atrɛ ní Kasɔlipea mɛ. Banima pɔ́ bexogo ní yɛ su u, lɛ eple eze xe ekpese ba bidɔ kubasɛ ɛ. 3Ɔsã nɔ badɔbasɛ ba ni Farisianɛ ma bɛmani ɔdzɛ ɔtɔ gi bevu gi ɔfini onyime gi ónu yenye su u, lɛ bɛki si alɛɛ ní ɔnɔha lɔ petee aŋu mɛ ɛ. 4Lɛ bɛsi Yesu si, “Ɔdɔbasɛ yɛ, bevu ɔdzɛ liɛ ya gi ɔfini onyime gi ónu yenye su u. 5Ni blɔ ɔsã nɔ onu i, Mose aki blɔ kigagla si lilɛ si basa ɔdzɛ liɛ ya elu akla tɔ otse. Abla ɛ, liboe woli wɔedo o?” 6Bɛpani nite tɔ bɛkɔ ɛpunu Yesu tɔ biamɔ liboe lɛ gi biakɔtsà yɛ onu i.
Pɔ̀ Yesu akpɛ aŋu na mɛ ní kesea lɛ azɛɛŋwlimi bidɔ ní kesea ni yɛ kiwlaʋi yɛ ɛ. 7Agi balɛ niklɔ xe bɛzeeʋi ye beʋiʋi ʋa ɛ, ayɔ emu lɛ asi ba si, “Mlɔmɛ iliɛ gi ɔ́bitɛ liboe zimizi ʋídi i, otu likla nɛ kuŋwia sa yɛ.” 8Lɛ akpɛ aŋu na mɛ kesea dzɛ xe azaaŋwlimi bidɔ mɛ ni kesea ɛ.
9Agi benu liboe le e, bekpese kusɛ tole tole dɔni betsitsi ba aʋa. Yesu tete ko agɔ, nì ɔdzɛɛ gi edzi alɛɛ ni klɔ ɔ. 10Yesu ayɔ emu lɛ eʋi ɔdzɛɛ si, “Nifɔ balɛ ɛ? Ɔnɔnɔ ɔ́gɔ gi eebu wɔ lipɔ na a?”
11Ebu le onu si, “Ɔka, ɔnɔnɔ ɔ́gɔ ɔ.”
Lɛ Yesu apani si, “Lipɛ, kɔlɔ mɛ fɛ mébu wo lipɔ ɔ. Trɛ, pɔ̀ tɔ dɔni abla ɛ, wukíbitɛ eboe zimizi tɔ ɔ.”
Yesu Yɛ katsalia kuŋaŋa ní isu ya su i kuli kɔ oze kɔ
12Yesu apani aki Farisianɛ ma dzɛ si, “Mɛ menu kuklekleo ki kelea mɛ ɛ, ɔniliɛ gi ekuni mɛ kude e, aamɔ kuklekle ki ligbã́ nɛ lɛ ɔ́traga ní litumu me liwewe e.”
13Lɛ Farisianɛ ma bɛsi Yesu si, “Abla ɛ wɔɛpani wɔ isu ya su, lɛ eboa la gi wɔɛpani i, áŋa kutu u.” 14Yesu ebu le onu si, “Owo, liaze lɛ mɛ si mɛ isu ya su ko mɛpani, pɔ̀ xe mɛpani ní isu ya su kyɛ ɛ, eboa la gi mapani i, enu anukwarɛɛ lɛ ese linu si mete niklɔ gi madɔ ɛ, ni niklɔ gi mɛɛtrɛ ɛ. Pɔ̀ mléte niklɔ gi madɔ ɔ, loo niklɔ gi mɛɛtrɛ ɛ. 15Mlɛɛzɛxwa litsi ní kelea mɛ bede ʋa onu; pɔ̀ mɛ kɔ máʋixwa litsi ni ɔnɔnɔ ɔ. 16Pɔ̀ xe mɛ maxwa litsi i, mɛ litsi xwaxwa lɛ liaze anukwarɛɛ lɛ ese linu si aní mɛ tole malɛ ɛ; Kakaa gi yɛ akpɛ mɛ ɛ, ɔlɛ ni mɛ. 17Bɛŋwlimi ní mlɔ ɔsã nɔ mɛ si, xe banɔ tiaʋa bɛŋa katsalia ní liboe tile su i, kɔlɔ lilɛ lɛ mɛ. 18Mɛɛpani mɛ isu ya su, lɛ Kaka gi yɛ akpɛ mɛ fɛ ɛɛpani ní mɛ su u.” 19Beʋi ye si, “Nifɔ wɔka ɔlɛ ɛ?”
Yesu ebu le onu si, “Mléte me loo Mɔka a.” “Xe mlete me e, mlate Mɔka fɛ ɛ.” 20Yesu apani eboa la ya petee gi azaabasɛ bidɔ ni Lisɔligba lɛ kapɛ alia gi ketipɔni bidɔ gyɔgyɔ ʋɛ adaka ʋa ɛ. Pɔ̀ ɔnɔnɔ óvu ye e, lɛ ese linu si yɛ lipoe le liʋína a.
21Lɛ Yesu asi ba dzɛ si, “Matrasɛ̀; lɛ mlɛtrapɛ mɛ, lɛ mlɛtratse ni mlɔ eboe zimizi na mɛ ɛ. Mláma niklɔ gi mɛɛtrɛ ɛ, kudzɛ mɛ.” 22Lɛ Yudanɛ ma beʋi si, “Apani si kutrátani niklɔ gi yɛtrɛ ɛ, kudzɛ. Kibasɛ libasɛ si atra ye isu ya na a?” 23Yesu ebu le onu si, “Mlɔ kɔ ɛ, mlɛdɔ kelea mɛ ní kesea ya, pɔ̀ mɛ kɔ madɔ ní lifunu ne. Mlɛdɔ kelea lia ya mɛ, pɔ̀ mádɔ kelea lia ya mɛ ɛ. 24Lɛ loso masi mlɔ si, mlɛtratse ni mlɔ eboe zimizi na mɛ. Lɛ mlɛtratse ni eboe zimizi na mɛ ɛ, xe mlázi lɛ aʋa aŋa si, ‘Menu ɔniliɛ gi mapani si Menu i.’ ” 25Beʋi ye si, “wɔ wonu Nyaŋwɛ?”
Yesu ebu le onu si, “Ɔniliɛ gi masi mlɔ adɔ ni okpese klɔ si Menu i. 26Eboe glegle alɛ gi maapani ní mlɔ su i, eboe glegle gi aabu mlo lipɔ ɛ. Pɔ̀ ɔniliɛ gi akpɛ mɛ ɛ, yɛ onu anukwarɛ onetee, lɛ mizɛɛsi kelea mɛ banima eboa la klɔ gi menu adɔ ni yɛ klɔ ɛ.”
27Bénu le ese si Yesu azɛɛpani ní Yɛka Aya su u. 28Lɛ loso e asi ba si, “Xegi mlemuni Ɔnɔɛ Yebi ye e, mlaate si, ‘Menu Ɔniliɛ gi Menu i’; kɔlɔ mlatè si máʋibitɛ kididɔ ni mɛ ɔtutɔ isu wla mɛ ɛ, pɔ̀ mizɛɛpani kidiliɛ ɖii gi Mɔka abasi mɛ si mipani i. 29Lɛ ɔniliɛ klɔ gi yɛ akpɛ mɛ ɛ, ɔlɛ ni mɛ; ɔ́yurɔ mɛ nite ko o, lɛ ese linu si mizɛɛbitɛ kidiliɛ gi kiku yɛ liŋu lipoe kakaa a.” 30Banɔ glegle gi benu eboa la ya a, gi Yesu azaapani i, bɛzi yɛ aʋa ɛɛŋa.
Abraham yɛ lipo me bebi ba ɔtutɔ ba
31Lɛ Yesu asi Yudanɛ ama gi bɛzi yɛ aʋa ɛɛŋa ɛ si, “Xe mlexo mɛ bidɔ basɛbasɛ ʋɛ oto e, kɔlɔ mlanya enu mɛ badɔkpasi; 32mlaate anukwarɛɛ, lɛ anukwarɛɛ aabu mlo o.”
33Bebu le onu ɛki yɛ si, “Abraham yɛ besoebi kunu lɛ kúze ɔnɔnɔ yɛ banɔdzidzi ʋídi. Kitɛ wɔado si biabu blo bibɔ mɛ ɛ?”
34Yesu asi ba si, “Mɛɛsi mlɔ anukwarɛɛ: ɔnɔ kakaa gi izɛbitɛ eboe zimizi i, onu ɔnɔ dzidzi kí kuzimizi. 35Kezese káma ní ɔnɔdzidzi ye awla ní kepea mɛ ɛ, pɔ̀ obinyime kɔ kalɛ yɛ awla kɔ tsinɔ ɔ. 36Xe Aya Yebi ye ebu mlo bibɔ ʋɛ mɛ ɛ, mlaamɔ ɔwla koŋ. 37Mete si Abraham yɛ besoebi mlenu, pɔ̀ mleekeni idi si mleeye me e, lɛ ese linu si mɛ eboe la ámɔ ozekɔ ní mlɔ ina nɛ mɛ ɛ. 38Mizɛɛpani ní kidiliɛ gi mamɔ ní Mɔka klɔ su u, pɔ̀ mlɛzɛɛbitɛ kidiliɛ gi mlɔ ɔkaɛ asi mlɔ ɛ.”
39Bebu le onu ki Yesu si, “Blɔ ɔkaɛ yɛ onu Abraham.”
Yesu ebu le onu si, “Xe lilɛ lɛ mɛ si Abraham yɛ bebi mlenu i, mlaabitɛ kidiliɛ ɖii gi Abraham abitɛ ɛ. 40Kidiliɛ gi mabitɛ ko kinu si, misi mlɔ anukwarɛɛ liɛ gi menu adɔ ni Aya klɔ ɛ, pɔ̀ mlɛtrɔ lɛ si mlaaye me e, Abraham ɔ́bitɛ lɛ ya elu u! 41Mlɛɛbitɛ kidiliɛ gi mlɔ ɔkaɛ abitɛ ɛ.” bebu le onu si, “Kúnu bahasi bi Aya ɔtutɔ ko onu Ɔka ní blɔ awla.”
Yesu apani ozimizi ye bebi ba su
42Yesu asi ba si, “Xe Aya ɔnyanu mlɔ Ɔka ɛ, mlalɔ mɛ, lɛ ese linu si madɔ Aya klɔ lɛ abla ɛ, malɛ ní ya. Mába ní mɛ ɔtutɔ mɛ isu wla mɛ ɛ, pɔ̀ Aya yɛ akpɛ mɛ ɛ. 43Ege lɛ loso mlaʋínu mɛ eboe la ese e? Lɛ ese linu si mlátratani kulɛ ɛ, xe mlaata mɛ liboe le kutu u, xe mlaanu lɛ ese e. 44Mlenu mlɔ ɔkaɛ Ozimizi ye yɛ bebi, lɛ mlɛpɛ si mlɛɛbitɛ ní mlɔ ɔkaɛ yɛ bapɛ́pɛ ʋa aʋa a. Dɔni okpese kɔ ɛ, eze ɔnɔye, lɛ óʋize anukwarɛɛ aʋa oʋídi i, lɛ ese linu si anukwarɛɛ ɔ́ma ní yɛ mɛ ɛ. Xe asɛ asia ɛ, ɔ́mɔ kididɔ gi kizizi ní lɛ su u, lɛ ese linu si onu ɔsia nɛ lɛ yɛ onu asia na petee ɔkaɛ. 45Pɔ̀ gi mɛɛsi mlɔ anukwarɛɛ ɛ, lɛ loso mlázi mɛ aʋa ɛɛŋa a. 46Mlɔ mɛ owoli aatani mɛ lipɔ kubu si mabitɛ liboe zimizi i? Lɛ xe mɛsi mlɔ anukwarɛɛ ɛ, ege lɛ loso mlátrazi mɛ aʋa ɛɛŋa a? 47Ɔniliɛ gi ádɔ Aya kɔ ɛ, izeenu Aya yɛ eboe la. Mlɔ kɔ ɛ, mládɔ ní Aya kɔ ɔ, lɛ loso mlápɛ si mlɛta yɛ eboe la kutu u.”
Yesu ebu isu onu aki Yudanɛ ma
48Yudanɛ ma bebu le onu ɛki Yesu si, “Dani blɔ lini nɛ ligyɔ gi kwipani si Samaria ɔnɛ wonu u, lɛ Ɔfuɛfuɛ zimizi ɔkpasi ní wɔ mɛ ɛ?”
49Yesu ebu le onu si, “Ɔfuɛfuɛ zimizi ɔma ní mɛ mɛ̀ ɛ, mizɛɛkpɛ kukɔ́kɔ́ ní Mɔka su, pɔ̀ mlɔ kɔ mlaʋíkpɛ kukɔ́kɔ́ mɛ su u. 50Maʋípɛ kukpɔ̀kpɔ̀ ɛ kí isu u. Pɔ̀ ɔnutɔ ɔlɛ gi ɛɛpɛ si bakpɛ kukɔ́kɔ́ ní mɛ su u, lɛ yɛ izɛɛxwa litsi ki mɛ ɛ. 51Mɛɛsi mlɔ anukwarɛɛ: ɔniliɛ gi aaxo mɛ eboe la oto e, ɔ́tratse liwewe e.”
52Yudanɛ ma bɛsi Yesu si, “Ableke kwite si ozimizi ye ɔkpasi ní wɔ mɛ! Abraham etse, lɛ Aya yɛ beboedoplɛ ba betse e, pɔ̀ wɔsi ɔniliɛ gi aaxo wɔ eboe la oto e, ɔ́tratse liwewe e. 53Blɔ ɔkaɛ Abraham etse; kido woedo si wokeme ɔsani Abraham na a? Lɛ Aya yɛ beboedoplɛ ba fɛ betse e. Nyaŋwɛ koŋ wogyodi si wo nu u?”
54Yesu ebu le onu si, “Xe nya mɛsi mikpɔ̀ isu i, kukpɔ̀kpɔ̀ liɔ klɔ ʋa, kútrayi kididɔ ɔ. Ɔniliɛ gi aakpɛ kukɔ́kɔ́ ní mɛ su i, yɛ onu Mɔka ɔniliɛ klɔ ɖii gi mleedo si onu mlɔ Aya a. 55Mléte ye liwewe e, pɔ̀ mete ye e. Xe nya medo si méte ye e, maadzi ɔsia nɛ ŋwisi mlɔ kiniɛ ɛ. Pɔ̀ mete ye, lɛ mizeexo yɛ liboe le oto o. 56Mlɔ ɔka Abraham amɔ isami si yɛ amɔ mɛ libapoe le; amɔ lɛ, lɛ isami ikuye e.”
57Lɛ Yudanɛ ma bɛsi Yesu si, “Wɔʋiŋa agɔ avitetsu fɛ ɛ, lɛ wɔmɔ Abraham na a?”
58Yesu ebu le onu si, “Mɛɛsi mlɔ anukwarɛɛ si, xe ableke biapɔ Abraham i, ‘Malɛ’.” 59Lɛ ya loso e, bɛtá akla tɔ bɛɛsa yɛ ɛ, pɔ̀ Yesu ekpo isu ya lɛ asɛ ní Lisɔligba lɛ mɛ ɛ.",https://www.bible.com/bible/1982/JHN.8.AVN
YOHAN 9,"Yesu ayɔni ɔnɔ gi bɛpɔ kaŋupo e
1Agi Yesu azɛɛga aza ɛ, amɔ onyime ɔtɔ gi bɛpɔ kaŋupo e. 2Yɛ badɔkpasi ba beʋi Yesu si, “Ɔdɔbasɛ yɛ, nyaŋwɛ eboe zimizi ɛki si bapɔ yɛ kaŋupo o? Yɛ ɔtutɔ yɛ eboe zimizi na loo yɛ bapɔnɛ ba anɛ na a?”
3Yesu ebu le onu si, “Yɛ kaŋupo kuzeze e, kúdɔ yɛ loo yɛ bapɔnɛ ba eboe zimizi kubitɛ mɛ ɛ. Boŋu i, onu kaŋupo tɔ Aya yɛ kigaglaɛ kɛ axwɛwawa la aŋwi gani yɛ ligbã́ nɛ mɛ. 4Gi kelea kaʋíblo e, lilɛ si kuze ní axwɛwawa aʋa kí ɔniliɛ gi yɛ akpɛ mɛ ɛ; elesi la ɛtrába gi ɔnɔnɔ ɔ́tratani axwɛ kuwa a. 5Gi malɛ ní kelea mɛ ɛ, mɛ menu kuklekle aki kelea mɛ banima.” 6Gi apani nite pɔ́ ɛ, Yesu ebu sita sɛ aplɛ kesea lɛ apita livɔ lɛ ni sɛ ɛ; lɛ akɔ livɔ lɛ asra ní onyimee yɛ bimbi ʋe aʋa ɛ.
7Lɛ apani si, “Trɛ tɔ zeplo wɔ aŋu na mɛ ní Siloa limu ne me.” Siloa yɛ ese linu si, “Ɔnɔ gi bɛ kpɛ ɛ.” Lɛ onyimee atrɛ ɛ, xe azeeplo yɛ aŋu na mɛ ɛ, lɛ yɛ bimbi ʋe bidra a, xe edzi aba kepea mɛ ɛ.
8Yɛ axolika ba, ni banama gi bɛmɔ yɛ edi si eze ɔdɔʋi i, beʋi si, “Aní onyime liɛ ya azeeze xe azeeʋi bidɔ mɛ ɛ?” 9Banɔatɔ bɛpani si, “Yɛ iliɛ klɔ,” pɔ̀ batɔ fɛ si, “Owo aní yɛ; ɔniliɛ ya ɛ, kiyi eyi ye.”
Lɛ onyimee ɔtutɔ lɔ edu ɔkli kese si, “Mɛ menu onyimee.”
10Beʋi ye si “Kitɛ lize xe wɔɛtani kumɔ ablɔ kɔ ɔ?”
11Ebu le onu si, “Onyime liɛ gi bɛɛxwa si Yesu i, yɛ apita livɔ lɛ, xe akɔ asra mɛ bimbi ʋe aʋa, lɛ asi mɛ si mitrɛ ní Siloa tɔ mizeeplo mɛ aŋu na mɛ ɛ. Nite si matrɛ, lɛ kiliɛ gi meplo la mɛ ko e, mekpese kumɔ.”
12Beʋi si, “Yɛ xwɛ?” Ebu le onu si, “Méte e.”
Farisianɛ ma bɛpami kaŋupoa kumɔmɔ mɛ
13Lɛ bɛgbani onyimee gi eze kaŋupo e, ɛtsini Farisianɛ ma ɛ. 14Liwe lɛ aʋa gi Yesu apita livɔ lɛ ɛ, xe akɔ adra kaŋupoa bimbi ʋe e, lize Lizemɔniwe. 15Lɛ Farisianɛ ma kyɛ beʋi onyimee dzɛ kiliɛ gi lize e, xe ekpese kumɔ ɛ. Asi ba si, “Asra livɔ ní mɛ bimbi ʋe aʋa; Me plo mɛ aŋu na mɛ, lɛ abla ɛ mɛɛmɔ ɔ.” 16Farisianɛatɔ bɛpani si, “Ɔniliɛ gi abitɛ liboe lɛ ya ɛ, ɔ́tratani Aya kɔ kudɔ ɔ, lɛ ese linu si óbu Lizemɔniwe le lɛ ɔsã nɔ ɔ.” Batɔ pɔ̀ bɛpani si, “Kitɛ ɔnɔ zimizi aabitɛ enugutseboe a la ya elu u?” Lɛ kulɛlɛ kwiku ba kusi i.
17Lɛ loso Farisianɛ ma beʋi onyimee dzɛ si, “Wɔsi yɛ adra wɔ bimbi ʋe, liboe woli wɔapani ní yɛ su u?” Onyimee ebu le onu si, “Onu Aya yɛ Oboedoplɛ.”
18Yudanɛ ma, bázɛpɛ si bɛɛzi lɛ aʋa ɛɛŋa si eze kaŋupo edi pɔ̀ abla ɛ, ɛɛtani kumɔ, kɔkpɛni lipoe lɛ gi bɛxwa yɛ bapɔnɛ ba a. 19lɛ beʋi ba si, “Mlɔ obinyime liɛ ya na a? Mlɔ si bɛpɔ yɛ kaŋupo; kitɛ lilɛ xe abla kɔ ɛɛmɔ ɔ?”
20Yɛ bapɔnɛ ba bebu le onu si, “Kwite si onu blɔ obinyime, lɛ kwite si bɛpɔ yɛ kaŋupo o. 21Pɔ̀ kúte kiliɛ gi lize e, xe ɛɛmɔ ablɔ kɔ ɔ, lɛ kúte ɔniliɛ gi yɛ adra yɛ bimbi ʋe e. Mleʋi ye; etsi gi aatani isu unu kubu u!” 22Yɛ bapɔnɛ ba bɛpani nite lɛ ese linu si bezeese Yudanɛ ma, gi bɛpani lɛ plɛ koko si ɔnɔ kakaa gi aapani si yɛ azɛ lɛ aʋa aŋa si Yesu onu Kristo ye e, biakpikpini yɛ ni ba ɔtsa klɔ. 23Lɛ loso e yɛ bapɔnɛ ba bɛpani si, “Etsì mleʋi ye!” 24Kuʋla dzɛ, bɛxwa onyimee gi eze kaŋupoa a, lɛ bɛsi yɛ si, “Ka plɛ ni Aya aŋu mɛ si wɔado anukwarɛɛ! Kwite si onyimee liɛ klɔ gi adra wɔ bimbi ʋe e, onu ɔnɔ zimizi.”
25Onyimee ebu le onu si, “Méte xe ɔnɔ zimizi onu loo ónu u, kidɔ tile ko mete: Meze kaŋupo pɔ̀ abla ɛ, mɛɛmɔ.”
26Beʋi ye si, “Ege abitɛ aki wɔ, kitɛ lize xe adra wɔ bimbi ʋe e?”
27Ebu le onu si, “Masi mlɔ koko, pɔ̀ mlazi mɛ liboe le e. Ege lɛ loso mlɛpɛ si mleenu le dzɛ ɛ? Putɔ mlɔ fɛ mlaapɛ si mlaaze yɛ badɔkpasi na a?”
28Bekpini ye lɛ bɛpani si, “Wonu ɔka liɛ klɔ yɛ ɔdɔkpasi, pɔ̀ blɔ kɔ ɛ, Mose badɔkpasi kunu. 29Kwite si Aya egu kunugu aki Mose; ɔniliɛ klɔ kɔ ɛ, blɔ kúte niklɔ gi ádɔ kyɛ ɛ!”
30Onyimee ebu le onu aki ba si, “Liboe gi litu mɛ kugyɔ lɛ ya a. Mléte niklɔ gi ádɔ ɔ, pɔ̀ yɛ adra mɛ bimbi ʋe e! 31Kwite si Aya óʋinu banɔ zimizi ba kuxwaxwa a; pɔ̀ izeenu banama gi bizeebù ye e, xe bizɛɛbitɛ ni yɛ kupɛpɛɔ aʋa ɛ ba kuxwaxwa. 32Dɔni Kelea okpese klɔ ɛ, kúnu si ɔnɔnɔ adra ɔnɔ gi bɛpɔ kaŋupo e, yɛ bimbi ʋídi. 33Xe ani Aya kɔ onyime liɛ ya ádɔ ɛ, ɔ́tratani kididɔ kubitɛ ɛ.”
34Bebu le onu si, “Bɛpɔ wɔ, bɛgani wɔ lɛ wotsi ní kuzimizi me e, lɛ wɔɛpɛ si wubasɛ blɔ bidɔ ɔ?” Lɛ bɛkpikpini yɛ ní ba ɔtsaklɔ ɛ.
Farisianɛ ma kuŋupo ni Ɔfuɛfuɛ nɔ mɛ
35Agi Yesu enu si bɛkpikpini yɛ ní ba ɔtsaklɔ ɛ, apɛ onyimee amɔ lɛ eʋi ye si, “Wɔzi Ɔnɔɛ Yebi ye aʋa ɛɛŋa na a?”
36Onyimee ebu le onu si, “Ɔka, si mɛ ɔniliɛ gi onu u, tɔ maazi yɛ aʋa ŋa!”
37Yesu asi yɛ si, “Wɔmɔ ɔniɛ koko, yɛ onu ɔniliɛ gi eegu kunugu yo ni wɔ abla a.”
38Onyimee apani si, “Ɔka mazi yɛ aʋa aŋa,” lɛ ekutu ye e.
39Yesu apani si, “Maba kelea mɛ si mixwa litsi ni banima, tɔ kuŋupo kumɔ lɛ banama gi bɛɛmɔ ɛ, tɔ biadzi kuŋupo.”
40Farisianɛatɔ gi beze ni niklɔ ɔ, xe benu liboe lɛ gi apani i, beʋi ye si, “Kitɛmɛ, kido woedo si blɔ fɛ kunu kuŋupo na a?”
41Yesu ebu le onu si, “Atɛsi kuŋupo mlenu i, kɔlɔ mlatráŋa lipɔ ɔ; pɔ̀ gi mlɛzi lɛ si mlɛmɔ ɛ, libasɛ si mlɛŋa lipɔ kokoko.”",https://www.bible.com/bible/1982/JHN.9.AVN
YOHAN 10,"Yesu onu Oʋesigbanɔ Gbã ɛ
1Yesu apani si, “Mɛɛsi mlɔ anukwarɛɛ: ɔniliɛ gi ɔ́ʋiga kevunu ya tiku iʋesi le kukaa mɛ ɛ, pɔ̀ xe izeemuiga ɔkɔ dzedze e tiku i, onu oze ni odètsa. 2Ɔniliɛ gi izeetiku gani kevunu ya ɛ, yɛ onu oʋesigbanɔ yɛ. 3Kevunu ya opepe ye aadra kevunu ya ɔki yɛ: iʋesi le izeenu yɛ ole lo xe axwa yɛ iʋesi le linyi ne e, lɛ aatu ɔtɔ ni lɛ kudono o. 4Xe ebu le edono e, aaze lɛ ɔtɔ nɔ, lɛ iʋesi le iakuni yɛ kude, lɛ ese linu si íte yɛ ole lo. 5Itrákuni banɔ dzedze kude liwewe e: boŋu i, íase ní banɔ baklɔ ba su lɛ ese linu si íte ba ile le e.” 6Yesu ebu abee liɛ ya aki bà, pɔ̀ bénu yɛ ese e.
7Lɛ loso Yesu apani dzɛ si, “Mɛɛsi mlɔ anukwarɛɛ si, Mɛ menu kevunu ya aki iʋesi le. 8Banama pɔ́ gi bɛba kpɛ ɔtɔ ɛki mɛ ɛ, bezè bedetsa, lɛ iʋesi le ínu kutu iiki ba a. 9Mɛ menu kevunu ya, ɔniliɛ gi aaga mɛ aʋa xe aatiku kuka mɛ ɛ, aamɔ kubúbú; aatiku lɛ aado lɛ aamɔ ɔdɔŋakɔ gbã a. 10Oze ye kɔ ɛ, izɛɛba tɔ yizuru, yiye ni tɔ yizizi bidɔ. Maba tɔ mlaamɔ ligbã́, ligbã́ ní lɛ kisrɛsrɛ mɛ.
11“Mɛ menu oʋesigbanɔ gbã ɛ. Oʋesigbanɔ gbã ɛ, izɛɛkɔ yɛ ligbã́ nɛ ɛkɔ ní yɛ iʋesi le litukpo o. 12Xe apaa onete ɔtɔ gi ónu oʋesigbanɔ ɔ, xe ónu lɛ onete fɛ ɛ, xe amɔ agbodogli ye e, gi atrába ɛ, aase iʋesi le su kɔ agbodogli ye evu iʋesi le kɔ ìgɔgɔ lɛ ìhle e. 13Apaa onetee aase lɛ ese linu si apaa onete ko onu u, lɛ ɔ́kɔ lɛ mɛ ɔki iʋesi le e. 14“Mɛ menu oʋesigbanɔ gbã ɛ; lɛ mete mɛ iʋesi le e, lɛ mɛ iʋesi le fɛ ite me e: 15ŋwisi kiliɛ gi Ɔka yɛ ete me e, xe mɛ fɛ mete Ɔka yɛ ɛ, xe makɔ mɛ ligbã́ nɛ akyɛ ní iʋesi le litukpo e. 16Iʋesi dzedze ilɛ gi inu mɛ inɛ ɛ, gi imá ní iʋesi lɛ ya kusi i. Lilɛ si migbani lɛ kyɛ manɔ; ianu mɛ ole lo, lɛ iadzi oʋesiha tole ki oʋesigbanɔ tole e. 17Mɔka Aya alɔ mɛ lɛ ese linu si madimɛ si maakɔ mɛ ligbã nɛ kɔ, tɔ maadzini le kuzɛ. 18Ɔnɔnɔ ɔ́trazi mɛ ligbã nɛ ní mɛ awla a. Makɔ lɛ akyɛ ní mɛ ɔtutɔ mɛ kupɛ́pɛɔ onu. Kigagla kiliɛ ní mɛ awla si mikɔ lɛ kyɛ, lɛ kigagla kiliɛ ní mɛ awla si midzini le kuzɛ ɛ. Lɛ ya ɔsã Mɔka aki mɛ si mibitɛ ɛ.”
19Kɔkpɛ eboa la ya gi Yesu apani loso e, kulɛlɛ kwiku ní Yudanɛ ma kusi dzɛ. 20Bamɛ beglegle bɛzɛɛpani si, “Ozimizi ye yɛ ɔkpasi ní yɛ mɛ! Eewle! Ege loso mlɛta yɛ kutu u?”
21Pɔ̀ batɔ bɛpani si, “Ɔniliɛ mɛ gi ozimizi ye ɔkpasi i, ɔ́tratani kunugu yo kugu nite me e! Kitɛ ozimizi ye aaki si kuŋupoo kwiamɔ ɔ?”
Yudanɛ ma bázɛ Yesu aʋa ɛɛŋa a
22Gi Lisɔligba lɛ onu kudradra Liweŋaŋa nɛ lina ní Yerusalem i, lize kásasi le. 23Yesu azɛɛga aza ní Lisɔligba lɛ kapɛa lia gi bizɛxwa si Salomo Ɔviva nɔ mɛ ɛ, 24lɛ Yudanɛ ma gi bɛklani yɛ ɛ, beʋi ye si, “Kɔzɛna ni lipoe woli onu wɔavu blo odu liboe me modramodra na a? Xe wɔ wonu Kristo ye e, dra lɛ mɛ ki blɔ faã.”
25Yesu ebu le onu si, “Masi mlɔ kóko, pɔ̀ mlázi mɛ aʋa aŋa a. Axwɛ ana gi mawa gani Mɔka Aya yɛ kigaglaɛ mɛ ɛ, ɛɛpani ní mɛ onu kooko; 26pɔ̀ mlázi mɛ aʋa aŋa a, gi aní mɛ iʋesi mlenu loso o. 27Mɛ iʋesi le izeenu liboe lɛ gi mizɛɛsi lɛ ɛ; Mete le, lɛ izeeku ni mɛ kude e. 28Maki lɛ ligbã́ moblo le, lɛ ítratse liwewe e. Ɔnɔnɔ ɔ́tratani lɛ kuʋa kuzɛ ní mɛ awla a. 29Mɔka gi yɛ akɔ lɛ aki mɛ ɛ, ekeme asani ba petee, lɛ ɔnɔnɔ ɔ́tratani lɛ kuʋa kuzɛ ní Mɔka awla a. 30Mɛ ni Mɔka Aya kunu kidɔ tile.”
31Lɛ Yudanɛ ma bɛtá akla dzɛ si bɛɛsa yɛ ɛ. 32Pɔ̀ Yesu asi ba si, “Mabitɛ bidɔ gbã glegle ní mlɔ kusi gi Kaka Aya aki mɛ si mibitɛ ɛ, bɛ mɛ biwoli su mlɛpɛ si mlɛɛsa mɛ akla na ɛ?”
33Yudanɛ ma bebu le onu si, “Kúpɛ si kusa wɔ akla kɔkpɛ wɔ eboe gbã na, pɔ̀ kɔkpɛ wɔ ebusioboe la loso o! Ɔnɔ ko wo nu, pɔ̀ wɔpɛ si wubitɛ isu ya si wo nu Aya a!”
34Yesu ebu le onu si, “Aní kiŋwlimi bɛŋwlimi kpɛ ní mlɔ tutɔ mlɔ ɔsã nɔ mɛ si, Aya apani si, ‘Mlalɛ ŋwisi Aya ba na a.’ 35Kwite si kuŋwlimi yɔ kuli kɔ mɛ kɔ tsini kanɔmɛ anɔmɛ; lɛ Aya axwa banɔaklɔ si balɛ ŋwisi Aya ba, gi benu banɔaklɔ gi ba Aya aki yɛ liboe le e. 36Mɛ kɔ ɛ, kikyá Aya akya mɛ xe atsisi mɛ ní kelea mɛ ɛ. Kitɛ mɛ mlaatani kudo si medo libusioboe gi mapani si menu Aya Yebi i? 37Kɔlɔ mlakízi mɛ aʋa aŋa a, xe máʋibitɛ ní Mɔka Aya yɛ kupɛpɛɔ aʋa a. 38Pɔ̀ xe mabitɛ ní kɔ aʋa ɛ, xe mlázi mɛ aʋa aŋa fɛ ɛ, mlazi mɛ axwɛwawa la tete xunyɔ aʋa aŋa, tɔ mlaate le dɔni abla kɔtsinɔ si Kakaa Aya ɔlɛ ní mɛ mɛ̀ lɛ malɛ ní Kakaa Aya mɛ ɛ.” 39Dzɛ ɛ, bɛpɛ si beevu Yesu, pɔ̀ edo ní ba awla a.
40Lɛ Yesu edzi atsa Yordan Onipe lo o, xe atrɛ niklɔ gi Yohanes azaakpɛ kuni yo aki banima kutɔpu yɔ ɛ, lɛ eze ní niklɔ ɛ. 41Banɔ glegle bɛba yɛ klɔ. lɛ bɛpani si, “Yohanes ɔ́bitɛ linugutseboe tɔtɔ, pɔ̀ liboe kakaa gi apani ní onyime liɛ ya su i, lilɛ lɛ mɛ.” 42Lɛ banɔ glegle níklɔ, bɛzi yɛ aʋa ɛɛŋa ɛ.",https://www.bible.com/bible/1982/JHN.10.AVN
YOHAN 11,"Lazaro yɛ Kutseo
1Onyime ɔtɔ gi bizɛxwa si Lazaro, gi adɔ Betania ɛ, ádɔ kunya. Betania eze ɔma lɔ klɔ mɛ gi Maria ni yenemidzɛ Marta beze e. 2Maria liɛ, yɛ onu ɔniliɛ klɔ gi enye kumu flafla abali ní Ɔkaɛ yɛ kuklikpɔ ɔ xe etsoli ko nì yɛ siya sɛ ɛ; yeneminyime onu Lazaro gi azeetse e. 3Lɛ loso e benemidzɛ ba bɛtsisi Yesu ole si, “Ɔkaɛ, wɔʋiɛ gi wɔlɔ́ ɛ eetse.” 4Agi Yesu enu liboe le e, apani si, “Kunya liɔ gi Lazaro ɛɛnya ɛ, aní kutsenya a, pɔ̀ liba lɛ mɛ tɔ Aya yɛ kigaglaɛ kiaŋwi lɛ gani Aya aʋa ɛ, Aya Yebi ye aazɛ kukpɔ̀kpɔ̀ ɔ.” 5Yesu alɔ Marta ní yenemidzɛ ani ba oneminyimee Lazaro. 6Pɔ̀ fɛ ɛ, gi ole lo ɛna yɛ si Lazaro eetse e, eze ní klɔ gi eze ewe taʋa apɔnɔ ɔ.
7Lɛ kede e, asi yɛ badɔkpasi ba si, “Mlaki tɔ kudzi trɛ ní Yudea.”
8Badɔkpasi ba bebu le onu si, “Ɔdɔbasɛ yɛ, Lipoe kpekpemi itɔ ko lɛ ya gi Yudanɛ ma bɛpɛ si bɛɛsa wɔ akla a; pɔ̀ lɛ wɔɛtrɔ si wudzitrɛ niklɔ na a?”
9Yesu apani si, “Inyɔ sasa liɔfɔ ni tiʋa ili ní liwe tile me putɔ aníte na a? Loso e, ɔniliɛ gi izɛɛga kemize e, ɔ́tramlima, lɛ ese linu si ɛɛmɔ kelea lia mɛ kuklekleo.” 10Pɔ̀ xe ɛɛga elesi me e, izɛɛmlima lɛ ese linu si ɔʋí mɔ kuklekle e.
11Gi Yesu apani eboa la ya ɛ, apɔnɔ si, “Blɔ ɔʋia ɛ Lazaro ɛɛdɔ sra, pɔ̀ mɛɛtrɛ tɔ mizeenyime ye e.”
12Yɛ badɔkpasi ba bebu le onu si, “Ɔkaɛ xegi sra ɛɛdɔ ɛ, kɔlɔ aayɔ ɔ.” 13Nya Yesu kɔ azaapani si kitse Lazaro etse, pɔ̀ yɛ badɔkpasi ba kɔ begyodi si sra ko azaadɔ ɔ.
14Lɛ Yesu adra lɛ mɛ asi ba si, “Lazaro etse e, 15pɔ̀ kɔkpɛ mlɔ loso e, lize mɛ ole si, méze ni klɔ xe etse e, tɔ mlaazi ŋa. Mlaki tɔ kutrɛ ní yɛ klɔ.” 16Lɛ Toma gi bizɛxwa si tiaʋa ba obi ye e, asi yɛ ɔha lɔ badɔkpasi ba si, “Mlaki tɔ blɔ kyɛ kutrɛ nì Ɔdɔbasɛ yɛ tɔ blɔ pɔ́ kwiatse ni ye!”
Yesu ayɔ ɔna aki Lazaro yɛ benemidzɛ ba
17Agi Yesu azeeku i, amɔ si Lazaro eze ni ɔdrɔ lɔ mɛ ewe tene koko. 18Betania ɔlɛ ŋwisi itiplɛkɔ tita kinɛ ɛ dɔnɔ ní Yerusalem, 19lɛ Yudanɛ glegle bɛba Marta ni Maria klɔ si bɛɛyɔ ba ina ní ba oneminyimee kutseo su u. 20Agi Marta enu si Yesu atrába ɛ, edo azɛɛtsani yɛ pɔ̀ Maria awɔ kepea mɛ ɛ.
21Marta asi Yesu si, “Ɔkaɛ, atɛsi woze ní ya ɛ, nya monemi ye ótse e! 22Pɔ̀ mete si ablate fɛ ɛ, Aya aaki wɔ kidɔ kakaa gi woʋi ye e.”
23Yesu asi yɛ si, “Wɔ oneminyimee aadzi ligbã́.”
24Marta ebu le onu si, “Mete si aadzi ligbã́ ní liwe gɔgɔ lɛ aʋa.”
25Yesu asi yɛ si, “Mɛ mizɛɛyɔ ni banɔ ɛdɔni bekpo ʋa mɛ xe mizɛɛki ba ligbã́ a. Ɔnɔ kakaa gi azɛ mɛ aʋa aŋa ɛ, xe etse fɛ ɛ, aaze ligbã́; 26lɛ ɔnɔ kakaa gi ɔlɛ ligbã́ a, xe azɛ mɛ aʋa aŋa ɛ, ɔ́tratse liwewe e. Wɔzɛ lɛ ya aʋa aŋa na a?”
27Ebu le onu si, “Ee, Ɔkaɛ! Mazi lɛ aʋa aŋa si wɔ wonu Kristo ye, Aya Yebi ye gi aaba kelea mɛ ɛ.”
28Agi Marta apani nite pɔ́ ɛ, edzi atrɛ lɛ azeebu yenemie Maria kuka le asi yɛ si, “Ɔdɔbasɛ yɛ aba lɛ eeʋi wɔ litukpo o.” 29Gi Maria enu liboe le e, ayɔ lɛ akɔsi azɛɛtsani yɛ ɛ. 30Yesu oʋíku kamamia mɛ ɛ, pɔ̀ edzi alɛɛ niklɔ gi Marta atsani yɛ ɛ. 31Yudanɛ ama gi beze ní kepea mɛ ɛ, xe bɛzɛyɔ Maria ɔna nɔ ɛ, bekuni yɛ kude gi bɛmɔ si ayɔ zia a, xe akɔsi edo e. Begyo edi si ɛɛtrɛ ní ɔdrɔ lɔ su si yizebemi.
32Gi Maria azeeku niklɔ gi Yesu ɔlɛ ɛ, xe amɔ yɛ ko e, adɔ yɛ ikli lɛ onu lɛ apani si, “Ɔkaɛ, atɛsi woze niya ɛ, nya moneminyimee ótse e!”
33Gi Yesu amɔ yɛ gi eebemi i, xe amɔ kiliɛ gi banima ní yɛ su fɛ bezeebemi i; limi yɛ aʋa lɛ atani i. 34Lɛ eʋi si, “Nifɔ mlevive ye e?”
Bebu le onu si, “Ɔkaɛ ga ba tɔ ga di.” 35Lɛ kube kwiwɔli ní Yesu aŋu mɛ ɛ.
36Lɛ Yudanɛ ma bɛsi ba ahanuglɔ ba si, “Mledi kiliɛ gi alɔ yɛ ɛ!”
37Pɔ̀ ba mɛ batɔ beʋi ba hanuglɔ ba si, “Aki si kaŋupoa kɛ mɔ, aníte e? Kitani ɔ́tratani kuki si onyime liɛ ɔ́tratse na a?”
Yesu ayɔ ni Lazaro adɔ ni bekpo ʋa mɛ
38Limi Yesu aʋa lɛ atani kuʋla dzɛ ɛ, lɛ atrɛ ni ɔdrɔ lɔ su i. Ɔdrɔ lɔ onu kuke gi bebu ikpɛ ní liklakpɔ mɛ ɛ, xe bɛkɔ likla ʋidi itɔ ɛda ní lɔ onu i. 39Yesu apani si, “Mlemli likla nɛ azanɔ!”
Marta, gi onu okpo ye yenemidzɛ, ebu le onu si, “Ɔkaɛ, ɔfũ nyaninyani ɔtɔ aaze. Bevive ye ewe tene la ya a!”
40Lɛ Yesu asi yɛ si, “Mási wɔ si wɔamɔ Aya yɛ kigaglaɛ xegi wɔzi ŋa na a?”
41Bemli likla nɛ ɛzanɔ. Lɛ Yesu edi lifunu ne lɛ apani si, “Kakaa Aya, medo wɔ ɖase si wuzɛɛta mɛ kutu xe maxwa wɔ ɛ. 42Mete si wuzeenu mɛ eboe la, pɔ̀ mapani nite kɔkpɛ banama gi bali ní ya loso o, tɔ biazɛ lɛ aʋa ŋa si wɔ́ wɔkpɛ mɛ.”
43Gi axwa Aya pɔ́ ɛ, axwa nì ole gagla si, “Lazaro do ba!” 44Okpo ye edo aba, bɛxla yɛ iwla lɛ ni ikli lɛ ni yɛ aŋu na mɛ ni basa ba gi bɛkɔ evive ye e.
Yesu asi ba si, “Mleble ye tɔ ɔsɛ.”
Yudanɛ ma bɛbitɛ kunyanya si biaye Yesu
45Yudanɛ glegle gi bɛba si bedi Maria a, xe bɛmɔ kidiliɛ gi Yesu abitɛ ɛ, bɛzi yɛ aʋa ɛɛŋa. 46Pɔ̀ batɔ bedzitrɛ ní Farisianɛ ma klɔ lɛ bɛsi ba kidiliɛ gi Yesu abitɛ ɛ. 47Lɛ Farisianɛ ma ni kusumu yo baka ʋidi ba bɛtsa nì Yudanɛ ma baka ba lihakpɔ lɛ, lɛ bɛpani si, “Ege kwibitɛ ɛ? Mledi enugutseboe ala gi onyime liɛ ɛɛbitɛ ɛ! 48Xe kwiki yɛ kudeo onu si ɔtrɛ lɛ aʋa te e, ɔnɔ kakaa aazi yɛ aʋa ŋa, lɛ Roma banɛ baka ba biayɔ ní blɔ su u, lɛ biayaʋi blɔ Lisɔligba lɛ kɔ bɛzi blɔ kesea ɛ!” 49Ba mɛ tole gi yɛ linyi si Kayafa a, gi eze Kusumu yo Ɔka ʋidi ye ni ligɔɛ lɛ klɔ mɛ ɛ, apani si, “Mléte liboe lɛ gi liiba koŋ u! 50Futɔ mléte si lipɛ sanɔ si mlaki tɔ ɔnɔ tole otse ní banima petee litukpo, si tɔ kesea petee kakyrɔ na a?”
51Sugba ɛ, ɔ́pani liboe lɛ ya ní yɛ ɔtutɔ yɛ isu wla mɛ ɛ; pɔ̀ gi eze Kusumu yo Ɔka ʋidi ye ni ligɔɛ lɛ klɔ mɛ ɛ, azeedo liboe aplɛ si Yesu atrátse ní Yuda kesea petee litukpo. 52Lɛ aní kí ba tete e, pɔ̀ tɔ ɔkpɛ Aya yɛ banama petee gi behle eku kelea mɛ likpɔ ɔ. 53Dɔni liwe lɛ klɔ aʋa kɔtsinɔ ɛ, Yudanɛ baka ba bɛ́nya nɛ lɛ bɛzɛpɛ́ kudeo liɔ onu gi biaga a, xe biaye Yesu i.
54Lɛ loso Yesu ɔ́zeedo ní Yudanɛ ma kusi tɔ ɔ, pɔ̀ asɛ lɛ atrɛ níklɔ gi eti ipɔni ɔyaya kɔ ní Efrayim kamamia mɛ ɛ, niklɔ eze ni yɛ badɔkpasi ba.
55Lipoe le lina pɔ́ ki Kutselidɔzawe le kuŋaŋaa, lɛ banɔ glegle bɛdɔ ní ba izeklɔ lɛ bemu itrɛ ní Yerusalem tɔ bezeexo kusuplo ligoʋi le kpɛ ɔtɔ ɛki liwe le e. 56Bɛzɛɛpɛ́ Yesu, lɛ gi bɛkpɛ likpɔ ní Lisɔligba lɛ mɛ ɛ, beʋi ba ahanuglɔ ba si, “Kitɛ wogyodi i? Atrába liwe le me, futɔ ɔ́traba na a?” 57Pɔ̀ Kusumu yo baka ba ni Farisianɛ ma bɛki ɔsã ɛplɛ si, xe ɔnutɔ ete niklɔ gi Yesu ɔlɛ ɛ, lilɛ si ɔga ki kutète, tɔ biavu ye.",https://www.bible.com/bible/1982/JHN.11.AVN
YOHAN 12,"Maria asra kumu flafla aki Yesu ní Betania
1Agi bigɔ ewe teglo tɔ baŋa Kutseolidɔzawe le e, Yesu atrɛ ní Betania, Lazaro, onyime liɛ gi Yesu ayɔnɔ adɔ ni bekpo ʋa mɛ ɛ, yɛ ɔma nɔ mɛ. 2Bɛtɔ bilagɔdɔ ɛki yɛ níklɔ, Marta esumu ní ɔkplɔ nɔ su; Lazaro fɛ eze ní banama gi beze ɔkplɔ nɔ su ni Yesu kusi i. 3Lɛ Maria akɔ nad kumu flafla gi kwizi kedzi i, tukpa likpe akɔ abali ní Yesu kuklikpɔɔ xe akɔ yɛ siya sɛ etsoli i. Kumu yɔ ɔfũ nɔ ɛzi kepea petee me.
4Yesu yɛ badɔkpasi ba mɛ tole, Yuda Iskariot, ɔniliɛ gi yɛ atrábu ye kɔ ɛ, apani si, 5“Ege loso xe báda kumu liɔ ya gi kwiazi kibɔ pititi alafa tiata a, xe biakɔ kɛ ɔki bazianete ba na a?” 6Apani nite, aní si akɔ lɛ mɛ aki bazianete ba pɔ̀ lɛ ese linu si onu oze. Yɛ klɔ kibɔɛ kepimia kalɛ lɛ izɛɛkpɛ awla kɛ mɛ ɛ.
7Pɔ̀ Yesu apani si, “Mla yurɔ yɛ! kidiliɛ gi abitɛ ɛ, abitɛ kɛ aki mɛ livive we le. 8Bazianete ba kɔ bali ní mlɔ su lipoe kakaa, pɔ̀ mátraze mlɔ su i tsinɔ ɔ.”
Yudanɛ ma bɛnya ni Lazaro su
9Gi Yudanɛ glegle benu si Yesu ɔlɛ ní Betania ɛ, bɛtrɛ níklɔ aní Yesu tete loso pɔ̀ tɔ bɛɛmɔ Lazaro gi Yesu ayɔnɔ dɔni bekpo ʋa mɛ ɛ. 10Lɛ Kusumu yo baka ʋidi ba bɛbitɛ batrɔtrɔ tɔ beye Lazaro fɛ ɛ, 11lɛ ese linu si, kɔkpɛ yɛ loso o, Yudanɛ glegle beekyi kede kpɛ ba xe bɛɛzi Yesu aʋa ɛɛŋa a.
Yesu eti eku ní Yerusalem ŋwisi ɔʋaŋa kinɛ
12Keletitia mɛ ɛ, linɔkpi ʋidi itɔ gi liba Kutseolidɔzawe le me e, linu si Yesu ɔlɛ kudeo me gi atrába Yerusalem. 13Lɛ bɛkɔ siwlawla sɛ ɛ, xe bɛzɛtsani yɛ nì ozi si, “Hosana! Aya ɔkrira ɔniliɛ gi atrába ní Ɔkaɛ linyi ne me e! Aya ɔkrira Israel Okusi ye!” 14Yesu amɔ tedzi obi lɛ emu atrɔ yɛ aʋa ŋwisi kiliɛ gi kuŋwlimi dradra kwipani kinɛ ɛ si, 15“Mlakíse lifu u, mlɔ Zion bebi ʋa a! Mledi ke! mlɔ okusi ye atrába, ɔtini ní tedzi obi ye aʋa a.” 16Yɛ badɔkpasi ba bénu le ese ní lipoe lɛ klɔ mɛ ɛ; pɔ̀ gi bɛyɔni Yesu ní yɛ kuklekleo me e, bɛplɛ aŋu si kuŋwlimi dradraa kwipani nite ní yɛ su lɛ eboa la ya bɛbitɛ ɛyurɔ yɛ ɛ.
17Banama gi beze ní Yesu su u, xe axwa Lazaro edono ní ɔdrɔ lɔ mɛ ɛ, xe ayɔni yɛ adɔ ni bekpo ʋa mɛ ɛ, bɛzeehle liboe lɛ klɔ gi liba lɛ mɛ ɛ. 18Lɛ loso linɔkpi le lizɛɛtsani yɛ, lɛ ese linu si benu si abitɛ linugutseboe lɛ ya. 19Lɛ Farisianɛ ma bɛpani ki ba ahanuglɔ ba si, “Mlɛ mɔ, kuʋíbu kakli koŋu! Mledi, kelea petee kalɛ ni yɛ kude!”
Hela banɛ batɔ bɛpɛ si bɛɛmɔ Yesu
20Hela banɛ batɔ beze ní banama gi bɛtrɛ ní Yerusalem si beezesumu Aya ní liwe le me kusi i. 21Bɛtrɛ ní Filipo gi ádɔ Betsaida ní Galilea ɛ, klɔ lɛ bɛpani si, “Ɔka, kwipɛ si kumɔ Yesu.” 22Filipo kyɛ azɛɛsi Andrea lɛ batiaʋa bɛzɛsi Yesu i.
23Yesu ebu le onu aki ba si, “Lipoe le lina gi Ɔnɔɛ Yebi ye aazi kuklekle ʋidi i. 24Mɛɛsi mlɔ anukwarɛɛ si; limlɔbi tile e, nite ko liaze xe béglu le e, xe lítse e. Pɔ̀ xe litsé e, lɛ kɔ liayo ebi ní kisrɛsrɛ mɛ. 25Ɔniliɛ gi adimɛ ni yɛ ligbã nɛ ɛ, aalila lɛ; ɔniliɛ gi ɔ́dimɛ ni yɛ ligbã nɛ ni kelea lia mɛ ɛ, abla lɛ ɔki ligbã́ moblo le. 26Ɔnɔ kakaa gi apɛ si yiwa mɛ lixwɛ nɛ ɛ, lilɛ si okuni mɛ kude tɔ mɛ ɔnɔsumu ye aaze ni mɛ su níklɔ gi malɛ ɛ. Lɛ Mɔka Aya aakpɛ kubùbù ní ɔnɔ kakaa gi aawa mɛ axwɛ na su.
Yesu apani ní Yɛ kutseo su
27“Yesu apani si, “Abla ɛ, mɛ ɔna nɔ ɛxixa lɛ liboe woli pani i? Mipani si, ‘Kaka Aya kitɔ ɔnyɔsasaa lɔ ya ɔdɔ mɛ ɔza na a?’ Pɔ̀ lɛ loso maba atɔ miga ɔnyɔsasa lɔ ya kini mɔmɔɛ mɛ.” 28Kaka Aya, Kpɛ kukɔ́kɔ́ ní wɔ linyi ne su!
Lɛ ole ɔtɔ eyi idɔni lifunu ne si, “Makpɛ kukɔ́kɔ́ ní lɛ su, lɛ maakpɛ kukɔ́kɔ́ lɛ su dzɛ ɛ.” 29Linɔkpii lɛ gi lize níklɔ ɛ, linu ole lo, lɛ batɔ bɛpani si dzeni eegu u, batɔ fɛ si Aya ɔxwɛdzɛ yɛ egu kunugu aki yɛ ɛ!
30Pɔ̀ Yesu asi linɔkpi le si, “Aní mɛ loso ole lo egu kunugu yo, pɔ̀ mlɔ loso o. 31Abla kɔ ɛ, lipoe le lina gi Aya axwa litsi ni kelea mɛ banima a, lɛ aabu ba lipɔ ɔ; able lipoe le lina gi Aya aatí kelea lia ka ɔʋaŋa ɛ. 32Xegi bemuni me ní lifune e, maahe ɔnɔ kakaa pɔni isu ya.” 33Gi apani nite e, abasi kutse uliɔ elu gi atrátsé e.
34Linɔkpi le libu le onu si, “Blɔ Ɔsã nɔ ɛsi blɔ si, Kristo ye aaze ligbã́ moblo. Kitɛ wɔasi blɔ si, ‘lilɛ si bemuni Ɔnɔɛ Yebi ye e’? ‘Nyaŋwɛ onu Ɔnɔɛ Yebi liɛ ya a’?”
35Yesu ebu le onu si, “Kuklekleo kwiaze ní mlɔ kusi kɔna ni lipoe kpekpemi itɔ. Mlatrɛ ní mlɔ kudeo aʋa gi kuklekleo kulɛ ɛ, tɔ kele kakíblo ni mlo o. Ɔnɔ gi ɛɛga litumu ne me e, óʋite niklɔ gi ɛɛtrɛ ɛ. 36Mlazi kuklekleo aʋa aŋa, ni lipoe lɛ mɛ gi mlɛmɔ kɔ ɛ, tɔ mlaaze kuklekle me banɔ.” Gi Yesu apani nite pɔ ɛ, asɛ lɛ azeekpo isu ya ní ba su i.
Yudanɛ ma kumɔziŋaa
37Lilɛ lɛ mɛ si Yesu anya abitɛ enugutseboe la ní ba aŋu mɛ, pɔ̀ bázɛ yɛ aʋa aŋa a, 38tɔ liboe le gi Aya yɛ oboedoplɛɛ Yesaya apani aplɛ liba lɛ mɛ si,
“Ɔkaɛ, nyaŋwɛ azɛ wɔ liboe le gi kwipani aʋa aŋa a? Nyaŋwɛ Ɔkaɛ ebu yɛ kigaglaɛ abasɛ ɛ?”
39Lɛ loso bátani kuzi ŋa a, lɛ ese linu si Yesaya apani ní ɔkutɔ kyɛ si,
40“Aya eni ba bimbi ʋe
lɛ aki si ba begyodi ba mɛ bá dra,
tɔ ba bimbi ʋe biki mɔ
lɛ bátranu eboe ese ni ba begyodi ʋa kyɛ ɛ,
lɛ batrá kyi ba mɔkɔ ɔ
xe maayɔni ba a.”
41Yesaya apani te lɛ ese linu si amɔ Yesu yɛ kuklekleo lɛ apani ní yɛ su i.
42Pɔ kyɛ ɛ, Yudanɛ baka glegle bɛzi Yesu aʋa ɛɛŋa; pɔ̀ kɔkpɛ Farisianɛ ma loso e, bápani lɛ su ní banɔ kusi i, ni lifu si biabu bá ya ní Yudanɛ ma itsa klɔ. 43Lɛ ese linu si bɛdimɛ ni kukpɔ̀kpɔ̀ dɔni banima kɔ sani dɔni Aya kɔ ɔ.
44Yesu apani ni ole gagla si, “Ɔniliɛ gi azɛ mɛ aʋa aŋa ɛ, aní mɛ tete aʋa azɛ aŋa a, pɔ̀ azɛ ɔniliɛ gi yɛ akpɛ mɛ kyɛ aʋa aŋa a. 45Ɔniliɛ gi amɔ mɛ ɛ, amɔ ɔniliɛ gi akpɛ mɛ kyɛ ɛ. 46Maba kelea mɛ ŋwisi kani kinɛ ɛ, tɔ ɔnɔ kakaa gi azɛ mɛ aʋa ŋa ɛ, ɔki wɔ litumu ne me e.
47“Xe ɔnutɔ enu mɛ eboe la pɔ̀ ɔ́bitɛ ní la aʋa ɛ, Mátraxwa litsi ni yɛ ɛ, Mába kelea mɛ si míbu banima lipɔ ɔ, pɔ̀ tɔ míbu ba a. 48Ɔniliɛ gi egbe me xe ɔ́zɛ mɛ liboe le e, ɔnutɔ ɔlɛ gi axwa litsi ni yɛ ɛ. Eboa la gi mapani i, la ɛtrabu yɛ lipɔ ní liwe gɔgɔ lɛ aʋa! 49Lilɛ lɛ mɛ, lɛ ese linu si mápani eboe la ní mɛ kigagla mɛ ɛ, pɔ̀ Kaka gi yɛ akpɛ mɛ ɛ, yɛ aki mɛ eboa la gi maapani i, ni kiliɛ gi maado la a. 50Lɛ mete si yɛ ɔsã nɔ izɛɛmani ligbã́ moblo le e. Liboe lɛ gi mapani i, lɛ linu lɛ klɔ gi Kakaa Aya asi mɛ si mipani i.”",https://www.bible.com/bible/1982/JHN.12.AVN
YOHAN 13,"Yesu eplo Yɛ badɔkpasi ba kuklikpɔɔ
1Gi ligɔ liwe tile tɔ baŋa Kutseolidɔzawe le e. Yesu ete si lipoe le lina ki yɛ si yisɛ̀ ní kelea mɛ tɔ yidzì itrɛ ní Kaka Aya kɔ. Alɔ banama gi bali kelea mɛ ɛ, gi benu yɛ banɛ ɛ, kɔtsini yɛ kutseo me ke, lɛ ebu yɛ kulɔlɔɔ petee abasi ba a.
2Yesu ni yɛ badɔkpasi ba bɛzɛŋa bilagɔdɔ mɛ. Lɛ ozimizi ye akpɛ kugyodi ní Yuda gi onu Simon Iskariot yebinyime yɛ litukpo le me kókò si ɔkpɛ Yesu awla a. 3Yesu etè si Kakaa Aya akɔ kidɔ kaka akpɛ ní yɛ kigaglaɛ ese; etè si yɛ adɔ Aya kɔ lɛ yedzitrɛ ní Aya kɔ ɔ. 4Nite si ayɔ ní ɔdɔŋakplɔ nɔ su, ebu yɛ awu la aʋa liwu le, lɛ akɔ kavlɔa sama yɛ kasaa ɛ. 5Lɛ enye kuni akpɛ ni kezi katɔ mɛ ɛ, xe ekpese yɛ badɔkpasi ba kuklikpɔɔ kuplo e, lɛ etsoli ko ni kavlɔa gi asama ní kasaa ɛ.
6Gi lina Simon Petro aʋa ɛ, eʋi Yesu si, “Ɔkaɛ, kiplo wɔ si wúplo mɛ kuklikpɔ na a?”
7Yesu ebu le onu si, “Wɔtranu kidiliɛ gi mɛɛbitɛ ese abla a, pɔ̀ wɔanu lɛ ese ní lɛ kede e.”
8Petro apani si, “Mátradimɛ liwewe si wɔaplo mɛ kuklikpɔ ɔ!” Lɛ Yesu ebu le onu si, “Xe wɔ́ki méplo wɔ kuklikpɔ ɛ, wɔtraze mɛ ɔdɔkpasi tɔ ɔ.” 9Simon Petro ebu le onu si, “Ɔkaɛ, wukíplo mɛ kuklikpɔɔ tètè e, boŋu i, plo mɛ kuwlakpɔɔ ni litukpo le fɛ!”
10Yesu asi yɛ si, “Ɔnɔ kaka gi ewlo koko e, yɛ isu ya idra lɛ ɔ́ziã si owlo tɔ ɔ, pɔ̀ kɔ kuklikpɔ ko aaplo o. Mlɔ pɔ́ mlɔ isu ya idra ɔnɔ tole ko ɔ́dra a.” 11Yesu kɔ ete ɔniliɛ gi yɛ atrákpɛ yɛ awla ɛ; lɛ loso apani si, “Mlɔ pɔ́, mlɔ isu ya idra a ɔnɔ tole ko ɔ́dra a.”
12Agi Yesu eplo ba kuklikpɔɔ pɔ́ ɛ, edzini yɛ liwu le aʋa liwu le akpɛ lɛ edzi atrɛ ní yɛ ozeklɔ ní ɔkplɔ nɔ su i. Lɛ Yesu eʋi ba si, “Dani mlenu kidiliɛ gi mabitɛ aki mlɔ ese e?” 13“Mlɛzɛxwa mɛ si, ‘Ɔdɔbasɛ’ ni ‘Ɔkaɛ’, nite ɖii lilɛ si mlabitɛ, lɛ ese linu si niteme ɔnɔ menu u. 14Xe Mɛ mlɔ Ɔkaɛ ni Ɔdɔbasɛ yɛ, meplo mlɔ kuklikpɔ ɛ, lilɛ si mlɔ fɛ, mleplo mlɔ ahanuglɔ ba kuklikpɔɔ. 15Maplɛ liŋwitsɛ aki mlɔ, tɔ mlɔ kyɛ mlabitɛ nite ɖii gi mabitɛ aki mlɔ ɛ. 16Mɛɛsi mlɔ anukwarɛɛ: ɔnɔdzidzi ɔ́tɔtɔ óʋikeme sani yɛ ɔkaɛ ɛ, lɛ ɔxwɛdzɛ ɔ́tɔtɔ fɛ ɛ, óʋikeme sani ɔniliɛ gi akpɛ yɛ ɛ. 17Abla gi mlete anukwarɛ liɛ ya ɛ, biakrira mlɔ xe mlɛkpɛ lɛ ni axwɛwawa mɛ ɛ.
18“Aní mlɔ petee mɛɛsɛ ɛ; Mete banɔaklɔ gi makya ɛ. Pɔ̀ lilɛ si kuŋwlimi yɔ kuba kɔ mɛ gi kwipani si i, ‘Ɔniliɛ gi ɛɛkpɛ awla kezi me ni mɛ ɛ, ayɔ kedu ní mɛ su.’
19“Mɛɛsi mlɔ abla xe ableke liaba lɛ mɛ ɛ, tɔ xe liba lɛ mɛ ɛ, mlaazi ŋa si ‘Mɛ menu Ɔniliɛ gi ɔlɛ dɔni kelea okpese klɔ ɔ.’ 20Mɛɛsi mlɔ anukwarɛɛ, ɔniliɛ gi azɛ ɔnɔ kakaa a gi makpɛ ɛ, azɛ mɛ fɛ; lɛ ɔniliɛ gi azɛ mɛ ɛ, azɛ ɔniliɛ gi yɛ akpɛ mɛ ɛ.”
Yesu apani si ɔnutɔ atrákpɛ Yɛ awla
21Gi Yesu apani eboa la ya pɔ́ ɛ, axixa ní yɛ ɔna nɔ mɛ lɛ apani si, “Mɛɛsi mlɔ anukwarɛɛ; mlɔ mɛ tole atrákpɛ mɛ awla a.”
22Lɛ badɔkpasi ba bedi ba ahanuglɔ ba aŋu na mɛ ni kupisa ní ɔniliɛ gi ɛɛsɛ su u. 23Badɔkpasi ba mɛ tole, iliɛ klɔ gi Yesu alɔ ɛ, eze ní yɛ su. 24Simon Petro abasi yɛ awla lɛ edo yɛ ɔdali si, “Ʋi ye ɔniliɛ su gi ɛɛpani i.”
25Lɛ ɔdɔkpasi liɛ klɔ ɛ eti apɔni Yesu lɛ eʋi si, “Ɔkaɛ, nyaŋwɛ onu ɔniliɛ klɔ ɔ?”
26Yesu ebu le onu si, “Ɔniliɛ gi maakɔ lìklã ɛ lɛ ya tu ní oni no me xe maakɔ lɛ kɔ ɛ; yɛ onu ɔniliɛ klɔ.” Lɛ aya lìklã nɛ, xe etu le ní oni no me, lɛ akɔ lɛ aki Yuda Iskariot, Simon yebinyime e. 27Gi Yuda azɛ lìklã nɛ ko e, lɛ Satana eku ní yɛ mɛ ɛ.
Yesu asi yɛ si, “Kɔsi tɔ bitɛ kidiliɛ gi wɔpɛ si wubitɛ ɛ!” 28Pɔ̀ banama gi beze ní ɔdɔŋakplɔ nɔ su i, bénu kidiliɛ loso gi Yesu apani aki yɛ nite ese e. 29Agi Yuda klɔ kibɔɛ kize e, badɔkpasi batɔ bɛkɔ lɛ si kisí Yesu asi yɛ si ɔzeedzi kudɔkpa liɔ gi biazia ki Liweŋaŋa nɛ ɛ, loo tɔ ɔzɛɛki bepiplinete ba kiditɔ.
30Lɛ gi Yuda azɛ lìklã nɛ ko e, edo kyɔŋ. Lize elesi.
Yesu aki ɔsã vuvu
31Gi Yuda edo e, Yesu apani si, “Abla ɛ Ɔnɔɛ Yebi ye yɛ Kukɔkɔɔ kwiaŋwi, abla ɛ Aya yɛ kukɔkɔɔ kwiaŋwi gani Obi ye me. 32Lɛ xe Aya yɛ kukɔkɔɔ kwiŋwi gani Obi ye me e, kɔlɔ Aya aabu Ɔnɔɛ Yebi ye kukɔkɔɔ basɛ gani yɛ ɔtutɔ mɛ, lɛ aabitɛ lɛ kyɔŋ ɔ. 33Mɛ bebi ba, mátraze ní mlɔ su lipoe gblamadza tɔ ɔ. Mlɛtrapɛ́ mɛ; pɔ̀ liboe lɛ klɔ gi masi Yudanɛ baka ba ɛ, lɛ mɛɛsi mlɔ abla si, ‘Mlátratani niklɔ gi mɛɛtrɛ ɛ, kutrɛ.’
34“Lɛ abla ɛ, mɛɛki mlɔ ɔsã vuvu: mlalɔ mlɔ ahanuglɔ ba. Ŋwisi kiliɛ gi malɔ mlɔ kinɛ ɛ, nite lilɛ si mlalɔ mlɔ ahanuglɔ ba. 35Xe gi mlɛlɔ mlɔ ahanuglɔ ba ɛ, kɔlɔ ɔnɔ kakaa aatè si mɛ badɔkpasi mlenu.”
Yesu apani si Petro aanada si yete Ye
36Lɛ Simon Petro eʋi Yesu si, “Nifɔ wɔɛtrɛ, Ɔkaɛ ɛ?” Yesu ebu le onu si, “Niklɔ gi mɛɛtrɛ ɛ, mlátratani mɛ kude kukuno abla pɔ̀ mlakuni mɛ kude lɛ kede e.” 37Petro eʋi si, “Ɔkaɛ, ege lɛ loso mátratani wɔ kude kukuno abla a?” “Malɛ kublabla mɛ si maatse ní wɔ litukpo!” 38Lɛ Yesu ebu le onu si, “Wɔnya li ní kublabla mɛ si wɔatse ní mɛ litukpo o? Mɛɛsi wɔ anukwarɛɛ si xe ableke ologlo lo aamè e, wɔanada tata si wote me.",https://www.bible.com/bible/1982/JHN.13.AVN
YOHAN 14,"Yesu akpɛ ɔna Yɛ badɔkpasi ba lipo
1Yesu asi yɛ badɔkpasi ba si, “Mlamɔ ɔna lɛ mlakípisa a, mlazi Aya aʋa aŋa, lɛ mlazi mɛ fɛ aʋa aŋa. 2Bagbáke ʋa besrɛ ní Mɔka kepea mɛ, lɛ mɛɛtrɛ tɔ mizɛɛlulɔ ozekɔ ɛki mlɔ. Mátrado le ɛsi mlɔ ɔ, xe gi líma lɛ mɛ ɛ. 3Lɛ xe malulɔ oze klɔ aki mlɔ pɔ́ ɛ, maadziba ɛgbani mlɔ tsinɔ ní mɛ isu ya su, tɔ mlɔ fɛ mlaaze niklɔ gi malɛ ɛ. 4Mlete kudeo liɔ gi kwitrɛ ní niklɔ gi mɛɛtrɛ ɛ.”
Yesu Yɛ onu Aya klɔ kudeo
5Toma asi Yesu si, “Ɔkaɛ, kúte niklɔ gi wɔɛtrɛ ɛ; lɛ kitɛ kwiate kudeo gi kwitrɛ ní klɔ na a?”
6Yesu ebu le onu si, “Mɛ menu kudeo, anukwarɛɛ, ani ligbã́ nɛ: ɔnɔnɔ ɔʋítrɛ ní Kaka Aya kɔ ɔ, xe ɔ́ga mɛ aʋa a. 7Lɛ asi ba si, Abla gi mlete me e, mlate Mɔka fɛ, lɛ dɔni abla kɔtsinɔ ɛ mlete ye lɛ mlɛ mɔ yɛ.” 8Filipo asi Yesu si, “Ɔkaɛ liboe lɛ gi liziã blɔ ko linu si basɛ blɔ Kakaa” 9Yesu ebu le onu si, “Lipoe gblamadzaɛtɔ lɛ ya gi malɛ ní mlɔ kusi i; lɛ mléte me a Filipo o? Ɔniliɛ gi amɔ mɛ ɛ, amɔ Kakaa Aya. Ege lɛ loso, wɔɛpani si, ‘Basɛ blɔ Kakaa Aya a’? 10Kɔ wɔ́ziŋa si malɛ ní Kakaa Aya mɛ ɛ, xe Kakaa kyɛ ɔlɛ ní mɛ mɛ̀ na a? Yesu asi yɛ badɔkpasi ba si, Eboa la gi mapani aki mlɔ ɛ ádɔ mɔ kɔ ɔ.” Kakaa, gi yɛ ɔlɛ ní mɛ mɛ̀ ɛ, yɛ ɛɛwa yɛ ɔtutɔ yɛ axwɛ na. 11Zi mɛ aʋa ŋa xe mapani si malɛ ní Kakaa mɛ ɛ, lɛ Kakaa fɛ ɔlɛ ní mɛ mɛ̀ ɛ, xe líma te fɛ ɛ, zi lɛ aʋa ŋa kɔkpɛ axwɛ ana gi mɛɛwa loso o. 12Mɛɛsi mlɔ ní anukwarɛɛ mɛ si; ɔniliɛ gi azɛ mɛ aʋa aŋa ɛ, aabitɛ kidiliɛ gi mabitɛ ɛ, Ee, aabitɛ glegle sanɔ, lɛ ese linu si mɛɛtrɛ ní Kaka Aya klɔ. 13Lɛ maabitɛ kidɔ kakaa gi mlaʋi ní mɛ linyi ne me e, tɔ Obi ye aakpɛ kukɔkɔ ní Kaka Aya su. 14Xe mleʋi me kidɔ kakaa ni mɛ linyi ne me e, Maabitɛ kɛ.
Kakaplɛ ki Ɔfuɛfuɛ Dradra lɔ kukɔkɔ
15Xe mlɛlɔ mɛ ɛ, mlaabitɛ ni mɛ isã nɛ aʋa. 16Lɛ maaʋi Kaka, lɛ aaki mlɔ Ɔpɔnɔpɔnɔ dzedze e, gi aaze ní mlɔ su kɔtsinɔ kanɔmɛ anɔmɛ ɛ. 17Yɛ onu Ɔfuɛfuɛ nɔ gi izeebu anukwarɛɛ basɛ ní Aya su u. Kelea mɛ katrátani yɛ kuzɛ ɛ, lɛ ese linu si katrátani yɛ kumɔ loo yɛ kute e. Pɔ̀ mlete ye, lɛ ese linu si ɔlɛ nì mlɔ lɛ ɔkpasi ní mlɔ mɛ ɛ. 18Xegi masɛ ɛ, mátrayurɔ mlɔ ɖekyavi i; Maadziba mlɔ klɔ. 19Ligɔ taʋɛ kelea mɛ kátramɔ mɛ tɔ ɔ, pɔ̀ mlɔ kɔ mlamɔ mɛ; lɛ xegi medzi ligbã́ ɛ, mlɔ fɛ mlaaze ligbã́. 20Xe liwe lɛ klɔ lina ɛ, mlaate si malɛ ligbã́ ní Mɔka mɛ, lɛ mlalɛ ligbã́ ní mɛ mɛ̀ ɛ, kiliɛ ɖii gi malɛ ligbã́ ní mlɔ mɛ ɛ. 21“Banama gi bɛzi mɛ isã nɛ ɛ, xe bɛbitɛ ní lɛ aʋa ɛ, ba benu banama gi bɛlɔ mɛ ɛ. Mɔka aalɔ banama gi bɛlɔ mɛ ɛ. Mɛ fɛ maalɔ ba, lɛ maabu isu basɛ ba a.”
22Lɛ Yuda, pɔ̀ aní Yuda Iskariot, apani si, “Ɔkaɛ, kitɛ liaze si wɔabu isu basɛ blɔ pɔ̀ aní kelea banima na a?”
23Yesu ebu le onu aki yɛ si, “Ɔniliɛ gi alɔ mɛ ɛ, aazi mɛ bidɔbasɛbasɛ ʋɛ. Mɔka Aya aalɔ yɛ, lɛ Mɛ ni Mɔka kwiaba yɛ klɔ ɔ, lɛ kwiaze nì yɛ ɛ. 24Pɔ̀ ɔniliɛ gi ɔ́lɔ mɛ ɛ, ɔ́trazi mɛ bidɔbasɛbasɛ ʋɛ ɛ. Lɛ bidɔbasɛbasɛ bɛ klɔ ɔ gi mlenu i, aní mɛ ɔtutɔ binɛ ɛ, pɔ̀ bidɔ ní Kakaa Aya gi yɛ akpɛ mɛ ɛ kɔ.
25“Masi mlɔ la ya gi malɛ ni mlɔ su i. 26Pɔ̀ Ɔpɔnɔpɔnɔɛ, Ɔfuɛfuɛ Dradra lɔ, gi Kakaa Aya aatsisi ní mɛ linyi ne me e, aabasɛ mlɔ kidɔ kakaa, lɛ aaki mlaaplɛ aŋu ní eboa la pɔ́ gi masi mlɔ ɛ aʋa a. 27Kusuyɔ mɛ yurɔ ɛki mlɔ; linu mɛ ɔtutɔ mɛ kusuyɔ gi maki mlɔ ɛ. Máki mlɔ kɔ kiliɛ gi kelea mɛ kizɛɛki mlɔ ɔ. Mlamɔ ɔna tɔ mlakípisa; mlakíse lifu u. 28Mlenu gi masi mlɔ si, ‘Mɛɛsɛ ní mlɔsu u, pɔ̀ maadziba mlɔ klɔ ɔ.’ Xe mlɛlɔ mɛ ɛ, isami iaku mlo si mɛɛtrɛ ní Kakaa Aya klɔ; lɛ ese linu si yɛ ekeme a sani mɛ. 29Masi mlɔ lɛ ya abla, xe ableke liaba lɛ mɛ ɛ, tɔ xe liba lɛ mɛ ɛ, mlaazi lɛ aʋa ŋa. 30Mátratani kupani kimlɔ lipoe gblamadza tɔ ɔ, lɛ ese linu si kelea ya mɛ ɔʋaŋaɛ atrába. Ɔ́mɔ kigagla ní mɛ aʋa a, 31pɔ̀ lilɛ si kelea banima betè si malɔ Mɔka Aya; lɛ loso mizɛɛbitɛ liboe kakaa gi asi mɛ ɛ. “Mlayɔ tɔ kusɛ niya.”",https://www.bible.com/bible/1982/JHN.14.AVN
YOHAN 15,"Yesu Yɛ onu wain yɛ lihuʋi le ɔtutɔ lɔ
1“Mɛ menu wain yɛ lihuʋi le ɔtutɔ lɔ, lɛ Mɔka Aya yɛ onu wain ɔnyrɔ nɔ onetee e. 2Izɛɛkple liya kakaa ní mɛ mɛ̀ gi liʋíyo e, lɛ izeebu aya la gi izeeyo e su, tɔ aya la mɛ adra tɔ eyo asanɔ. 3Kɔkpɛ eboa la gi masi mlɔ loso e, mlɔ isu idra kooko. 4Mlakɔ isu amìnì nì mɛ tɔ mɛ fɛ mímìnì nì mlɔ. Liseya ɛtɔtɔ lítratani kuyo ní lɛ tutɔ isu wla mɛ ɛ; liatani kuyo xe limìnì nì ose lo o. Nite ke mlatrátani esebi kuyo xe mlámìnì nì mɛ ɛ.
5“Mɛ menu wain yɛ lihuʋi le, lɛ mlɔ mlenu aya la a. Ɔniliɛ gi amìnì nì mɛ ɛ, xe Mɛ kyɛ mamìnì nì yɛ ɛ, aayo esebi glegle; lɛ ese linu si mláma kididɔ kubitɛ mɛ ɛ, xe máma ní mlɔ mɛ ɛ. 6Ɔniliɛ gi ɔ́mìnì nì mɛ ɛ, ɔlɛ ŋwisi liya gi bɛtsa a, xe bekɔ ɛŋwia eʋe e, xe liyurɔ kinɛ ɛ. Biakpɛ aya la klɔ likpɔ kɔ bɛŋwia la ɛkpɛ ní kifu mɛ kɔ ɛkani i. 7Xe mlakpasi ní mɛ mɛ̀ ɛ, gi mɛ eboe la alɛ ní mlɔ mɛ ɛ, kɔlɔ mlaaʋi kidɔ kakaa gi mlɛpɛ́ ɛ, lɛ biaki mlɔ kɛ ɛ. 8Xegi mleyo esebi glegle e, liaki si banima biaki Mɔka Aya kubùbù lɛ liabasɛ kyɛ si mlenu mɛ badɔkpasi i.
9“Malɔ mlɔ kiliɛ gi Kaka Aya alɔ mɛ ɛ; lɛ loso mleze mɛ kulɔlɔɔ mɛ ɛ. 10Xe mlɛga mɛ isã nɛ aʋa ɛ, mlaaze ní mɛ kulɔlɔɔ mɛ, ŋwisi kiliɛ gi maga ní Mɔka Aya yɛ isã nɛ aʋa a, xe malɛ ní yɛ kulɔlɔɔ mɛ ɛ.
11“Masi mlɔ liboe lɛ ya tɔ isami nɛ elu gi ilɛ ní mɛ mɛ̀ ɛ, iaze ní mlɔ mɛ̀, atɔ isami nɛ iayi mlo. 12Mɛ ɔsã nɔ lɔ ya si; mlalɔ mlɔ ahanuglɔ ba, kiliɛ gi malɔ mlɔ ɛ. 13Kulɔlɔ sanɔ gi ɔnɔ aaki yɛ baʋia nɛ ba kunu si, aakɔ̀ yɛ ligbã́ nɛ ɔkɔ ní ba litukpo. 14Lɛ mlɔ mlenu mɛ baʋia ba a, xe mlɛbitɛ ní mɛ ɔsã nɔ aʋa ɛ. 15Máʋixwa mlɔ si besumubi tɔ ɔ, lɛ ese linu si osumubi óʋite kidiliɛ gi yɛ ɔkaɛ ɛɛbitɛ ɛ. Boŋu i, maxwa mlɔ si baʋia, lɛ ese linu si kidɔ kakaa gi menu adɔ ni Mɔka Aya klɔ ɛ, kɛ masi mlɔ. 16Aní mlɔ mlɛkya mɛ ɛ; Mɛ makya mlɔ lɛ makpɛ mlɔ si mlazeeyo esebi glegle, esebi ala klɔ gi aaze tsini kanɔmɛ anɔmɛ ɛ. Atɔ Kaka Aya aaki mlɔ kidɔ kakaa gi mlaaʋi ye ní mɛ linyi ne me e. 17Liboe lɛ ya ɔsã maki mlɔ: Mlalɔ mlɔ ahanuglɔ ba.
Banima ní kelea mɛ bɛtrɔ badɔkpasi ba ahwafi
18“Xe kelea mɛ banima bɛtrɔ mlɔ ahwafi i, mlaplɛ aŋu si, betu mɛ ahwafi kutrɔ. 19Xe mlenu kelea mɛ banɛ ɛ, kelea mɛ kialɔ mlɔ ŋwisi ka ɔtutɔ banɛ kinɛ ɛ. Pɔ̀ makya mlɔ ebu ní kelea mɛ ɛ, lɛ mlénu kelea mɛ banɛ tɔ ɔ; lɛ loso kelea mɛ banima bɛtrɔ mlɔ ahwafi i. 20Mlaplɛ aŋu liboe lɛ gi masi mlɔ aʋa a si, ‘Osumubi ɔtɔtɔ óʋikeme sani yɛ ɔkaɛ ɛ.’ Xe bɛyɔ kedu ní mɛ su i, biayɔ kedu ní mlɔ fɛ su; xe bɛga ní mɛ bidɔ basɛbasɛ ʋɛ aʋa ɛ, biaga ni mlɔ binɛ mɛ fɛ aʋa. 21Biayɔ kedua lia ya ní mlɔ su kɔkpɛ mɛ linyi ne loso; agi béte ɔniliɛ gi akpɛ mɛ ɛ. 22Nya bátraŋa lipɔ ní ba kuzimizi yo me e, xe mába egu kunugu yo aki ba a, pɔ̀ abla ɛ, liboeboe líma ba awla gi biakɔŋwlɛ ba kuzimizi yo litukpo o. 23Ɔniliɛ gi atrɔ mɛ ahwafi i, atrɔ Mɔka Aya fɛ ahwafi. 24Nya bátrabu ba lipɔ ɛkpɛ ba eboe zimizi na a, xe mábitɛ kidiliɛ gi ɔnɔnɔ ɔ́bitɛ ni ba kusi oʋídi i; Pɔ̀ abla ɛ, bɛmɔ enugutseboe a la gi mabitɛ ɛ, pɔ̀ fɛ ɛ, bɛtrɔ mɛ ni Mɔka Aya pɔ́ ahwafi. 25Lɛ ya kɔ ɛ, lilɛ si liba lɛ mɛ atɔ liboe lɛ gi bɛŋwlimi kpɛ ní ba ɔsã nɔ mɛ ɛ, liba lɛ mɛ si, ‘Liboeboe mobamoba ɛ, bɛtrɔ mɛ ahwafi.’
26“Xegi Ɔpɔnɔpɔnɔɛ gi maatsisi mlɔ dɔni Kaka Aya klɔ aba ɛ, Yɛ adra mɛ su. Ɔfuɛfuɛ nɔ gi aabu anukwarɛɛ kubasɛ ní Aya su u, gi ɛdɔ ní Kaka Aya klɔ ɛ. 27Lɛ mlɔ fɛ ɛ, mlaadra mɛ su ki banima, lɛ ese linu si mleeze ní mɛ su dɔni okpese klɔ ke.",https://www.bible.com/bible/1982/JHN.15.AVN
YOHAN 16,"1“Masi mlɔ lɛ ya, tɔ mlakíyurɔ mlɔ kuziŋaa. 2Biakpikpini mlɔ ní Yudanɛ ma itsaklɔ; sugba ɛ, lipoe le litrába gi ɔnɔ kakaa gi aaye mlo e, aabu si gi yɛ abitɛ nite e, yɛ awa Aya lisumuxwɛ. 3Banima biabitɛ eboa la yurɔ mlɔ lɛ ese linu si béte Kaka Aya loo mɛ ɛ. 4Pɔ̀ masi mlɔ lɛ ya, tɔ xe lipoe le lina kí ba si babitɛ eboa la ya ɛ, mlaaplɛ aŋu si masi mlɔ. Mási mlɔ akpɛ ɔtɔ lɛ ese linu si meze ní mlɔ su u.
Ɔfuɛfuɛ Dradra lɔ axwɛwawa la
5“Pɔ̀ abla ɛ, mɛɛsɛ ɛtrɛ ní ɔniliɛ gi yɛ akpɛ mɛ klɔ ɔ, pɔ̀ mlɔmɛ ɔtɔtɔ óʋi me si ‘nifɔ wɔɛtrɛ ɛ.’ 6Lɛ gi masi mlɔ eboa la ya ɛ, mlɔ ina nɛ iku kunyipu. 7Pɔ̀ mɛɛsi mlɔ anukwarɛɛ si, lipɛ kimlɔ si misɛ̀, lɛ ese linu si xe másɛ ɛ, Ɔpɔnɔpɔnɔɛ ɔ́traba mlɔ klɔ ɔ. Pɔ̀ xe masɛ ɛ, kɔlɔ maatsisi yɛ mlɔ klɔ. 8Xegi aba ɛ, aabu basɛ banima ní kelea mɛ si, bɛta kese xe gi bɛpani si béte liboe ni eboe zimizi, kude gyɔgyɔ, nì Aya litsi xwaxwa nɛ su u. 9Ní kuzimizi su i, bɛta kese lɛ ese linu si bázɛ mɛ aʋa aŋa a; 10lɛ ní ba kude gyɔgyɔ aʋa mezemeze su i, bɛta kese lɛ ese linu si Mɛɛtrɛ ní Kakaa Aya klɔ, lɛ mlatrámɔ mɛ tɔ ɔ; 11lɛ ní litsixwaxwa lɛ su i, bɛta kese lɛ ese linu si bɛxwa litsi nì kelea mɛ ɔʋaŋaɛ kooko.
12“Eboe alɛ mɛ awla sanɔ gi maasi mlɔ ɛ, pɔ̀ asásrɛ ki mlɔ la ese kununu abla a. 13Xegi Ɔfuɛfuɛ dradra lɔ ɛɛba ɛ, gi yɛ izɛɛbasɛ anukwarɛɛ ɛ, aabu anukwarɛɛ basɛ ní Aya su, aagbani mlɔ tsini anukwarɛɛ mɛ. Ɔ́trapani ní yɛ ɔtutɔ yɛ kigagla mɛ ɛ, pɔ̀ aapani ní liboe lɛ gi enu su u, lɛ aasi mlɔ eboa la gi ɛtrába ɛ. 14Aaki si banima biaki mɛ kukɔkɔ, lɛ ese linu si aazi eboa la gi maapani i, aakɔ̀ la si mlɔ. 15Kidɔ kakaa gi kilɛ ní Mɔka Aya awla ɛ, mɛ kinɛ kinu; lɛ loso mapani si Ɔfuɛfuɛ nɔ aazi kidiliɛ gi kinu mɛ kinɛ ɛ, tɔ aabasɛ mlɔ kɛ.
Badɔkpasi ba asigaga la adzi isami
16“Ligɔ taʋɛ ko mlatrámɔ mɛ tɔ ɔ, lɛ ní lipoe sisami itɔ kede e, mlamɔ mɛ.”
17Yɛ badɔkpasi ba batɔ beʋi ní batsali kusi si, “Kitɛ liboe lɛ ya ese e? ‘Ɛɛsi blɔ si ligɔ taʋɛ kútramɔ yɛ tɔ ɔ, lɛ lipoe sisami itɔ kede e, kwiamɔ yɛ ɛ;’ lɛ apani kyɛ si, ‘Lɛ ese linu si mɛɛtrɛ ní Kaka Aya klɔ ɔ.’ ” 18“Bɛtrɛ lɛ aʋa zeeʋi si, ‘Ligɔ taʋɛ ese si kitɛ ɛ’? Kúnu liboe lɛ gi ɛɛpani ese e!”
19Yesu etè si bɛɛpɛ si beeʋi ye liboe lɛ ya, loso asi ba si, “Mapani si, ‘Ligɔ taʋɛ ko mlátramɔ mɛ tɔ ɔ, lɛ lipoe sisami itɔ kede e, mlamɔ mɛ’. Liboe lɛ ya mleeʋi ní mlɔ atsali kusi na a? 20Mɛɛsi mlɔ anukwarɛɛ: mlɛtrabemi lɛ mlawa awowoe la, pɔ̀ kelea mɛ banima biamɔ isami; mlɔ kɔ ɛ, mlaaze ni asigaga mɛ, pɔ̀ mlɔ asigaga la aadzi isami i. 21Xe ɔmɛdzɛ si yipɔ ɛ, izeeze ní asigaga mɛ lɛ ese linu si yɛ lipɔ̀poe le lina, pɔ̀ xe apɔ obi ye e, izeedze yɛ kupepeo, lɛ ese linu si isami iiku ye si yɛ apɔ obi akpɛ ní kelea mɛ ɛ. 22Nite lilɛ ki mlɔ: abla ɛ, mlalɛ ní asigaga mɛ, pɔ̀ maamɔ mlɔ dzɛ ɛ, lɛ mlɔ ina nɛ iayi ni isami, isami i nɛ klɔ elu gi ɔnɔnɔ ɔ́tratani kuzɛ ní mlɔ awla ɛ.
23“Xe liwe lɛ klɔ lina ɛ, mlátraʋi me kididɔ tɔ ɔ. Mɛɛsi mlɔ anukwarɛɛ: Kaka Aya aaki mlɔ kidɔ kakaa gi mlaʋi ye ní mɛ linyi ne me e. 24Gakɔna ni abla ɛ, mleʋíʋi kididɔ ní mɛ linyi ne me e, mleʋi tɔ mlaazɛ, atɔ mlɔ isami nɛ iana.
25“Mapani eboa la ya aki mlɔ ní abee ʋa mɛ, Pɔ̀ lipoe le litrába gi mátrapani ni abee ʋa mɛ tɔ ɔ, pɔ̀ lipoe le litrába a, gi maadra Kaka Aya su si mlɔ ɔ. 26Xe liwe lɛ klɔ lina ɛ, mlaaʋi ye ní mɛ linyi ne me; lɛ maʋípani si maaʋi Kaka Aya ní mlɔ onu u. 27lɛ ese linu si Kaka Aya ɔtutɔ lɔ alɔ mlɔ ɔ. Alɔ mlɔ lɛ ese linu si mlɛlɔ mɛ lɛ mlɛziŋa si madɔ Aya kɔ ɔ. 28Madɔ Kaka Aya klɔ, xe maba kelea mɛ ɛ; lɛ abla ɛ, mɛɛsɛ ní kelea mɛ medzi itrɛ ní yɛ klɔ.”
29Lɛ yɛ badɔkpasi ba bɛsi yɛ si, “Ableke wɔɛdra wɔ eboe la mɛ, gi wɔʋípani ní abee ʋa me tɔ ɔ. 30Kwite ablɔ kɔ si wote liboe kakaa, wɔ́zia ɔnɔnɔ si oʋi wo beʋiʋi i. Lɛ ya liki si kwiziŋa si wɔnyadɔ Aya kɔ ɔ.”
31Lɛ Yesu eʋi ba si, “Mlɛziŋa ablɔ kɔ na a? 32Lipoe le litrába, lɛ lina kooko o, gi mlɔ pɔ́ mlɛtrahle, mlɔ mɛ ɔnɔ kakaa aatrɛ ní yɛ ɔtutɔ yɛ kepea mɛ, lɛ mɛ tètè ko maagɔ ɔ. Pɔ̀ aní mɛ tètè maagɔ ɔ, lɛ ese linu si Kaka Aya ɔlɛ ni mɛ ɛ. 33Masi mlɔ eboa la ya tɔ mlamɔ kusuyɔ ní likpɔ kpɛkpɛ mɛ ni mɛ. Kelea mɛ kiaki si mlaamɔ kini. Pɔ̀ mlalɛɛ gaglaa! Maŋa kelea mɛ kinie aʋa!”",https://www.bible.com/bible/1982/JHN.16.AVN
YOHAN 17,"Yesu axwa Aya
1Agi Yesu apani eboa la ya pɔ́ ɛ, edi lifunu ne lɛ apani si, “Kaka, ɔnyɔsasa nɔ ɛna. Kpɛ kukɔ́kɔ́ ní wɔ obi ye su, tɔ wɔ obi ye fɛ ɔkpɛ kukɔ́kɔ́ ní wɔ linyi ne su. 2Lɛ ese linu si wɔki yɛ kigagla ní banima petee aʋa a, tɔ banama gi wɔki yɛ ɛ, aaki ba ligbã́ moblo le. 3Lɛ ligbã́ moblo le e, lɛ linu si, bete wo Aya ɔtutɔ lɔ, ani Yesu Kristo gi yɛ wɔkpɛ ɛ. 4Makpɛ kukɔ́kɔ́ ní wɔ linyi ne su ní banima kusi ní kesea aʋa; gi meblo ni axwɛ ana gi wɔki mɛ si miwa ɛ. 5Kaka! Abla ɛ, Kpɛ kukɔ́kɔ́ ní mɛ su ní kezese alia mɛ, ní kukɔ́kɔ́ liɔ gi kwize ní mɛ ni wɔ su u, xe kelea mɛ kekpese e.
Yesu axwa Aya ní Yɛ badɔkpasi ba litukpo
6“Mebu wo abasi banama gi wɔkya ki mɛ dɔni kelea mɛ ɛ. Beze wɔ banɛ, xe wɔkɔ ba ɔkimɛ ɛ. Bexo wɔ liboe le oto, 7lɛ abla ɛ, bete si kidɔ kakaa gi wɔki mɛ ɛ, kidɔ wɔ kɔ. 8Liboe lɛ gi wɔki mɛ ɛ, makɔ lɛ aki ba lɛ bɛzi liboe le e; bete si linu anukwarɛɛ si wɔklɔ madɔ, lɛ bɛziŋa si wɔ wɔkpɛ mɛ ɛ. 9“Maxwa Aya ní ba litukpo, máxwa Aya ki kelea banima petee, pɔ̀ ki banama gi wɔki mɛ ɛ, lɛ ese linu si wɔ banɛ benu u. 10Kidɔ kakaa gi kiliɛ mɛ awla ɛ, wɔ kinɛ kinu, lɛ wɔ kidɔ kakaa ɛ mɛ kinɛ kinu; lɛ mɛ banima bɛ kpɛ kukɔ́kɔ́ ní mɛ su gani bɛ mɛ ɛ. 11Lɛ abla ɛ, matraba wɔ klɔ; Máma kelea mɛ tɔ ɔ, pɔ̀ bakɔ bedzialɛ ní kelea mɛ. Ɔka Dradra yɛ! Ki tɔ wɔ linyi ne lɛ kigaglaɛ kize kuka kpɛkpɛ ní ba su, linyi lɛ klɔ gi wɔki mɛ ɛ, tɔ beze tole ŋwisi kiliɛ gi mɛ ni wɔ kunu kidɔ tile kinɛ ɛ. 12Agi meze ní ba su i, mazi ba onu nì wɔ linyi ne kigaglaɛ, linyii lɛ klɔ gi wɔki mɛ ɛ. Makpɛ kuka aklani ba gi bamɛ ɔ́tɔtɔ ɔ́lila a, sani ɔniliɛ klɔ gi lilɛ si ɔlila ɛ, lɛ ya liba lɛ mɛ tɔ Kuŋwlimi yɔ kuba kɔ mɛ.
13“Lɛ abla ɛ, matraba wɔ klɔ, lɛ loso mɛpani eboa la ya gi malɛ ní kelea mɛ ɛ, tɔ ba ina nɛ mɛ iayi ni mɛ isami nɛ. 14Makɔ wɔ odu lo aki ba, lɛ kelea mɛ banima bɛtrɔ ba ahwafi, lɛ ese linu si bénu kelea mɛ banɛ tɔ ɔ, ŋwisi kiliɛ gi mɛ fɛ mádɔ kelea mɛ kinɛ ɛ. 15Maʋíʋi wo si bu ba dɔni kelea mɛ ɛ, pɔ̀ meeʋi wo tɔ zi ba ní ozimizi ye iwla mɛ ɛ. 16Bádɔ kelea mɛ ŋwisi kiliɛ gi mɛ fɛ mádɔ kelea mɛ kinɛ ɛ. 17Dra ba su kíwɔ isu ya gani anukwarɛ liboe le me e; lɛ ese linu si wɔ liboe le linu anukwarɛɛ. 18Mɛɛtsisi ba kelea mɛ, ŋwisi kiliɛ gi wɔtsisi mɛ ni kelea mɛ kinɛ ɛ. 19Kɔkpɛ ba loso, e madra isu ya su aki wɔ, tɔ ba fɛ wɔadra basu su.
Yesu axwa Aya ni baʋaziŋa ba petee litukpo
20“Ani ba tètè meeʋi kɔ ɔ, pɔ̀ ki banama petee fɛ gi biazɛ mɛ aʋa ŋa gani liboe lɛ gi biapani ki ba mɛ ɛ. 21Meʋi si ba pɔ́ bedzi kidɔ tile. Kaka! kiliɛ gi wɔlɛ mɛ mɛ̀ ɛ, xe mɛ fɛ malɛ ní wɔ mɛ ɛ, tɔ beze ní blɔ mɛ, tɔ kelea mɛ kaziŋa si wɔ wɔkpɛ mɛ. 22Maki ba kusudra ŋwisi kiliɛ gi wɔki mɛ kusudra kinɛ ɛ, tɔ bedzi kidɔ tile, kiliɛ gi mɛ ni wɔ kunu kidɔ tile e. 23Malɛ ní ba mɛ lɛ wɔ fɛ wɔlɛ ní mɛ mɛ̀ ɛ, tɔ ba pɔ́ biaze kidɔ tile, tɔ kelea mɛ banima biate si wɔ wɔkpɛ mɛ, lɛ wɔdimɛ ni ba kiliɛ gi wɔdimɛ ni mɛ ɛ.
24“Kaka! Wɔ wɔkɔ ba ɔki mɛ, lɛ mapɛ si beze ní mɛ su ní niklɔ gi malɛ ɛ, tɔ biamɔ mɛ kusudraa, kusudra liɔ gi wɔ ki mɛ ɛ; lɛ ese linu si wɔlɔ mɛ xe kelea kɛgyɔ ɔ.
25“Kaka gi ɔlɛ ní Kude Gyɔgyɔ aʋa a! Gani lɛ mɛ si kelea mɛ kéte wo fɛ ɛ, mɔkɔ mete wo, lɛ banɔaya bete si wɔ́ wɔkpɛ mɛ ɛ. 26Maki si bete wo, lɛ maatrɛ ni lɛ aʋa si tɔ bete wo, tɔ wɔ kulɔlɔ ki mɛ ɛ, kwiaze ní ba mɛ, atɔ mɛ fɛ maaze ní ba mɛ.”",https://www.bible.com/bible/1982/JHN.17.AVN
YOHAN 18,"Yudanɛ ma bevu Yesu
1Agi Yesu axwa Aya ní eboa la su pɔ́ ɛ, yɛ ni yɛ badɔkpasi ba bɛsɛ lɛ bɛtsa Kidron onide no e. Olif ye lisekpɔ ɛtɔ lilɛɛ ní Kidron yɛ oge ʋla lɔ, lɛ Yesu ni yɛ badɔkpasi ba beti eku lɛ mɛ ɛ.
2Yuda gi yɛ akpɛ Yesu awla ɛ, ete niklɔ lɛ ese linu si lipoe glegle e, Yesu ni yɛ badɔkpasi ba bizɛɛtsa niklɔ. 3Lɛ Yuda atrɛ ní lisekpɔ lɛ mɛ, yɛ ni Roma banɛ bagutaatɔ ani banɔsumu batɔ gi kusumu yo baka ba ni Farisianɛ ma bɛkpɛ ni yɛ kude e; bevu bigutadɔ, kaní ʋa ani ibia.
4Yesu ete liboe kakaa gi litrába yɛ aʋa ɛ, lɛ loso edo atrɛ ɔtɔ nɔ lɛ eʋi ba si, “Nyaŋwɛ mlɛɛpɛ ɛ?”
5Bebu le onu si, “Yesu Nazaret ɔnɛɛ,” Yesu apani si, “Mɛ menu yɛ.” Yuda, gi yɛ akpɛ Yesu awla ɛ, alɛɛ niklɔ ni ba. 6Gi Yesu asi ba si i, “Mɛ menu yɛ ɛ,” bɛga kide kide lɛ begleʋe e.
7Lɛ Yesu eʋi ba dzɛ si, “Nyaŋwɛ mlɛɛpɛ ɛ?” bebu le onu si, “Yesu Nazaret ɔnɛɛ.”
8Lɛ Yesu apani si, “Masi mlɔ koko si Mɛ menu yɛ. Xegi mɛ mlɛɛpɛ ɛ, kɔlɔ mlaki tɔ mɛ badɔkpasi ba basɛ.” 9Apani nite tɔ liboe lɛ gi apani azanɔ ɔ si; “Ɔka, málila banɔaklɔ gi wɔ ki mɛ ɛ, bamɛ ɔtɔtɔ” Liaba lɛ mɛ.
10Ihɛ gblamadza eze ní Simon Petro su, etso ye bu ní liklui lɛ mɛ, aŋwia yɛ, lɛ ati kusumu yo ɔka ʋidi ye yɛ ɔnɔdzidzi ye yɛ kaŋaa kutukpaa ɛ. Ɔnɔdzidzi ye yɛ linyi ne lize Malxo.
11Yesu asi Petro si, “Dzini wɔ ihɛ gblamadza yɛ kpɛ ní yɛ liklui lɛ mɛ! Kigyo wogyodi si mátraŋwɛ kinìe kepliʋia lia gi Mɔka aki mɛ na a?”
Bɛmani Yesu ní Hana aŋu mɛ
12Lɛ Roma banɛ baguta ba ni ba ɔkaɛ kɔpɔni Yudanɛ banɔpe ba bevu Yesu lɛ bɛnya yɛ ɛ, 13lɛ ɔtɔpu klɔ gi bɛtsini yɛ ɛ, niklɔ eze Hana klɔ. Hana eze Kayafa yɛnà, lɛ Kayafa yɛ eze Kusumu yo Ɔka ʋidi ye ligɔɛ lɛ klɔ. 14Kayafa yɛ akpɛ kiɖaŋu yɛ aki Yudanɛ baka ba lipoetɔ lɛ zanɔ si, liapɛ xe ɔnɔ tole aatse ní banima petee litukpo o.
Petro anada si yete Yesu
15Simon Petro ni ɔdɔkpasi dzedze bekuni Yesu kude. Gi Kusumu yo Ɔka ʋidi ye ete ɔdɔkpasi liɛ klɔ mɔmɔmɔ loso e, ekuni Yesu kude etiku ní Kusumu yo Ɔka ʋidi ye yɛ kepea mɛ, 16pɔ̀ Petro kɔɔ awɔ kepea kevunu ya. Ɔdɔkpasi liɛ klɔ edzi atrɛ ní kepea kevunu ya nite si egu kunugu ni ɔdisamiɔ nɔ gi eepe kevunu ya, lɛ agbani Petro amani kepea mɛ ɛ.
17Ɔdisami nɔ ní kevunu ya eeʋi Petro si, “Aní ɔka liɛ ya yɛ badɔkpasi ba mɛ tole wonu i?” Petro ebu le onu si, “Owo, ménu ba mɛ ɔnɔ ɔ.”
18Kublɔ kwize lɛ loso baxwɛdzɛ ba ni banɔpe ba bɛkpɛ lifuha gi bɛlɛɛ ní lɛ su u, xe bɛzɛɛŋani i. Lɛ Petro eti apɔni ba xe azɛɛŋani kifu yɛ ɛ.
Kusumu yo ɔka ʋidi ye eʋi Yesu beʋiʋi
19Lɛ Kusumu yo Ɔka ʋidi ye eʋi Yesu beʋiʋi ní yɛ badɔkpasi ba ni yɛ bidɔbasɛbasɛ ʋɛ su i. 20Yesu ebu le onu si, “Mazɛɛpani aki banima petee gbawoo lipoe kakaa; mabitɛ mɛ bidɔbasɛbasɛ ʋɛ petee ní Itsaklɔ ni Lisɔligba lɛ mɛ, niklɔ gi banima pɔ́ bizɛɛkpɛ likpɔ ɛ, mápani liboeboe ní kikpokpo me e. 21Lɛ ege lɛ loso mleeʋi me beʋiʋi i? Mleʋi banama gi beenu mɛ liboe le e. Mleʋi ba liboe lɛ gi masi ba ɛ, bete liboe lɛ gi mapani i.”
22Agi Yesu apani nite e, banɔpe ba mɛ tole asa yɛ bidɔ ní aŋu na mɛ lɛ apani si, “Kude woli wɔmɔ xe wɔɛpani iki Kusumu yo Ɔka ʋidi e nite e?” 23Yesu ebu le onu aki yɛ si, “Xe mápani mumɔ ɛ, si ɔnɔ kakaa ní niya liboe lɛ gi mapani i. Pɔ̀ xe liboe lɛ gi mapani ligyɔ ɛ, ege lɛ loso wɔsa mɛ bidɔ mɛ ɛ?” 24Yesu edzì eze ní igbé ne me xe Hana aki si bɛkɔ yɛ tsisi Kayafa Kusumu yo Ɔka ʋidi ye klɔ ɔ.
Petro anada dzɛ si yete Yesu
25Gi Petro odzi ɔlɛɛ xe ɛɛŋani kifu yɛ ɛ, banɔ gɔgɔ ba beʋi ye si, “Wɔfɛ aní yɛ badɔkpasi ba mɛ tole wonu na a?” Pɔ̀ Petro ebu le onu lɛ anada si, “Owo, ménu ba mɛ tole e.”
26Kusumu yo Ɔka ʋidi ye yɛ ɔnɔdzidzi tole gi onu ɔŋanɛ ki ɔniliɛ gi yɛ kutukpaa Petro atsa ɛ, apani si, “Dani mamɔ wɔ ni yɛ ní lisekpɔ lɛ mɛ ɛ?” 27Petro apani dzɛ si, “Owo,” lipoe lɛ klɔ mɛ ɖii lɛ ologlo lo eme.
Yudanɛ ma bɛmani Yesu ní Pilato aŋu mɛ
28Bɛsɛ ni Yesu ni Kayafa kepea mɛ, livlɛ lɛ fififi ɛtsinɔ ní Roma ɔnɛ kesea ɔʋadi ye yɛ kepea mɛ. Yudanɛ baka ba bétieku kekusipea mɛ, lɛ ese linu si bápɛ si belulù isu, tɔ biatani Kutseolidɔzawe le kuŋa. 29Lɛ loso, Pilato azɛɛtsani ba lɛ eʋi ba si, “Eboe woli mlɛkɔ ní onyime liɛ ya su u?” 30Bebu le onu si, “Kútramani yɛ ní wɔkɔ ɔ, xe ɔ́bitɛ liboe zimizi i.”
31Pilato asi ba si, “Kɔlɔ mlɔ ɔtutɔ mlatsini yɛ tɔ mlaxwa litsi ni yɛ ní mlɔ ɔsã nɔ onu.” Bebu le onu si,
“Kúmɔ Kude si kuye ɔnɔnɔ ɔ.” 32Lɛ ya liba lɛ mɛ tɔ eboa la gi Yesu apani ní yɛ Kutseo liɔ ɔ, gi atrátse su i, aba la mɛ. 33Pilato edzì atrɛ ní kekusipea mɛ lɛ axwa Yesu u, xe eʋi ye si i, “Wɔ wonu Yudanɛ ma Okusi ye na a?”
34Yesu ebu le onu si, “Kuʋiʋi kuliɔ ya ɛ, wɔkɔ kwidɔ loo banɔ bɛpani mɛ su i si wɔ na a?”
35Pilato eʋi ye si, “Kigyo wogyodi si Yuda ɔnɛ menu na a? Wɔ ɔtutɔ wɔ akɔanɛ ma ni Kusumu yo baka ba ba bɛkɔ wɔ ɛmani mɛ. Ege kɛ wɔ bitɛ ɛ?” 36Yesu apani si, “Mɛ Kaʋaŋaa kádɔ kelea lia mɛ ɛ; atɛsi mɛ kaʋaŋaa kɛdɔ kelea lia ya mɛ ɛ, nya mɛ besumubi ba biaŋwlɛ mɛ litukpo tɔ Yudanɛ ma baki vu me e. Pɔ̀ abla ɛ, mɛ kaʋaŋaa kɛdɔ ɔkɔ dzedze!”
37Lɛ Pilato eʋi Yesu si, “Kɔlɔ okusi wo nu na a?”
Yesu ebu le onu si, “Wɔ wɔpani si menu okusi. Liboe tile loso bɛpɔ mɛ xe maba kelea mɛ ɛ, lɛ linu si tɔ mipani ní anukwarɛɛ su. Ɔnɔ kakaa gi onu anukwarɛɛ ɔnɛ ɛ izɛɛta mɛ liboe le kutu.” 38Lɛ Pilato eʋi Yesu si, “Ege kinu anukwarɛ ɛ?” Lɛ Pilato edzì atrɛ ní oŋwe no ní Yudanɛ ma klɔ lɛ asi ba si, “Mámɔ kesetata tɔtɔ gi maakɔ obu yɛ lipɔ ɔ.
39“Pɔ̀ ni ɔkɔ ɔlɔ̀ gi ɔlɛ ní mlɔ awla onu i, Mizɛɛyurɔ ɔnɔ tole gi bɛkpɛ ligba ɛki mlɔ ní kutseolidɔzawe le aʋa a. Lɛ loso mlɛpɛ si miyurɔ ‘Yudanɛ ma Okusi ye ɔki mlɔ na a’?” 40Bebu le onu ni ozi si, “Owo, aní yɛ ɛ! Kwipɛ Baraba!” Baraba liɛ eze odètsa.",https://www.bible.com/bible/1982/JHN.18.AVN
YOHAN 19,"Bɛtsa kutsépia ɛki Yesu
1Lɛ Pilato aki si bɛfiaʋi Yesu litam nɛ ɛ. 2Baguta ba bɛklɔʋi bibu ʋe lɛ bɛkɔ lɛ ekume ki Yesu ŋwisi likusikuto kinɛ ɛ, lɛ kede e, bɛkpɛ liwu kyíkyĩ gblamadza ɛki yɛ 3lɛ xe beti ipɔni yɛ ɛ, kɔ bɛpani si, “Yudanɛ ma Okusi ye oze ligbã́ gblamadza!” Kɔ bɛbɔ yɛ bidɔ mɛ, bɛbitɛ nite tasɛ tasɛ.
4Pilato edo atrɛ dzɛ lɛ asi linɔkpi le si, “Mledi, matrado ni ye mani ya ki mlɔ tɔ mlamɔ si mámɔ kesetata tɔtɔ gi makɔ bu yɛ lipɔ ɔ.” 5Gi Yesu edo aba oŋwe no e, bibu ʋe likuto le lize yɛ litukpo le, lɛ liwu kyíkyĩ gblamadza nɛ kyɛ lize ní yɛ su u. Pilato asi ba si, “Mledi! Onyimee liɛ ya!”
6Agi Kusumu yo baka ba ni lisɔligba lɛ bepepe ba bɛmɔ Yesu i, bɛkpɛ ozi si, “Kú ye ní ose lo su, Ku ye ní ose lo su!” Lɛ Pilato ebu le onu aki ba si, “Mlɔ tutɔ mlagbani yɛ atsinɔ tɔ mlazɛkú ye. Mɛ xunyɔ mámɔ liboeboe gi maakɔ obu yɛ lipɔ ɔ.”
7Lɛ Yudanɛ ma bebú le onu si, “Ɔsã ɔlɛ blɔ awla gi ɛpani si, lilɛ si otse e, lɛ ese linu si akɔ lɛ si yɛ yenu Aya Yebi.”
8Agi Pilato enu liboe le e, lifu liku ye sanɔ. 9Edzì atrɛ ní kekusipea mɛ lɛ eʋi Yesu si, “Nifɔ wɔdɔ ɔ?” Pɔ̀ Yesu óbu le onu ɔki yɛ ɛ. 10Pilato eʋi Yesu si, “Wɔtrafuɛ ni mɛ na a? Wóte si kigagla kiliɛ mɛ awla si miyurɔ wɔ loo tɔ miki si beku wo ní ose lo su na a.”
11Yesu ebu le onu si, “Wɔ́mɔ kigagla ní mɛ aʋa a, xe aní kiki bɛki wɔ kɛ dɔni lifunu ne e. Lɛ loso e, ɔniliɛ gi yɛ akɔ mɛ akpɛ awla ki wɔ ɛ, yɛ eboe zimizi na ekeme sanɔ.” 12Agi Pilato enu liboe lɛ ya ɛ, ekeni edi si yipɛ́ kude kutɔ onu tɔ yiyurɔ Yesu. Pɔ̀ Yudanɛ ma bɛkpɛ ozi dzɛ si, “Xe wɔyurɔ yɛ ɛ, kɔ libasɛ si wónu Kaisaro yɛʋia a! Ɔnɔ kakaa gi akɔ isu si ye onu okusi i, ayɔ kedu ní Okusi ʋidi ye Kaisaro su!”
13Agi Pilato enu eboa la ya ɛ, agbani Yesu edo no ní oŋwe no lɛ azeeze ní yɛ litsi xwagbo le aʋa ní klɔ gi bɛplɛ Akla plataplata la gi bizɛxwa si, “line ne me e.” Ni si Hebri se me e, linyi ne linu Gabata. 14Lizè ŋwisi livlɛ lɛ ni kemizea kutsaa, liwe tile kpɛ ɔtɔ ɛki Kutseolidɔzawe le. Pilato asi Yudanɛ ma si,
“Imɔ mlɔ okusi ye!” 15Bɛkpɛ ozi si, “Mlagbani yɛ azeeye! Mlagbani yɛ azeeye! Mleku yɛ ní ose lo su!”
Pilato eʋi ba si, “Mlɛpɛ si mikú mlɔ okusi ye ní ose lo su na a?” Kusumu yo baka ba bebu le onu si, “Okusi tole liɛ klɔ gi ɔlɛ ní blɔ awla ɛ, yɛ onu Kaisaro.” 16Lɛ Pilato akɔ Yesu aki ba si bazɛ ku ní ose lo su i.
Baguta ba beku Yesu ní ose lo su
Lɛ baguta ba bɛgbani Yesu i sɛnɔ ɛ. 17Lɛ loso bɛgbani yɛ dono, gi etu yɛ osetsase lo atsinɔ níklɔ gi bizɛɛxwa si Litukpoxwa lɛ Ozeklɔ ɔ, Ni si Hebri se me e, bizɛɛxwa níklɔ si, Golgota. 18Niklɔ beku ye ní osetsase lo su; xe bekú benyime tiaʋa ɛpɔni yɛ ɛ, tole ní yɛ kabaa me, ɔʋlaɛ ní yɛ kaŋaa mɛ lɛ Yesu eze ní ba kusi i.
19Pilato aŋwlimi bidɔ gi aki si bɛkɔ eku ní Yesu etukpo la onu u si, “Yesu Nazaret ƆNƐƐ, YUDANƐ MA OKUSI YE.” 20Niklɔ gi bekú Yesu i, ódze ni ɔma ʋidi no su u, lɛ loso Yudanɛ glegle bɛkla bidɔ ŋwlimiŋwlimi ʋɛ. Bɛŋwlimi bidɔ mɛ ní si Hebri se, si Roma sɛ ani si Hela sɛ mɛ. 21Líze Yudanɛ ma kusumu yo baka ba ole e, lɛ bɛsi Pilato si, “Wógyeni ŋwlimi si ‘Yudanɛ ma Okusi ye,’ boŋu i, si Onyime liɛ si, ‘Mɛ menu Yudanɛ ma Okusi ye.’ ”
22Pilato ebu le onu si, “Kidiliɛ gi maŋwlimi i, mátrakyi ke e.”
23Agi baguta ba bekú Yesu ní ose lo su pɔ́ ɛ, bɛlɛ yɛ ewu la ɛkpɛ ní kupɛ tune me, ɔguta kakaa azɛ kapɛ tiele. Bɛkɔ yɛ liwu gblamadza nɛ fɛ, gi beyo kpɛlikpɔ ɛ, xe bátsa lɛ ní ɔkɔkɔ ɛ. 24Lɛ baguta ba bɛpani ní ba tsali kusi si, “Mlakí ki tɔ kukyì liwu le e; boŋu i mlaki tɔ kuta exoeʋi la ní lɛ aʋa tɔ kudi si nyaŋwɛ linɛ liadzi na a.”
Lɛ ya liba lɛ mɛ tɔ liboe le gi bɛŋwlimi kpɛ Aya yɛ liboe le me e, liba lɛ mɛ si,
“Bɛlɛ mɛ ewu la ɛkpɛ ní ba kusi
lɛ bɛta exoeʋi la ní mɛ liwu gblamadza nɛ aʋa ɛ.”
Lɛ lɛ ya baguta ba bɛbitɛ ɛ.
25Ní Yesu yɛ ose lo su pɛ ɛ, Yesu yene, yeneda Maria gi onu Klopa yedze e, ani Maria Magdaladzee bɛlɛɛ. 26Yesu amɔ yene ni yɛ ɔdɔkpasi liɛ gi alɔ ɛ, gi balɛɛ níklɔ ɔ; lɛ asi yene si, “Mone wobinyimee yɛ liɛ.” 27Lɛ Yesu asi ɔdɔkpasi yɛ kyɛ si, “Wone yɛ liɛ.” Dɔni lipoe lɛ klɔ aʋa ɛ, ɔdɔkpasi yɛ agbani Maria atsini yɛ kepea mɛ.
Yesu yɛ kutseo
28Yesu ete si kɔna ni abla ɛ, yeblo ni liboe kakaa, lɛ tɔ liboe lɛ gi bɛŋwlimi plɛ liba lɛ mɛ ɛ, akpɛ ozi si, “Olile eeku me.” 29Keʋe katɔ mɛ gi kuda nyagba nyagba kwize e, keze niklɔ; lɛ bɛkɔ ɔsapo ɔtɔ ɛkpɛ ní kɔ mɛ ɛ, xe bɛkɔ lɔ ɛxla ní hisope yɛ kiseʋi gblamadzaɛtɔ onu lɛ bɛkɔ kɔ ɛtɔsi ki yɛ ɛ. 30Gi Yesu aŋwɛ kudaa pɔ́ ɛ, akpɛ ozi si, “Liblo e!” Lɛ kede e, akpɛ yɛ litukpo le kesea lɛ akɔ yɛ Ɔfuɛfuɛ nɔ akɔ ɛ.
Bɛsɔ́ Yesu bidɔ ní opoga nɔ mɛ
31Lɛ Yudanɛ baka ba bezeʋi Pilato tɔ ɔki ba kude e, tɔ bavini banɔaklɔ gi beku ní ise le su i, ba ikli lɛ ani tɔ bati bekpo ʋa ní ise le su. Beʋi liboe lɛ ya lɛ ese linu si, liwe le lize Lisɔpa gi bizɛɛbla ɛki Lizemɔniwe le e, lɛ bápɛ si bekpo ʋa beze ní isetsase le su ní Lizemɔniwe le aʋa a, gi Lizemɔniwe le linu liwe dradra loso o. 32Lɛ loso e, baguta ba bɛtrɛ lɛ bɛzɛɛvini ɔnɔ tɔpu yɛ ni ɔnɔ ʋlaɛ gi bekú i pɔni Yesu i ba ikli lɛ. 33Pɔ̀ gi bɛna Yesu aʋa ɛ, bɛmɔ si yɛkɔɔ etse kooko lɛ loso, bávini yɛ ikli lɛ ɛ. 34Pɔ̀ baguta ba mɛ tole, asɔ Yesu ɔtrɛ nɔ ní opoga nɔ mɛ, nite me si ika lɛ ni kuni yo kwido kyɔŋ 35Ɔniliɛ gi amɔ eboa la ya aŋu mɛ ɛ, yɛ apani la su, tɔ mlɔ fɛ mlaazi ŋa. Liboe lɛ gi apani i, linu anukwarɛ lɛ ete si yɛ apani anukwarɛɛ. 36Eboa la ya ɛba la mɛ tɔ kuŋwlimi dradraa kuba kɔ mɛ si, “Bátravini yɛ lixwa ɛtɔtɔ ɔ.” 37Lɛ dzɛ ɛ, kuŋwlimi dzedze kwipani si, “Banima biadi ɔniliɛ gi bɛsɔ́ bidɔ mɛ ɛ.”
Yesu yɛ Kuviveo
38Lɛ ya kede e, Yosef, gi ádɔ Arimatia ɛ, azeeʋi Pilato tɔ ɔyurɔ Yesu yɛ okpo ye ɔki yɛ, Yosef eze ni Yesu kude ní kikpokpo me, lɛ ese linu si azeese Yudanɛ baka ba a. Pilato aki yɛ kude, lɛ Yosef atrɛ xe azɛɛsɛ ni okpo ye e. 39Nikodemo gi yɛ adzɛ Yesu klɔ elesi la ɛ, yɛ ni Yosef bɛtrɛ. Nikodemo aki si bevu bawa ní kisrɛsrɛ mɛ gi ba bizɛɛkɔ ɛlulɔ bekpo ʋa a, xe bɛtrɛ ɛ. 40Banɔ tiaʋa ya ɛ, bɛkɔ Yesu yɛ okpo ye lɛ bɛsra bawa flafla ʋa ɛki yɛ ɛ, lɛ bɛxla yɛ ɛkpɛ ní asaba pititi gblamadzaatɔ mɛ ɛ, ní Yudanɛ ma ligoʋi le onu kiliɛ gi bizɛbla bekpo ʋa ɛki kunɔvive e. 41Bidɔŋaŋa kuka kutɔ kwize niklɔ gi beku Yesu ní ose lo su u, xe etse e, ɔdrɔ vuvu gi bakpɛ okpo lɔ mɛ oʋídi i, eze kɔ mɛ. 42Agi lize Yudanɛ ma liblawe le kpɛ ɔtɔ ɛki Lizemɔniwe le e, xe ɔdrɔ lɔ kyɛ eti ipɔnɔ, loso e, bɛkpɛ Yesu ní lɔ mɛ.",https://www.bible.com/bible/1982/JHN.19.AVN
YOHAN 20,"Badɔkpasi ba bɛmɔ ɔdrɔ pluplu lo
1Lipadzruwe le olezatɔ nɔ gi kanaa mɛ kaʋídra ɛ, Maria Magdalene atrɛ ní Yesu ɔdrɔ lɔ su lɛ amɔ si likla nɛ líma ní ɔdrɔ lɔ onu u. 2Lɛ loso ese atrɛ ní Simon Petro ni ɔdɔkpasi liɛ klɔ gi Yesu alɔ ɛ, ba klɔ ɔ, lɛ asi ba si i, “Bebu Ɔkaɛ ní ɔdrɔ lɔ mɛ, lɛ kúte niklɔ gi bɛtsini yɛ ɛ!”
3Lɛ Petro ni ɔdɔkpasi liɛ klɔ ɛ, bɛtrɛ ní ɔdrɔ lɔ su i. 4Ba tiaʋa bezeese pɔ̀ ɔdɔkpasi liɛ klɔ ese aza ní Petro aʋa a, lɛ yɛ etu ɔdrɔ lɔ su ku na a. 5Abùbɔ lɛ amɔ asaba pititi ala mɛ gi bɛxla Yesu ikpɛ ɛ, gi afini i, pɔ̀ oti oku ɔdrɔ lɔ mɛ ɛ. 6Simon Petro gi yɛ awɔ kedea ɛ, aba eku lɛ aza eku ní ɔdrɔ lɔ mɛ ɛ. Amɔ asaba pititi la gi afini i, 7ni kusa liɔ klɔ gi bɛkɔ ɛnya Yesu yɛ litukpo le e. Kusa liɔ klɔ kɔ ɛ, kwiklɔʋi gi kwifɛ lidze ní asaba pititi la su u. 8Gɔgɔ ɛ, ɔdɔkpasi liɛ gi yɛ etu ɔdrɔ lɔ su kuna ɛ, kyɛ eti eku, lɛ amɔ nite ke e, lɛ azɛ aŋa si Yesu anya ayɔ ɔ. 9Ga kɔna ni abla ɛ, bénu kuŋwlimiplɛɔ ese e si, lilɛ si Yesu ɔyɔ dɔni bekpo ʋa mɛ.
Yesu ebu isu abasɛ Maria Magdalene
10Lɛ badɔkpasi ba bedzi itrɛ ní ba kepea mɛ ɛ. 11Pɔ̀ Maria alɛɛ ní ɔdrɔ lɔ su azeebemi; gi azeebemi i, abùbɔ lɛ edi ɔdrɔ lɔ mɛ atsisi i 12lɛ amɔ Aya yɔ baxwɛdzɛ tiaʋa gi bɛkpɛ bidɔ pititi i, xe bedi ní niklɔ ɔ, gi Yesu yɛ okpo ye afɛ ɛ, tole ní yɛ etukpo la onu lɛ ɔʋlaɛ ní yɛ ikli lɛ onu i.
13Lɛ beʋi ye si, “Ɔdzɛ, ege lɛ loso woebemi i?”
Ebu le onu si, “Befeke mɛ Ɔkaɛ sɛnɔ, lɛ méte niklɔ gi bɛzɛɛplɛ yɛ ɛ!” 14Lɛ gi ekyi i, amɔ Yesu gi ɔlɛɛ niklɔ ɔ; pɔ̀ ɔ́mɔ yɛ ogyesi si yɛ onu Yesu u. 15Yesu eʋi ye si, “Ɔdzɛ, ege lɛ loso woebemi i? nyaŋwɛ wɔsi wɔɛpɛ ɛ?”
Ɔdzɛɛ egyoedi si abɔ yɛ aʋa odidi onu, lɛ asi yɛ si, “Xe wɔ wofeke ye ɔsɛnɔ ɛ, Ɔka, si mɛ niklɔ gi wɔplɛ yɛ ɛ, atɔ mizeefeke ye.”
16Lɛ Yesu axwa yɛ si, “Maria!”
Ekyi aŋu mɛ akpɛ yɛ lɛ apani ní si Hebri se mɛ si, “Rabboni!” Gi lɛ ese linu si “Ɔdɔbasɛ yɛ ɛ.” 17Yesu asi yɛ si, “Wukísú ní mɛ su u, lɛ ese linu si maʋidzitrɛ ní Mɔka klɔ ɔ. Pɔ̀ trɛ ní mɛ benemi ba klɔ ɔ tɔ si ba si medzi itrɛ ní yɛ klɔ gi onu Mɔka ni ba Ɔka, mɛ Aya ni ba Aya.” 18Lɛ Maria Magdalene atrɛ lɛ azɛɛsi badɔkpasi ba si “Mamɔ Ɔkaɛ!” Lɛ asi ba liboe lɛ gi Yesu asi yɛ ɛ.
Yesu ebu isu abasi Yɛ badɔkpasi ba
19Lize Lipadzruwe le ɔlagɔ, gi badɔkpasi ba bɛkpɛ likpɔ ɔ, xe bɛda ipupo le kpɛ isu ya ɛ, ɔkpɛ gi bezeese Yudanɛ baka ba loso e. Yesu aba ɔlɛɛ ní ba kusi lɛ apani ba si, “Kusuyɔ ki mlɔ ɔ.” 20Agi apani ba pɔ́ ɛ, abasi ba yɛ kuwla mɛ ni yɛ opoga nɔ mɛ. Isami iku badɔkpasi ba koŋ gi bɛmɔ Ɔkaɛ ɛ.
21Yesu asi ba dzɛ si, “Kusuyɔ ki mlɔ, kiliɛ gi Kakaa Aya akpɛ mɛ ɛ, nite mɛɛkpɛ mlɔ.” 22Lɛ gi afuɛ abali ba aʋa ɛ, apani si, “Mlazi Ɔfuɛfuɛ Dradra lɔ. 23Xegi mlɛkɔ banima ba eboe zimizi na ɛkyɛ ba ɛ, Aya aakɔ̀ la kukyɛ ba; xe mlákɔ la akyɛ ba ɛ, bátrakɔ la ɛkyɛ ba.”
Yesu ebu isu ya abasi Toma
24Badɔkpasi Liɔfɔ ni tiaʋa ba mɛ tole Toma, gi bizɛxwa si tiaʋa obi ye e, óze bagɔgɔ ba kusi i, xe Yesu aba a. 25Lɛ badɔkpasi gɔgɔ ba bɛsi yɛ si, “Kwimɔ Ɔkaɛ!”
Toma asi ba si, “Xegi mámɔ kutakpagyeʋio bebikpo ʋa ní yɛ kuwla mɛ ɛ, xe mákpɛ mɛ kiwlaʋiɛ ní bamɛ ɛ, xe mákpɛ mɛ awla la ní yɛ opoga nɔ mɛ ɛ, mátrazi lɛ aʋa ɛɛŋa a.”
26Ogle tole kede, gi badɔkpasi ba bɛkpɛ likpɔ dzɛ ní ligba lɛ mɛ ɛ, xe Toma kyɛ eze ba kusi i. Gi bɛda ipupo le kyɛ ɛ, Yesu aba ɔlɛɛ ní ba kusi lɛ apani ba si, “Kusuyɔ ki mlɔ ɔ!” 27Lɛ Yesu asi Toma si, “Kɔ wɔ kiwlaʋiɛ kpɛ ní ya, tɔ di mɛ kuwlaa mɛ; tɔ nina wɔ awla la kpɛ ní mɛ opoga nɔ mɛ. Atɔ mɔni wɔ eɖikeke la tɔ ziŋa!”
28Toma ebu le onu aki Yesu si, “Mɛ Ɔkaɛ ni mɛ Aya!”
29Yesu asi yɛ si, “Gi wɔmɔ mɛ ɛ, dani wɔzi ŋa ɛ? Biakrira banama gi bámɔ ɔ, pɔ̀ xe bɛzi ŋa ɛ!”
30Ní yɛ badɔkpasi ba aŋu mɛ ɛ, Yesu abitɛ enugutseboe glegle dzedze gi báŋwlimi akpɛ ní keplekpaa lia ya mɛ ɛ. 31Pɔ̀ bɛŋwlimi la ya tɔ mlaakɔ la kuzi ŋa si Yesu yɛ onu Kristo ye, Aya Yebi ye, lɛ gani mlɔ kuziŋa ní yɛ linyi ne me e, mlamɔ ligbã́.",https://www.bible.com/bible/1982/JHN.20.AVN
YOHAN 21,"Yesu ebu isu abasi Yɛ badɔkpasi batɔ gi bezee bu akpa a
1Ewe atɔ kede e, Yesu ebu isu abasi yɛ badɔkpasi ba dzɛ ní Tiberia limu ne su. Liba lɛ mɛ nite: 2Simon Petro, ni Toma gi bizɛɛxwa si tiaʋa obi ye e, ni Natanael gi ádɔ Kanaa ní Galilea ɛ, ni Zebedeo yɛ bebinyime ba ani Yesu yɛ badɔkpasi tiaʋa dzedze beze ní ɔkɔ tole. 3Lɛ Simon Petro asi bagɔgɔ ba si, “Mɛɛtrɛ ní akpa obu kɔ.”
Lɛ bɛsi yɛ si, “Kwiakuni wɔ kude.” Lɛ bezeemu iku ní katapokpaa mɛ, pɔ̀ elesi zizi na petee bébu kididɔ ɔ. 4Agi liwo le liitu i, Yesu ɔlɛɛ ní limu ne kutu yɔ, pɔ̀ badɔkpasi ba bámɔ egyesi si Yesu yɛ ɔlɛɛ ɛ. 5Lɛ eʋi ba si, “sɔhɛ ba, mlébu kiditɔ lo o?” Bebu le onu si, “Owo kúbu kididɔ ɔ.”
6Asi ba si, “Mlakpɛ mlɔ dzikle ye ní katapokpaa kaŋaa mɛ, mlaabù atɔ.” Lɛ gi bɛŋwia dzikle ye kpɛ ní klɔ ʋa ɛ, bátani yɛ kuhe obu u, lɛ ese linu si ebu akpa la kpaŋu.
7Lɛ ɔdɔkpasi liɛ klɔ gi Yesu alɔ ɛ, asi Petro si, “Ɔkaɛ yɛ liɛ klɔ!” Agi Petro enu si Ɔkaɛ liɛ klɔ ɛ, edzini yɛ lifune lìwu le axla isu ya lɛ ese linu si ebu lìwu i lɛ klɔ aplɛ lɛ ayɔ eku ní kuni yo me e. 8Badɔkpasi gɔgɔ ba bɛba eku oge no ní katapokpaa mɛ, gi bezeehe dzikle ye e, gi eyi ni akpa la ɛ. Ba ozeklɔ ódze ni kuni yo oge no su u, bize ŋwisi iwla avitetsu kinɛ ko. 9Agi beple ní katapokpaa mɛ ɛ, bɛmɔ si axwa kifu kiisɔ gi akpa ni aklã atɔ atini kɛ aʋa ɛ.
10Lɛ Yesu asi ba si, “Mlamani akpa la gi mlebu abla ɛ la mɛ atɔ.”
11Simon Petro emu eku katapokpaa mɛ, lɛ azeehè dzikle ye gi eyi ni akpa ʋidi la amani oge no e. Akpa la ɛna alafa tole ni avitetsu ni tata, pɔ̀ gi ɛsrɛ nite kyɛ, dzikle ye ɔ́kyi i. 12Lɛ Yesu asi ba si, “Mlagaŋa bidɔ mɛ.” Yɛ badɔkpasi ba mɛ ɔtɔtɔ ɔ́tani yɛ kuʋi si, “Nyaŋwɛ wonu u?” lɛ ese linu si bete si yɛ onu Ɔkaɛ. 13Lɛ Yesu atrɛ xe azɛɛkɔ àklã na a, xe akɔ la aki ba ɛ; niteme ké abitɛ ni akpa la fɛ. 14Lɛ ya lize kutánɛ gi Yesu ebu isu abasi yɛ badɔkpasi ba gi ayɔ adɔ ni bekpo ʋa mɛ kede e.
Yesu edzini Petro edu
15Agi bɛŋa bidɔ mɛ pɔ́ ɛ, Yesu eʋi Petro si, “Simon, Yohanes Yebi ye, wɔlɔ́ mɛ sani kiliɛ gi banɔ gɔgɔa ya bɛlɔ mɛ na a?” Ebu le onu si, “Ee, Ɔkaɛ, wote si malɔ wɔ.”
Yesu asi yɛ si, “Di mɛ beʋesibi ʋa aʋa,” 16Kuʋla Yesu eʋi ye si, “Simon, Yohanes Yebi ye, wɔlɔ́ mɛ na a?”
Ebu le onu si, “Ee Ɔkaɛ wote si malɔ wɔ.”
Yesu asi yɛ si, “Di mɛ iʋesi le aʋa.” 17Kutanɛ Yesu eʋi ye si, “Simon, Yohanes Yebi ye, wɔlɔ́ mɛ na a?”
Asigaga ɛga Petro nì yɛ isu ya lɛ ese linu si Yesu eʋi ye kutanɛ si, “Wɔlɔ́ mɛ na a?” lɛ asi Yesu si, “Ɔkaɛ wote kidɔ kakaa; wote si malɔ wɔ!”
Yesu asi yɛ si, “Di mɛ iʋesi le aʋa. 18Mɛɛsi wɔ anukwarɛɛ: agi woze ɔyasɔʋi i, wɔzɛɛbla kɔ wɔtrɛ niklɔ gi wɔpɛ si wutrɛ ɛ; pɔ̀ xegi wotsi i, wɔanina wɔ iwla lɛ lɛ ɔnɔ dzedze aalulɔ wɔ ɔ, xe aatsini wɔ niklɔ ɔ gi wɔ́pɛ si wutrɛ ɛ.” 19Gi apani te e, Yesu azeebu kudeo liɔ onu gi Petro aga a xe aatse e abasɛ, gi kwiaki Aya kukpɔ̀kpɔ̀ ɔ. Lɛ klɔ kede e, Yesu asi yɛ si, “Zeni mɛ kude e!”
Yesu ni ɔdɔkpasi dzedze e
20Petro ekyi lɛ amɔ ɔdɔkpasi liɛ gi Yesu alɔ ɛ, ni ba kedea ɔniliɛ gi yɛ aziɔni Yesu ní ɔdɔŋakplɔ nɔ su u, gi bɛzɛŋa bidɔ gɔgɔ ʋɛ kpɛ ɔtɔ ki yɛ kutseo o, xe eʋi ye si, “Ɔkaɛ nyaŋwɛ atrábu wo ekɔ ɔ?” 21Agi Petro amɔ yɛ ɛ, eʋi Yesu si, “Ɔkaɛ liboe woli litrába onyime liɛ ya pɔ̀ aʋa a?”
22Yesu ebu le onu si, “Xe mapɛ si oze ligbã́ kɔzɛna ni lipoe lɛ gi maadziba ɛ, nifɔ lipa wɔ ɔ? Wɔ kɔ zeni mɛ kude!” 23Lɛ liyi klanɔ ni banama gi beze ni Yesu kude e, kusi si, ɔdɔkpasi liɛ ya ɔ́tratse e. Pɔ̀ Yesu ɔ́pani si ɔ́tratse e; kipani ko apani si, “Xe mapɛ si oze kɔzɛna ni lipoe lɛ gi maadziba ɛ, nifɔ lipa wɔ ɔ?”
24Yɛ onu ɔdɔkpasi liɛ gi apani ní eboa la ya su u, yɛ ké aŋwlimi na aplɛ; lɛ kwite si eboa la klɔ gi apani i, enu anukwarɛɛ.
25Yesu abitɛ eboe glegle gi xe si ba ŋwlimi na petee tile tile aplɛ ɛ, megyo edi si kelea petee katrátani ozekɔ kumɔ ki kuplekpaa liɔ klɔ gi biaŋwlimi i.",https://www.bible.com/bible/1982/JHN.21.AVN
AXWƐ EBOA LA GI ALƐ NÍ BANƆKPƐKPƐ BA KEPLEKPAA SU I,"Eboa la gi alɛ ní Banɔkpɛkpɛ ba Keplekpaa su i
Banɔkpɛkpɛ ba axwɛwawa la keplekpaa kenuLiboe gbã nɛ ŋwisi kiliɛ gi Luka aŋwlimi nɛ kinɛ ɛ, lɛ aʋa kutrɛtrɛ. Kidiliɛ koŋ gi kɛ loso aŋwlimi keplekpaa lia kinu si; tɔ yido kiliɛ gi gani Ɔfuɛfuɛ dradra nɔ mɛ ɛ, banɔ tɔpu ba gi bezeni Yesu kude e, bɛtani Liboe gbã nɛ ní yɛ su kuhle “ní Yerusalem, ní Yudea petee ni Samaria, kɔtsinɔ ní kelea odu klɔ.” (1:8) Aŋwlimi bidɔ ní Kristo banɛ ma kigaglaɛ mɛ su; kiliɛ gi kiikpese dɔni Yudanɛ ma kusi riɖiɖi i, xe kiba edzì kuziŋa ɛki kelea petee e. Ɔdɔŋwlimi yɛ apɛ si yitrɔ likla lɛ aʋa ɛki yɛ badɔkla ba si Kristo banɛ ma ɛ, bénu banɔ gi bɛyɔ kedu ní Roma kaʋaŋaa su u. Lɛ Kristo aʋa kuziŋaa kunu Yudanɛ ma kusɔliɔ kɔ mɛ kubaba.
Biatani banɔkpɛkpɛ ba axwɛwawa la kulɛ kpɛ ní kupɛ ʋidi tuta mɛ; gi kwibasɛ kiliɛ ɛ, gi Liboe gbã nɛ ní Kristo su u, ni Ɔsɔli ha lɔ kududu yo bine onugu i: (1) Kiliɛ gi Kristoanɛ ma kuzeze kwikpese ní Yerusalem i, gi bemuni Yesu itsinɔ lifunu ne kede e. (2) Kiliɛ gi Kristoanɛ ma bɛkaka eku ní Palestina kesea mɛ ɛ. (3) Kiliɛ gi Kristoanɛ ma bɛkaka eku ní Mediterania kuseo me e, xe bezeku Roma ɛ.
Banɔkpɛkpɛ ba axwɛwawa la Keplekpaa ka kapɛ veve katɔ kenu Ɔfuɛfuɛ dradra nɔ lɔ axwɛwawa la, kiliɛ gi ɛɛba ni kigagla ní baʋaziŋa ba aʋa a ní Yerusalem ní Pentekoste Liwe le aʋa. Ɔfuɛfuɛ dradra lɔ ɛtrɛ lɛ aʋa gi ɛɛgbani i, xe ɛɛkpɛ Ɔha lɔ ni lɔ onu bezeze ba kigagla a, gi bɛ su bɛŋwlimi bidɔ mɛ kpɛ ní keplekpaa lia mɛ ɛ. Bɛkpɛ Baʋaziŋa tɔpu ba eboe la likpɔ ní Aya yɛ liboe le kupaniɔ mɛ, lɛ eboa la gi ɛɛba la mɛ ɛ, xe bɛŋwlimi i kpɛ ní keplekpaa mɛ ɛ, ɛbasɛ kigaglaɛ liɛ gi kize ní eboe la mɛ ní baʋaziŋa ba agbã na mɛ ɛ ani likpɔkpɛkpɛɛ lɛ gi lize ní ɔha lɔ mɛ ɛ.
Eboa la gi alɛ keplekpaa lia mɛ ɛ
Kublabla ki liboe le katsalia 1:1-26
(a). Yesu yɛ ɔsã gɔgɔ lɔ ni yɛ kakaplɛa 1:1-14
(b). Ɔniliɛ gi yɛ aazè ní Yuda linyi ne me e 1:15-26
Katsalia ní Yerusalem 2:1—8:3
Katsalia ní Yudea ni Samaria 8:4—12:25
Paulo yɛ axwɛwawa la 13:1—28:31
a. Paulo yɛ kudegaga tɔpu yɔ 13:1—14:28
b. Kutsatsa ʋidi yo ní Yerusalem 15:1-35
d. Paulo yɛ kudegaga ʋla 15:36—18:22
ɖ. Paulo yɛ kudegaga tanɛɔ 18:23—21:16
e. Paulo eze ligba ní Yerusalem, Kaisarea ni Roma 21:17—28:31",https://www.bible.com/bible/1982/ACT.INTRO1.AVN
AXWƐ 1,"Befeke Yesu i tsini Lifunu ne
1Onemi Teofil, ní mɛ keplekpa tɔpu ya mɛ ɛ, maŋwlimi ní kidɔ kakaa gi Yesu abitɛ ɛ, xe abasɛ ɛ dɔni lipoe lɛ klɔ mɛ gi ekpese yɛ axwɛ na ɛ, 2kɔzɛna ni liwe lɛ klɔ gi Aya emuni ye atsini lifunu ne e. Xe biaseni yɛ omuno e, Yesu gani Ɔfuɛfuɛ Dradra lɔ kigaglaɛ mɛ, asi banɔkpɛkpɛ ba gi akya a si babitɛ eboa la ɔsã gi yɛ akpɛ aki ba ɛ. 3Kɔki ewe avitene ní yɛ kutseo kede e, ebu isu abasi ba lipoe glegle gi litrɔ likla lɛ aʋa si eze ligbã́ a. Lɛ egu kunugu ní Aya yɛ kaʋaŋaa su akí banama gi bɛmɔ yɛ ɛ. 4Lɛ lipoe tɔ lɛ gi azaaŋa bidɔ ni ba ɛ, akpɛ ɔsã lɔ ya aki ba si: “Mlakísɛ ní Yerusalem boŋu i, mlepe bidɔkɔkɔɛ klɔ su gi mapani aki mlɔ ɛ. Bidɔkɔkɔɛ ʋɛ su gi Mɔka aka aplɛ ɛ. 5Yohanes akpɛ kuni aki banima, pɔ̀ mlɔ kɔɔ Aya aakpɛ Ɔfuɛfuɛ Dradra nɔ ki mlɔ ní ewe klakla atɔ kede e.”
6Lɛ gi banɔkpɛkpɛ ba beze ní kutsatsa mɛ ni Yesu dzɛ ɛ, beʋi ye si, Ɔkaɛ, Wɔtradzini kaʋaŋaa ɛki Israel ní lipoe lɛ ya mɛ na a?
7Yesu asi ba si, “Aní mlɔ liboe linu si mlete lipoe le, ni bekyikyi ʋa a, ani kutrɔtrɔ liɔ gi Mɔka abitɛ ní yɛ ɔtutɔ yɛ kigaglaɛ mɛ ɛ. 8Pɔ̀ xe Ɔfuɛfuɛ Dradra lɔ ɛba mlɔ aʋa ɛ, mlaazi kigagla, lɛ mlaaze mɛ katsalia ní Yerusalem, Yudea petee, ni Samaria ani kesea ɔgɔgɔ klɔ ɔ.”
9Gi apani nite pɔ́ ɛ, Aya emuni ye atsini lifunu ne, lɛ gi bezeedi ye kpɛ ɛ, liplɛ ɛtɔ liba kpo ye lɛ bámɔ yɛ tɔ ɔ.
10Gi azaasɛ ní basu u, xe bezeedi lifune kpɛ ɛ, kyɔŋ klɔ ko e, benyime tiaʋa gi beze bidɔ pititi mɛ ɛ, bɛba lɛɛ ní basu, 11lɛ bɛpani si i, “Galileanɛ ma, ege loso mlalɛɛ ní ya xe mleedi lifune kpɛ te e? Yesu liɛ gi Aya asɛ ní mlɔ su atsini lifunu ne e, aadzi ba nite ke gi mlɛmɔ yɛ ɛ gi ɛɛtrɛ lifunu ne e.”
Bɛkya Matias Si Oze ní Yuda ozeklɔ
12Lɛ ya kede e, banɔkpɛkpɛ ba bedzitrɛ Yerusalem dɔni olif ye ise le ketokpaa aʋa, gi kalɛ ŋwisi ɔtiplɛkɔ tole ni kapɛ dɔni ɔma ʋidi no me e. 13Gi beku ɔma ʋidi no me e, bemu itrɛ ní ligba ɛlɛ klɔ mɛ gi beze e. Petro, Yohanes, Yakobo ni Andrea, Filipo ni Toma, Bartolomeo ni Mateo, Yakobo, Alfeo Yebi ni Simon gi bizɛxwa si Zelote ani Yuda Yakobo Yebi ye. 14Banɔ ba ya petee bɛzɛɛkpɛ likpɔ, ba ni badzɛ ba, Maria, Yesu yene ni Yesu yɛ beneminyime ba lɛ beze ní Aya kuxwaxwa aʋa lipoe me ni lipoe me e.
15Ní ewe ala klɔ mɛ ɛ, Petro ayɔ alɛ ní baziŋa ba kusi gi ba kisrɛsrɛ mɛ kize ŋwisi alafa tole ni avi taʋa kinɛ ɛ. 16Lɛ apani si i, “Mɛ benemi ba, linu si kuŋwlimi dradraa kuba kɔ mɛ gi Ɔfuɛfuɛ Dradra lɔ ɛpani gani Dawid aʋa ɛ. Dawid apani aplɛ ni Yuda gi eze ɔtɔ ɔ aki banama gi bevu Yesu su i, 17Yuda eze blɔ mɛ tole, lɛ ese linu si bebu yɛ fɛ tɔ ɔmɔ ɔbitɛ kɔ ní blɔ lixwɛ nɛ mɛ.”
18Kibɔɛ liɛ gi Yuda amɔ adɔ ni yɛ kiboebitɛ zimizi ye me e, kidzi kese ní níklɔ gi etse e, xe awɔli adɔ ni ɔgyɔgyɔ kɔ ɔ, gi ata a, xe yɛ lipo le me iyaʋi lɛ ido ebali i. 19Banama petee gi balɛ ní Yerusalem i, benu liboe le, lɛ ní ba tutɔ ba siya sɛ mɛ ɛ, bɛxwa kesea lia klɔ si Akeldama, gi lɛ ese linu si ‘Ika kese e.’
20Petro atrɛ lɛ aʋa si, “bɛŋwlimi kpɛ Psalomo ʋa keplekpaa mɛ si,”
‘Yɛ ozeklɔ odzi kepe yaʋiyaʋi, lɛ ɔnɔnɔ okíze ní ka mɛ ɛ.’
Bɛŋwlimi kyɛ si, ‘Lɛ yɛ axwɛ na fɛ ɛ, ɔnɔ dzedze ɔzɛ la.’
21“Lɛ loso, liziã si bakya ɔnɔ tole dɔni benyime ba ya gi beze blɔ kusi lipoe kakaa mɛ ɛ, dɔni lipoe lɛ klɔ mɛ gi Ɔkaɛ Yesu aba a, xe azaaga klanɔ ní blɔ kusi i, 22dɔni Yohanes kuni kpɛkpɛɔ aʋa zɛkɔna ni liwe lɛ klɔ gi bɛzi Yesu itsini lifunu ne ní blɔ su i, ba mɛ tole odzi Yɛ kuyɔyɔɔ katsalia pɔni blɔ.”
23Lɛ bɛkɔ banɔ tiaʋa, Yosef gi bɛxwa si Barsaba ɔniliɛ klɔ ke onu Yusto, ni Matias. 24Lɛ bɛxwa Aya a, xe bɛpani si i, “Ɔkaɛ, wote banima petee ba ina nɛ mɛ, basɛ blɔ ní banɔ tiaʋa ya kusi, ba mɛ iliɛ gi wɔkya a, 25si ɔwa axwɛ na ŋwisi ɔnɔxwaxwa kinɛ ɛ, ní Yuda gi adzi kede ní blɔ su u, tɔ yitrɛ ní klɔ gi egyeni ye e, linyi ne me.” 26Lɛ gi bɛta exoeʋi la ɛ, ɛdɔ ní Matias aʋa, lɛ bebu ye pɔni banɔkpɛkpɛ liɔfɔ ni tole ba ɛ.",https://www.bible.com/bible/1982/ACT.1.AVN
AXWƐ 2,"Ɔfuɛfuɛ Dradra lɔ kubabaa ní Pentekoste liwe le aʋa
1Gi Pentekoste liwe le lina ɛ, baʋaziŋa ba petee bexogo ní ɔkɔ tole. 2Kyɔŋ klɔ ko e, ozi ɔtɔ eyi dɔni lifunu ne ŋwisi liwɔ gagla liifu kinɛ ɛ, lɛ ozi lo ɛzi kepea klɔ mɛ gi beze petee e. 3Lɛ bɛmɔ kiditɔ ŋwisi kifu gi kido e, ko lɛ kilɛ eku binemi ʋe me e, xe kɛ kinemi tile tile kidɔ ní bamɛ ɔkakaa aʋa ɛ. 4Lɛ Ɔfuɛfuɛ Dradra nɔ ɛdɔ ba aʋa a, xe bekpese kunugu yo kugu ní siya ede ede me e, kiliɛ gi Ɔfuɛfuɛ nɔ ɛki ba si bapani i.
5Yudanɛ atɔ beze ní Yerusalem, banama gi bizese Aya a, gi bɛdɔ kelea mɛ ɔma kakaa mɛ ɛ. 6Gi benu ozi lo e, linɔkpi ʋidi itɔ lizɛkpɛ likpɔ níklɔ, ba pɔ́ ba inugu itse, lɛ ese linu si bamɛ ɔnɔ kakaa enu gi bɛzɛɛpani yɛ tutɔ yɛ siya sɛ ɛ. 7Ba inugu itse lɛ bɛpisa, lɛ beʋi si “Banɔ ba ya gi bɛɛpani te e, aní Galilea banɛ benu na a? 8Kitɛ lize xe blɔ mɛ ɔnɔ kakaa eenu yɛ ɔtutɔ yɛ ɔma nɔ mɛ siya sɛ ɛ? 9Blɔ banama gi kwidɔ Partia ni Media, Elam ni banama gi beze ní Mesopotamia, Yudea ni Kapadokia, Ponto ni Asia, 10Frigia ni Pamfilia, Egipte ni Libia besi ba klɔ gi bali ní Kirene su u, ani banama gi benu bababa ba dɔni Roma. 11Yudanɛ ma ni banama gi bénu Yudanɛ pɔ̀ bɛzi Yudanɛ ma kusumu yo, blɔ bamɛ batɔ gi kwidɔ Kreta ni Arabia, blɔ petee kwinu gi bɛɛpani ní blɔ tutɔ blɔ siya sɛ mɛ axwɛ ʋidi a la gi Aya awa ɛ!” 12Nì inugutsetse ni kupisa ɛ, bekpese ba ahanuglɔ ba kuʋi si, “Lɛ ya pɔ̀ lɛ ese si kitɛ ɛ?”
13Pɔ̀ batɔ bɛkpɛ baʋaziŋa ba kakpaa si, “Banɔ ba ya ɛ, kuda bemu!”
Petro yɛ Kupaniɔ
14Lɛ Petro ayɔ ɔlɛɛ ni banɔkpɛkpɛ liɔfɔ ni tole gɔgɔ ba lɛ apani aki linɔkpi le ni ole gagla si i, “Blɔakɔanɛ Yudanɛ ma ni mlɔ banama gi mlalɛ ní Yerusalem i, mlata mɛ kutu tɔ mlaki tɔ mibu lɛ ese ki mlɔ, 15aní kuda banɔ ba ya bemu kiliɛ gi mleegyo edi i, lɛ ese linu si livlɛ inyɔ ɔgɔtole ko ìsa. 16Boŋu i, liboe lɛ gi oboedoplɛ Yoel apani aplɛ ɛ si,
17“ ‘Aya apani si Liboe lɛ ya liaba lɛ mɛ ní ewe gɔgɔ la mɛ si,
maakɔ mɛ Ɔfuɛfuɛ nɔ ɔki ɔnɔ kakaa, lɛ
mlɔ bebinyime ba ni mlɔ bebidzɛ ba biapani eboe plɛ ɛ,
lɛ mlɔ iyasɔʋi lɛ iamɔ kububasɛ ɛ,
lɛ mlɔ bakatsi ba biaza balila a.
18Lɛ ní mɛ banɔsumu ba, benyime ni badzɛ ba aʋa kura kyɛ ɛ,
maakɔ mɛ Ɔfuɛfuɛ nɔ ɔki ba ní ewe ala mɛ,
lɛ biapani mɛ liboe le plɛ ɛ.
19Maabitɛ enugutseboe ní lifunu ne
ni eboe gi baʋímɔɛ ʋidi ní kesea aʋa.
Lɛ biamɔ ika, kifu ni kunyɔ gbudu u;
20liwo le liadzi litumu
lɛ ɔdzidziɛ aazã ŋwisi ika kinɛ ɛ,
xe Ɔkaɛ yɛ liwe ʋidi le e gi Ɔkaɛ aabitɛ ɛ kidiliɛ gi apɛ si yibitɛ ɛ liana.
21Lɛ ɔnɔ kakaa a gi aaxwa
Ɔkaɛ linyi ne kí kupɔnɔ ɛ, aamɔ kubúbú.’
22“Mlata eboa la ya kutu, Israelbanɛ ma! Yesu Nazaret ɔnɛɛ, yɛ onu onyime liɛ gi yɛ Aya akya a gi yɛ Ɔfuɛfuɛ nɔ mɛ kigaglaɛ Aya ebu abasi mlɔ gani eboe gi etu mlo kugyɔ ɔ ni enugutseboe gi Aya abitɛ ɛ gani yɛ mɛ ŋwisi kiliɛ gi mlɔ tutɔ mlete kinɛ ɛ, lɛ ese linu si, liba lɛ mɛ ní mlɔ kusi i. 23Ni yɛ ɔtutɔ batrɔtrɔ ʋa onu i, Aya atrɔ lɛ kooko si biabu Yesu kí mlɔ; lɛ mleye ye e, gi mlɛki banɔ zimizi ba beku ye ní ose lo su u. 24Pɔ̀ Aya ayɔni yɛ dɔni bekpo ʋa mɛ ɛ, lɛ aki yɛ ɔwlamɔmɔ adɔ ni kutse kigagla ese e, lɛ ese linu si lítratani lɛ mɛ kuba si kutse kwiaŋa yɛ aʋa tɔ ɔ. 25Lɛ ese linu si, Dawid apani ní yɛ su si;
“ ‘Mamɔ Ɔkaɛ lipoe kakaa ní mɛ ɔtɔ nɔ;
gi ɔlɛ ní mɛ kaŋawla mɛ loso e,
kididɔ kitrakpɛ mɛ lifu.
26Lɛ loso mɛ ɔna nɔ ɛɛmɔ isami, lɛ mɛ kinemi ye kiikpɔ Aya lipoe kakaa a.
Kɔ maaze ligbã́ ni kudeonudidi,
27lɛ ese linu si wɔtrayurɔ mɛ ki ɔdrɔ lɔ ɔ,
wɔtraki si wɔ obi dradra yɛ kisugyaɛ kiafumu ní ɔdrɔ lɔ mɛ ɛ.
28Wɔ basɛ mɛ ligbã nɛ kudeo lɛ wɔ aŋu mɛ kuzeze
kwiaki si isami iayi me e.
29“Mɛ benemi ba, lɛ ya loso linu si midra liboe me ki mlɔ ní blɔ ɔkatsi zi linyi Okusi ye Dawid su. Etse, bevive ye, lɛ yɛ ɔdrɔ lɔ ɔlɛ ní blɔ kusi ya kɔna ni omono o. 30Eze oboedoplɛ lɛ ete si Aya aka aplɛ aki yɛ ɛ. Aya aka plɛ si yɛ abitɛ Dawid yɛ osobi tole okusi ŋwisi kiliɛ gi yɛ Dawid eze kinɛ ɛ. 31Gi Dawid amɔ kidiliɛ ɛ, gi kɛ Aya atrábitɛ ní ɔtɔ nɔ mɛ ɛ, apani ní Kristo ye kuyɔyɔ su si, Békyi kedea kpɛ yɛ ní bekpo ʋa mɛ ɛ, si yɛ kisugyaɛ kífumu ní ɔdrɔ lɔ mɛ ɛ. 32Aya ayɔni Yesu liɛ adɔ ni bekpo ʋa mɛ, lɛ loso kwiŋa katsalia ní lɛ su iiki mlɔ. 33Bɛyɔni yɛ edu yɛka Aya ɔŋawla lɔ mɛ, lɛ azɛ Ɔfuɛfuɛ Dradra lɔ adɔ ni yɛka klɔ ŋwisi kiliɛ gi aka aplɛ ɛ kinɛ. Lɛ loso kidiliɛ gi mlɛɛmɔ ɔ, xe mleenu i, kɛ kinu bidɔkɔkɔɛ ʋɛ gi akɔ aki blɔ ɔ. 34Lɛ ɛ, aní Dawid yɛ emu atrɛ ní lifunu ne e, pɔ̀ yɛ apani si
“ ‘Ɔkaɛ asi mɛ ɔkaɛ si,
ze ní mɛ kaŋaa mɛ ní ya
35zɛkɔna ni ni lipoe lɛ gi maakpɛ wɔ ahwafianɛ ma
ní wɔ kukliseo o.” ’
36“Lɛ loso lilɛ si mlɔ Israɛlanɛ ma petee mlete le mɔmɔmɔ si Yesu liɛ gi mleku ní ose lo su i, yɛ onu ɔniliɛ gi Aya abitɛ Ɔkaɛ ni Mesiya yɛ ɛ.”
37Agi banima benu le e, likpɛ ba begyodi ʋa kunugu glegle lɛ beʋi Petro ni banɔkpɛkpɛ dzedze ba si i “Ege linu si kubitɛ benemi ba a?”
38Petro asi ba si, “Mlɔ mɛ ɔkakaa ɔyurɔ yɛ eboe zimizi na, tɔ bakpɛ kuni aki yɛ ní Yesu Kristo linyi ne me, tɔ biakɔ yɛ eboe zimizi na kyɛ yɛ, atɔ mlaazi Aya yɛ bidɔkɔkɔ ʋɛ gi binu Ɔfuɛfuɛ Dradra lɔ ɛ. 39Lɛ ese linu si Aya yɛ kakaplɛa kalɛ kí mlɔ ni mlɔ bebi ba, ani banama gi bali ní ɔdzage no e, ba benu banama petee gi Ɔkaɛ blɔ Aya aaxwa mani isu ya su u.”
40Petro eʋi adɔ ni ba iwla mɛ, ni eboe glegle dzedze lɛ agba ba si, “Mlebu isu ya dɔni kutuheheo liɔ gi kwiaba etukpo me gagla benete ba ya aʋa a.” 41Bame banɔ glegle bɛzi yɛ liboe le aʋa ɛɛŋa, lɛ bɛkpɛ kuni kí ba ɛ. Ba kisrɛsrɛ mɛ kiaze ŋwisi banɔ akpe tiata gi bɛkɔ ɛ pɔni ɔha lɔ ní liwe lɛ klɔ aʋa ɛ. 42Bɛkɔ ba lipoe le kpasi bidɔ dɔni banɔkpɛkpɛ ba klɔ, lɛ beze ní likpɔkpɛkpɛ mɛ ní Aya yɛ kiŋaŋaɛ kulɛlɛ ni Aya kuxwaxwa mɛ ɛ.
Ligbã́zeze ne ní Baʋaziŋa ba Kusi
43Eboe mamɔ edi glegle ni enugutseboe ɛba la mɛ gani banɔkpɛkpɛ ba aʋa, lɛ ɔnɔ kakaa akɔ kubùbù ni lifu kusese aki Kaka Aya a. 44Baʋaziŋa ba bɛzɛtsa lipoe me ni lipoe me lɛ bɛzɛɛlɛ ba bidɔ mɛ ni ba ahanuglɔ ba a. 45Lɛ xegi bɛda ba isu ya bidɔ mɛ ni ba kepimia ɛ, kɔ bɛlɛ kibɔɛ kpɛ ní ba kusi kiliɛ gi ɔnɔ kakaa aziã ɛ. 46Liwe kakaa liwe e, bɛzɛɛtsa ŋwisi ɔha kinɛ ɛ, ní lisɔligba lɛ mɛ, lɛ bɛzɛɛŋa bidɔ ɛkpɛ likpɔ ní ba kupeo me ni isami ní kusububɔ mɛ. 47Bɛzɛɛkpɔ̀ Aya lɛ beze isami mɔmɔ gbã mɛ ni ɔnɔ kakaa. Lɛ liwe kakaa ɛ, Ɔkaɛ azaakɔ banama gi Aya azeebu i, apɔni ɔha lɔ.",https://www.bible.com/bible/1982/ACT.2.AVN
AXWƐ 3,"Petro ayɔni onyime ɔtɔ gi ɔ́zɛtani kuga ɛ
1Liwe etɔ lɛ ɛ, Petro ni Yohanes bɛzɛtrɛ ní lisɔligba lɛ mɛ ní kemize inyɔ tita mɛ, Aya lixwapoe le. 2Onyime ɔtɔ gi bɛpɔ bafa a, xe ɔ́zɛtani kuga yɛ ligbã́ nɛ mɛ petee e, eze ní kevunu ya lia gi bizɛɛxwa si kevunu u gi Kepeedi i onu. Bezeefeke ye manɔ ní kevunu ya liwe kakaa si tɔ ɔzeeʋi kibɔ ní banama gi beetiku ní lisɔligba lɛ mɛ ɛ awla. 3Agi amɔ Petro ni Yohanes gi beetiku i, eʋi ba si baki yɛ kibɔ. 4Bedu aŋu ní yɛ aʋa, lɛ Petro apani si, “Di blo!” 5Lɛ edi ba ɛ, ni kugyodi si bɛtráki yɛ kiditɔ.
6Pɔ̀ lɛ Petro asi yɛ si, “Kibɔ ɛ tɔtɔ kíma ní mɛ awla a, pɔ̀ maaki wɔ kidiliɛ gi kilɛ ní mɛ awla ɛ; ní Yesu Kristo Nazaret ɔnɛɛ linyi ne me e, mɛɛsi wɔ si yɔ tɔ ga!” 7Lɛ petro evu yɛ ɔŋawla lɔ kawlakpɔa lɛ apɔni yɛ xe ayɔ ɛ. Ní lɛ onu klɔ ko e, kigagla kiku onyimee yɛ kuklikpɔ ni yɛ aklamasi na mɛ. 8Lɛ ayɔ lixu le e, xe ɔlɛɛ ní yɛ ikli lɛ aʋa ɛ, ko lɛ ekpese kuga klanɔ ɛ. Lɛ eti eku ní lisɔligba lɛ mɛ ni ba a, gi azaaga a, xe azaayɔ exu la a, xe azakpɔ Aya ɛ. 9Gi banima petee niklɔ bɛmɔ yɛ ɛ, gi ɛga a, xe ɛɛkpɔ Aya ɛ, 10bɛmɔ yɛ egyesi si yɛ eze ɔdɔʋi ye gi eze lisɔligba lɛ kevunu ya a, gi bizɛxwa si kepeedi onu u, litu ba kugyɔ lɛ ba petee inugu itse ní liboe lɛ gi liba lɛ mɛ ɛki yɛ su u.
Liboe lɛ gi Petro asi banima ní Lisɔligba lɛ mɛ ɛ
11Gi onyimee asu ní Petro ni Yohanes su ní Salomo ɔviva nɔ ɛ, lize linugutseboe kí banima lɛ bese ba exogo ní basu i. 12Gi Petro amɔ banima ɛ, asi ba si “Israelbanɛ ma, ege loso mlɔ inugu itse ní liboe lɛ ya su u, lɛ ege loso mledu aŋu blɔ aʋa a? Kigyo mlegyo edi si gani blɔ kigagla mɛ loo gani blɔ Aya kuseseo me kwiki onyime liɛ ya ɛɛga na a? 13Abraham, Isak ni Yakob Aya, blɔ bakatsi ba Aya yɛ emuni yɛ osumubi Yesu. Pɔ̀ mlebu ye kí Yudanɛ baka ba, lɛ mlɛdzi kede ní yɛ su ní Pilato aŋu mɛ ɛ, gi nya apɛ si yiyurɔ yɛ xe e. 14Eze ɔnɔ dradra ni ɔnɔ gbã pɔ̀ mlɛdzi kede ní yɛ su u, boŋu i, mleʋi Pilato si tɔ ɔyurɔ ɔnɔyee ɔki mlɔ. 15Mlɛki beye ɔniliɛ gi izɛɛki banima ligbã́ nɛ ɛ, pɔ̀ Aya ayɔ ni yɛ dɔni bekpo ʋa mɛ ɛ, lɛ kunu katsalia aki lɛ. 16Yɛ linyi ne kigaglaɛ kɛ kiki bafa liɛ ya kigagla. Kidiliɛ gi mlɛmɔ ɔ, xe mlete e, kɛ kiba kɛ mɛ gani kuziŋaa ní yɛ linyi ne me aʋa; kuziŋaa ní Yesu me e, kɔ kwiyɔni yɛ, kiliɛ gi mlɔ pɔ́ mlɛɛmɔ ɛ.
17“Lɛ abla ɛ, mɛ benemi ba, Mete si kidiliɛ gi mlɔ ni mlɔ baka ba mlɛbitɛ mani Yesu su i, mlɛbitɛ kɛ ní kumotemote me. 18Aya edo le aplɛ kooko gani beboedoplɛ ba aʋa si, yɛ Kristo ye aamɔ kini, lɛ aki liba lɛ mɛ ní kudeo liɔ klɔ aʋa ɛ. 19Lɛ loso mlekyi ɔna mɛ tɔ mlekyi evu Aya tɔ aakɔ̀ mlɔ eboe zimizi na kyɛ mlɔ. Xegi mlékyi i, 20Ɔfuɛfuɛ nɔ mɛ kigaglaɛ lipoe le litrába dɔni Ɔkaɛ klɔ, lɛ aakpɛ Yesu gi onu Kristo ye e, gi ebu aki mlɔ koko e. 21Linu si oze ní lifunu ne zɛkɔna ni lipoe lɛ gi Aya aabitɛ kidɔ kakaa vuvu i, kiliɛ gi Aya apani gani yɛ beboedoplɛ dradra ba a, gi bezee zanɔ aʋa a. 22Mose apani si, ‘Mlɔ Ɔka Aya aatsisi mlɔ oboedoplɛ kiliɛ gi akpɛ mɛ ɛ, lɛ aaze mlɔ tutɔ mlɔ ɔnɔ ɔ. Linu si mlabitɛ ní kidɔ kakaa gi asi mlɔ si mlabitɛ ɛ, aʋa. 23Ɔnɔ kakaa gi ɔ́zɛ oboedoplɛ yɛ liboe le e, biabu ye zanɔ ní Aya banima kusi lɛ biakyrɔ yɛ ɛ.’
24“Sugba Aya beboedoplɛ ba petee dɔni Samuel aʋa gi bɛpani liboe plɛ ɛ, bɛpani ní kidiliɛ gi kiba kɛ mɛ ní ewe ala ya mɛ ɛ su. 25Aya yɛ kakaplɛa gani yɛ beboedoplɛ ba aʋa ɛ, kenu mlɔ kanɛ, lɛ mlɛmɔ ɔŋakɔ ní kunyanya gi Aya abitɛ aplɛ ní mlɔ bakatsi ba mɛ ɛ, kiliɛ gi apani aki Abraham si i, ‘gani wɔ besoebi ba aʋa ɛ, maakrira banima petee ní kesea aʋa.’ 26Lɛ loso Aya akya Yebi ye, xe atsisi yɛ mlɔ klɔ kpɛ ɔtɔ ɔ, tɔ aakrira mlɔ tɔ aabitɛ mlɔmɛ ɔkakaa tɔ aamɔni yɛ eboe zimizi na.”",https://www.bible.com/bible/1982/ACT.3.AVN
AXWƐ 4,"Bevu Petro Ni Yohanes lɛ bɛmani ba ní Yudanɛ ma Kutsatsa ʋidi yo Aŋu mɛ
1Lɛ gi Petro ni Yohanes bɛlɛɛ zegu kunugu yo ɛki banima ɛ, kusumu yo baka ba, lisɔligba lɛ bepepe ba ɔkaɛ, ni Zadukianɛ ma bɛba ɛtsani ba. 2Isu iyeʋi ba koŋu, lɛ ese linu si banɔkpɛkpɛ tiaʋa ba ɛ, bɛzɛɛbasɛ banima si Yesu ayɔ adɔ ni bekpo ʋa mɛ, gi libasɛ si bekpo ʋa ɛ biayɔ dzi ligbã́. 3Lɛ loso e, bevu ba lɛ bɛkpɛ ba ligba kɔzɛna ni kele titia mɛ, gi kelea keeblo lɛ loso o. 4Pɔ̀ banɔ glegle gi benu liboe le e, bɛzi ŋa; lɛ benyime ba kisrɛsrɛ mɛ kiaze banɔ akpe tietsu u.
5Liba lɛ mɛ si gi kelea kɛti i, Yudanɛ baka ba; banɔtsitsi ba ni ɔsã nɔ badɔbasɛ ba bɛkpɛ likpɔ ní Yerusalem. 6Ba ni kusumu yo ɔka ʋidi ye Hana ni Kayafa, Yohanes, Aleksandro ani banɔ gɔgɔa ba gi bɛdɔ kusumu yo ɔka ʋidi ye yɛ oku no me e, ba petee bɛba ɛtsa. 7Bɛmani banɔkpɛkpɛ ba lɛ bɛki si balɛɛ ní ba aŋu mɛ lɛ beʋi si, “Kitɛ mɛ mlɛɛbitɛ nite e? Kigagla woli kiliɛ ní mlɔ awla loo nyaŋwɛ linyi me mlɛwa axwɛ a la ya a?”
8Lɛ Petro ayɔ ɔlɛɛ ní Aya yɛ Ɔfuɛfuɛ nɔ kigaglaɛ mɛ lɛ ebu ba onu si, “Blɔ baka ba ni banɔtsitsi ba, 9Xe mleeʋi blo si kuki akɔnta omono o, ní kidɔ gbã ɛ liɛ gi kwibitɛ ki bafa liɛ ɛ, ni kiliɛ gi kwiyɔni yɛ su i, 10kɔlɔ mlɔ ni Israelbanɛ ma petee mlete si, onyime liɛ ya gi ɔlɛɛ ni mlɔ aŋu mɛ ɛ, Yesu Kristo gi ádɔ Nazaret i, gi mleku ní ose lo su u, xe Aya ayɔni yɛ dɔni bekpo ʋa mɛ ɛ, yɛ linyi ne me bɛyɔ ni yɛ.
11“Yesu yɛ su Aya keplekpaa kɛpani si, ‘Likla ɛnɛ gi mlɔ bagbawa ba mlɛyurɔ ɛplɛ ɛ, lɛ lidzi limwa nɛ aʋa likla nɛ ɛ.’ 12Yɛ mɛ ko biamɔ kubúbú ní kelea petee me, linyi tɔtɔ líma gi Aya akɔ ɔ, gi liabu blɔ agbã́ na a.”
13Gi betsixwa ba bɛmɔ kiliɛ gi ɔna eze ní Petro ni Yohanes lipo e, xe benu si banɔ pluplu ko beze e, gi bádzɛ suku ɔtɔtɔ ɛ, ba inugu itse. Lɛ bɛmɔ egyesi si beze ni Yesu kude e. 14Lɛ liboeboe líze gi biapani i, lɛ ese linu si bɛmɔ onyimee gi bɛyɔnɔ ɛ, gi ɔlɛɛ ní Petro ni Yohanes su i. 15Lɛ bɛsi ba si, bedo ní Kutsatsaa mɛ, lɛ bekpese eboe la kugyodi ní batsali kusi i. 16Lɛ beʋi si ege kwiabitɛ benyime ba ya a? Ɔnɔ kakaa ní Yerusalem ete si linugutseboe ʋidi lɛ ya gi liba lɛ mɛ gani ba aʋa a, lɛ kútratani lɛ kunada a. 17Pɔ̀ tɔ kutsi kude tɔ likíhle eku ní banima mɛ ɛ, mlaki tɔ kukpɛ ɔsã aki banɔ ba ya tɔ bakígu kunugu ikí ɔnɔnɔ ní Yesu linyi ne me tɔ ɔ.
18Lɛ bedzini ba ɛxwa ɛmanɔ ɔ, lɛ bɛkpɛ ɔsã ɛki ba si, bakípani loo basɛ bidɔ liwewe ní Yesu linyi ne me tɔ ɔ. 19Pɔ̀ Petro ni Yohanes bebu le onu ɛki ba si, “Mlɔ tutɔ mlaxwa litsii lɛ klɔ xegi lipɛ ní Aya aŋu mɛ ɛ si, kunu mlɔ igbè loo tɔ kunu Aya yɛ igbè. 20Lɛ loso e, kútratani kunugu yo kumɔni ní kidiliɛ gi blɔ ɔtutɔ kwimɔ ɔ, xe kwinu u su.” 21Lɛ kutsatsaa baka ba bɛká ba aŋu mɛ gaglaa xe bɛyurɔ ba ɛ. Bɛmɔ si líma si behe kutu aki ba a, lɛ ese linu si banima petee bɛzɛkpɔ̀ Aya ní kidiliɛ gi kiba kɛ mɛ su u. 22Onyime liɛ gi yɛ bɛyɔnɔ ɛ, azɛ asani agɔ avitene.
Baʋaziŋa ba bɛxwa Aya lɛ beʋi si ɔki ba kigagla
23Gi bɛ yurɔ Petro ni Yohanes ko e, bedzitrɛ ní ɔha lɔ klɔ lɛ bɛsi ba a liboe lɛ gi kusumu yo baka ba ni banɔtsitsi ba bɛsi ba ɛ. 24Agi baʋaziŋa ba benu liboe le e, ba petee bɛkpɛ likpɔ ni ole tole lɛ bɛxwa Aya si, “Ɔka wɔ wɔbitɛ lifunu ne, kelea, axu la ni kidɔ kakaa gi kikpasi ní bɛ mɛ ɛ! 25Gani wɔ Ɔfuɛfuɛ nɔ mɛ ɛ, wɔpani gani blɔ ɔkatsitsie Dawid aʋa gi onu wɔ ɔnɔsumu i, gi apani si, ‘Ege lɛ loso banama gi bénu Yudanɛ ma ɛ, bɛmɔ kusuyeʋi, ege lɛ loso banima bizɛbitɛ banyánya pluplu ʋa a? 26Kelea mɛ bekusi ba bɛbla ɛplɛ, lɛ baʋaŋa ba bɛkpɛ likpɔ si bɛta kigũ ni Ɔkaɛ ni yɛ Kristo ye.’ 27Lilɛ lɛ mɛ si Herodes ni Pontio Pilato bɛtsa ní ɔma ʋidi ɔ lɔ ya mɛ ni banama gi bénu Yudanɛ ɛ ani Israelbanɛ ma ní Yesu su, wɔ ɔnɔsumu dradra yɛ gi yɛ wɔkya ɛ. 28Bɛkpɛ likpɔ tɔ biabitɛ kidɔ kakaa gi gani wɔ kigaglaɛ ni kupɛ́pɛɔ onu i, wɔtrɔ si kiba kɛ mɛ ɛ. 29Lɛ abla ɛ, Ɔka vu aŋu ní ba adaa la gi bɛfia su u, tɔ ki tɔ blɔ wɔ besumubi ba kupani wɔ liboe le ni aŋu mɛ gagla. 30Ki banima bamɔ wɔ kigaglaɛ tɔ ki tɔ banyanya ba bayɔ, kitɔ kubitɛ enugutseboe ni eboe gi aʋíba la mɛ edi i, gani wɔ Ɔnɔ kpɛkpɛ dradra yɛ Yesu linyi ne me.”
31Gi bɛxwa Aya pɔ ɛ, niklɔ gi bɛtsa ɛ, niklɔ esugu. Aya yɛ Ɔfuɛfuɛ nɔ ɛba ba petee aʋa, lɛ bekpese Aya liboe le kudo ni aŋu mɛ gagla a.
Baʋaziŋa ba bɛlɛ ba bidɔmɔmɔ ʋɛ
32Banama gi bɛziŋa ɛ, ba likpɔkpɛkpɛ lɛ lize ni kugyodi tule ani ɔna tole. Ɔnɔnɔ ɔ́pani si yɛ bidɔmɔmɔ ʋɛ ɛ, yɛ tete binɛ, pɔ̀ ba petee bɛlɛ kidɔ kakaa gi bɛmɔ ɛ, ni ba ahanuglɔ ba. 33Lɛ ni kigagla glegle e, banɔkpɛkpɛ ba beze lɛ aʋa bɛzɛŋa katsalia ní Ɔkaɛ Yesu kuyɔyɔ su, lɛ Aya apɛ lipo me glegle aki ba petee. 34Ɔnɔnɔ óze ní ɔha lɔ mɛ ɛ, gi bidɔ biziã yɛ ɛ. Banama awla gi kuse loo kupé kwize e, bɛda ʋɛ lɛ bibɔɛ ʋɛ gi bɛmɔ ɛdɔni bɛ kudada mɛ ɛ, 35bɛkɔ ʋɛ kpɛ banɔkpɛkpɛ ba awla tɔ balɛ aki ba mɛ ɔnɔ kakaa kiliɛ gi aziã ɛ.
36Nite lize xe Yosef, gi onu Lewiɔnɛ ɛ, gi bɛpɔ ní Kipro e, xe banɔkpɛkpɛ ba bizɛxwa yɛ si Barnaba a, gi lɛ ese linu si i, “ɔniliɛ gi izɛkpɛ kifu ní banɔ mɛ ɛ,” 37ada yɛ kesea, lɛ akɔ kibɔɛ amanɔ ɔ xe akɔ kɛ akpɛ banɔkpɛkpɛ ba awla ɛ.",https://www.bible.com/bible/1982/ACT.4.AVN
AXWƐ 5,"Anania ni Safira bɛsɛ asia
1Pɔ̀ onyime ɔtɔ eze gi bɛzɛxwa si Anania a, yɛ ni yedze Safira bɛda ba bidɔ mɛ. 2Pɔ̀ ní yedze kutete me e, abla kibɔɛ kapɛatɔ ki isu lɛ akɔ kigɔgɔɛ akpɛ banɔkpɛkpɛ ba awla ɛ. 3Lɛ Petro apani si, “Anania ege loso wɔki si Satana aŋa wɔ aʋa te e, xe aki si woemeni Aya Ɔfuɛfuɛ nɔ ɔ, xe wɔkɔ kibɔɛ kapɛatɔ ɔ, gi wɔzɛ ní wɔ kesea litukpo ɔbla ki isu u? 4Xe wɔada kesea ɛ, aní wɔ kanɛ keze e? Lɛ gi wɔda ka ɛ, kibɔɛ aní wɔ kinɛ kíze e? Ege loso wɔbasɛ asia na a? Aní banɔ woemeno o, boŋu i Aya woemeno!” 5Gi Anania enu liboe le ko e, egleʋe lɛ etse e, niteme si banama gi benu liboe le e, lifu liku ba. 6Iyasɔʋi lɛ iba ɛxla okpo ye ni kusa mɛ lɛ befeke ye dono eze vive e.
7Ŋwisi inyɔsasa tita kede kinɛ ɛ, yedze gi óte liboe lɛ gi liba lɛ mɛ ɛ, eti eku kepea mɛ. 8Lɛ Petro eʋi ye si, “Si mɛ xe kibɔɛ liɛ kinu kibɔɛ petee gi wɔni wonye mlɛzɛ ní mlɔ kesea litukpo o. Ebu le onu si Ee kibɔɛ petee kɛ klɔ.”
9Lɛ Petro asi yɛ si, “Ege loso wɔ ni wonye mlɛtrɔ si mlɛkeni Aya Ɔfuɛfuɛ nɔ edi i? Benyime baklɔ gi bevive wonye e, bali kevunu ya, lɛ biafeke wɔfɛ kudono o!” 10Egleʋe adɔ kesea ní Petro aŋu mɛ kyɔŋ lɛ etse e. Gi iyasɔʋi lɛ itiku i, imɔ si etse, lɛ befeke ye dono xe bɛzeevive ye ní yenye su i. 11Lɛ loso lifu liku ɔsɔli ha zizi nɔ ni banɔ gɔgɔa ba petee gi benu eboa la ya ɛ.
Banɔkpɛkpɛ ba bɛbitɛ enugutseboe ni eboe gi etu banɔ kugyɔ ɛ
12Banɔkpɛkpɛ ba bɛzɛbitɛ enugutseboe ni eboe glegle gi ába eʋidi i ní banima kusi. Baʋaziŋa ba petee bɛzɛtsa ní Salomo ɔviva nɔ. 13Gani lɛ mɛ si banima bezegu kunugu gbã ní basu kyɛ, banama gi báma ní ba mɛ ɛ, bamɛ ɔtɔtɔ òkeni odi si yiti ipɔni ba a. 14Pɔ̀ banɔ glegle bɛba ɛpɔni ba gi benu benyime ni badzɛ linɔkpi i, gi lizi Ɔkaɛ aʋa ɛɛŋa ɛ. 15Kɔkpɛ kidiliɛ gi banɔkpɛkpɛ ba bɛzɛbitɛ loso e, banima bezefeke banyanya ba tsini ablɔ ʋa aʋa lɛ bɛzɛplɛ ba ní abati loo itɔsi lɛ aʋa a, tɔ xe Petro ɛga ɛza ɛ, tɔ yɛ kuyeo kwiadɔ ní ba mɛ batɔ aʋa. 16Lɛ anɔkpi la ɛdɔ imaɛ nɛ gi iklani Yerusalem mɛ ɛ, lɛ bɛmani banama gi ba isu mɛ igɔ loo banama gi ifuɛfuɛ zimizi ne iikpɛ ba kunugu yo e; lɛ ba petee bɛmɔ kuyɔyɔ ɛ.
Bɛyɔ kedu ní Banɔkpɛkpɛ ba su
17Lɛ kusumu yo ɔka ʋidi ye ni yɛ benete ba petee, banama gi bali ní zadukianɛ ma ɔha lɔ mɛ ɛ, bɛkɔ kaŋuza tiitii ní banɔkpɛkpɛ ba su, lɛ bɛtrɔ si biabu ɔkli i. 18Bevu banɔkpɛkpɛ ba lɛ bɛkɔ ba ɛkpɛ ní ɔma nɔ ligba lɛ ɛ. 19Pɔ̀ elesi la ɛ, Aya yɛ ɔxwɛdzɛ adra ligba lɛ ipupo le e, lɛ etu ɔtɔ ni banɔkpɛkpɛ ba edono e, lɛ asi ba si, 20“Mlatrɛ tɔ mlazɛlɛ ní lisɔligba lɛ mɛ, tɔ mlapani asi banima ní ligbã́zeze vuvu nɛ su.”
21Banɔkpɛkpɛ ba bɛbitɛ ní lɛ aʋa lɛ olezatɔ nɔ ɛ, beti iku ní lisɔligba lɛ mɛ lɛ bekpese bidɔ kubasɛ ɛ. Lɛ loso Kusumu yo ɔka ʋidi ye ni yɛ baʋatrɔ ba bɛxwa Yudanɛ banɔtsitsi ba kí ɔha lɔ kutsatsa; lɛ bɛkpɛ ɔsã tsisi ligba lɛ bepepe ba tɔ bamani banɔkpɛkpɛ ba ní ba aŋu mɛ ɛ. 22Pɔ̀ gi baka ba beku i, bámɔ banɔkpɛkpɛ ba ní ligba lɛ mɛ, lɛ bedziba kutsatsaa mɛ lɛ bedo si, 23“Gi kwiku ni klɔ ɛ, kwimɔ si ipupo le ìda lɛ banɔpe ba fɛ balɛɛ xe bepe kevunu ya a, pɔ̀ gi kwidra ipupo le e, kúmɔ ɔnɔnɔ ní ligba lɛ mɛ ɛ!” 24Agi kusumu yo ɔka ʋidi ye ni ɔkaɛ ní lisɔligba lɛ bepepe ba onu benu liboe le e, bɛpisa ní kidiliɛ gi kiba banɔkpɛkpɛ ba aʋa su u.
25Lɛ onyime ɔtɔ aba asi ba si, “Mlata kutu! Benyime ba ya gi mlɛkpɛ ligba lɛ ɛ, bali ní lisɔligba lɛ mɛ gi bɛbasɛ banima bidɔ mɛ ɛ!” 26Lɛ banɔpe ba ɔkaɛ ni yɛ banima bɛzɛgbani banɔkpɛkpɛ ba dzini manɔ ɛ. Bákɔ kigagla ni ba, lɛ ese linu si bezese lifu si banima biasa ba akla.
27Gi bɛgbani banɔkpɛkpɛ ba ɛmanɔ ɛ, bɛtsini ba ní Yudanɛ ma betsixwa ba aŋu mɛ, lɛ kusumu yo ɔka ʋidi ye eʋi ba si, 28“Kwikpɛ ɔsã gagla ɛki mlɔ si mlakíbasɛ bidɔ ní onyime liɛ ya linyi ne me tɔ ɔ, pɔ̀ mledi kidiliɛ gi kɛ mlɛbitɛ ɛ! Mlene mlɔ bidɔbasɛbasɛ ʋɛ ní Yerusalem petee, lɛ mlɛpɛ si mlebu blo lipɔ si blɔ kwiye ye e!”
29Lɛ Petro ni banɔkpɛkpɛ gɔgɔ ba bebu le onu si, “Linu si kunu kutu kí Aya sani kí banima. 30Blɔ bakatsi ba Aya yɛ ayɔni Yesu adɔ ni bekpo ʋa mɛ gi mleku ye ní ose lo su u, xe etse e. 31Aya emuni ye atsinɔ yɛ kaŋaa mɛ tɔ oze Okusi obi ni Ɔnɔbu, tɔ ɔki Israelanɛ ma kudeonu tɔ bekyi tɔ Aya aakɔ̀ ba eboe zimizi na kɔ kyɛ ba. 32Kunu katsali aki eboa la ya, blɔ ni Aya Ɔfuɛfuɛ nɔ, gi Aya aki blɔ banama gi kuzeenu kutu ikí yɛ ɛ.”
33Gi banama a gi bɛtsa xe benu liboe le e, bɛmɔ kusuyeʋi gbɛgbɛ nite si bɛpɛ si beeye banɔkpɛkpɛ ba xe e. 34Pɔ̀ betsixwa ba mɛ tole e, Farisi ɔnɛ gi bizɛxwa si Gamaliɛl i, gi onu Mose ɔsã nɔ ɔdɔbasɛ ɛ, xe edzì onu ɔnɔ ɔ gi banima pɔ́ bɛkpɛ kubùbù yɛ su i, ayɔ alɛɛ ní kutsatsaa mɛ. Aki si bebu banɔkpɛkpɛ ba, 35lɛ asi kutsatsaa si, “Israelbanɛ ma, mledi mumɔ ní kidiliɛ gi mlɛpɛ si mlɛbitɛ mani banɔ ba ya su u. 36Mlɛplɛ aŋu si Teuda aŋwi lipoetɔ lɛ, gi amɔ isu ya si yenu ɔnɔ ʋidi i, lɛ ŋwisi banɔ alafatiene kinɛ ɛ bezeni yɛ kude. Pɔ̀ ɛ, beye ye, lɛ banɔ ba klɔ gi beze ni yɛ kude petee behle e, lɛ yɛ ɔha lɔ ɛŋini i. 37Lɛ kede e, Yuda Galilea ɔnɛɛ aŋwi ní banima lìklapoe le, gi ehe linɔkpi apɔni isu ya a, pɔ̀ beye yɛ kyɛ, lɛ banama gi bezeni yɛ kude e, ba petee behle. 38Lɛ loso e, ni liboe lɛ ya mɛ ɛ, mɛɛgba mlɔ si, mlakíkɔ liboe ní benyime ba ya su u. Mlayurɔ ba! Xe ba batrɔtrɔ ʋa ni kiboebitɛɛ kidɔ banima kɔ ɛ, biadu, 39pɔ̀ xe bidɔ Aya kɔ ɛ, mlatrátani ba aʋa kuŋa a. Mlaamɔ isu ya si mlɛɛta kigũ ni Aya!” Kutsatsaa kwizi Gamaliɛl yɛ kugbagba.
40Lɛ gi bɛxwa banɔkpɛkpɛ ba ɛmanɔ ɛ, bekusi ba, lɛ bɛkpɛ ɔsã ɛki ba si bakípani ní Yesu linyi ne me liwewe tɔ ɔ; lɛ bɛyurɔ ba ɛ.
41Gi banɔkpɛkpɛ ba bɛsɛ ní kutsatsaa mɛ ɛ, isami iku ba, lɛ ese linu si Aya ebù ba si begyeno si bakyɛ biaŋa kuye kɔkpɛ Yesu. 42Lɛ liwe kakaa a, ní lisɔligba lɛ mɛ, ní banima kupeo me, bɛzɛɛbasɛ bidɔ lɛ bezeedo Aya yɛ liboe Gbã nɛ ní Yesu gi onu Kristo ye su u.",https://www.bible.com/bible/1982/ACT.5.AVN
AXWƐ 6,"Baʋaziŋa ba bɛkya banɔpɔnɔ tiegloele
1Ni lipoetɔ kede gi badɔkpasi ba bɛzɛɛsrɛ pɔnɔ ɛ, kuboeŋwlɛ kwiku ní Yudanɛ ama gi bizɛpani Sihela sɛ ni Yudanɛ ama gi bɛpɔ ní ba tutɔ ba kesea mɛ kusi i. Yudanɛ ama gi bizɛpani Sihela sɛ ɛ, bɛmɔ si bizɛdɔ ba badzɛaba gi ba benye ba betse e, za ní liwe le kaʋadi ya mɛ. 2Lɛ banɔkpɛkpɛ liɔfɔ ni tiaʋa ba bɛxwa baʋaziŋa ba ɔha lɔ ɛkpɛ likpɔ lɛ bɛpani si, “Aní liboe gbã linu si kuyurɔ Aya liboe le kubasɛɔ tɔ kuvu kibɔ kulɛlɛ loo tɔ kuzedi badzɛaba gi ba benye ba betse ba su i aʋa. 3Lɛ loso e, benemi ba, mlebu benyime tiegloele dɔni mlɔ mɛ, gi mlete si benu anukwarɛ benete e, gi beyi nì Aya yɛ Ɔfuɛfuɛ nɔ ɔ, nì kuboeteo, tɔ kuki tɔ beze ní eboa la ya onu u. 4Tɔ blɔ tutɔ kukɔ blɔ lipoe le petee kukɔkpɛ ní Aya kuxwaxwa ni Aya yɛ liboe le kubasɛɔ axwɛ na mɛ.”
5Likpɔkpɛkpɛ lɛ petee limɔ isami ní banɔkpɛkpɛ ba batrɔtrɔ ʋa su, lɛ loso bebu Stefano, ɔnɔ gi eyi ni kuziŋa ni Aya yɛ Ɔfuɛfuɛ nɔ kɔpɔni Filipo, Prokoro, Nikanora, Timona, Pamena ni Nikolao gi ádɔ Antioxia xe ekyi eku Yudanɛ ma kusɔliɔ mɛ ɛ. 6Lɛ ɔha lɔ ɛgbani ba ɛmani banɔkpɛkpɛ ba ɛ, lɛ bɛxwa Aya ní ba litukpo o, xe bɛtrɔ awla ní ba aʋa ɛ.
7Lɛ loso Aya liboe le liizene onugu i pɔnɔ. Badɔkpasi ba ní Yerusalem bɛzɛɛsrɛ pɔnɔ lɛ kusumu yo baka glegle kyɛ bɛziŋa a.
Stefano Kuvuvu yo
8Stefano, onyimee gi Aya akrira glegle e, xe Aya kigaglaɛ kiyi yɛ mɛ ɛ, abitɛ enugutseboe ni eboe gi aʋíba ʋidi ní banima kusi i. 9Pɔ̀ banɔatɔ gi bɛdɔ ní Yudanɛ ma ɔtsa kɔ́ lɔ gi ɔlɛ ní Kirene e (gi bizɛxwa si benyime gi bɛzi isuwla mɛ kuzeze dɔni kunɔdzi me e), bɛyɔ kedu ni yɛ su. Banɔ ba ya benu Yudanɛ gi bɛdɔ ní Kirene ni Aleksandria. Yudanɛ gɔgɔa ba gi bɛdɔ Kilikia kuseo aʋa ani Asia ɛ, bekpese eboe kuŋwlɛ ni Stefano. 10Pɔ̀ Aya yɛ Ɔfuɛfuɛ nɔ ɛki Stefano kuboete nite me si gi apani i, bátani yɛ eboe la onu kulɛ ɛ.
11Lɛ loso bɛbitɛ kunyanya ni banɔatɔ ní kikpokpo me tɔ bapani si, “Kwinu gi ɛɛpani ebusioboe mani Mose ni Aya su u!”
12Lɛ loso bezizi banima, banɔtsitsi ba ni ɔsã nɔ badɔbasɛ ba ní Stefano su, lɛ bevu ye e, xe bɛtsini yɛ ní Yudanɛ betsixwa ba aŋu mɛ ɛ. 13Lɛ bɛzɛmani banɔatɔ si basɛ asia akpɛ yɛ awla si, “Onyime liɛ ya ɛ, ɛɛpani ebusioboe lipoe kakaa ní blɔ Lisɔligba lɛ mɛ gi kuzeesumu Aya a, ni Mose ɔsã nɔ su. 14Kwinu gi apani si Yesu Nazaret ɔnɛ ɛ, aakpa Lisɔligba lɛ, lɛ aatsrɛ ikɔ̀ɛ lɛ gi idɔ Mose klɔ ɛki blɔ ɔ.” 15Banama petee gi beze ní kutsatsa ʋidi yo me e, bedu aŋu ní Stefano aʋa lɛ bɛmɔ si yɛ aŋu na mɛ alɛ ŋwisi Aya yɛ ɔxwɛdzɛ anɛ kinɛ ɛ.",https://www.bible.com/bible/1982/ACT.6.AVN
AXWƐ 7,"Stefano Apani aki Kutsatsa Ʋidi yo
1Lɛ Kusumu yo ɔka ʋidi ye eʋi Stefano si, “Eboa la gi bɛkɔ ní wɔ su i, alɛ la mɛ na a?”
2Lɛ Stefano ebu le onu si, “Benemi ba ni baka ba, mlata mɛ kutu u! Xe ableke blɔ ɔkatsi, Abraham iize ní Haran i, Aya gi ekeme e, ebu isu abasi yɛ ní Mesopotamia, 3lɛ asi yɛ si, ‘Sɛ ní wɔ benete ba ni wɔ kesea mɛ, tɔ trɛ ní kesea lia gi maabasɛ wɔ aʋa a!’
4“Lɛ loso e, asɛ ní Kaldeanɛ ma kesea aʋa lɛ azeeze ní Haran i. Ní Abraham yɛka kutseo kede e, Aya aki si ɔba kesea lia aʋa gi mlalɛ abla ɛ. 5Lipoe lɛ klɔ mɛ ɛ, Aya ɔki Abraham kesea kapɛmiatɔtɔ ŋwisi yɛ ɔŋakɔ kinɛ ɛ, pɔ̀ Aya aka aplɛ akí yɛ si, yɛ akɔ kesea kí yɛ lɛ kiaze yɛ ni yɛ besoebi bà kanɛ ɛ. Ní lipoe lɛ klɔ mɛ gi Aya aka aplɛ nite e, obi ɔtɔtɔ óze ní Abraham awla a. 6Liboe lɛ ya Aya apani aki yɛ, ‘Wɔ besoebi ba biaze ní kese dzedze gi kénu ba kanɛ aʋa a, niklɔ biaze banɔdzidzi lɛ biagbani ba ni litukpo me gagla a, lɛ biabu kini ki ba agɔ alafatiene e. 7Pɔ̀ maahe kutu kí banama gi ba biasumu i, ŋwisi banɔ dzidzi kinɛ ɛ, lɛ kede e, biasɛ kesea lia klɔ aʋa tɔ biaba sumu me ní ya.’ 8Lɛ Aya aki si Abraham oxo ɔyaʋi tsatsa lɔ ligoʋi le tɔ lize gyesi kí kunyanya ní Aya ni Abraham kusi. Lɛ loso gi bɛpɔ Isak ogle tole kede e, Abraham atsa ɔyaʋi aki yɛ, Isak atsa ɔyaʋi aki Yebi Yakob, lɛ Yakob fɛ atsa iyaʋi aki yɛ bebi liɔfɔ ni tiaʋa ba gi ba benu blɔ amade na baka ba a.
9“Gi Yakob yɛ bebi ba bɛkɔ kaŋuza ní ba onemi ye Yosef su onu i, bevu yeda tɔ oze ɔnɔdzidzi ní Egipte. Pɔ̀ Aya eze ni yɛ kude e, 10lɛ ebu ye ní yɛ kini mɔmɔɛ mɛ ɛ. Aya aki Yosef kuboete, lɛ aki si Yosef eku Egipte okusi ye Farao aŋu u, lɛ okusi ye abitɛ Yosef Egipte kesea ni kekusipea ɔʋadi i.
11“Lɛ kuʋɛ kwidɔ ní Egipte petee ni Kanaa i, gi banima beze ní kuxixa glegle me e. Blɔ bakatsi ba bámɔ kiŋaŋa ɛtɔtɔ ɔ. 12Gi Yakob enu si adeʋi alɛ ni Egipte e, akpɛ yɛ bebi ba gi benu blɔ bakatsitsi ba atsisi ní klɔ, ba kutɔpu yɔ ɔ. 13Kuʋlaa gi bɛdzɛ ɛ, Yosef ebu isu abasi yɛ benemi ba lɛ ebu ba abasi Farao kyɛ ɛ. 14Lɛ Yosef atsisi yɛka Yakob ni yɛ baŋanɛ ba petee gi beze banɔ avitegloele ni tietsu i, ole si ba ba Egipte. 15Nite si Yakob atrɛ ní Egipte, eze niklɔ kɔzɛna ni yɛ litsewe le, niklɔ yɛ bebi ba fɛ betse. 16Lɛ kede e, bɛmani ba bekpo ba ní Sixem, niklɔ bevive ba ní ɔdrɔ lɔ gi Abraham edzi ni kibɔ ní Xemor yɛ bebi ba awla a.
17“Gi lipoe le liti pɔnɔ si Aya ɔbitɛ ní yɛ kakaplɛa aʋa kí Abraham i, blɔ akɔanɛ ma ní Egipte bɛdɔ̀ ɛpɔnɔ. 18Lɛ kede Okusi dzedze gi óte liboeboe ní Yosef su i, ekpese kukusi kuŋa ní Egipte. 19Lɛ okusi liɛ ekyi blɔ baka ba axla a, lɛ abitɛ litukpo me gagla ní ba su i, emi ba tɔ bebu ba bebivigye ba zanɔ ní ba kupeo me tɔ betse.
20“Lipoe lɛ klɔ mɛ bɛpɔ Mose, eze obi gi eyi kuyasɔ ɔ. Yɛ bapɔnɛ ba bɛgani yɛ ní yɛka kepea mɛ badzidzi tiata, 21lɛ gi bátani yɛ kukpo ní kepea mɛ tɔ ɛ, bebú ye ní kepea mɛ, okusi ye yebidzɛɛ amɔ yɛ lɛ azɛ yɛ aganɔ ŋwisi yɛ ɔtutɔ yebinyime kinɛ ɛ. 22Bɛbasɛ yɛ Egipte banɛ ma kuboete kakaa, lɛ edzì ɔnɔ ʋidi ní kiboepani ni kiboebitɛ mɛ ɛ.
23“Gi Mose azɛ agɔ avitene e, egyoedi si yizeedi kiliɛ gi bɛɛbitɛ yɛ benemi Israelbanɛ ma a. 24Amɔ ba mɛ tole gi Egipteɔnɛɔtɔ azeebu kini akɔ ɛ, azɛɛpɔni yɛ lɛ beye Egipteɔnɛ ɛ. 25Akɔ lɛ si yɛ ɔtutɔ yɛ benete ba bianu lɛ ese si Aya yɛ akpɛ yɛ tɔ yibu ba, pɔ̀ bénu lɛ ese e. 26Gi kelea kɛti i, Mose edzi atrɛ ní báklɔ lɛ amɔ Israel bebi tiaʋa gi bɛzɛgɔni i, ekeni edi si yikpɛ ba likpɔ. Lɛ loso apani si, Benyime ba, mlata kutu, benemi Israel bebi mlenu; ege lɛ loso mlɛpɛ si mlɛkpɛ mlɔ ahanuglɔ ba ebi i?
27“Pɔ̀ ɔniliɛ gi yɛ ɛɛbu kinie ki yenemie e, etutru Mose atsini kapɛ lɛ eʋi ye si, ‘Nyaŋwɛ edu wo ɔʋaŋa ni otsixwa ní blɔ onu u?’ 28Kipɛ wɔpɛ si, ‘Wuye me kilɛ gi woye Egipteɔnɛɛ kivoe na a?’ 29Gi Mose enu liboe le e, ese ní Egipte lɛ azeeze ní Midia kesea aʋa ŋwisi ɔbaba kinɛ ɛ. Niklɔ apɔ bebinyime tiaʋa.
30“Agɔ avitene kede e, Aya ɔxwɛdzɛ ebu isu abasi Mose ní lifuha gi liisɔ ní bibu ose sisami ɔtɔ mɛ ɛ, ní ɔyaya kɔ ní Sinai lito le su. 31Mose yɛ onugu etse ní kidiliɛ gi amɔ su u, lɛ eti apɔni lifuha lɛ si yidi le mɔmɔmɔ. Pɔ̀ enu Ɔkaɛ yɛ ole lo si, 32‘Mɛ menu mlɔ bakatsi ba ba Aya, Mɛ menu Abraham, Isak ni Yakob ba Aya.’ Lifu liku Mose lɛ ókeni odi si yidi tɔ ɔ. 33Ɔkaɛ asi yɛ si, ‘Bu afɔkpa ʋa ní wɔ kuklikpɔɔ lɛ ese linu si niklɔ gi wɔlɛɛ ɛ, ɔdradra kɔ níklɔ onu. 34Manyamɔ kini glegle liɛ mɛ gi mɛ benete ba balɛ ní Egipte e. Menu ba kutani yɔ lɛ meple aba tɔ míbu ba a. Abla ɛ ba, maadzini wɔ kukpɛ ní Egipte.’
35“Mose liɛ ke Israelbanɛ ma begbe, gi beʋi ye si, ‘Nyaŋwɛ edu wo ɔʋaŋa ni otsixwa ní blɔ onu u?’ Yɛ onu ɔniliɛ gi Aya akpɛ si ɔŋa banima aʋa tɔ obu ba gani Aya yɛ ɔxwɛdzɛɛ gi ebu isu abasi yɛ ní lifuha lɛ mɛ ɛ aʋa. 36Yɛ etu ɔtɔ ni banima edono ní Egipte, xe abitɛ enugutseboe ni eboe mamɔ edi la ní Egipte e, ní axu kyíkyĩ la kutu, ani agɔ avitene na mɛ gi beze ní ɔyaya klɔ ɔ.
37“Mose liɛ ke asi Israelbanɛ ma si, ‘Aya aatsisi mlɔ oboedoplɛ, kiliɛ gi atsisi mɛ ɛ, lɛ aaze mlɔ tutɔ mlɔ mɛ tole e.’ 38Yɛ akpɛ blɔ baka ba likpɔ ŋwisi Israel banɛ ní ɔyaya klɔ lɛ yɛ Aya ɔxwɛdzɛɛ apani akɔ ní Sinai lito le aʋa a, lɛ yɛ azɛ Aya eboe la gi izɛki ligbã aki blɔ ɔ.
39“Pɔ̀ blɔ bakatsi ba begbe bénu kutu aki yɛ ɛ, boŋu i, beku ye ɔwlaku lɛ begyodi ní ba ina nɛ mɛ si biadzitrɛ ní Egipte e. 40Lɛ bɛsi Aron si, ‘Bitɛ etugu gi aaze ɔtɔ xe agbani blɔ ɔ. Kúte liboe lɛ gi liba onyime liɛ Mose e, gi yɛ ebu blo adɔ ni Egipte aʋa a.’ 41Ní lipoe lɛ klɔ mɛ ɛ, bɛʋɔ litugu ní ligume kilɛlɛɛ mɛ, lɛ bɛmani lɛ bidɔ kɔkɔ gi bɛkɔ eyi busu iiki lɛ, lɛ bɛŋa liwe ni isami gi bɛkɔ ɛkpɛ kubùbù ní kidiliɛ gi ba tutɔ bɛʋɔ su u. 42Pɔ̀ Aya adzi kede ní ba su u, lɛ ayurɔ ba tɔ besumu lifunu ne Liwo le, ɔdzidzi yɛ ni badzidziebi ʋa a, kiliɛ gi bɛŋwlimi kpɛ ní beboedoplɛ ba keplekpaa mɛ ɛ si,
“ ‘Israel banɛ ma! Aní mɛ loso mleye baga ʋa xe mlɛki bidɔ pɔʋi pɔʋi ʋɛ ɛ
agɔ avitene na ní ɔyaya klɔ.
43Mlemuni Molɛx yɛ libugba lɛ,
ni Romfan ɔbu yɛ yɛ ɔdzidziobi ye;
ba beze etugu gi mlɔ tutɔ mlɛʋɔ xe mlezeesumu u.
Lɛ loso e maatsisi mlɔ ní aboyo la me ní Babilonia kesea kede.’
44“Aya likatsa lɛ lize ní blɔ bakatsi ba su ní ɔyaya klɔ. Bɛwa lɛ kiliɛ gi Aya asi Mose si ɔwa lɛ ɛ, ní kilɛlɛ liɛ klɔ mɛ gi Aya abasi Mose onu u. 45Lɛ klɔ ʋa kede e, gi blɔ bakatsi ba bɛzi likatsa lɛ dɔni ba baka ba klɔ ɛ, betu le gi bezeni Yosua kude e, xe bɛzi kesea ní amade ana na gi Aya akpikpini edono awla a, ní kiliɛ gi bɛzɛtrɛ onu u. Lɛ lize ní kesea mɛ zɛkɔna ni Dawid lipoe le. 46Gi amɔ lipomepɛpɛ dɔni Aya kɔ lɛ eʋi Aya tɔ ɔki yɛ kude tɔ yiwa ozekɔ ki Yɛ Yakob yɛ Aya. 47Pɔ̀ Salomo yɛ awa ligba aki Aya.
48“Pɔ̀ Kaka Aya Baka ba Ɔkaɛ óʋize ní agba gi ɔnɔ gbagbe awa mɛ ɛ, ŋwisi kiliɛ gi oboedoplɛɛ apani kinɛ ɛ si,
49“Ɔkaɛ si, ‘Lifunu ne linu mɛ likusigbo, lɛ kesea kenu mɛ ikli lɛ odukɔ. Ligba woli lu mlaawa kimɛ ɛ? Lɛ nífɔ aaze mɛ ozekɔ ɔ? 50Ani mɛ ɔtutɔ mɛ mabitɛ bidɔ bɛ ya petee e?’
51“Stefano atrɛ lɛ aʋa si, “Kítɛ xe mlɔ ina nɛ ili ŋwisi babubitɛ ba ini nɛ kinɛ ɛ, xe mlɔ batu ʋa bali gagla si mlápɛ si mlenu Aya liboe le e! Mlalɛ ko ŋwisi mlɔ bakatsi ba kinɛ; mlɔ fɛ mlɛyɔ kedu ní Aya yɛ Ɔfuɛfuɛ nɔ su lipoe kakaa! 52Oboedoplɛ ɔtɔ eze gi mlɔ bakatsi ba báyɔ kedu ní yɛ su edi na a? Beye Aya yɛ banɔkpɛkpɛ ba, gi bedo le eplɛ si ɔniliɛ gi onu Aya yɛ ɔnɔsumu Dradra yɛ ɛ, gi yɛ bede ʋa bɛgyɔ ɛ, atrába. Lɛ abla ɛ, mlebu ye kɔ lɛ mleye ye e. 53Mlɔ mlenu banama gi mlɛzi Aya ɔsã nɔ, gi Aya baxwɛdzɛ ba bɛkɔ ɛki mlɔ, pɔ̀ mlaʋíbitɛ ní lɔ aʋa a!”
Bɛsa Stefano Akla
54Gi kutsatsa ʋidi yo me banima benu Stefano liboe le ní ba su i, beyeʋi isu nyani nyani nì yɛ. 55Stefano pɔ̀ ɛ, Aya yɛ Ɔfuɛfuɛ nɔ ɛki si edi lifunu ne, lɛ amɔ Aya yɛ kuklekleo ni Yesu gi ɔlɛɛ ní Aya yɛ kaŋaa mɛ ɛ! 56Lɛ apani si, “Mledi! Mamɔ lifunu ne gi lidra ɛ, lɛ ɔnɔɛ Yebi ye ɔlɛɛ ní Aya yɛ kaŋawla mɛ ɛ!”
57Banima bɛkpɛ ozi lo gagla, lɛ betsí ba atukpa la ni ba iwla lɛ ɛ. Lɛ ba petee behuiku yɛ aʋa a, 58behe ye dono ní ɔma ʋidi no me lɛ beku yɛ akla kusa mɛ ɛ. Banama gi beze liboe le katsalia ɛ, bɛyurɔ ba ewu la ɛki ɔyasɔʋi ɔtɔ gi bizɛxwa si Saulo si ozedi la aʋa a.
59Gi bɛzɛsa Stefano akla na ɛ, axwa Aya si, “Ɔkaɛ Yesu, zi mɛ Ɔfuɛfuɛ nɔ!” 60Lɛ adɔ yɛ aklamasi na aʋa lɛ akpɛ ozi ni ole gagla si, “Ɔkaɛ! wukívu kuzimizi uliɔ ya ɛplɛ kí ba a!” Gi apani nite ko e, ada yɛ onugu lo.",https://www.bible.com/bible/1982/ACT.7.AVN
AXWƐ 8,"1Saulo eze ní klɔ gi bɛzɛɛsa Stefano akla na ɛ, lɛ atrɔ awla ní yɛ kuyeyeo aʋa a.
Saulo Ayɔ kedu ní baʋaziŋa ba su
Dɔni liwe lɛ klɔ ke aʋa ɛ, banima bekpese kini zimizi kubu ki baʋaziŋa ba ní Yerusalem. Baʋaziŋa ba petee behle ku ní Yudea ni Samaria bidɔ mɛ mɛ̀, banɔkpɛkpɛ ba ko bɛgɔ. 2Banɔatɔ gi bizese Aya ɛ, bezevive Stefano yɛ okpo ye, lɛ bebemi ye fɔ̃ɔ.
3Pɔ̀ Saulo atrɔ lɛ si yiyaʋi baʋaziŋa ba likpɔkpɛkpɛ lɛ; etiku kupeo me, lɛ ehe banama gi bɛziŋa ɛ, badzɛ ni benyime akpɛ ligba.
Filipo edo liboe gbã nɛ ní Samaria
4Banama gi bɛziŋa ɛ, besehle lɛ bɛzɛpani liboe le ní ɔkɔ kakaa gi bɛtrɛ ɛ. 5Filipo kɔ ɛ, atrɛ ní ɔma ʋidi ɔtɔ mɛ ní Samaria, lɛ asɔ̀li Kristo aki banima níklɔ ɛ. 6Linɔkpi le lita liboe lɛ gi Filipo apani kutu mɔmɔmɔ ɔ, gi bezeenu yɛ kupaniɔ ɛ, lɛ bɛmɔ eboe mamɔ edi ala gi abitɛ ɛ. 7Ifuɛfuɛ zimizi ne ido eza ní banɔ glegle me ni izí gagla, lɛ banɔ glegle gi ba kapɛ tiele ketse e, ni banɔ gi bɛklɔʋi i, ba petee bɛyɔ. 8Lɛ loso isami glegle ize ní ɔma ʋidi ɔlɔ klɔ mɛ.
9Onyime ɔtɔ gi bɛzɛxwa si Simon eze ní klɔ ɔ, lɛ kɔki lipoetɔ ɛ, aki Samaria banɛ ma inugu itse nì yɛ bawa ʋa. Izefeke isu ya si yenu ɔnɔ ʋidi, 10lɛ ɔnɔ kakaa ní ɔma ʋidi no me dɔni kilɛlɛ kakaa mɛ ɛ, izɛta yɛ kutu, lɛ izɛpani si, “yɛ onu Aya yɛ kigaglaɛ kapɛa lia klɔ gi bizɛxwa si ‘kigagla ʋidi ye.’ ” 11Bizɛta yɛ kutu lɛ ese linu si kí lipoe gblamadzaɛtɔ ɛ, aki ba inugu itse ni yɛ bawa ʋa. 12Pɔ̀ gi bɛzi Filipo liboe le aʋa ɛɛŋa ní Aya kukusi ŋaŋa ni Yesu Kristo liboe gbã nɛ su i, bɛkpɛ kuni kí ba, benyime ni badzɛ. 13Simon ɔtutɔ fɛ aziŋa, lɛ gi bɛkpɛ kuni kí yɛ pɔ́ ɛ, amìnì ni Filipo lɛ bize linugutseboe kí yɛ gi amɔ eboe mamɔ edi ʋidi ala gi ɛzɛba la mɛ ɛ.
14Gi banɔkpɛkpɛ ba ní Yerusalem benu si banima ní Samaria bɛzi Aya liboe le e, bɛkpɛ Petro ni Yohanes tsisi ba. 15Agi bezeku i, bɛxwa Aya ní banama gi bɛziŋa litukpo o, tɔ bazɛ Aya yɛ Ɔfuɛfuɛ nɔ 16lɛ ese linu si bamɛ ɔ́tɔtɔ ɔʋízɛ Aya yɛ Ɔfuɛfuɛ nɔ sukɔ ɔ, kuni ko bɛkpɛ kí ba ní Ɔkaɛ Yesu linyi ne me. 17Lɛ Petro ni Yohanes bɛtrɔ awla ní ba aʋa a, lɛ bɛzi Aya yɛ Ɔfuɛfuɛ nɔ ɛ.
18Simon amɔ si bɛki banama gi bɛziŋa ɛ Ɔfuɛfuɛ nɔ gi banɔkpɛkpɛ ba bɛtrɔ awla ní ba aʋa ɛ. Lɛ azɛɛki Petro ni Yohanes kibɔ ɔ, 19lɛ apani si, “Mlaki mɛ kyɛ kigaglaɛ liɛ ya, tɔ ɔnɔ kakaa aʋa gi maatrɔ awla ɛ, tɔ ɔzɛ Ɔfuɛfuɛ Dradra nɔ ɔ.”
20Pɔ̀ Petro ebu le onu aki yɛ si, “Atɔ wɔ ni wɔ kibɔɛ mlatrɛ ní kifu moni ye me, gi wogyodi si wɔatani Aya yɛ bidɔkɔkɔ ʋɛ kudzi ni kibɔ ɛ! 21Ɔbitɛkɔ loo ɔŋakɔ ɔma ní wɔ awla ní blɔ axwɛwawa la mɛ ɛ, lɛ ese linu si wɔ ɔna mɛ ɔ́dra ní Aya aŋu mɛ ɛ. 22Lɛ loso kyi ɔna mɛ ní wɔ kutrɔtrɔ zimizi uliɔ gi wɔ̀trɔ su u, tɔ xwa Ɔkaɛ nyafɛ akɔ wɔ begyodi zimizi ʋa ya kukyɛ wɔ. 23Lɛ ese linu si mamɔ si kaŋuzã tiitii kalɛ ní wɔ mɛ, lɛ wonu ɔnɔdzidzi ki eboe zimizi i.”
24Lɛ Simon asi ba si, “Maki litukpo o, mlaxwa Aya ní mɛ onu tɔ eboa la ya gi wɔpani i, la mɛ litɔtɔ likí ba mɛ aʋa.”
25Gi Petro ni Yohanes bɛŋa katsalia ɛki ba pɔ́ ɔ, xe bɛpani Ɔkaɛ liboe le e, bedzitrɛ ní Yerusalem. Ní ba kudeo aʋa ɛ, bɛpani Liboe Gbã nɛ ní Samaria kumami glegle me.
Filipo apani aki Ethiopia ɔnɛɛ
26Ɔkaɛ yɛ ɔxwɛdzɛ ɔtɔ asi Filipo si, “Bla tɔ trɛ ní kaala kudeo gi kwidɔ Yerusalem i trɛ ní Gaza aʋa,” gi kunu ɔyayakɔ kude e. 27Lɛ abla xe atrɛ ɛ, lɛ ní kudeo aʋa ɛ, atsani Ethiopiaɔnɛ ɔdɔaʋadi ɔtɔ gi bebu ye agùaza ɛ, xe azeedi Ethiopia okusidzɛɛ Kandake yɛ kepimia petee aʋa a, aba Yerusalem Aya ɔxwa kɔ, 28lɛ gi edziisɛ trɛ ní kepea ní yɛ kìke loo tasiaɖam yɛ mɛ ɛ, azɛɛkla oboedoplɛɛ Yesaya yɛ keplekpaa. 29Lɛ Aya Ɔfuɛfuɛ nɔ ɛsi Filipo si, “Tipɔni kìke ye tɔ ze ní yɛ su.”
30Gi Filipo ese atsani kìke ye e, enu gi onyimee ɛɛkla oboedoplɛɛ Yesaya yɛ keplekpaa; lɛ Filipo eʋi ye si, “Woenu liboe lɛ gi wɔɛkla ese na a?”
31Ɔka ʋidi ye ebu le onu si, “Kitɛ maanu lɛ ese e, xe ɔnɔnɔ óbu lɛ ese ɔ́ki mɛ ɛ?” Lɛ eʋi adɔ ni Filipo kɔ si omu oku ní kìke yɛ mɛ tɔ oze ní yɛ su u.
32Liboe lɛ gi azaakla ní kuŋwlimi dradra mɛ ɛ, lɛ linu si,
“Bɛgbani yɛ ŋwisi oʋesi gi bɛtreye e,
lɛ kiliɛ gi keʋesibi ya kizɛlɛɛ kpoo ní ɔniliɛ gi izɛha yɛ sipi se aŋu mɛ ɛ,
nite ke yɛ fɛ ɔ́yaka onugu u.
33Bɛkpɛ yɛ kakpaa, lɛ ɔnɔnɔ ɔma gi azɛ yɛ onu u.
Ɔnɔnɔ ɔ́tratani kupani ní yɛ besoebi ba su u,
lɛ ese linu si yɛ kesea aʋa ligbã nɛ lidu.”
34Lɛ Ɔka ʋidi ye eʋi Filipo si, “Si mɛ, nyaŋwɛ su oboedoplɛɛ ɛɛpani eboa la ya a? Yɛ ɔtutɔ su loo ní ɔnɔ dzedzeɔtɔ su na a?” 35Lɛ Filipo ekpese kupani dɔni kuŋwlimi yɔ kapɛ alia ya aʋa a, xe asi yɛ liboe gbã nɛ ní Yesu su í.
36Gi bɛzɛɛtrɛ ní kudeo aʋa ɛ, bɛzɛna ɔkutɔ gi kuni kutɔ kwize e, lɛ ɔka ʋidi ye apani si, “Di kuni kuliɔ ya. Ege kiatsi kude kí kuni kpɛkpɛ kimɛ ɛ?” 37Filipo asi yɛ si, “Xegi wɔziŋa ni wɔ ɔna nɔ petee e,” Onyimee apani si, “Mazi aŋa si Yesu Kristo Yɛ onu Aya Yebi ye.” 38Lɛ ɔka ʋidi ye aki si kìke ye ɔtɔ ɔ. Lɛ ɔka ʋidi ye ni Filipo beple eku ní kuni yo me e, lɛ Filipo akpɛ kuni aki yɛ ɛ. 39Gi bedo ni kuni yo me e, Aya yɛ Ɔfuɛfuɛ nɔ efeke Filipo esɛnɔ. Lɛ ɔka ʋidi ye ɔ́mɔ yɛ tɔ ɔ, pɔ̀ atrɛ ní yɛ kudegaga aʋa ni isami. 40Pɔ̀ Filipo kɔ azeedo ní Azotus lɛ atrɛ ní Kaisarea ɛ, lɛ ní kudeo aʋa ɛ, edo liboe gbã nɛ ní ɔma kakaa mɛ.",https://www.bible.com/bible/1982/ACT.8.AVN
AXWƐ 9,"Saulo ekyi evu Yesu
1Ni lipoe lɛ klɔ mɛ ɛ, Saulo atrɛ ní yɛ anɔyeboe la ni lifu kpɛkpɛ lɛ aʋa ní banama gi beze ni Ɔkaɛ kude e su. Atrɛ ní Kusumu yo Ɔka ʋidi ye klɔ. 2Lɛ azeeʋi i, xe bɛŋwlimi kuplekpa gi kwibu ye basɛ kusumu yo baka ba a, ní Yudanɛ ma ɔtsaklɔ ní Damasko, si xegi yɛ amɔ banɔatɔ gi bekuni Ɔkaɛ kude niklɔ ɛ, aatani ba kuvu, benyime ni badzɛ dzini manɔ ní Yerusalem.
3Gi Saulo eze ní kudeo aʋa a, xe eti apɔni Damasko e, kyɔŋ klɔ ko e, kuklekle dɔni lifunu ne kwikle klani yɛ. 4Egleʋe adɔ kesea lɛ enu ole ɔtɔ gi ɛɛxwa yɛ si, “Saulo, Saulo! Ege lɛ loso wɔɛyɔ kedu ní mɛ su u?”
5Lɛ Saulo eʋi si, “Wɔ wonu nyaŋwɛ, Ɔkaɛ ɛ?” Lɛ ole lo ɛpani si, “Mɛ menu Yesu gi yɛ su wɔyɔ kedu ya, 6pɔ̀ yɔ tɔ trɛ ní ɔma ʋidi no me e, níklɔ biasi wɔ kidiliɛ gi lilɛ si bitɛ ɛ.”
7Benyime ba klɔ gi bani Saulo bɛzɛga ɛ, bɛlɛɛ gi onugu óyi ba a, benu ole lo pɔ̀ bámɔ ɔnɔnɔ ɔ. 8Gi Saulo ayɔ ní kesea a, xe adra yɛ bimbi ʋe e, ɔ́tani kididɔ kumɔ ɔ. Lɛ loso kivu bevu yɛ ɔwla lɔ, xe bɛgbani yɛ tsinɔ Damasko ɔma nɔ mɛ ɛ. 9Kɔki ewe tata ɛ, ɔ́tani kididɔ kumɔ ɔ, lɛ ní lipoe lɛ klɔ mɛ ɛ, ɔ́ŋa lɛ ɔ́ŋwɛ kididɔ ɔ.
10Ɔʋaziŋa ɔtɔ eze ni Damasko gi bɛzɛxwa si Anania, yɛ amɔ kububasɛ gi Ɔkaɛ axwa yɛ si, “Anania!” ebu le onu si, “imɔ mɛ ní ya Ɔkaɛ.”
11Lɛ Ɔkaɛ asi yɛ si, “Bla tɔ trɛ ní ablɔ liɛ gi bizɛxwa si Ɔgyɔgyɔɛ aʋa a, ní Yuda kepea mɛ tɔ ʋi onyime ɔtɔ gi ádɔ ní Tarso litukpo o, yɛ linyi ne linu Saulo, ɛɛxwa Aya, 12lɛ amɔ ní kububasɛ mɛ si wɔ Anania wɔbatrɔ awla ní yɛ aʋa a, tɔ ɔtani bidɔ kumɔ dzɛ.”
13Lɛ Anania ebu le onu si, “Ɔkaɛ, banɔ glegle bɛpani ní onyime liɛ ya su isi mɛ ní litukpo me gagla lɛ gi abitɛ ní wɔ baʋaziŋa ba su ní Yerusalem i. 14Lɛ aba Damasko ni kigagla dɔni kusumu yo baka ʋidi ba kɔ ɔ, si tɔ yivu banama petee gi beesumu wo e.”
15Lɛ Ɔkaɛ asi Anania si, “Trɛ lɛ ese linu si makya yɛ tɔ osumu me, atɔ ɔki tɔ bete mɛ linyi ne ní banama gi bénu Yudanɛ ɛ, ni bekusi ba ani Israelbanɛ ma kusi. 16Lɛ mɛ ɔtutɔ maabasɛ yɛ kiliɛ gi linu si ɔmɔ kini ní mɛ litukpo e.”
17Lɛ loso Anania atrɛ, eti eku kepea lia mɛ gi Saulo ɔlɛ ɛ, lɛ atrɔ awla yɛ aʋa a, xe apani si, onemi Saulo, Ɔkaɛ yɛ akpɛ mɛ, Yesu ɔtutɔ gi yɛ ebu isu abasi wɔ ní kudeo aʋa a gi wɔtraba ní ya ɛ. Yɛ akpɛ mɛ si tɔ wɔamɔ dzɛ atɔ wɔazɛ Aya yɛ Ɔfuɛfuɛ nɔ. 18Kyɔŋ ko e, kiditɔ ŋwisi siklui kinɛ kiwɔli ní Saulo yɛ bimbi ʋe aʋa lɛ atani bidɔ kumɔ dzɛ ɛ. Ayɔ lɛ bɛkpɛ kuni kí yɛ ɛ. 19Lɛ gi aŋa bidɔ pɔ́ ɛ, yɛ kigaglaɛ kidzi kú yɛ mɛ.
Saulo asɔli ní Damasko
Saulo eze ní baʋaziŋa ba kusi ní Damasko ewe klakla atɔ. 20Eti eku ní Yudanɛ ma itsaklɔ lɛ azaasɔli si Yesu yɛ onu Aya Yebi ye.
21Banama petee gi benu yɛ liboe le e, ba inugu itse lɛ beʋi si, “Aní yɛ onu ɔniliɛ gi azeeye banama gi bezeesumu onyime liɛ klɔ Yesu ní Yerusalem na a? Lɛ aní kiba aba ní ya niteme ke si yivu banɔaklɔ ba dzini tsini kusumu yo baka ʋidi ba na a?” 22Pɔ̀ Saulo liboe le kudodoo kwize kifu, lɛ yɛ likla trɔtrɔ lɛ ní lɛ aʋa si Yesu yɛ onu Kristo ye e, liku aŋu gbɛgbɛ nite si Yudanɛ ba ya gi bali ní Damasko e, bátani yɛ onu kulɛɛ ɛ.
23Ewe glegle atɔ kede e, Yudanɛ ma bɛtsa lɛ bɛtrɔ si biaye ye e, 24pɔ̀ bɛga ba batrɔtrɔ ʋa ese si yɛ ɛ. Elesi ni kemize bezeni aŋu ní ɔma ʋidi no kuvunu yo tɔ beye ye. 25Pɔ̀ elesiatɔ ɛ, baʋaziŋaa ba klɔ kɔ gi Saulo eze e, bɛgbani yɛ, lɛ bɛkpɛ yɛ kasɔʋi mɛ gani yɛ ní liwuitɔ ní ligli le me pleni kpɛ kesea ɛ.
Saulo aba Yerusalem
26Saulo aba Yerusalem lɛ ekeni edi si yize ní baʋaziŋa ba kusi i. Pɔ̀ bázɛ yɛ aʋa aŋa si onu ɔʋaziŋa a, lɛ ba petee bezese ye e. 27Pɔ̀ Banaba apɔni yɛ ɛ, lɛ agbani yɛ atsini Aya yɛ banɔkpɛkpɛ ba a. Ebu lɛ mɛ aki ba kiliɛ gi Saulo amɔ Ɔkaɛ ní kudeo aʋa a, xe Ɔkaɛ egu kunugu aki yɛ ɛ. Asi ba kiliɛ gi Saulo apani liboe le ní Yesu linyi ne me ní Damasko lifumose e. 28Lɛ loso e, Saulo eze ní basu, lɛ aklani Yerusalem petee e, xe azaapani liboe le ní Ɔkaɛ linyi ne me lifumose e.
29Ehe eboe ni Yudanɛ ba klɔ gi benu si Hela sɛ ɛ, pɔ̀ bekeni edi si beye ye e. 30Gi baʋaziŋa ba benu le e, bɛgbani Saulo tsini Kaisarea lɛ bɛtsisi yɛ ní Tarso e.
31Lɛ liki si baʋaziŋa ba ɔha lɔ ní Yudea, Galilea ni Samaria petee bɛmɔ kusuyɔ ɔ. Gani Aya yɛ Ɔfuɛfuɛ nɔ kupɔnɔɔ mɛ ɛ, ɔha lɔ ɛmɔ kigagla lɛ etsi ní kisrɛsrɛ mɛ ɛ, gi beze Ɔkaɛ kusese me e.
Petro atrɛ ní Lida ni Yopa
32Agi Petro aklanɔ ní kesea petee me e, adzɛ si yizeedi Aya yɛ banima ní Lida. 33Niklɔ atsani onyime ɔtɔ gi bɛzɛxwa si Ainea a, gi aklɔʋi i, xe ɔ́zɛ tani kuyɔ ní yɛ ɔtɔsi lɔ aʋa agɔ ɔgɔtaʋa a. 34Petro asi yɛ si, “Ainea, Yesu Kristo ayɔ ni wɔ, yɔ tɔ klɔʋi wɔ ɔtɔsi lɔ.” Kyɔŋ ko lɛ Ainea ayɔ ɛ. 35Banama petee gi beze ní Lida ni Saron bɛmɔ yɛ ɛ, lɛ bekyi vu Ɔkaɛ ɛ.
36Ɔdzɛ ɔtɔ eze ní Yopa gi eze ɔʋaziŋa, yɛ linyi lize Tabita gi lɛ ese linu si Klatsa loo Dɔkas ní sì Hela sɛ mɛ. Akɔ yɛ lipo le me petee apɔni bepiplinete ba gani eboe gbã kubitɛ mɛ. 37Ní lipoe lɛ klɔ mɛ ɛ, adɔ kunya lɛ etse e. Bewlo ni yɛ okpo ye lɛ bɛplɛ yɛ ní abaa la ligba ɛtɔ mɛ ɛ. 38Gi Yopa ɔ́sadze ní Lida su loso e, gi baʋaziŋa ba ní Yopa benu si Petro aba Lida ɛ, bɛkpɛ benyime tiaʋa tsisi yɛ ni ole si, “Kwiki wɔ litukpo kɔsi tɔ ba blɔ klɔ kyɔŋ.” 39Petro abla lɛ ekuni ba kude e. Gi aba eku i, bɛtsini yɛ ní abaa la aʋa, niklɔ gi batrɛtrɛ ba bedze ba petee bɛklani Petro ni kube e, xe bɛbasɛ yɛ ewu la ni bidɔ kpɛkpɛ kakaa gi Dɔkas akami aki ba ní yɛ ligbã́ nɛ mɛ ɛ.
40Petro ebu ba petee ní ligba lɛ mɛ, lɛ eze ní aklamasi aʋa a, xe axwa Aya ɛ, lɛ gi ekyi edi okpo ye e, apani si, “Tabita, yɔ!” adra yɛ bimbi ʋe, lɛ gi amɔ Petro e, ayɔ eze. 41Petro evu yɛ ɔwla lɔ lɛ apɔni yɛ xe ayɔ ɔlɛ ɛ. Lɛ axwa baʋaziŋa ba petee, kɔpɔni batrɛtrɛ ba bedze ba a, lɛ akɔ yɛ akpɛ ba awla ɛ. 42Liboe lɛ ya likaka eku ní Yopa petee lɛ banɔ glegle bɛzi Ɔkaɛ aʋa ɛɛŋa ɛ. 43Lɛ loso Petro eze ní Yopa ewe glegle ní Simon kugaplekpa su ɔxwɛwa yɛ klɔ ɔ.",https://www.bible.com/bible/1982/ACT.9.AVN
AXWƐ 10,"Kɔnelio akpɛ banɔ ní Petro ese
1Ní lipoe lɛ klɔ mɛ ɛ, Onyime ɔtɔ eze ní Kaisarea gi bɛzɛxwa si Kɔnelio o, eze baguta ba ɔka ní Roma banɛ ma bagutaa ba gi bɛzɛxwa si “Italia baguta ba ɔha lɔ” kusi i. 2Eze ɔnɔ gbã lɛ yɛ ni yɛ kepea petee bizesumu Aya a lipoe kakaa. azɛɛki bepiplinete ba bidɔ lɛ azɛɛxwa Aya lipoe kakaa a. 3Liwe le e, liaze ŋwisi kemize inyɔ tita kinɛ ɛ, amɔ kububasɛ gi amɔ tsra si, Aya yɛ ɔxwɛdzɛ aba yɛ kɔ, lɛ axwa yɛ si, “Kɔnelio o.”
4Lɛ edu aŋu ni Aya yɛ ɔxwɛdzɛɛ aʋa ní lifu me e, lɛ apani si, “Ɔka, liboe woli liba a?”
Ɔxwɛdzɛɛ ebu le onu si, wɔ Aya kuxwaxwa ni wɔ axwɛwawa kí bazianete ba biku Aya aŋu lɛ aplɛ aŋu ní wɔ aʋa a. 5Abla ɛ, kpɛ banɔ tsisi ɔka ɔtɔ ní Yopa si ɔba. Yɛ linyi zizi nɛ linu Simon Petro. 6Onu ɔbaba ní Simon kugaplekpa ɔxwɛwa yɛ kepea mɛ gi ketipɔni axu la ɛ. 7Gi Aya ɔxwɛdzɛɛ asɛ ɛ, Kɔnelio axwa yɛ kepea mɛ banɔsumu tiaʋa, ni ɔguta tole gi izeesumu Aya a, xe onu yɛ ɔtutɔ yɛ ɔpɔnɔpɔnɔɛ. 8Asi ba liboe lɛ gi liba ɛ lɛ akpɛ ba tsisi Yopa e.
9Kele titia mɛ kemizea gi bali ní kudeo aʋa a, xe bíha Yopa kuku i, Petro emu atrɛ ní ligba lɛ aʋa tɔ yixwa Aya. 10Kuʋɛ kwizeeku ye lɛ apɛ si yiŋa bidɔ ɔ. Pɔ̀ gi bɛzɛtɔ bidɔ mɛ ɛ, atsini sra lɛ amɔ kububasɛ kutɔ ɛ. 11Amɔ si lifunu ne lidra, lɛ kiditɔ ŋwisi kusa ʋidi gi bɛka ní igyrɔ tine ne onu kinɛ ɛ, kize ple ba kesea. 12Ikli tine baga ede ede, kesea baga klɔ gi bizeti ba epò la aʋa ani liwɔ lɛ mɛ kudzɔʋi yɔ petee bizee kpɛ likpɔ ní kusaa mɛ ɛ. 13Lɛ ole ɔtɔ ɛsi yɛ si, “Petro, Yɔ, ye tɔ ta!”
14Pɔ̀ Petro apani si, “Owo lítraze ní te e, Ɔkaɛ! Maʋíŋa kidɔ gi kɛ su kídra loo kilulu ní ɔkɔ lɔ onu oʋídi i.”
15Ole lo egu kunugu yo ɛki yɛ kuʋla si, “Wukíkɔ kididɔ gi Aya adra kɛ su i, si kídra.” 16Liba lɛ mɛ ní te tatá zizi, ko lɛ bedzini kusa emuni tsini lifunu ne e.
17Petro apisa lɛ gi azeegyo kububasɛɔ edi si yinu kɔ mɛ ɛ, banama gi Kɔnelio akpɛ ɛ, bɛmɔ niklɔ gi Simon kepea kalɛ ɛ, lɛ balɛ ní kepea kevunu ya ɛ. 18Bɛxwa ɛtsisi lɛ beʋi si i, “Ɔbaba ɔtɔ gi bizɛxwa si Simon Petro ɔlɛ ní klɔ na a?”
19Gi Petro azeegyo kububasɛɔ edi si yinu kɔ ese e, Aya Ɔfuɛfuɛ nɔ ɛpani si, “Ta kutu! benyime tiata bali ní ya gi bɛɛpɛ wɔ ɛ. 20Lɛ loso bla, ple tɔ zɛɛtsani ba a. Wukídzi kede ní ba su u, mɛ makpɛ ba.” 21Petro eple aba lɛ asi benyime ba si, “Mɛ menu ɔniliɛ gi mlɛɛpɛ ɛ, liboe woli loso mlɛba a?”
22Bebu le onu si, “Baguta ba ɔka, Kɔnelio yɛ akpɛ blɔ, onu ɔnɔ gbã gi izeesumu Aya a, lɛ Yudanɛ ma petee bizɛki yɛ kubùbù glegle e. Aya yɛ ɔxwɛdzɛɛ asi yɛ si ɔxwa wɔ mani yɛ kepea mɛ tɔ aanu liboe lɛ gi wɔapani i.” 23Petro agbani ba akpɛ kepea mɛ lɛ azɛ ba ŋwisi yɛ bababa kinɛ ɛ, lɛ aki si bɛza ɛ.
Keletitia mɛ ɛ, abla lɛ yɛ ni ba bɛsɛ ɛ, lɛ baʋaziŋaatɔ gi bɛdɔ ní Yopa e, bekuni ba kude. 24Ní keletitia mɛ ɛ, bezeku Kaisarea níklɔ gi Kɔnelio ni yɛ baŋanɛ ba ni yɛ baʋia vevea ba gi axwa ɛ bɛzeepe ba. 25Gi Petro eti eku ní kepea mɛ ko e, Kɔnelio atsani yɛ lɛ gi apani yɛ ɛ, adɔ yɛ aklamasi na aʋa ni kubùbù ní Petro ikli lɛ onu. 26Pɔ̀ Petro apɔni yɛ si ɔyɔ ɔlɛ ɛ, lɛ apani si i, “Yɔ tɔ lɛɛ ɔnɔ ko mɛ fɛ menu.” 27Petro azeegu kunugu yo ni Kɔnelio gi eti eku kepea mɛ ɛ, níklɔ amɔ banɔ kpaŋukpaŋua ba gi bɛtsa a. 28Lɛ asi ba si, “Mlɔ ɔtutɔ mlete mɔmɔmɔ si liyɔ kedu ní blɔ ɔsã nɔ su si Yudanɛ ɔdzɛ banama gi bénu Yudanɛ kepe me loo ɔkɔ isu ɔpɔni ba a. Pɔ̀ Aya abasi mɛ si líma si mibù ɔnɔnɔ si ɔ́dra loo si elulu u. 29Lɛ loso, gi wɔkpɛ banɔ ní mɛ ese ko e mégbe si maaba a. Abla ɛ, meeʋi wo si ege loso wɔkpɛ banɔ ní mɛ ese e?”
30Lɛ Kɔnelio apani si, “liaze ŋwisi ome liwe nene ni lipoe lɛ ya ɖii me e, gi mazɛɛxwa Aya ní mɛ kepea mɛ ní kemizea inyɔ tita mɛ ɛ, onyime ɔtɔ gi eze ní liwu klekle me e, alɛɛ ní mɛ aŋu mɛ. 31Lɛ apani si, ‘Kɔnelio! Aya enu wɔ kuxwaxwa lɛ aplɛ aŋu ní wɔ kupɔnɔ kí bepiplinete ba aʋa a. 32Kpɛ ɔnɔ tsisi ní Yopa tɔ bagbani onyime ɔtɔ gi yɛ linyi zizi nɛ linu Simon Petro amanɔ ɔ. Onu ɔbaba ní Simon gi izɛwa kugaplekpa su axwɛ ɛ, yɛ kepea mɛ ní axu la kutu yɔ ɔ.’ 33Lɛ loso makpɛ banɔ atsisi wɔ kyɔŋ lɛ wɔbitɛ lɛ mumɔ gi wɔba ɛ. Abla ɛ, blɔ petee kuli ní ya ní Aya aŋu mɛ, gi kwipɛ si kunu liboe kakaa gi Ɔkaɛ Aya asi wɔ si pani ki blɔ ɛ.”
Petro apani Liboe Gbã nɛ
34Lɛ Petro apani si i, “Abla ɛ, mamɔ si linu anukwarɛ si Aya óʋidi ɔnɔ aŋu mɛ ɛ. 35Pɔ̀ ní kese kakaa aʋa ɛ, ɔniliɛ gi izeepleni isu ní Aya yɛ aŋu mɛ ɛ, xe izɛɛbitɛ kidiliɛ gi kigyɔ ɛ, yɛ izeeku yɛ aŋu. 36Mlete liboe lɛ gi atsisi Israelbanɛ ma a, xe asi ba kusuyɔɔ Liboe Gbã nɛ gani Yesu Kristo gi onu Ɔkaɛ kí ɔnɔ kakaa aʋa a. 37Mlete liboe ʋidi lɛ gi liba lɛ mɛ ní Israel kesea mɛ ɛ, gi likpese ní Galilea a, gi Yohanes asɔli yɛ liboe le ní kunikpɛkpɛɔ kede e. 38Mlete liboe ní Yesu Nazaret ɔnɛɛ su, ani kiliɛ gi Aya akya yɛ ɛ, xe aki si yɛ Aya yɛ Ɔfuɛfuɛ nɔ ɔ, eze yɛ aʋa a ni kigagla. Ɔkɔ kakaa gi adzɛ ɛ, azɛɛbitɛ eboe gbã, lɛ ayɔ ni banama petee gi bali ní ozimizi ye kigaglaɛ ese e, lɛ ese linu si Aya eze yɛ aʋa a. 39Blɔ kunu katsalia kí kidɔ kakaa gi abitɛ ɛ ní Yerusalem ni Yudanɛ ma kesea petee me. Lɛ beye ye gi beku ye ní ose lo su u. 40Pɔ̀ Aya ayɔni yɛ dɔni bekpo ʋa mɛ ní liwe tanɛ nɛ aʋa a, lɛ aki si ebu isu abasɛ 41aní kí ɔnɔ kakaa a, pɔ̀ kí banama gi beze yɛ katsalia a, gi ba Aya ebu aplɛ ɛ, ba benu blɔ gi kwiŋa a, xe kwiŋwɛ ni yɛ ɛ, gi ayɔ adɔ ni bekpo ʋa mɛ ɛ. 42Lɛ akpɛ ɔsã aki blɔ sì kusɔli liboe le aki banima, nì tɔ kuŋa katsalia si yɛ onu ɔniliɛ gi Aya akya otsixwa yɛ ki bagbagbe ba ni bekpo ʋa a. 43Beboedoplɛ ba petee bedo eboe plɛ ní yɛ su gi bɛŋwlimi si, ɔnɔ kakaa gi aazi yɛ aʋa ŋa ɛ, Aya akɔ yɛ eboe zimizi na kɔ kyɛ yɛ gani Yesu linyi ne kigaglaɛ mɛ.”
Banama gi bénu Yudanɛ kyɛ ɛ bɛzi Aya yɛ Ɔfuɛfuɛ dradra nɔ
44Gi Petro azeegu kunugu yo e, Aya yɛ Ɔfuɛfuɛ Dradra nɔ eple edɔ ní banama petee gi bɛzɛɛta liboe le kutu aʋa a. 45Yudanɛ baʋaziŋa ba gi bezeni Petro kude dɔ ní Yopa e, litu ba kugyɔ si Aya akɔ yɛ Ɔfuɛfuɛ nɔ bidɔ kɔkɔ ʋɛ aki banama gi bénu Yudanɛ kyɛ ɛ. 46Lɛ ese linu si benu gi bɛzɛɛpani ní siya ede ede me, lɛ bɛzɛɛkpɔ̀ Aya kukemeo o. Lɛ Petro apani si i, 47“Aya aki banɔ ba ya ba Yɛ Ɔfuɛfuɛ nɔ blɔ kiniɛ ɖii. Ɔnutɔ aatani kude kutsi kí ba kunikpɛkpɛɔ na a?” 48Lɛ loso akpɛ ɔsã si bakpɛ kuni aki ba ní Yesu Kristo linyi ne me. Lɛ beʋi dɔni yɛ awla si oze ní ba su ewe atɔ ɔ.",https://www.bible.com/bible/1982/ACT.10.AVN
AXWƐ 11,"Petro abɔ Baʋaziŋa ba amani yɛ ní Yerusalem
1Lídze xe banɔkpɛkpɛ ba ni baʋaziŋa gɔgɔ ba ní Yudea petee e, benu si banama gi bénu Yudanɛ fɛ bɛzi Aya liboe le e. 2Gi Petro atrɛ ní Yerusalem i, Yudanɛ baʋaziŋa ba, bɛtɛni yɛ ni eboa la si, 3“Wòze ɔbaba ní banama gi bénu Yudanɛ kepe me e, lɛ wɔŋa bidɔ ni ba kyɛ ɛ.”
4Lɛ loso Petro abɔ liboe kakaa gi liba lɛ mɛ ɛ, si ba dɔni lɛ okpese klɔ si, 5“Gi mazɛɛxwa Aya ní Yopa ɔma ʋidi no me e, matsini sra lɛ mamɔ kububasɛ ɛ. Mamɔ kiditɔ gi kiiple ŋwisi kusa ʋidi utɔ ɔ, gi bɛka ní igyrɔ tine ne onu kinɛ ɛ, dɔni lifune lɛ biiple dɔ ní klɔ gi malɛ ɛ. 6Gi mevu aŋu bɛ su i, mamɔ kepe ni liŋwafu mɛ baga, baga ʋa gi bizeti ba epò la aʋa a, ni liwɔ lɛ mɛ kudzɔʋi yɔ. 7Lɛ menu ole ɔtɔ ɔ, gi ɛɛsi mɛ si i, ‘Petro! Yɔ lɛɛ, ye tɔ ta!’
8“Pɔ̀ mapani si, owo o, Ɔkaɛ maʋikpɛ bidɔ gi bɛsu bídra loo biŋaŋa kluklu ní ɔkɔ lɔ onu ní unugu me oʋídi.
9“Ole lo eyi dɔni lifunu ne dzɛ si, Wukíkɔ kidɔ gi Aya adra kɛ su i, si kídra. 10Liba lɛ mɛ nite tatá, lɛ bedzini bidɔ mɛ petee muno ní lifunu ne e.
11“Ní lipoe lɛ klɔ mɛ ɛ, benyime tiata gi bɛkpɛ dɔni Kaisarea a, bɛba eku kepea lia klɔ mɛ gi meze e.
12“Lɛ Aya yɛ Ɔfuɛfuɛ nɔ ɛsi mɛ si mikíkpɛ lidzegaga a, mitrɛ ni ba kyɔŋ. Baʋaziŋa tieglo ba ya gi bɛdɔ Yopa e, kyɛ bekuni mɛ kude xe kwitrɛ ní Kaisarea a, lɛ blɔ petee kwitrɛ ní Kɔnelio kepea mɛ ɛ. 13Lɛ asi blɔ kiliɛ gi amɔ Aya yɛ ɔxwɛdzɛɛ gi ɔlɛɛ ní yɛ kepea mɛ ɛ, xe asi yɛ si i, ‘Kpɛ ɔnutɔ tsisi Yopa tɔ baxwa onyime ɔtɔ gi yɛ linyi zizi nɛ linu Simon Petro amanɔ ɔ. 14Yɛ aapani liboe le kí wɔ lɛ gani lɛ mɛ ɛ, wɔ ni wɔ kepea petee mlamɔ kubúbú.’
15“Gi mekpese kunugu yo kugu i, Aya yɛ Ɔfuɛfuɛ nɔ eple edɔ ba aʋa kiliɛ ɖii gi liba blɔ aʋa ní okpese klɔ ɛ. 16Lɛ maplɛ aŋu ní liboe lɛ gi Ɔkaɛ apani aʋa a si, ‘Yohanes akpɛ kuni aki banima, pɔ̀ Aya akpɛ yɛ Ɔfuɛfuɛ nɔ kí mlɔ!’ 17Lɛ mɛ lidra si Aya aki banama gi bénu Yudanɛ kidɔkɔkɔ tile liɛ gi aki blɔ ɛ, gi kwizi Ɔkaɛ Yesu Kristo aʋa ɛɛŋa ɛ. Nyaŋwɛ mɛ menu si mitsi kude kí Aya a?”
18Gi benu liboe le e, bɛmɔni ba kutɛtɛɔ, lɛ bɛkpɔ̀ Aya si “Kɔlɔ Aya aki banama gi bénu Yudanɛ fɛ kude onu si bekyi ɔna mɛ tɔ biaze ligbã́!”
Ɔsɔli ha lɔ ní Antioxia
19Baʋaziŋaatɔ gi bese hle kɔkpɛ keduyɔyɔ a gi kɛ ba ní Stefano kuyeyeo me e, bɛtrɛ ní Foenike, Kipro ni Antioxia ke nì liboe le kí Yudanɛ ma tete. 20Pɔ̀ benyime baʋaziŋaatɔ ɔ, gi bɛdɔ Kipro ni Kirene e, bɛba Antioxia, lɛ bɛpani Aya Liboe gbã nɛ ní Ɔkaɛ Yesu su isi banama gi bénu Yudanɛ ma fɛ ɛ. 21Aya kigaglaɛ kize ni ba, lɛ banɔ glegle bɛzi ŋa a, lɛ bekyi vu Ɔkaɛ ɛ.
22Liboe lɛ ya lizɛna Baʋaziŋa ba ní Yerusalem, nite si bɛkpɛ Barnaba tsisi Antioxia. 23Gi azeeku u, xe amɔ kiliɛ gi Aya akrira banima ɛ, isami iku ye lɛ akpɛ lɛ ní ba petee me si beze kuziŋaa aʋa ní Ɔkaɛ mɛ ni ba ina nɛ petee. 24Banaba eze ɔnɔ gbã gi eyi ni kuziŋaa ni Aya Ɔfuɛfuɛ nɔ, lɛ aki banɔ glegle bɛzi Ɔkaɛ aʋa ɛɛŋa ɛ.
25Lɛ Banaba atrɛ ní Tarso tɔ yizɛɛpɛ Saulo ɛmɔ ɔ. 26Gi amɔ yɛ ɛ, agbani yɛ atsini Antioxia, lɛ kɔkí ligɔ zizi i, ba tiaʋa bɛzɛɛtsa ni ɔsɔli ha lɔ, lɛ bɛ basɛ banɔ glegle bidɔ ɔ. Antioxia bɛ ya baʋaziŋa ba kuxwa si Kristo banɛ.
27Ní lipoe lɛ klɔ mɛ ɛ, Aya beboedoplɛatɔ bɛdɔ ní Yerusalem i ba Antioxia. 28Bamɛ tole gi bɛzɛxwa si Agabo e, ayɔ ɔlɛɛ lɛ gani Aya yɛ Ɔfuɛfuɛ nɔ kigaglaɛ mɛ ɛ, edo aplɛ si kuʋɛ gagla kutɔ kwitra dɔ ní Roma kesea petee aʋa. Kuʋɛ ɔliɔ ya kwidɔ lipoe lɛ mɛ gi Klaudio azɛɛŋa Roma Kesea aʋa ɛ. 29Lɛ loso Baʋaziŋa ba ní Antioxia bɛtrɔ lɛ si bamɛ ɔkakaa aatsisi kidiliɛ gi aatani kukɔ ɛ, tɔ biakɔ pɔni ba benemi baʋaziŋa ba ní Yudea. 30Bɛbitɛ nite lɛ bɛkɔ ba bidɔkɔkɔ ʋɛ tsisi ɔha lɔ banɔtsi ba gani Banaba ni Saulo aʋa a.",https://www.bible.com/bible/1982/ACT.11.AVN
AXWƐ 12,"Herodes Ayɔ kedu ní Banɔkpɛkpɛ ba su
1Ní lipoe lɛ klɔ mɛ ɛ, Okusi ye Herodes aki si bevu ɔha lɔ banɔatɔ lɛ ese linu si apɛ si yibu kini kí baʋaziŋa ba. 2Aki si beye Yakobo gi onu Yohanes yenemi nyimee ni ihɛ ɛ. 3Gi amɔ si liku Yudanɛ ma liŋu i, atrɛ lɛ aʋa lɛ aki si bevu Petro fɛ ɛ. Liba lɛ mɛ lipoe lɛ klɔ mɛ gi bɛzɛŋa aklãmɔnyasi na liwe le e. 4Gi bevu Petro e, bɛkpɛ yɛ ligba, gi baguta tiene iha tine gi izɛtsrɛ iglɔ lɛ ɛ, izepe ye. Herodes atrɔ si yɛ amani yɛ ní otsixwa kɔ ní ɔha kusi xegi bɛŋa Kutselidɔzawe le pɔ́ ɛ. 5Lɛ loso Petro eze ligba lɛ, pɔ̀ ɔhamɛ banɛ ma bɛzɛxwa Aya ni kimbi kyíkyĩ ní yɛ litukpo o.
Aya ebu Petro ní Ligba Lɛ
6Liwe lɛ klɔ gi Herodes atrɔ si yimani yɛ ní otsixwaklɔ lɛ elesi la ɛ, Petro afɛ banɔpe tiaʋa kusi. Bɛkpɛ yɛ bibɔ iwla lɛ tiʋa, lɛ banɔpe ba bezeepe ligba lɛ kevunu ya a. 7Kyɔŋ klɔ ko e, Ɔkaɛ yɛ ɔxwɛdzɛ aŋwi, lɛ yɛ kuklekleo kwizi ligba lɛ mɛ ɛ. Aya yɛ ɔxwɛdzɛɛ agbɔni Petro opoʋa nɔ, lɛ ahwani yɛ ɛ, xe apani si, “Kɔsi tɔ yɔ ɔ!” Bibɔ ʋɛ biwɔli ní Petro kuwlakpɔnu yo ní bɛ ɔtutɔ bɛ isuwla mɛ. 8Lɛ ɔxwɛdzɛɛ asi yɛ si, “Nya wɔ liwu le aʋa tɔ kpɛ wɔ afɔkpa ʋa a.” Petro abitɛ ní te lɛ ɔxwɛdzɛɛ asi yɛ dzɛ si, “Kɔ wɔ liwu le aʋa liwu le xla isu ya tɔ kuni mɛ kude e!” 9Lɛ Petro ekuni yɛ kude edono ní ligba lɛ mɛ ɛ, óte xe kidiliɛ gi ɔxwɛdzɛɛ ɛɛbitɛ ɛ, kinu kanɔgbagbe me bidɔ ɔ, egyo le edi si kububasɛ yɛ ɛɛmɔ. 10Bɛdɔ banɔpe tɔpu ba ɛza, lɛ bɛza baʋla ba aʋa a, xe bɛba ɛna bala ʋa opupo lo gi ebu aŋu mɛ kpɛ ɔma nɔ ablɔɛ aʋa ɛ. Opupo lo ɛdra ɛki ba ní lɔ tutɔ isuwla mɛ lɛ bɛga kevunu ya edo e. Gi bɛga ablɔ tole aʋa ɛza ko e, lɛ ɔxwɛdzɛɛ alila ní Petro su i.
11Gi Petro aŋu na mɛ ɛdra ɛ, apani si ableke mete si etepɔ kanɔgbã mɛ! Aya atsisi yɛ ɔxwɛdzɛɛ si obu me dɔni Herodes kigaglaɛ ese ni dɔni kidiliɛ petee gi Yudanɛ ma begyodi si kiaba kɛ mɛ mɛ̀ ɛ.
12Gi edzi eku sinɔ mɛ ɛ, atrɛ ní Maria gi onu Yohanes Marko yene kepea mɛ niklɔ gi baʋaziŋa glegle bɛtsa xe bɛɛxwa Aya ní yɛ litukpo e. 13Petro asa ablɔ yɛ su opupo lo, lɛ ɔnɔsumu ye ɔdisami gi bɛxwa si Roda ɛ, yɛ aba si yidi si nyaŋwɛ ɛsa opupo lo na. 14Enu Petro ole lo egyesi lɛ isami iku ye gbɛgbɛ nite si edzì ese atrɛ ní ligba lɛ mɛ gi ɔ́dra opupo lo o, lɛ apani si, Petro ɔlɛɛ ní opupo lo onu u. 15Lɛ bɛsi yɛ si, “Wɔ aŋu mɛ eezizi!” Pɔ̀ edu ɔkli kese si linu anukwarɛ ɛ. Lɛ bebu le onu si, “Litráze Petro boŋu i, liaze Aya yɛ ɔxwɛdzɛɛ gi izepe Petro e.”
16Pɔ̀ Petro eze lɛ aʋa azɛɛsa opupo lo. Gɔgɔɛ gi bɛdra opupo lo o, xe bɛmɔ yɛ ɛ, ba inugu itse. 17Petro emuni yɛ ɔwla lɔ si badɔ zii, lɛ adra lɛ su aki ba kiliɛ gi Ɔkaɛ ebu ye ní ligba lɛ ɛ. Lɛ asi ba si, “Mlasi Yakobo ni baʋaziŋa gɔgɔ ba kyɛ liboe lɛ gi masi mlɔ ɛ.” Lɛ asɛ xe atrɛ ní ɔkɔ dzedze e.
18Gi kelea kɛti i, banɔpe ba bɛpisa dɔ isu ya onu i zanɔ lɛ beʋi si kitɛ Petro aga na a? 19Lɛ Herodes aki ɔsã si bapɛ́ yɛ ɛ mɔmɔmɔ, pɔ̀ bátani yɛ kumɔ ɔ. Lɛ gi eʋi banɔpe ba igbè e, aki ɔsã si beye ba a. Lɛ ya kede e, Herodes asɛ Yudea lɛ azeeze ni Kaisarea lipoetɔ onu i.
Herodes yɛ Kutseo
20Lipoe lɛ klɔ mɛ ɛ, Herodes amɔ kusuyeʋi gagla ni Tiro banɛ ma ni Sidonanɛ ma, lɛ gi eze ní Kaisarea ɛ, bɛtrɛ ní likpɔkpɛkpɛ mɛ si bɛɛmɔ yɛ. Kpɛ ɔtɔ ɛ, beʋi Blasto gi onu ɔnɔ gi okusi ye azɛ yɛ aʋa aŋa a, xe eze kekusipea ɔʋadi ye si ɔpɔni ba a. Lɛ bɛtrɛ ní Herodes klɔ ɔ, xe beʋi ye si ɔki tɔ babitɛ kusuyɔ ɔ, lɛ ese linu si okusi ye kesea mɛ ba kesea kizɛmɔ ka kiŋaŋaɛ dɔnɔ.
21Ní liwe trɔtrɔ lɛ aʋa ɛ, Herodes eze ní sikusi me ní yɛ likusigbo le aʋa xe apani aki banima a. 22Lɛ banima bɛkpɛ ozi lo si i, “Aní ɔnɔ eegu kunugu yo o, pɔ̀ Aya a!” 23Kyɔŋ klɔ ko e, Aya ɔxwɛdzɛɛ aki si Herodes adɔ kunya, lɛ ese linu si ɔ́kɔ kukɔkɔ ɔki Aya a. Ata asu lɛ etse e.
24Pɔ̀, banɔ glegle benu Aya yɛ liboe le lɛ bɛziŋa ɛ. 25Banaba ni Saulo bebloni ba lixwɛ nɛ, lɛ bɛgbani Yohanes gi onu Marko epɔni isu ya a, xe bɛsɛ ní Yerusalem i.",https://www.bible.com/bible/1982/ACT.12.AVN
AXWƐ 13,"Bɛkya Banaba nì Saulo lɛ Bɛkpɛ ba ɛ
1Ní baʋaziŋaa ba gi bizesumu Ɔkaɛ kusi ní Antioxia ɛ, Aya yɛ beboedoplɛ ba ni badɔbasɛ ba beze, gi ba benu Banaba ni Simeon i, gi bizɛxwa si Ogo ye e, ani Lukio gi ádɔ ní Kirene e, ni Manahem, ɔniliɛ gi bɛganɔ ni Okusi ye Herodes i, ani Saulo. 2Gi bɛzɛnya onugu u, xe bezesumu Ɔkaɛ ɛ, Aya Ɔfuɛfuɛ nɔ ɛsi ba si, “Mlebu Banaba ni Saulo lidze aki mɛ tɔ bawa lixwɛ nɛ gi lɛ loso maxwa ba ɛ.”
3Gi bɛnya onugu u, xe bɛxwa Aya kede e, bɛtrɔ awla ní ba aʋa, lɛ bɛkpɛ ba kude e.
Paulo ni Banaba Bɛtrɛ ní Kipro
4Aya Ɔfuɛfuɛ nɔ ɛsi ba níklɔ gi biatrɛ ɛ, lɛ loso Banaba ni Saulo bɛtrɛ ní Selukia, lɛ beku onitsahu lo dɔni níklɔ tsini Kipro kunisi yo kesea aʋa ɛ. 5Gi beku Salami i, bɛpani Aya liboe le ní Yudanɛ ma ɔtsaklɔ. Lɛ Yohanes Marko fɛ apɔni ba ní axwɛwawa la mɛ ɛ.
6Gi bɛklani kesea mɛ ɛ, xe beku Pafo e, bɛtsani Yudanɛ ɔtɔ gi eze ɔwanete ni asia oboedoplɛ ɛ, ɔniliɛ klɔ yɛ linyi si Bar Yesu. 7Eze ɔʋia nɛ aki ɔʋaŋaɛ Sergio Paulo ní kesea klɔ aʋa. Sergio Paulo eze onyime oboete e. Ɔʋaŋa yɛ axwa Banaba ni Saulo amanɔ lɛ ese linu si apɛ si yinu Aya yɛ Liboe le e. 8Pɔ̀ Elima yɛ linyi ne ní si Hela sɛ mɛ, gi onu ɔwanete e, ayɔ kedu lɛ apɛ si yitsi kudeonu iki ɔʋaŋa yɛ tɔ ɔki ziŋa a. 9Saulo gi bizɛxwa kyɛ si Paulo e, xe Aya Ɔfuɛfuɛ nɔ ɔlɛ ní yɛ aʋa ɛ, edu aŋu ní ɔwanetee aʋa a, 10lɛ apani si i, “Wonu ozimizi ye Yebi! Wɔ ahwafiɔnɛ kí kidɔ kakaa gi kipɛ ɛ. Woyi ni kelea mɛ asia ni ìmɔ kakaa, lɛ wuzɛɛpɛ lipoe kakaa si tɔ wúkyi Ɔkaɛ yɛ anukwarɛɛ tɔ odzi asia! 11Abla ɛ, Ɔkaɛ atráhe kutu iiki wɔ, wɔtradzi kaŋupo lɛ wɔtramɔ liwo le kuklekle kɔna ni lipoetɔ ɔ.” Ní lɛ onu klɔ ko e, Elima amɔ si debleku ye ni litumu ne liwe yɛ bimbi ʋe aʋa lɛ azɛɛga klanɔ ni kukenidi si yɛ amɔ ɔnutɔ gi aavu yɛ awla la tsinɔ niklɔ gi apɛ si yi trɛ ɛ. 12Gi ɔʋaŋa yɛ amɔ kidiliɛ gi kiba kɛ mɛ ɛ, azɛ aŋa lɛ ese linu si bidɔbasɛbasɛ ʋɛ ní Ɔkaɛ su bize linugutseboe kí yɛ.
Banaba ni Paulo ní Antioxia ní Pisidia Kesea mɛ
13Lɛ ya kede e, Paulo ni yɛ bagaglɔnɛ ba beku onitsahu i dɔni Pafo lɛ bɛba Perga ɔma ʋidi lo ní Pamfilia kesea mɛ ɛ, niklɔ Yohanes Marko asɛ ní ba su xe edzì aba Yerusalem i. 14Pɔ̀ ba kɔ bɛklani dɔni Pɛrga lɛ bɛba ɛna Antioxia ní Pisidia kesea mɛ ɛ. Lɛ gi bɛtrɛ ni Yudanɛ ma ɔtsaklɔ ní Lizemɔniwe le aʋa ɛ, beze kesea. 15Gi bɛkla bidɔ ɛdɔni Mose ɔsã nɔ ni beboedoplɛ ba bidɔ ŋwlimiŋwlimi ʋɛ mɛ pɔ ɛ, baka ba ní Yudanɛ ma ɔtsaklɔ bɛki ba ole si, “Benemi ba kwipɛ si mlegu kunugu aki banima, xe kugbagba kutɔ kuli ní mlɔ awla kí ba ɛ, tɔ mlapani.”
16Paulo ayɔ ɔlɛɛ lɛ abasi banima ɔwla lɔ si badɔ zii, lɛ ekpese kupani si, “Benemi Israelbanɛ ma ni mlɔ banɔaya gi mlénu Yudanɛ pɔ̀ mleesumu Aya a, mlata mɛ kutu! 17Israelbanɛ ma, Aya yɛ akya blɔ bakatsi ba lɛ aki si banima bɛsrɛ ni lipoe lɛ klɔ mɛ ɛ, gi beze ŋwisi bababa ní Egipte kinɛ ɛ. Lɛ Aya ebu ba dɔni Egipte ni yɛ kigagla ʋidi ye e. 18Lɛ yɛ edi ba aʋa agɔ avitene ní ɔyaya klɔ. 19Aki si bɛkyrɔ amade tegloele ní Kanaa kesea mɛ, lɛ akɔ ba kuseo aki yɛ banima ŋwisi ba kaŋase kinɛ ɛ. 20La ya petee ɛba la mɛ ní agɔ alafatiene ni avitetsu me.
“Lɛ kede e, aki ba betsixwa kɔzɛna nani Oboedoplɛ Samuel lipoe le. 21Lɛ gi beʋi ye si ɔki ba okusi i, Aya aki ba Saulo gi onu Kis Yebi i, gi ádɔ ni Benyamin okú no me e, eze okusi ba aʋa agɔ avitene. 22Gi Aya ebu ye azanɔ ɛ, Aya aki si Dawid edzì okusi. Liboe lɛ ya Aya apani ní yɛ su si, ‘Mamɔ Dawid gi onu Isai yebinyime e si onu onyime gi malɔ ɛ, onyime gi aabitɛ kidɔ kakaa a gi mapɛ si ɔbitɛ ɛ.’ 23“Dɔni Dawid yɛ lipo me bebi ba mɛ ɛ, Aya aki Yesu gi yɛ onu onɔbu ye ki Israɛl banɛ ma a, ŋwisi kiliɛ gi apani aplɛ kinɛ ɛ. 24Xe ableke Yesu aakpese yɛ axwɛ na ɛ, Yohanes asɔli aki Israɛl banɛ ma petee si bekyi adɔ ni ba eboe zimizi na mɛ, tɔ yikpɛ kuni ɔki ba a. 25Lɛ gi Yohanes yɛ axwɛ na ɛɛtrɛ la ɔgũ kɔ ɛ, azeeʋi banima si, ‘Nyaŋwɛ mlegyo edi si menu u? Aní mɛ menu ɔniliɛ gi mlepe e. Pɔ̀ mlata mɛ kutu u! Yɛ atrába ní mɛ kede lɛ mégyeno fɛ si maabu afɔkpa ní yɛ kukliseo o.’
26“Mɛ benemi Israelbanɛ ma, Abraham yɛ besoebi ni mlɔ banama gi mlénu Yudanɛ ɛ pɔ̀ mleese Aya a, blɔ bɛmani kubúbú yo ole ɔ lɔ ya! 27Lɛ banama gi beze ní Yerusalem ni banama gi bali ní ba onu i, bámɔ Yesu si yɛ onu ɔnɔbu ye e, pɔ̀ gi bebu ye lipɔ ɛ, bɛki si beboedoplɛ ba eboa la gi bizɛklà ní Lizemɔniwe kakaa aʋa ɛ, ɛba la mɛ. 28Lɛ gi bámɔ kesetataa tɔtɔ ɔ gi biakɔtsà kutsépia ki Yesu kyɛ ɛ, beʋi Pilato si ɔki tɔ beye ye. 29Lɛ gi bɛbitɛ kidɔ kakaa a gi kuŋwlimi dradra kwipani plɛ ní yɛ su pɔ́ ɛ, bɛti yɛ ní ose lo su lɛ bɛkɔ yɛ kpɛ ní ɔdrɔ lɔ mɛ ɛ. 30Pɔ̀ Aya aki si edzì ligbã dzɛ ɛ, 31lɛ kɔkí ewe glegle e, ebu isu ya abasi banama gi yɛ ni ba bɛga ɛdɔni Galilea ɛtsini Yerusalem i. Ba benu yɛ katsalia abla kí Israelbanɛ ma.
32“Lɛ blɔ kwipani liboe gbã nɛ si mlɔ ɔ, kidiliɛ gi Aya aka plɛ ki blɔ baka ba ɛ, 33bɛ Aya abitɛ aki blɔ ba bebi ba gi ayɔni Yesu adɔ ni bekpo ʋa mɛ ŋwisi kiliɛ gi bɛŋwlimi kpɛ ní psalomo ʋlaɛ mɛ kinɛ ɛ si, ‘Mobi wonu; omono kelea medzi wɔka.’ 34Liboe lɛ ya Aya apani aplɛ ní yɛ kuyɔyɔ dɔni bekpo ʋa mɛ su si, Aayɔ dzi ligbã lɛ ɔ́tratse liwewe tɔ ɔ, ‘Maaki mlɔ kukrira gi kɔsu kwidra a ni kumokyimokyi kakaa gi maka aplɛ kí Dawid i.’ 35Lɛ mɛ ke Dawid apani ní yɛ Psalomo dzedze me si, ‘Wɔtraki si wɔ ɔnɔ dradra yɛ aafumu ní ɔdrɔ lɔ mɛ ɛ.’
36“Pɔ̀ gi Dawid esumu Aya ní yɛ kupɛ́pɛ onu ní yɛ lipoe le me e, lɛ etse e, xe bevive ye pɔni yɛ bakatsi ba a, lɛ yɛ kisugyaɛ kifumu ní ɔdrɔ lɔ mɛ ɛ. 37Pɔ̀ lɛ ya líba lɛ mɛ ɛki ɔniliɛ gi Aya ayɔnɔ dɔni bekpo ʋa mɛ ɛ.
38“Lɛ loso kwipɛ si mlɔ petee mlete, si gani Yesu aʋa ɛ, Aya aaplo mlɔ su, mlaŋwɛ oyi 39lɛ ɔnɔ kakaa gi azɛ yɛ aʋa ŋa ɛ, bɛkɔ yɛ kuzimizi kakaa ɛkyɛ yɛ. Eboe zimizia na mɛ gi Mose ɔsã nɔ ɔ́tani mlɔsu kuplo e. 40Abla ɛ mledi mumɔ tɔ, eboa la gi beboedoplɛ ba bɛpani i, akíba mlɔ aʋa a.
41“Aya apani si, ‘Mledi, mlɔ banama gi mlɛzɛkpɛ mɛ kakpaa ɛ,
litu mlo kugyɔ tɔ mletse,
lɛ ese linu si mátrabitɛ kiditɔ ní ewe a la ya mɛ
gi xe ɔnutɔ asi mlɔ kura kyɛ ɛ,
mlatrázi lɛ aʋa ɛɛŋa a.’ ”
42Gi Paulo ni Banaba bɛzɛsɛ̀ ní Yudanɛ ma ɔtsaklɔ ɛ, banima bekpe ba tɔ bedzi aba ní Lizemɔniwe ʋla ɛ aʋa tɔ bagatrɛ ní eboa la su gi Paulo apani i, aʋa aki ba.
43Gi banima bɛsɛ ni kutsatsa mɛ pɔ́ ɛ, Yudanɛ glegle ni banama gi bénu Yudanɛ ɛ, pɔ̀ bedzi Yudanɛ ɛ, bekuni Paulo ni Banaba kude. Lɛ Paulo ni Banaba beegu kunugu iiki ba a, lɛ bɛkpɛ ba kigagla tɔ beze ligbã́ ní Aya yɛ lipomepɛpɛ nɛ mɛ ɛ.
44Ní Lizemɔniwe lɛ gi ligba ni lɛ ɛkpɛ aʋa ɛ, ɔnɔ kakaa kloe ní ɔma nɔ mɛ aba si yinu Aya yɛ liboe le. 45Gi Yudanɛ ma bɛmɔ linɔkpi le e, kaŋuza keku ba lɛ bɛnada Paulo liboe le e gi azaapani i, lɛ bekpini ye e. 46Pɔ̀ Paulo ni Banaba bɛpani ni kigagla ɛ sanɔ ɔ si, “Liziã si bapani Aya liboe le aki mlɔ kpɛ ɔtɔ. Pɔ̀ gi mlázi lɛ ɛ, xe mlebù isu si mlegyeno ɛki ligbã moblo le e, kwiayurɔ mlɔ tɔ kwiatrɛ ní banama gi bénu Yudanɛ ma klɔ ɔ. 47Lɛ linu ɔsã nɔ gi Aya aki blɔ ɔ si, ‘Mabitɛ wɔ tɔ ze kuklekle ki banama gi bénu Yudanɛ ɛ, tɔ kelea petee kamɔ kubúbú.’ ”
48Gi banama gi bénu Yudanɛ benu liboe le e, isami iku ba lɛ bɛkpɔ̀ Ɔkaɛ liboe le e, lɛ banama gi Aya akya aki ligbã moblo le e, bedzi baʋaziŋa ɛ. 49Lɛ Ɔkaɛ liboe le lizeehle eku ɔkɔ kakaa ní kusio klɔ ʋa mɛ. 50Pɔ̀ Yudanɛ ma bɛkpɛ ɔpisáse ní banama gi bedi ɔma nɔ eboe la onu ni badzɛ gi bɛɛdzi aŋu mɛ baklɔ ɔ, gi beesumu Aya mɛ ɛ. Bekpese kedu kuyɔ ní Paulo ni Banaba su lɛ bɛkpikpini ba edono ní ba kesea mɛ ɛ. 51Lɛ loso Paulo ni Banaba besugu ovugbo lo ní ba kuklikpɔɔ ɛplɛ ki ba tɔ lize gyesi ki ba si Aya aahe kutu ki ba a, lɛ bɛsɛ ɛtrɛ ní Ikonion e. 52Pɔ̀ baʋaziŋa ba ni Antioxia beyi ni isami ní Aya Ɔfuɛfuɛ nɔ mɛ ɛ.",https://www.bible.com/bible/1982/ACT.13.AVN
AXWƐ 14,"Paulo ni Banaba Bɛtrɛ ní Ikonion
1Nite ke lize ní Ikonion fɛ. Gi Paulo ni Banaba bɛtrɛ ní Yudanɛ ma ɔtsaklɔ ɛ, bɛpani mumɔ nite me si Yudanɛ ni banama gi bénu Yudanɛ, banɔ glegle bɛzi ŋa. 2Pɔ̀ Yudanɛ ba ya gi báziŋa ɛ, bɛkpɛ lɛ kpɛ ní banama gi bénu Yudanɛ ɛ ba mɛ si bakízi ŋa a, lɛ bekyi ba ní Paulo ni Banaba su i. 3Pɔ̀ Paulo ni Banaba beze niklɔ lipoe gblamadzaɛtɔ ɔ, lɛ bɛpani ni kigagla ní Ɔkaɛ su u, Ɔkaɛ gi yɛ aŋa katsalia aki ba si ba liboe le ní lipomepɛpɛ nɛ su i, linu anukwarɛɛ gi aki ba kigagla a, tɔ babitɛ enugutseboe ni eboe mamɔ edi i. 4Banima ní ɔma nɔ mɛ ɛ bɛlɛ kupɛ tuʋa, batɔ beze ni Yudanɛ ma kude, lɛ batɔ fɛ beze ní Paulo ni Banaba kude e.
5Lɛ Yudanɛ atɔ ni banama gi bénu Yudanɛ ani ba onu bezeze ba bɛtrɔ si biawa Paulo ni Banaba nyɔnyɔɛ tɔ biasa ba akla. 6Gi Paulo ni Banaba benu liboe le e, bese trɛ ní Listra ni Derbe gi inu ima ʋidi ní Likonia kesea mɛ ni kumami uliɔ klɔ gi kwiklani lɛ mɛ ɛ. 7Niklɔ bɛtrɛ ní Liboe gbã nɛ kupaniɔ aʋa.
Paulo ni Banaba Bɛtrɛ ní Listra ni Derbe
8Ní Listra ɛ, onyime ɔtɔ eze gi agbà adɔ ni yene lipo le me e lɛ ɔ́tani kuga di i. 9Eze niklɔ lɛ enu Paulo eboe la a. Gi Paulo amɔ si aziŋa a, xe biatani yɛ kupɔnɔ ɛ, edu aŋu ní yɛ aʋa, 10lɛ nì ole gagla ɛ, apani si, “Yɔ tɔ lɛɛ ní wɔ ikli lɛ aʋa.” Onyimee ayɔ lixu lɛ ekpese kuga klanɔ ɛ.
11Gi linɔkpi le limɔ kidiliɛ gi Paulo abitɛ ɛ, bekpese ozi kukpɛ ní ba Likonia siya sɛ mɛ si, “Babu ba bedzi banɔ lɛ beple eku blɔ kusi i!” 12Bɛki Banaba linyi si Zeus, lɛ bɛki Paulo linyi si Hermes i, lɛ ese linu si Paulo yɛ onu ɔniliɛ gi yɛ azɛɛsa kupani i. 13Ɔbunetee gi odi ní Zeus obu yɛ ɛ, gi yɛ lisumugba lɛ lilɛɛ ní ɔma nɔ kutu yɔ ɛ, amani egume gi bɛkpɛ seƒoƒo aga kí la a, ní ɔma nɔ kevunu ya, lɛ ese linu si yɛ ni linɔkpi le bɛpɛ si beeyi busu ikí Paulo ni Banaba.
14Gi Paulo ni Banaba benu kidiliɛ gi bɛpɛ si bɛɛbitɛ ɛ, bɛkyì ba ewu la lɛ bese eku linɔkpi le kusi i ni ozí si, 15“Ege loso mlɛbitɛ nite e? Blɔ ɔtutɔ fɛ banɔ ko kunu mlɔ kiniɛ! Kulí ní ya tɔ kupani Liboe Gbã nɛ kí mlɔ, tɔ mladɔ edzini bidɔ pluplu bɛ ya elu kude, tɔ mlekuni Aya gi yɛ awla ligbã́ nɛ lilɛ ɛ kude e. Yɛ abitɛ lifunu ne ni kesea ni axu la ni kidɔ kakaa gi kikpasi ní bɛ mɛ ɛ. 16Tsã ɛ, aki kude si ɔnɔ kakaa ɔbitɛ ní yɛ ɔtutɔ yɛ kupɛ́pɛɔ aʋa a. 17Pɔ̀ izeki si kute si Yɛ ɔlɛ lipoe kakaa gani bidɔ gbã kubitɛ mɛ ɛ, lɛ izɛki dzeni dɔni lifune ní bidɔ likpɛpoe le, izɛki kiŋaŋa ani isami ní mlɔ ina nɛ mɛ.” 18Nì eboa la ya kyɛ ɛ, Paulo ni banaba bepe xe ableke bɛtani kude kutsi ki linɔkpi le si likíyi busu aki ba a.
19Yudanɛ atɔ gi bɛdɔ Antioxia ní Pisidia ni Ikonion e, bɛba lɛ bekyi linɔkpi le lɛ begyodi ba ɛmani ba kapɛa, lɛ bɛsa Paulo akla, xe behe ye dono ɔma nɔ mɛ ni kugyodi si etse e. 20Pɔ̀ gi baʋaziŋa ba bɛba ɛkpɛ likpɔ ní yɛ su i, ayɔ, lɛ edzi atrɛ ní ɔma nɔ mɛ ɛ. Gi kelea kɛti i, yɛ ni Banaba bɛsɛ trɛ ní Derbe.
Paulo ni Banaba Bedziba Antioxia ní Siria
21Paulo ni Banaba bɛpani Liboe Gbã nɛ ní Derbe ɔma nɔ mɛ, lɛ bɛmɔ baʋaziŋa glegle niklɔ ɔ. Lɛ bedzi trɛ ní Listra ni Ikonion ani Antioxia ní Pisidia ɛ, 22bɛkpɛ ɔna ní baʋaziŋa ba lipo lɛ bɛkpɛ ba kigagla tɔ beze ní anukwarɛ ni kuziŋa mɛ, ani tɔ betè si, “Linu si kuga baxixa glegle me xe kwiatiku Aya yɛ kaʋaŋaa mɛ ɛ.” 23Ní baʋaziŋa ba ɔha kakaa mɛ ɛ, bedu baka, lɛ gani Aya kuxwaxwa ni onugu nyanya mɛ ɛ, bɛkɔ ba ɛkpɛ Ɔkaɛ ɔniliɛ aʋa gi bɛka ɛ iwla mɛ ɛ.
24Gi bɛga Pisidia bidɔ mɛ mɛ̀ ɛza ɛ, bɛba Pamfilia. 25Niklɔ bɛpani liboe gbã nɛ ní Perga lɛ beple etrɛ ní Atalia ɛ, 26dɔni niklɔ ɛ, beku onitsahu lo etrɛ ni Antioxia. Niklɔ gi bɛkɔ ba ɛkpɛ ní Aya iwla mɛ kɔkpɛ axwɛ a na gi bɛgù i. 27Gi bɛba Antioxia ɛ, bɛkpɛ baʋaziŋa ba likpɔ lɛ bɛsi ba kidɔ kakaa a, gi Aya abitɛ gani ba aʋa a, ni kiliɛ gi adra kudeonu aki banama gi bénu Yudanɛ ma fɛ tɔ bazɛ ŋa a. 28Lɛ beze niklɔ lipoe gblamadza ni baʋaziŋa ba a.",https://www.bible.com/bible/1982/ACT.14.AVN
AXWƐ 15,"Banɔkpɛkpɛ ba ni ɔsɔli ha lɔ Banɔtsi ba Kutsatsa ní Yerusalem
1Banɔatɔ bɛdɔ Yudea gi bɛba Antioxia a, lɛ bɛzɛbasɛ benemi ba bidɔ ɔ si, “Xegi bátsa ɔyaʋi aki mlɔ ní Mose ɔsã nɔ onu i, mlatrámɔ kubúbú u.” 2Liboe lɛ ya limani kuboehe ni eboe me kukyakya glegle ní Paulo ni Banaba ani ba kusi. Lɛ loso baʋaziŋa ba bɛtrɔ lɛ si Paulo, Banaba kɔpɔni bamɛ batɔ batrɛ ní banɔkpɛkpɛ ba ni ɔha lɔ mɛ banɔtsitsi ba gi bali ní Yerusalem i, klɔ tɔ bazɛmɔ ba ní liboe lɛ ya su.
3Baʋaziŋa ba bɛkpɛ ba kude lɛ bɛga Foenike ni Samaria a, gi bɛzɛpani ní kiliɛ ɛ gi banama a gi bénu Yudanɛ ɛ bekyi vu Ɔkaɛ su u. Gi lidzi isami ʋidi ki baʋaziŋa ba petee e. 4Gi beku Yerusalem i, baʋaziŋa ba ni banɔkpɛkpɛ ba ani ɔsɔli ha lɔ banɔtsitsi ba bɛzi ba: lɛ bɛbɔ ba amani yɛ ní kidɔ kakaa ɛliɛ gi Aya abitɛ gani ba aʋa su u.
5Pɔ̀ banɔatɔ gi bɛdɔ Farisianɛ ma likpɔ lɛ mɛ ɛ, banama gi bakɔ bɛzi ŋa ɛ, bɛyɔ kedu, lɛ bɛpani si, “Lilɛ si, batsà ɔyaʋi aki banama gi bénu Yudanɛ ɛ, tɔ batrɔ aki ba si, bevu Mose ɔsã nɔ mɛ ní awla.”
6Nite si banɔkpɛkpɛ ba ni banɔtsitsi ba bɛtsa tɔ beevu liboe le edi. 7Agi bevu liboe le edi kɔna ni lipoetɔ ɛ, Petro ayɔ alɛɛ kedu ya lɛ apani si, “Beneminyime ba, mlete si tsã ɛ Aya akya mɛ adɔ ní mlɔ kusi tɔ banama gi bénu Yudanɛ ɛ, bianu liboe Gbã nɛ dɔni mɛ onu, atɔ biazɛ ŋa. 8Lɛ Aya gi yɛ ete ɔnɔ kakaa yɛ ɔna nɔ mɛ ɛ, abasi si yɛ azɛ ba gi akɔ Yɛ Ɔfuɛfuɛ nɔ aki ba kiliɛ gi aki blɔ fɛ ɛ. 9Ɔ́kpɛ lidzegaga ní blɔ ni ba kusi i, lɛ akɔ ba eboe zimizi na akyɛ ba kɔkpɛ ba kuziŋa a. 10Abla ɛ, ege lɛ loso mleekeni Aya edi i, gi mlɛɛtrɔ adɔtu nyipu ni ba aʋa a, adɔtu ala gi blɔ bakatsi ba loo blɔ kútani kutu u? 11Owo! Kwizi ŋa lɛ kwimɔ kubúbú gani Ɔkaɛ Yesu yɛ lipomepɛpɛ nɛ mɛ ŋwisi kiliɛ gi ba kyɛ bɛmɔ kinɛ ɛ.”
12Ɔha lɔ petee ɛgɔ tsriɖi gi benu Banaba ni Paulo ba eboe klakla la a, ni enugutseboe la ni eboe mamɔ edi ala pɔ́ gi Aya abitɛ gani ba aʋa ní banama gi bénu Yudanɛ ma kusi i. 13Agi bɛgù i, Yakobo ata atrɔ si, “Benemi ba, mlata mɛ kutu! 14Simon asrɔ mlɔ, kiliɛ gi Aya akɔ litɔ lɛ mɛ akí banama gi bénu Yudanɛ ɛ, gi akya banɔ adɔ ni ba mɛ tɔ beze yɛ banɛ ɛ. 15Beboedoplɛ ba eboe la ɛsrɔni liboe lɛ ya ɖii ŋwisi kiliɛ gi bɛ ŋwlimi plɛ kinɛ si, 16‘Aya apani si,
“Lɛ ya kede e, maadziba,
tɔ madzini Dawid kukusi yo kudu.
Maalulɔ kudɔkpa liɔ gi kwizizi i,
lɛ maaki kwiaze gagla dzɛ ɛ.
17Atɔ kelea banɔ gɔgɔ ba pɔ́ biapɛ́ Ɔkaɛ klɔ kudeo,
banama petee gi bénu Yudanɛ ɛ,
pɔ̀ xe maxwa si beze mɛ banɛ ɛ.
Nite Ɔkaɛ gi izɛbitɛ eboa la ya a,
18gi bete dɔni okpese klɔ ke e apani.
19“Mɔkɔ mɛ kugyodi yo kunu si, kukíkpɛ banama a, gi bénu Yudanɛ ɛ, pɔ xe bekyi vu Aya ɛ, kunugu, 20boŋu tɔ ku ŋwlimi ɔki ba si, bekyri kiŋaŋa kakaa gi bɛɛdɔnɔ kabupe me e, ni kihasi, lɛ bakítà baga gi bɛwɔ ika mɛ ɛ, lɛ bakíŋwɛ ba ika lɛ fɛ ɛ. 21Lɛ ese linu si dɔnɔ tsã ke e, bizɛklà, lɛ bizɛpani ní Mose ɔsã nɔ su ní ɔma kakaa mɛ ní Lizemɔniwe kakaa aʋa ní Yudanɛ ma itsaklɔ.”
Keplekpaa lia gi Baka ba Bɛŋwlimi tsisi Baʋaziŋa ba ní Antioxia ɛ
22Lɛ banɔkpɛkpɛ ba ni ɔha lɔ banɔtsitsi ba kɔpɔni ɔsɔli ha lɔ pɔ́ bɛtrɔ lɛ si, biabu benyimeatɔ ní ba kusi tsisi ní Antioxia kɔpɔni Paulo ni Banaba: bá benu Yuda gi bɛzɛxwa si Barsaba ni Sila a, benyime gi benu baka ní benemi ba kusi i. 23Lɛ bɛŋwlimi keplekpa ɛkpɛ ní ba awla a si,
Blɔ banɔkpɛkpɛ ba ni ɔsɔli ha lɔ mɛ banɔtsitsi ba gi kunu mlɔ benemi i,
kwitsisi kunɔpanɔ kí benemi ba gi bénu Yudanɛ, gi bali ní Aya kusumu yo me e,
gi bali ní Antioxia, Siria ni Kilikia a.
24Kwinu si, banɔatɔ gi bɛdɔ blɔ kusi i, babɛpisa mlɔ begyodi ʋa gani eboa la gi bɛɛpani mɛ ɛ. Aní blɔ kwikpɛ banɔ ba ya a. 25Lɛ loso blɔ pɔ́ kwitrɔ likla lɛ aʋa si kwiakpɛ benyimeatɔ kɔpɔni blɔ baʋia Banaba ni Paulo tsisi mlɔ, 26banama gi bɛkɔ ba ligbã́ nɛ kyɛ ɛ, kɔkpɛ Yesu Kristo yɛ linyi ne. 27Abla ɛ, kwikpɛ Yuda ni Sila ɛtsisi mlɔ, banama gi ba tutɔ biapani eboa la a, gi kwiŋwlimi si mlɔ ɔ, ni ba tutɔ ba inugu le. 28Lɛ ese linu si liku Aya Ɔfuɛfuɛ Dradra nɔ ni blɔ aŋu si, kukítrɔ ɔsã nɔ lidɔtu ʋidi itɔtɔ ní mlɔ aʋa a sani eveve a la ya ko, 29mlekyri bidɔ gi bɛki babu ʋa a, ni ika ani baga gi bɛwɔ ika mɛ ɛ ba kigyaɛ, ni kihasi; xe mledi isu ya aʋa mumɔ ní la mɛ ɛ, kɔlɔ mlɔ isu iayɔ.
Mleze mumɔ.
30Gi bɛkpɛ ba kude pɔ́ ɛ, bɛba Antioxia, lɛ bɛkpɛ baʋaziŋa ba petee likpɔ ɛ, lɛ bɛkɔ keplekpaa ɛki ba a. 31Agi bɛkla ka ɛ, kɛkpɛ ɔna ní ba lipo lɛ bɛmɔ isami i. 32Lɛ Yuda ni Sila gi benu beboedoplɛ ɛ, bɛgba benemi ba ni eboe glegle kɔki lipoe gblamadza: lɛ bɛkpɛ kifu ni kigagla ba mɛ ɛ. 33Agi beze niklɔ taʋɛ ɛ, benemi ba bɛkpɛ ba kude ni kusuyɔ lɛ bedzitrɛ ní banama gi bɛkpɛ ba klɔ ɛ. 34Sila kɔɔ atrɔ si yiwɔ niklɔ ɔ. 35Pɔ̀ Paulo ni Banaba beze ní Antioxia a, gi ba ni banɔ glegle dzedze e, bɛzɛbasɛ bidɔ lɛ bɛzɛpani Ɔkaɛ yɛ liboe gbã nɛ ɛ.
Paulo ni Banaba ba kusi kulɛlɛɔ
36Lipoetɔ kede e, Paulo asi Banaba si, “Abla ɛ, kitɔ kudzi itrɛ tɔ kuzeedi benemi ba ní ɔma kakaa mɛ gi kwipani Ɔkaɛ yɛ liboe le e, si kitɛ balɛ na a.” 37Barnaba apɛ si bagbani Yohanes gi bɛzɛxwa si Marko pɔni ba isu ya. 38Pɔ̀ Paulo amɔ si lípɛ si ba gbani ɔniliɛ ya gi adɔ ni ba kude edzino ní Pamfilia a, xe ɔ́wa axwɛ na pɔni ba pɔni isu u. 39Kuboesemonu gagla kwiku ba kusi, lɛ bɛlɛ ní ba ahanuglɔ ba su i. Banaba agbani Marko apɔni isu ya, lɛ beku onitsahu lo etrɛ ní Kipro e. 40Lɛ Paulo akya Sila pɔni isu ya ɛ, lɛ gi baʋaziŋa ba bɛkɔ ba ɛkpɛ ní Aya iwla mɛ ɛ, bɛsɛ. 41Lɛ azɛɛga Siria ni Kilikia xe azaakpɛ baʋaziŋa ba iha lɛ kigagla ɛ.",https://www.bible.com/bible/1982/ACT.15.AVN
AXWƐ 16,"Timoteo Ekuni Paulo ni Sila Kude
1Paulo ni Sila bɛtrɛ Derbe lɛ gi bɛsɛ niklɔ ʋa ɛ, bɛtrɛ ní Listra niklɔ gi ɔʋaziŋa ɔtɔ ɔ gi bizɛxwa si Timoteo eze e. Yene eze Yudadze gi azɛ Yesu aʋa aŋa ɛ, pɔ̀ yɛka eze Hela ɔnɛ ɛ. 2Benemi ba petee ní Listra ni Ikonion, bɛki kunutsatsa gbã ní Timoteo su. 3Paulo apɛ si yigbani yɛ evu ní yɛ kudegagaa mɛ, lɛ loso aki si batsà ɔyaʋi aki yɛ kɔkpɛ Yudanɛ ma gi bali niklɔ loso o, lɛ ese linu si ba petee bete sì yɛka onu Hela ɔnɛ.
4Agi bɛzɛga ima nɛ mɛ ɛza ɛ, bɛsi baʋaziŋa ba batrɔtrɔ ʋa gi baxwɛdzɛ ba ni betsitsi ba, ní Yerusalem bɛtrɔ likla ɛki ba si bevu ní awla su u. 5Nite si kigagla kiku iha lɛ su ní kuziŋa mɛ, lɛ ba kiklaklaɛ kizɛsrɛ pɔnɔ liwe kakaa a.
Paulo Amɔ Kububasɛ ní Troa
6Gi bɛsɛ niklɔ ɛ, Paulo ni yɛ bagaglɔnɛ ba bɛga Frigia ni Galatia kuseo me eza, lɛ ese linu si Aya Ɔfuɛfuɛ nɔ etsí kude ɛki ba si bakípani liboe gbã nɛ ní Asia, 7lɛ gi beku Misia ɛ, bekeni idi si beetiku ní Bitinia, pɔ̀ Yesu yɛ Ɔfuɛfuɛ nɔ ɔ́ki ba kude e. 8Lɛ loso bɛdɔ Misia ɛza lɛ beple eku ní Troa ɛ. 9Elesi la ɛ, Paulo amɔ kububasɛ si onyime ɔtɔ gi ádɔ Makedonia ɛ, ɔlɛ kedu ya lɛ ɛɛki yɛ litukpo si, “Tsa axu la ba Makedonia tɔ gapɔni blɔ!”
10Agi Paulo amɔ kububasɛɔ ko e, kwibla kyɔŋ si, kutrɛ ní Makedonia lɛ ese linu si kwimɔ si, Aya axwa blɔ si kuzɛɛpani liboe gbã nɛ kí banima niklɔ.
Lidia Filipidzee Ekyi yɛ Ɔna mɛ
11Abla ɛ, kwiku onitsahu lo dɔni Troa lɛ kwitsa axu la ɛtrɛ ní Samotrake, ní keletitia mɛ ɛ, kwiku Neapoli. 12Lɛ dɔni niklɔ ɛ, kwiba Filipi gi onu Makedonia kesea ɔma ʋidi lo o, eze Roma banɛ ma ɔma lɛ kwize ní ɔma lɔ klɔ mɛ ewe atɔ ɔ.
13Ní Lizemɔniwe le aʋa ɛ, kwido ní ɔma nɔ mɛ ɛtrɛ ní onipe lo su ní blɔ kugyodi onu si, banima biaxogo ní ɔkutɔ klɔ ʋa zɛɛxwa Aya. Agi kwize kesɛa ɛ, kwipani ki badzɛatɔ gi bexogo niklɔ ɛ. 14Badzɛa ya gi beze nu Paulo liboe le e, bamɛ tole eze ɔdzɛ ɔtɔ gi bɛzɛxwa si Lidia a. Eze kusa kyikyi ɔdada ní Tiatira ɔma nɔ mɛ ɛ. Eze ɔnɔ gi azeesumu Aya a lɛ Ɔkaɛ adra yɛ ɔna nɔ si onu liboe gbã nɛ, lɛ azɛ eboa la gi Paulo ɛɛpani i. 15Lɛ gi bɛkpɛ kuni kí yɛ ni yɛ kepea petee e, asi blɔ si, “Xe mlɛzi lɛ si medzi Ɔkaɛ yɛ ɔʋaziŋa ɛ, kɔlɔ mlagaze ní mɛ kepea mɛ.” Lɛ blɔ fɛ kwizi lɛ ɛ.
Bɛkpɛ Paulo ni Sila Ligba ní Filipi
16Liba lɛ mɛ si, gi kwizɛtrɛ níklɔ gi bizɛxwa Aya ɛ, kadzɛʋi ɔnɔdzidzi ɔtɔ mɛ gi Ɔfuɛfuɛ zimizi eze e, xe eze ɔkpakpadze e, atsani blɔ, azɛɛki si yɛ benete ba bɛzɛɛmɔ kibɔ glegle dɔni yɛ kukpakpaa mɛ ɛ. 17Ekuni Paulo ni blɔ kude, ni ozi si, “Banɔaya ba ɛ, Aya Ʋidi ye yɛ baxwɛdzɛ benu, bɛɛpani kimlɔ ní kiliɛ gi mlaga a, xe mlamɔ kubúbú su u.” 18Eze ní lɛ aʋa ewe glegle gi liki si Paulo eyeʋi isu u, ekyi lɛ asi Ɔfuɛfuɛ nɔ ní ɔdzɛʋi ɛ mɛ si, “Makpɛ ɔsã akí wɔ ní Yesu Kristo linyi ne me si do za ní yɛ mɛ!” Lɛ Ɔfuɛfuɛ nɔ edo ní ɔnyɔsasa lɔ klɔ ke aʋa ɛ.
19Agi ɔdzɛʋi yɛ yɛ benete ba bɛmɔ si, ba ɔŋa klɔ gi lɔ aʋa bɛɛwa igyi le edo eza ɛ, bevu Paulo ni Sila, lɛ behe ba ɛtsini line ne me e, ní betsixwa ba aŋu mɛ, 20lɛ gi bɛgbani ba tsini ɔma nɔ betsixwa ba klɔ ɛ, bɛpani si, “Banɔ ba ya ba ɛ, Yudanɛ benu, lɛ bɛɛpisa blɔ ɔma nɔ, 21xe bɛɛbasɛ ikɔɛ lɛ klɔ ɔ, gi iyɔ kedu ní blɔ ɔsã nɔ su u, gi kutrátani lɛ aʋa kubitɛ ɛ, lɛ ese linu si Romaanɛ kunu u.”
22Lɛ linɔkpi le liyɔ kedu ní Paulo ni Sila su u, lɛ betsixwa ba bɛki si bakyì ewu la ní Paulo ni Sila su i, lɛ bɛki kigagla si bekusi ba a. 23Agi bekusi ba mɔmɔɔmɔ ɛ, bɛkpɛ ba ligba, lɛ bɛki ligba lɛ aʋa odidi ye ɔsã si ɔbla ba mɔmɔɔmɔ. 24Gi yɛ kɔɔ azɛ ɔsã nɔ ɛ, akɔ ba akpɛ ní ligba lɛ odzudzu klɔ ke, lɛ abɔ ba ikli lɛ ègboo na ɛ.
25Lɛ elesi la tetsu i, Paulo ni Sila bɛzɛxwa Aya, lɛ bɛzɛzà idzi i zɛkpɔ Aya a, lɛ banama gi beze ligba lɛ ɛ, bɛzɛɛta ba kutu. 26Kyɔŋ klɔ ko e, kesea kɛhwa gagla, niteme si ligba zizi nɛ lisugu, lɛ ipupo le petee idra ní lɛ isuwla mɛ ɛ, lɛ ègboo na gi bɛkpɛ banima ɛ eble e. 27Ko e, ligba lɛ aʋa odidi ye enyime adɔ ni sra mɛ, lɛ gi amɔ si ligba lɛ ipupo le idra edu i, ebu yɛ ihɛ gblamadzaɛ si yiye isu ya, lɛ ese linu si egyoedi si banama petee gi bɛkpɛ ligba lɛ ɛ, bese sɛ. 28Pɔ̀ Paulo akpɛ ozí ni ole gagla si, “Wukíkpɛ isu ya libi itɔtɔ, lɛ ese linu si blɔ petee kuli ní ni ya.”
29Gi ligba lɛ ɔʋadi ye eʋi i, xe bɛki yɛ kani yɛ ɛ, ese eku ní ligba lɛ mɛ, azeesugu lɛ adɔ ní Paulo ni Sila ikli lɛ onu u. 30Lɛ agbani ba edono xe eʋi si, “Baka ba, ege kilɛ kí mɛ si mibitɛ xe mamɔ kubúbú na a?”
31Lɛ bebu le onu si, “Zi Ɔkaɛ Yesu aʋa ŋa a, tɔ mlɔ ni mlɔ kepea mlamɔ kubúbú.” 32Lɛ bɛzɛpani Ɔkaɛ su eboe la ɛ si yɛ ni banima petee ní yɛ kepea mɛ ɛ. 33Lɛ agbani ba ní elesi la ɔnyɔsasa lɔ klɔ aʋa a, xe abɔ ba ebi la aki ba ɛ, lɛ bɛkpɛ kuni kí yɛ ni yɛ benete ba petee kyɔŋ ɔ. 34Lɛ ligba lɛ ɔʋadi ye atsini ba ní yɛ kepea mɛ ɛ, xe aki ba kiŋaŋa a, lɛ yɛ ni yɛ kepea pɔ́ bɛmɔ isami si, bedzi Aya yɛ baʋaziŋa a.
35Gi kelea kɛti i, ɔma nɔ betsixwa ba bɛkpɛ bewukpɛ ba ɛ tsisi ligba lɛ aʋa odidi ye ni ɔsã si, “Yurɔ benyime ba klɔ ba tɔ basɛ.” 36Lɛ ligba lɛ ɔʋadi ye asi Paulo eboa la si, “Ɔma nɔ betsixwa ba bɛtsisi ɔnɔ si, bayurɔ wɔ ni Sila; lɛ loso e, mledo abla tɔ mlatrɛ ní kusuyɔ mɛ ɛ!”
37Lɛ Paulo asi bewukpɛ ba si, “Gi bekusi blo litsi mɔxwamɔxwa ní ɔma nɔ kusi i, blɔ banama gi kunu Roma banɛ ma ɛ, xe bɛkpɛ blɔ ligba lɛ ɛ, abla kɔ mlábú blo ní kikpokpo me na a? Owo! mlaki tɔ baga ebu blo ba tutɔ.”
38Lɛ bewukpɛ ba bɛzɛpani eboa la ya ɛsi betsixwa ba ɛ, agi benu si Roma banɛ Paulo ni Sila benu i lifu liku ba, 39lɛ bɛba ɛyɔ Paulo ni Sila ba ina nɛ ɛ. Xe bɛ gbani ba edono e, lɛ beʋi dɔni ba iwla mɛ si basɛ ní ɔma nɔ mɛ ɛ. 40Gi Paulo ni Sila bedo ní ligba lɛ ɛ, bɛtrɛ ní Lidia kepea mɛ, niklɔ bɛtsani baʋaziŋa ba xe bɛkpɛ ɔna ba lipo, lɛ bɛsɛ ɛ.",https://www.bible.com/bible/1982/ACT.16.AVN
AXWƐ 17,"Paulo ni Sila Betrɛ ní Tesalonika
1Gi bɛga Amfipoli ni Apolonia ɛza ɛ, bɛba Tesalonika, niklɔ gi Yudanɛ ma ɔtsaklɔ ɔlɛ ɛ, 2lɛ kiliɛ gi Paulo izɛbitɛ lɛ ɛ, eti eku ní ɔtsaklɔ; lɛ akɔ Ezemɔniwe tata nyɔŋ akɔ aka sika ni ba dɔni kuŋwlimi dradra mɛ ɛ, 3lɛ azeebu lɛ mɛ aki ba si, lilɛ si Kristo ɔmɔ ɔzia, tɔ ɔyɔ dɔni bekpo ʋa mɛ, “Ɔniliɛ ya ɛ yɛ onu Kristo Yesu, ɔniliɛ klɔ su liboe gi lɛ mɛɛpani si mlɔ ɔ.” 4Lɛ ba mɛ batɔ bɛziŋa, xe bɛsú Paulo ni Sila su nite ke badzɛ dzi aŋu mɛ glegle ba kyɛ ni Hela nɛ ba ya gi bizeese Aya ɛ, bamɛ beglegle kyɛ bekyi vu Aya.
5Pɔ̀ Yudanɛ ma bɛkɔ kaŋuza ní ba su u, lɛ loso bɛgbani benyime zimizi batɔ ɛpɔni isu ya dɔni ablɔ ʋa aʋa, lɛ gi bɛki banɔaklɔ ʋa bɛkpɛ likpɔ ɛ, bekpese ozi kukpɛ ní ɔma nɔ mɛ, lɛ ba balɛ ní Yason kepea onu u, gi bɛzɛpɛ́ Paulo ni Sila si bebu ba ɛki linɔkpi le e. 6Gi bámɔ ba ɛ, behe Yason ni baʋaziŋaatɔ ɛtsini ɔma nɔ betsixwa ba klɔ ni ozi si, “Benyime ba ya gi bɛɛkpɛ kunugu ní kelea mɛ ɛ, bɛba ni ya fɛ. 7Ba Yason azɛakpɛ yɛ kepea mɛ; lɛ banɔ ba ya ʋa petee bɛta Kaisaro ɔsã nɔ ese, gi bɛbasɛ si ɔnɔ dzedze e, gi bɛxwa si Yesu i, yɛ onu okusi ye.” 8Lɛ ɔnɔha lɔ ni ɔma nɔ betsixwa ba bɛpisa a, gi benu eboa la ya ʋa ɛ. 9Gi bɛnya bidɔ ɛki Yason ni banɔ gɔgɔ ba a, xe bɛtsa bɛ ɛ, bɛyurɔ awla ní basu.
Paulo ni Sila Bɛtrɛ ní Beroia
10Gi kelea keblo e, baʋaziŋa ba bɛkpɛ Paulo ni Sila kude kyɔŋ ɛtsisi Beroia. Agi beku niklɔ ɛ, bɛtrɛ ní Yudanɛ ma ɔtsaklɔ. 11Pɔ̀ banɔ ba ya kɔ ɛ, ba begyodi ʋa mɛ bɛdra ɛsani banima ní Tesalonika, ba kɔ ɛ, bɛzi liboe le ni ɔna faã, lɛ bɛzɛpami kuŋwlimi dradra mɛ liwe kakaa si eboa la gi Paulo apani i, alɛ ní la mɛ na a. 12Lɛ loso e, ba mɛ banɔ glegle bɛzi lɛ aʋa ɛɛŋa, lɛ Heladze dzi aŋu mɛ ni Helanɛ glegle ba fɛ bɛzi ŋa a.
13Agi Yudanɛ a ma gi bali ní Tesalonika benu si, Paulo apani Aya liboe le ní Beroia fɛ ɛ, bɛba niklɔ, lɛ bɛkpɛ ozi kpɛ ɔnɔha lɔ mɛ tɔ bɛɛpisa ba kyɛ. 14Pɔ̀ baʋaziŋa ba bɛtsisi Paulo axuta la kyɔŋ, lɛ Sila ni Timoteo bɛwɔ ní Beroia ɛ. 15Lɛ banama gi beze ni Paulo kude e, bɛgbani yɛ zɛnani Atene, lɛ gi Paulo aki ba ole akí Sila ni Timoteo si bagatsani yɛ kyikya ɛ, bedzi ba Beroia.
Paulo Abasi Bidɔ ní Atene
16Agi Paulo ezeedi ba kudeo onu ní Atene e, likpɛ yɛ kunugu, gi amɔ si etugu na ɛsrɛ ní ɔma nɔ mɛ ɛ. 17Lɛ apani akí Yudanɛ ma ni banama gi bénu Yudanɛ ɛ, gi bizese Aya ní Yudanɛ ma ɔtsaklɔ ɔ, kɔpɔni banama gi bizɛtsani yɛ liwe kakaa ní kedzia mɛ ɛ. 18Yɛ ni Epikurio banɛ ma ni Stoa badɔbasɛ batɔ tɔ fɛ bɛka sika. Lɛ banɔatɔ beʋi si, “Liboe woli koŋ motemotee onugugu liɛ ya fɛ ɛpɛ si yido o?” Pɔ̀ batɔ fɛ si, “Libitɛ ŋwisi kese dzedze me babuatɔ su ɛɛpani kinɛ ɛ;” lɛ ese linu si apani Yesu yɛ liboe gbã nɛ ni yɛ kuyɔyɔ dɔni bekpo ʋa mɛ su asi ba. 19Lɛ loso bɛgbani yɛ tsini otsixwa klɔ ɔ, gi bizɛxwa si Areopago o, niklɔ gi ɔma nɔ betsitsi ba bizɛtsa ɛ, ni liboe lɛ ya si, “Kwipɛ si kute kidɔ vuvu iliɛ gi wɔɛbasɛ ɛ. 20Lɛ ese linu si eboa la gi wɔɛpani i, edzì eboe vuvu ní blɔ atukpa la mɛ lɛ loso ga bu la ese e.” 21Lɛ Ateneanɛ ma petee pɔ́ ni bababa ba níklɔ ɛ, baʋímɔ ɔwla aki kidɔ dzedze tɔtɔ sani si bazenu eboe vuvu tɔ bazɛpani ní la su u.
22Gi Paulo ɔlɛɛ ní Areopago ye kutsatsa mɛ ɛ, apani si, “Mlɔ Atene benyime ba, mamɔ si, ní kidɔ kakaa mɛ ɛ, mleezesumu babu ʋa koŋ. 23Lɛ ese linu si gi maklanɔ ní mlɔ ɔma nɔ mɛ ɛ, xe mamɔ kudɔkpaa liɔ gi mleezesumu i, mamɔ ɔdɔpɔʋisuʋɔ ɔtɔ gi bɛŋwlimi ní lɔ aʋa si, ‘Ki Aya, liɛ gi béte e.’ Abla ɛ, kidiliɛ gi mléte e, pɔ̀ xe mleesumu ke e, kɛ su ko mapɛ si mipani kí mlɔ. 24Aya gi yɛ abitɛ kelea mɛ ni kidɔ kakaa ní kamɛ ɛ, yɛ onu lifunu ne ni kesea Ɔkaɛ, óʋize ní agba gi bɛwa ni iwla mɛ ɛ, 25lɛ aní banɔ iwla fɛ bizɛkɔ esumu ye e, kɔpɔnɔ ɛ, ɔ́ziã kididɔ ɛdɔnɔ ɔnɔnɔ kɔ ɔ, lɛ ese linu si yɛ ɔtutɔ yɛ aki ɔnɔ kakaa ligbã, Ɔfuɛfuɛ ni kidɔ kakaa, 26lɛ dɔni ɔnɔ tole me e, ebu kelea mɛ limade kakaa si beze kelea petee me, lɛ yɛ ɔtutɔ atrɔ lipoe ni ozekɔ aplɛ aki ba si beze e. 27Aya abitɛ la ya tɔ banima biapɛ́ yɛ, atɔ nyafɛ biamɔ yɛ, nya yɛ ɔnya dze ni blɔ su xe e. 28Lɛ ese linu si ɔnutɔ apani si,
“‘Yɛ ɔlɛ xe kulɛ ɛ, xe kuzɛɛhwa a, xe kunu kidiliɛ gi kunu u.’
“Lɛ mlɔ badzipɔ̀ ba bɛpani si, ‘Blɔ kyɛ yɛ besoebi kunu u.’
29“Abla gi kunu Aya yɛ bebi i, líma si kugyo le edi si, Aya liɛ ya ɛ, ɔlɛ ko ŋwisi sika loo klosalo loo likla gi bɛ bitɛ ní ɔnɔ yɛ kibitɛ ani litukpo me kugyodi unu kinɛ ɛ. 30Lɛ tsã ní lipoe lɛ klɔ mɛ gi mlézete e, Aya ada bimbi ní lɛ aʋa, pɔ̀ abla ɛ, akpɛ ɔsã kí banima ní ɔkɔ kakaa si, bekyi ní ba ina nɛ mɛ. 31Lɛ ese linu si atrɔ liwe gi lɛ aʋa atráxwa litsi ni kelea petee ní anukwarɛ mɛ ɛ, gani onyime ɔtɔ gi akya aʋa, lɛ abasi ɔnɔ kakaa si, linu anukwarɛɛ gi ayɔ ni ɔniliɛ klɔ ʋa dɔni bekpo ʋa mɛ ɛ.”
32Agi benu gi Paulo ɛɛpani ní bekpo ʋa kuyɔyɔ su i, banɔatɔ bebu onugu me ní yɛ su, pɔ̀ batɔ bɛpani si, “Kwiapɛ si kwidzini eboa la ya unu lipoe dzedze.” 33Nite lize xe Paulo asɛ ní ba kusi i. 34Pɔ̀ benyimeatɔ bɛsú yɛ su, lɛ bɛziŋa ɛ, banɔ ba ya ba mɛ tole onu Dionisio, ɔnɔtsitsi tole e, ani ɔdzɛ ɔtɔ gi bizɛxwa si Damari kɔpɔni banɔdzedze gi bɛpɔni ba ɛ.",https://www.bible.com/bible/1982/ACT.17.AVN
AXWƐ 18,"Paulo yɛ Axwɛwawa la ní Korinto
1Ní eboa la ya kede e, Paulo asɛ ní Atene, lɛ aba Korinto e. 2Lɛ amɔ Yudanɛ ɔtɔ, yɛ linyi ne linu Akwila, bɛpɔ yɛ ní Ponto, yɛ ni yedze Priskila bɛdɔ Italia ɛ ba liʋí dze, lɛ ese linu si Okusi ye Klaudio akpɛ ɔsã si, Yudanɛ ma petee basɛ ní Roma, lɛ Paulo atrɛ si yizedi ba ɛ, 3lɛ gi yɛ kyɛ agba la basa ʋa su ɔxwɛwa onu loso e, awɔ baklɔ lɛ bɛzɛɛwa axwɛ a na klɔ ɛ, lɛ ese linu si la izɛwa xe izɛpɛ yɛ kiŋaŋa ɛ. 4Lɛ azaapani ní ɔtsaklɔ ní Lizemɔniwe kakaa aʋa a, gi azeebu eboe la mɛ aki Yudanɛ ma ni Helanɛ ma tɔ bazɛ aŋa a.
5Gi Sila ni Timoteo bɛdɔ Makedonia ɛba ɛ, Paulo amɔ lipoe le gi azeebu liboe le me akí Yudanɛ ma si Yesu yɛ onu Kristo ye. 6Pɔ̀ gi bɛyɔ kedu ní yɛ su i, xe bɛpani ebusioboe la ɛmani yɛ su i, ekple yɛ iwla lɛ akpɛ ba lɛ apani si, “Xegi mlɛlila ɛ, lídɔ mɔkɔ, mɛ isu idra, dɔni lɛ ya aʋa ɛ miipani liboe gbã nɛ ɛki banama gi bénu Yudanɛ ɛ.”
7Gi asɛ ní ba su i, atrɛ si yizeeze ní onyime ɔtɔ gi onu Yuda ɔnɛ kɔ ɔ, yɛ linyi ne linu Tito Yusto, onu ɔnɔ gi izesumu Aya a, lɛ yɛ kepea ketipɔni Yudanɛ ma ɔtsaklɔ ɔ. 8Pɔ̀ Krispo ɔtsaklɔ ɔʋadi ye ni yɛ kepea kɔ bɛzi ɔkaɛ aʋa ɛɛŋa, lɛ Korintoanɛ ba mɛ glegle gi bɛta yɛ kutu i, bɛziŋa, lɛ bɛkpɛ kuni kí ba ɛ.
9Lɛ Ɔkaɛ asi Paulo ní kububasɛ mɛ elesi la si, “Wukíse lifu, pɔ̀ pani liboe le, wukígɔ tsriɖi i, 10lɛ ese linu si malɛ ni wɔ, lɛ ɔnɔnɔ ɔ́trado ní wɔ aʋa si yiwa wɔ nyɔnyɔɛ, lɛ ese linu si banɔ glegle bali ní mɛ awla ní ɔma nɔ ya mɛ.” 11Lɛ Paulo eze niklɔ ligɔ tile ni badzidzi tieglo lɛ azɛɛbasɛ Aya liboe le ní ba kusi i.
12Lipoe lɛ gi Galio edzì Roma ɔnɛ ɔʋadi ye ní Axaya kesea aʋa ɛ, Yudanɛ atɔ bɛkpɛ isu likpɔ lɛ bɛyɔ kedu ní Paulo su i, xe bevu ye mani otsixwaklɔ ɛ, 13lɛ bɛpani si, “Ɔniliɛ eekyi banima begyodi ʋa, ɛɛbasɛ si besumu Aya gani bedeatɔ gi bɛyɔ kedu ní ɔsã nɔ su aʋa a.”
14Agi Paulo si yidra yɛ onugu lo ko e, Galio asi Yudanɛ ma si, “Xegi liboe zimizi litɔ, loo liboe nyaninyani itɔ abitɛ mlɔ Yudanɛ ma ɛ, nya maaplɛ litɔ kese ta mlɔ kutu, 15pɔ̀ gi linu eboe hehe, enyi kɔpɔni mlɔ isã nɛ ɛ, mlɔ tutɔ mledi lɛ ɔza, lɛ ese linu si mátraxwa litsi ni eboa la ya elu su u.” 16Lɛ akpikpini ba dɔni otsixwa klɔ ɛ. 17Ko ba petee bevu Sostene, Yudanɛ ma ɔtsaklɔ ɔʋadi ye lɛ bekusi ye ní litsixwagbo le ɔtɔ nɔ ɛ. Pɔ̀ Galio ɔ́kɔ litɔtɔ lɛ mɛ koŋu u.
Paulo Edzi aba Antioxia
18Agi Paulo eze Korinto ewe glegle e, akla baʋaziŋa ba niklɔ lɛ eku ohu lo atrɛ ní Siria a, Priskila ni Akwila bɛpɔni yɛ, pɔ̀ xe aasɛ ní Kenkrea ɛ, axwa yɛ litukpo le lɛ ese linu si aka kitamu aplɛ aki Aya ní Yudanɛ ma ɔsã nɔ onu u. 19Lɛ bɛba Efeso e, lɛ asɛ ní Priskila ni Akwila su niklɔ ɛ, xe yɛ tete atrɛ ní Yudanɛ ma ɔtsaklɔ, lɛ yɛ nì Yudanɛ ma bɛkya eboe me e. 20Agi bɛki yɛ litukpo si oze ní basu tɔ lidze taʋɛ ɛ, ɔ́dimɛ 21pɔ̀ akla ba lɛ apani si, xe linu Aya yɛ kupɛpɛ ɛ, maadziba mlɔ klɔ. Lɛ eku ohu lo asɛ ní Efeso e.
22Gi ana Kaisarea ɛ, emu atrɛ ní Yerusalem xe azɛɛpani baʋaziŋa ba a, lɛ eple atre ní Antioxia ɛ. 23Agi eze ní niklɔ taʋɛ ɛ, asɛ lɛ azɛɛga Galatia ni Frigia bidɔ mɛ mɛ̀ ɛ, xe azaakpɛ baʋaziŋa ba pɔ́ kigagla ɛ.
Apolo Atrɛ Efeso ni Korinto
24Ni lipoe lɛ klɔ mɛ ɛ, Yudanɛ ɔtɔ gi yɛ linyi ne linu Apolo o, gi bɛpɔ ní Aleksandria ɛ, aba Efeso. Eze onyime, gi ete kunugu kìgu u, lɛ ete kuŋwlimi dradra mɛ eboe la fɛ ɛ. 25Bɛbasɛ yɛ Ɔkaɛ kudeo, lɛ ekpese Ɔkaɛ Yesu su eboe la kubasɛ mɔmɔmɔ ni kifu i, pɔ̀ Yohanes kuni kpɛkpɛ ki banima su liboe ko ete. 26Lɛ Apolo ekpese kunugu yo kugu lifumose ní ɔtsaklɔ ɔ. Pɔ̀ gi Akwila ni Priskila bɛta yɛ kutu i, bɛgbani yɛ tsini ba kepea mɛ lɛ bebu Aya liboe le ese kí yɛ mɔmɔɔmɔ ɔ.
27Gi Apolo apɛ si yitrɛ Axaya ɛ, baʋaziŋa ba bɛkpɛ ɔna yɛ lipo, lɛ bɛŋwlimi keplekpa ɛki baʋaziŋa ba ní Axaya tɔ bazɛ yɛ. Agi eku niklɔ ɛ, apɔni banɔ glegle si baziŋa gani Aya yɛ lipomepɛpɛ nɛ mɛ ɛ. 28Lɛ Yudanɛ ma bátani yɛ onu kulɛ ɛ, lɛ ese linu si gani kuŋwlimi dradraa mɛ ɛ, abasi ɔnɔ kakaa si Yesu yɛ onu Kristo ye.",https://www.bible.com/bible/1982/ACT.18.AVN
AXWƐ 19,"Paulo Aba Efeso
1Gi Apolo eze ní Korinto e, liba lɛ mɛ si Paulo aga kaʋetu ya ikli lɛ kudeo lɛ aba Efeso e, niklɔ atsani baʋaziŋaatɔ, 2lɛ eʋi ba si, “Agi mlɛziŋa ɛ, mlɛzi Aya Ɔfuɛfuɛ nɔ na a?”
Lɛ bebu le onu si, “Owo o, Kuʋínu ʋidi si Aya Ɔfuɛfuɛ nɔ ɔlɛ ɛ.”
3Lɛ eʋi ba si, “Nyaŋwɛ linyi me bɛkpɛ kuni i kimlɔ ɔ.”
Lɛ bɛpani si, “Ní Yohanes yɛ linyi ne me e.”
4Paulo apani si, “Yohanes akpɛ kuni aki banama gi bɛyurɔ ba bede zimizi ba ɛ, lɛ asi ba si bazɛ ɔniliɛ gi atrába ní yɛ kede, aʋa ŋa a, yɛ onu Yesu u.”
5Agi benu le e, bɛdimɛ lɛ bɛkpɛ kuni ki ba ní Ɔkaɛ Yesu linyi ne me e. 6Lɛ gi Paulo atrɔ awla ní ba aʋa ɛ, Aya yɛ Ɔfuɛfuɛ nɔ ɛba ba aʋa, lɛ bɛpani siya ede ede gi bákpasi edi i, xe bɛpani eboe e, gi Aya aki si ba pani i. 7Lɛ ba pɔ́ beze benyime liɔfɔ ni tiaʋa.
8Agi atrɛ ní Yudanɛ ma ɔtsaklɔ ɛ, apani liboe le ni ɔna, lɛ abasi bidɔ badzidzi tiata zizi, gi azeekyi ba begyodi ba ní Aya kaʋaŋaa su u si liboe lɛ gi yɛ ɛpani i, lilɛ lɛ mɛ. 9Agi banɔatɔ ba ina nɛ mɛ idzu u, xe béxo yɛ liboe le oto o, pɔ̀ xe bɛzɛpani eboe zimizi ní Ɔkaɛ kudeo ni kɔ kudɔbasɛ yɔ su ní ɔnɔha lɔ aŋu mɛ ɛ, asɛ ní basu, lɛ ebú baʋaziŋa ba ní ba kusi i, lɛ azeegu kunugu aki ba liwe kakaa ní Tirano yɛ lidɔkpasigba lɛ mɛ ɛ. 10Lɛ azaabitɛ liboe lɛ ya agɔ taʋa nyɔŋ, niteme si banima pɔ́ ní Asia ɛ, Yudanɛ ni banama gi bénu Yudanɛ pɔ́, benu Ɔkaɛ yɛ liboe le.
Skeva yɛ Bebi ba Bɛpɛ Aya yɛ Kigagla ɛ
11Aya aki Paulo kigagla si Paulo ɔbitɛ enugutseboe. 12Liki si kuvlɔkpa ni eteme ewu ala su axwɛ gi awa kyɛ ɛ, xegi bɛkɔ bɛzɛɛgbɔni banyanya ba fɛ ɛ, bànya ʋa bizeblo, lɛ ifuɛfuɛ zimizi ne fɛ izedo eza ní banima mɛ.
13Lɛ Yudanɛ atɔ gi bɛzɛklanɔ ɔ, banama gi benu behwinete e, xe bizɛkpikpini ifuɛfuɛ zimizi ne edono e, bekeni edi lɛ bekpese Ɔkaɛ Yesu yɛ linyi kuxwa kpɛ ifuɛfuɛ zimizi ne si, “Ní Yesu ɔniliɛ su gi Paulo ɛɛpani i, linyi ne me, makpɛ ɔsã aki mlɔ si mledo aza ní yɛ mɛ ɛ.” 14Lɛ banama gi bɛɛbitɛ lɛ ya elu e, benu Yudanɛ kusumu yo ɔka ʋidi ye Skeva yɛ bebi, iyasɔʋi tigloele.
15Pɔ̀ Ɔfuɛfuɛ zimizi no ɛsi ba si, “Mete Yesu, lɛ Paulo fɛ ɛ mete liboetɔ ni yɛ su u, mlɔ pɔ̀ ɛ, mlɔ mlenu nyaŋwɛ ba ɛ?”
16Lɛ ɔniliɛ klɔ mɛ gi Ɔfuɛfuɛ zimizi no eze e, ayɔ adɔ ba aʋa, xe ekusi ba, lɛ akpɛ ba ebi i, liki si bese edo ni kepea lia klɔ mɛ ni liya gi ika izedo ní ba su u.
17Lɛ Yudanɛ ni banama gi bénu Yudanɛ pɔ́, gi bali ní Efeso e, benu liboe lɛ ya, lɛ lifu liku ba petee e, lɛ bemuni Ɔkaɛ Yesu yɛ linyi ne e. 18Lɛ banama gi bɛziŋa abla ɛ, beglegle bɛba lɛ bɛdra ba ina nɛ mɛ ɛ, xe bɛpani ni ba eboe zimizi na su iiki ɔnɔ kakaa ɛ. 19Lɛ banɔ glegle gi beze behwinete e, bɛmani ba kuplekpaa, bɛkpɛ kɔ likpɔ, lɛ bɛkani kɔ ní ba petee aŋu mɛ ɛ, gi bebù kɔ kudzi yo ní kibɔ mɛ ɛ, kwina kibɔ klosalo akpe avitetsu. 20Liki si Ɔkaɛ yɛ liboe le lihle lɛ limɔ kigagla ní ɔkɔ kakaa a.
21Gi eboa la ya ɛba pɔ́ ɛ, Ɔfuɛfuɛ nɔ ɛbasɛ Paulo si ɔga Makedonia ni Axaya xe aatrɛ ní Yerusalem i. Lɛ Paulo apani si i, xe madzi niklɔ ʋa kede e liaziã si mitrɛ ní Roma fɛ. 22Lɛ loso akpɛ yɛ banɔpɔnɔ ba mɛ tiaʋa, Timoteo ni Erasto, atsisi Makedonia a, lɛ yɛ ɔtutɔ awɔ ní Asia kesea mɛ kí lipoetɔ onu i.
Ozi Eku ní Efeso
23Ní lipoe lɛ klɔ mɛ ɛ, kunugu ʋidi utɔ kwidɔ ní Efeso ɔma nɔ mɛ ní baʋaziŋa ba bede ʋa su. 24Klosalo ɔnana ɔtɔ gi yɛ linyi linu Demetrio o, gi izɛkɔ klosalo ena ɔbu yɛ Atemis yɛ isumu kɔ sisami nɛ kí kudada ɛ, xe aki si ba klosalo ye su baxwɛwa ba bɛzɛmɔ kibɔ glegle ní ba axwɛ na mɛ ɛ, 25axwa yɛ baxwɛwa ba ni bedzedze ba ní ɔha lɔ klɔ mɛ akpɛ likpɔ lɛ asi ba si, “Benemi ba, mlete si kuzɛɛmɔ kibɔ glegle dɔni lixwɛ nɛ ya mɛ. 26Lɛ mlɛmɔ ɔ, xe mlenu fɛ ɛ si, aní Efeso ya tete, pɔ̀ ní Asia petee kloe kyɛ ɛ, Paulo liɛ ɛsi banɔ glegle, lɛ ekyi ba begyodi ʋa ni eboa la ya si, bidɔ gi bɛkɔ awla ɛbitɛ ɛ, bínu aya a. 27Lɛ aní lixwɛ lɛ ya tete lia lila lɛ linyi gbã nɛ ɛ, pɔ̀ biakpɛ blɔ onee Atemis ʋidi ye ni yɛ lisumugba lɛ kakpaa a, lɛ biakple kubùbù ní blɔ onee Atemis ɔtutɔ lɔ gi bizeesumu ní Asia ziziɛ ní kelea petee me su u.”
28Agi ɔnɔha lɔ enu Dimetrio yɛ liboe le e, beyeʋi isu gagla, lɛ bekpese ozi kukpɛ si, Efesoanɛ ma Atemis ye, yɛ onu ɔbu ʋidi ye petee! 29Lɛ ɔma zizi nɔ ɛpisa a, lɛ bɛyɔ xe bezeevu Gayo ni Aristarxo Paulo yɛ bagaglɔnɛ nɛ ba a gi bɛdɔ ní Makedonia a, lɛ behe ba ɛtsinɔ ní ɔma nɔ ɔtsaklɔ ɛ. 30Nya Paulo apɛ si yitrɛ ní ɔnɔha lɔ kusi i, pɔ̀ baʋaziŋa ba báki yɛ kudeo onu u. 31Lɛ Asia kesea baʋadi atɔ gi benu Paulo yɛ baʋia ba fɛ, bɛkpɛ banɔ ɛtsisi yɛ, si bɛki yɛ litukpo, ɔkisi si yɛtrɛ ní ɔma nɔ ɔtsaklɔ ɔ.
32Ɔma zizi nɔ ɛpisa, banɔatɔ bɛkpɛ ozi sì nite, lɛ batɔ fɛ si nite:, lɛ banɔ glegle béte kidiliɛ gi kɛ loso bɛba ɔtsa klɔ ɔ. 33Nite si Yudanɛ ma betutru Aleksandro kpɛ ɔnɔha lɔ ɔtɔ nɔ. Lɛ Aleksandro emuni yɛ ɔwla lɔ gi azaapɛ si yibu liboe lɛ gi liba lɛ mɛ, ese ɛki ɔnɔha lɔ ɔ. 34Pɔ̀ lipoe lɛ gi banima bɛmɔ egyesi si Yuda ɔnɛ onu i, ba petee bekpese ozi kukpɛ ni ole tole kɔki ŋwisi inyɔsasa tiʋa si, Efesoanɛ ma onee Atemis yɛ onu ɔbu ʋidi yɛ petee.
35Lɛ gi ɔma nɔ ɔdɔŋwlimi yɛ aki ɔnɔha lɔ ɛgɔ tsriɖi i, apani si mete si, “Efeso benyime ba a, ɔnɔ kakaa ete si, Efeso ɔma nɔ eedi Atemis ʋidi ye ni yɛ likla ɛnɛ gi liwɔli dɔni lifunu ne aʋa a. 36Abla gi ɔnɔnɔ ɔ́tratani liboe lɛ ya kunada ɛ, linu si mlaplɛ litɔ kese tɔ mláki bitɛ kididɔ ní kusuyeʋi me e. 37Lɛ ese linu si benyime ba ya gi mlɛgbani mani ya ɛ, bénu banɔ gi bézuru blɔ kusɔliɔ kididɔ lɛ bédo libusioboe yurɔ blɔ onee Atemis fɛ ɛ. 38Abla ɛ, xegi liboetɔ lilɛ ní Demetrio ni yɛ baxɛwa ba awla ní ɔnutɔ su i, etsixwawe la alɛ, lɛ ɔma nɔ betsixwa ba fɛ balɛ ɛ, mlaki tɔ bakɔ liboe ní banɔ ba klɔ ʋa su u. 39Pɔ̀ xegi liboe dzedzeetɔ sanɔ lilɛ ní mlɔ awla ní kidɔ dzedzeetɔ su i, kɔlɔ biaxwa lɛ ní kutsatsa mɛ ní ɔsã nɔ onu. 40Lɛ ese linu si mlaaku kuxixa mɛ xegi bɛkɔ omono liboe lɛ ya ekɔ ɛtsa mlɔ onu ní ozikpɛkpɛ ɔlɔ ya su u, lɛ ese linu si liboeboe líma ní mlɔ awla gi lɛ mlakɔki akɔnta ní ozi ɔlɔ ya su u.” 41Lɛ gi apani nite pɔ́ ɛ, aki ɔnɔha lɔ ehle.",https://www.bible.com/bible/1982/ACT.19.AVN
AXWƐ 20,"Paulo Atrɛ ní Makedonia ni Hela Kuseo me
1Agi bɛmɔni ozi lo kukpɛ ɛ, Paulo axwa baʋaziŋa ba mani yɛ klɔ, lɛ gi akpɛ ba kigagla ní ba kuziŋaa mɛ ɛ, akla ba lɛ eku Makedonia kudeo me e. 2Gi aga kusio klɔ ɔ, xe akpɛ ba kigagla ni eboe glegle e, aba Hela kesea mɛ. 3Lɛ eze niklɔ badzidzi tiata a, nya apɛ si yiku ohu lo ɛtrɛ ní Siria xe e, pɔ̀ gi amɔ si Yudanɛ ma bɛtrɔ liboe ní yɛ su i, ekyi yɛ begyodi ʋa lɛ azɛɛga Makedonia ɛ. 4Lɛ banama gi bezeni yɛ kude e, ba benu, Sopatre, Piro gi ádɔ Beroia a yebi, Aristarxo ani Sekundo gi bɛdɔ Tesalonika a; Gayo gi ádɔ Derbe e, kɔpɔni Tixiko ni Trofimo gi bɛdɔ Asia ani Timoteo. 5Banɔ ba ya ɛ, betu ɔtɔ lɛ bezeepe blo ní Troa ɔma nɔ mɛ ɛ. 6Lɛ gi kwiku ohu lo ɛdɔni Filipi ní Yudanɛ ma Aklamɔnyasi na liwe le kede e, kwizɛtsani ba ní Troa liwe tsunɛ nɛ aʋa, lɛ kwize ní niklɔ ewe tegloele e.
Paulo Adzɛ Troa Kugɔgɔɔ
7Ní ogle no liwe tɔpu nɛ aʋa a, gi kwitsa si kuŋa Ɔkaɛ yɛ kiŋaŋaɛ ɛ, Paulo apani aki banima lipoe gblamadza zɛkɔna ni elesi tetsu, lɛ ese linu si apɛ si, xe kelea kɛti i, yɛ aaku kudeo me. 8Lɛ kani glegle bezekle e, ní abaa la ligba ɛ lɛ klɔ mɛ gi kwitsa ɛ. 9Ɔyasɔʋi ɔtɔ, gi yɛ linyi linu Eutixo eze ní fɛsrɛ onu, gi Paulo eboe la edzè onu i, eku sra mɛ, lɛ awɔli adɔ ni abaa la ligbatrɔtrɔ lɛ litanɛ nɛ aʋa xe aba dɔ kesea ɛ, lɛ gi bezefeke ye e, bɛmɔ si etse. 10Agi Paulo eple atrɛ ní kesea ɛ, ehe ye apɔni isu lɛ apani si, “Mlakikpɛ lɛ ozi i, ɔlɛ ligbã.” 11Lɛ gi edzì emu i, ayaʋi àklã na lɛ bɛta ɛ, lɛ apani aki ba zɛkɔna ni lipoe lɛ gi liwe le litu i, lɛ asɛ ɛ. 12Banima bɛgbani ɔyasɔʋi lɔ ɛtsini kepea mɛ ɔgbagbe, ni ɔna dɔdɔ glegle.
Paulo Adɔ Troa Aba Malta
13Kwiku ɔtɔ eku ohu lo me lɛ kwitrɛ ní Aso e: niklɔ kwiazi Paulo kpɛ ní ohu lo me e, abitɛ kutrɔtrɔ liɔ ya lɛ ese linu si yɛ ɔtutɔ ɛ, ikli atrága. 14Gi atsani blɔ ní Aso e, kwizi yɛ kpɛ ní ohu lo me lɛ kwiba Mitilene e. 15Lɛ gi kelea kɛti i, kwikpaʋi dɔni niklɔ lɛ kwiba Xio su i, lɛ lɛ keletitia mɛ ɛ, kwitipɔni Samo, gi kelea kɛti dzɛ ɛ, kwiba eku Malta. 16Lɛ ese linu si Paulo atrɔ si yidɔ Efeso eza, tɔ yikízizi lipoe ní Asia, lɛ ese linu si ɛɛkɔsi si xegi liasɔnɔ ɛ, tɔ yiku Yerusalem ní Pentekoste liwe le aʋa a.
Paulo Akla Efesoanɛ ma Baka ba
17Lɛ ní Malta ɛ, akpɛ banɔ atsisi Efeso, lɛ bɛzɛxwa baʋaziŋa ba baka ba ɛmanɔ ɛ. 18Agi bɛba yɛ klɔ ɛ, asi ba si, “Mlete kiliɛ gi meze e, xe mawa axwɛ na ní mlɔ kusi i, dɔni liwe tɔpu nɛ gi makpɛ ɔkli ní Asia ɛ, 19mesumu Ɔkaɛ ni kusububɔ ni kube gi kukenidi kwiba mɛ aʋa gani Yudanɛ ma batrɔtrɔ ʋa si beye me su u. 20Mlete si mákɔ liboeboe kpo mlo gi liakpɛ mlɔ kigagla a, mapani Aya yɛ liboe le, lɛ mabasɛ mlɔ bidɔ ní ɔha kusi ni dɔni kepeme tsini kepeme e, 21mapani akí Yudanɛ ma ni banama gi bénu Yudanɛ ní ɔna mɛ kukyikyi su ki Aya a, ani tɔ bazɛ Ɔkaɛ Yesu aʋa ŋa. 22Pɔ̀ abla ɛ, dike, malɛ kunyanya mɛ ní Ɔfuɛfuɛ nɔ mɛ gi mɛɛtrɛ ní Yerusalem i, lɛ méte liboe lɛ gi litraba mɛ aʋa niklɔ ɔ, 23pɔ̀ mete si ní ɔma kakaa mɛ ɛ, Aya Ɔfuɛfuɛ nɔ izɛki mizeete si kunugu ni ligbã kuzeze kwipe me e. 24Pɔ̀ mákɔ lɛ si mɛ ligbã nɛ líŋa kedzi sanɔ ɔ, xegi maabloni mɛ kude gaga uliɔ gi mazi adɔ ni Ɔkaɛ Yesu kɔ ɛ, lɛ linu si misi banima liboe gbã nɛ ní Aya lipomepɛpɛ nɛ su u.
25“Lɛ abla ɛ, mete si, mlɔ banama petee kusi gi maga a, xe mazeebu Aya yɛ kukusi ŋaŋaa ese akɔ ɛ, mlátramɔ mɛ aŋu mɛ tɔ ɔ. 26Lɛ loso, mɛɛsi mlɔ omono liwe le si, xe mlɔ mɛ ɔnutɔ aalila yɛ ligbã́ nɛ ɛ, mɛ onugu ɔ̀ma ní lɛ mɛ ɛ. 27Lɛ ese linu si mékpo Aya yɛ kaʋaŋaa su kudradra ní mlɔ su u. 28Lɛ loso e, mledi mlɔ isu ya aʋa mumɔ, lɛ mledi banama petee, gi Aya Ɔfuɛfuɛ nɔ ɛkpɛ ní mlɔ awla ɛ aʋa mumɔ ɔ, mleze banɔgbanɔ kí bebi ba ya gi Aya akpɛ ní mlɔ awla ɛ, gi edzì ni yɛ ɔtutɔ Yebi ye yɛ ika lɛ ɛ. 29Mete si ní mɛ kusɛsɛɔ kede e, kuŋwafudroʋi yo banyraga ʋa biaku mlɔ kusi, banama gi bátradi iʋesi le asigaga a, 30lɛ ní mlɔatsali kusi i, benyime ba klɔ gi bizɛsɛ asia na ɛ, biayɔ, lɛ biahe baʋaziŋaatɔ bu ní mlɔ kusi gi bia zeni ba kude e. 31Lɛ loso e, mleze ni aŋu, tɔ mlaplɛ aŋu si, agɔ tata nyɔŋ gi meze ní mlɔ kusi i, elesi ni kemize, mámɔni mlɔ mɛ kakaa kugba ni kube e.
32“Lɛ abla ɛ, benemi ba a, makɔ mlɔ akpɛ ní Aya awla si odi mlɔ aʋa, yɛ liboe le liaki si mlatsi ní Ɔfuɛfuɛ nɔ mɛ ɛ, lɛ aaki mlɔ ɔŋakɔ ní banama petee gi akya ɛ kusi. 33Mázã kimbi ní ɔnɔnɔ yɛ klosalo loo sika, lo ewu su u. 34Mlɔ tutɔ mlete si, mɛ iwlaɛ lɛ ya ʋa makɔ awa axwɛ na ki mɛ ni banama gi bɛpɔni mɛ ɛ, blɔ baziazia ʋa a. 35Ní kidɔ kakaa mɛ ɛ, mabasɛ mlɔ si, linu si, ɔnɔ ɔwa axwɛ, tɔ aazi kí banama su gi kigagla kíma ɛ, tɔ mlaplɛ aŋu ní Ɔkaɛ Yesu yɛ eboa la gi yɛ ɔtutɔ asi mlɔ aʋa si, ‘Kukɔkɔ kunu kukrira sani kuzɛɛzɛ.’ ”
36Agi apani la ya pɔ́ ɛ, atrɛ yɛ aklamasi na aʋa, lɛ yɛ ni ba petee bɛxwa Aya ɛ. 37Lɛ ba petee bekpese kubemi gagla a, lɛ bɛkpɛ awla Paulo ole lɛ bɛmu yɛ adzɔ la, xe bɛkpɛ yɛ kude 38nì ɔna nyipu u, li lɛ gi liyeʋi ba linu liboe lɛ gi apani si, bátramɔ yɛ tɔ ɔ. Lɛ bɛya yɛ zɛna ni ohu lo me e.",https://www.bible.com/bible/1982/ACT.20.AVN
AXWƐ 21,"Paulo Atrɛ ní Yerusalem
1Gi kwikla ba pɔ́ ɛ, kwimu iku ní ohu lo me lɛ kwikpaʋi i, xe kwidu aŋu na ni Kos i, lɛ gi kelea kɛti i, kwiba Rodo, lɛ dɔni niklɔ ʋa ɛ, kwiba Patara, 2niklɔ kwimɔ ohu ɔtɔ gi ɛɛtsa axu la ɛtrɛ ní Foinike e, lɛ kwiku lo e. 3Gi kwimɔ Kipro e, kwibu ye kpɛ kabaa mɛ lɛ kwitsa ɛza ɛtrɛ ní Siria ɛ, lɛ kwizɛtɔ ní Tiro e, lɛ ese linu si niklɔ ohu lo ɛtrábu adɔtu la. 4Kwimɔ baʋaziŋaatɔ niklɔ lɛ loso e, kwize ní ba su ewe tegloele. Gani Aya yɛ Ɔfuɛfuɛ nɔ mɛ ɛ, bɛmɔ eboa la gi ɛtrába yɛ aʋa a, lɛ loso bɛsi Paulo si i, ɔkitrɛ ní Yerusalem. 5Gi blɔ ewe la ɛna si kusɛ ɛ, kwitrɛ ní blɔ kude gaga aʋa, lɛ baʋaziŋa ba pɔ́, ni ba bedze ba kɔpɔni banuvɔ ba bɛgbani blɔ edono ní ɔma nɔ mɛ ɛ, lɛ gi kwina axuta la ɛ, blɔ pɔ́ kwidɔ blɔ aklamasi na aʋa xe kwixwa Aya ɛ, 6gi kwikra blɔ ahanuglɔ ba pɔ́ ɛ, kwiku ohu lo lɛ ba kɔ ɛ bedzitrɛ ní ba kupeo me e.
7Lɛ gi kwisɛ ní Tiro e, kwiba eku Ptolemai, lɛ kwipani benemi ba niklɔ ɛ, lɛ kwize ní basu liwe tile e. 8Gi kelea kɛti i, kwisɛ ɛba Kaisarea, lɛ kwitrɛ ní liboe gbã nɛ ɔpani pani yɛ ye Filipo kepea mɛ ɛ, yɛ eze banɔ tiegloele ba gi bɛkya ní Yerusalem si bapɔni baʋaziŋa ba ɛ, ba mɛ tole. 9Idisami tine gi ídi ni benyime e, xe izeedo eboe plɛ ɛ, ize ní yɛ awla.
10Gi kwize ní níklɔ ewe atɔ ɛ, oboedoplɛ ɔtɔ, gi yɛ linyi linu si Agabo gi ádɔ Yudea ɛ aba. 11Lɛ gi aba blɔ klɔ ɛ, eble Paulo yɛ kasɛa mɛ ɔnyagbe no akɔ anya yɛ tutɔ yɛ ikli lɛ ni iwla lɛ, lɛ apani si, “Nite Aya Ɔfuɛfuɛ nɔ ɛɛpani si, ‘Nite Yudanɛ ma bianya onyime kasɛa mɛ ɔnyagbeɔ nɔ ya onetee, ní Yerusalem, lɛ biakɔ yɛ ɔkpɛ awla kí banama gi bénu Yadanɛ ma ɛ.’ ”
12Agi kwinu liboe lɛ ya ɛ, blɔ ni banama gi bali níklɔ ɛ, kwiki Paulo litukpo si ɔkitrɛ ní Yerusalem. 13Pɔ̀ Paulo ebu le onu lɛ apani si, ege kiliɛ ya gi mlɛɛbitɛ ɛ, xe mleebemi i, xe mleebu ɔna ní mɛ lipo te e? Lɛ ese linu si mɔkɔ ɛ, mabla isu ya aplɛ, aní si banya mɛ tete e, pɔ̀ tɔ mitse ní Yerusalem kɔkpɛ Ɔkaɛ Yesu yɛ linyi ne loso.
14Lɛ gi kwimɔ si ɔ́trakyi yɛ batrɔtrɔ ba ɛ, kwigɔ tsriɖi lɛ kwipani si, Ɔkaɛ yɛ kupɛpɛɔ kuba kɔ mɛ ɛ.
15Lɛ ní ewe ala ya kede e, kwibla lɛ kwitrɛ ní Yerusalem i. 16Lɛ baʋaziŋaatɔ fɛ gi bɛdɔ Kaisarea ɛ, bekuni blɔ kude trɛ, lɛ bɛgbani blɔ ɛtsinɔ ní Mnason kepea mɛ ɛ, tɔ kwiaya ní yɛ klɔ. Mnason eze ɔdɔkpasi kokoo gi ádɔ Kipro e.
Paulo Adzɛ Yakobo klɔ
17Gi kwiku Yerusalem i, baʋaziŋa ba bɛzi blɔ ni isami. 18Gi kelea kɛti i, kwizeni Paulo kude trɛ ní Yakobo kepea mɛ, lɛ baʋaziŋa ba ba ɔnu bezeze ba petee bɛba niklɔ ɔ. 19Agi apani ba ɛ, akla kidɔ kakaa gi Aya abitɛ ní banama gi bénu Yudanɛ ɛ, kusi i gani yɛ axwɛwawa la mɛ aki ba tile tile. 20Lɛ gi benu le e, bɛkpɔ̀ Aya, lɛ bɛsi Paulo si, “Onemi, dani wɔɛmɔ ɛ, banɔ akpe akpe ba bɛziŋa ní Yudanɛ ma kusi i, lɛ ba petee bevu Mose Ɔsã nɔ mɛ gaglaa. 21Pɔ̀ benu ní wɔ su si, wɔbasɛ Yudanɛ ba klɔ petee gi balɛ ní babubitɛ ba kusi i, si badɔedzi ni Mose ɔsã nɔ kude lɛ wɔ pani si, bakítsa ɔyaʋi akí ba bebi ba lɛ bakíga ní blɔ ikɔ lɛ onu u. 22Abla ɛ kitɛ kwiabitɛ ɛ? Kitɛkitɛ fɛ ɛ, ɔnɔha lɔ aakpɛ likpɔ tsã, lɛ ese linu si bianu godoo si wɔba. 23Lɛ loso e, bitɛ kidiliɛ gi kwiasi wɔ ɛ. Benyime tiene bali ní ya gi bɛbitɛ kakaplɛ kí Aya a. 24Gbani banɔ ba ya ʋa, tɔ plo isu ya ni ba, atɔ tsa kidiliɛ gi bizɛkɔ ɛ, ní ba litukpo o, tɔ batani ba etukpo la kuxwa, kɔlɔ ɛ banima petee biate si, eboa la gi benu ní wɔ su i, áma ní la mɛ ɛ, lɛ wɔ tutɔ ɛ, wuzɛɛga mumɔ, lɛ wovu Mose ɔsã nɔ ní awla a. 25Pɔ̀ banama gi bénu Yudanɛ ɛ, pɔ̀ xe bɛziŋa ɛ, ba kwiŋwlimi kɔ, xe kwipani si tɔ, bekyri bidɔ gi bɛki babu ʋa, ni ika ani baga gi bɛwɔ ika mɛ ɛ, kɔpɔni kihasi.”
26Lɛ loso gi kelea kɛti i, Paulo ebu benyime ba klɔ apɔni yɛ isu ya, lɛ gi beplo isu ya pɔ́ ɛ, atrɛ ní Lisɔligba lɛ mɛ lɛ azaapani ní liwe lɛ gi kusuploo ewe la aablo su u, ni lipoe lɛ gi biaki bidɔ mɛ ɛ, xe biapɔʋi ní ba mɛ ɔkakaa litukpo e.
Bevu Paulo ní Lisɔligba lɛ mɛ
27Gi ewe tegloele la eblo pɔ ɛ, Yudanɛ a ma gi bɛdɔ Asia kesea mɛ ɛ, bɛmɔ Paulo ní lisɔligba lɛ mɛ, bɛkpɛ ozi kpɛ ní ɔnɔha lɔ petee me, lɛ bevu ye e. 28Bɛkpɛ ozi lo si, “Israelbanɛ ma, mlazi kí blɔ loo! Ɔniliɛ ya yɛ onu ɔniliɛ gi izɛbasɛ banima petee ní ɔkɔ kakaa bidɔ gi biyɔ kedu ní blɔakɔanɛ ma ni ɔsã nɔ ani lisɔligba ɛ lɛ ya su u. Lɛ sani lɛ ya ɛ, agbani Helanɛ loo Grikbanɛ atɔ fɛ amani lisɔligba lɛ mɛ, gi akɔ elulu ɔkɔ dradra kɔ lɔ ya ʋa su u.” 29Lɛ ese linu si bɛmɔ yɛ ni Trofimo, Efesoɔnɛɛ ní ɔma nɔ mɛ, lɛ begyo edi si Paulo agbani yɛ amani lisɔligba lɛ mɛ ɛ.
30Lɛ ozi eku ní ɔma zizi nɔ mɛ ɛ, lɛ banima bese ba lisɔligba lɛ mɛ, lɛ bevu Paulo o, xe behe ye dono ní lisɔligba lɛ mɛ ɛ, lɛ bɛda ipupo le kyɔŋ ɔ. 31Gi bɛzɛpɛ si, beeye ye e, liboe le lizɛna baguta ba ɔka ʋidi ye ní iklɔ si, Yerusalem ɔma zizi nɔ ɛpisa. 32Ní ɔnyɔsasaa lɔ klɔ ɖii aʋa ɛ, agbani baguta ba ni baguta ba baka ba apɔni isu ya, lɛ bese eku ní ba kusi i, pɔ̀ gi banama gi bɛkpɛ ozi lo bɛmɔ baguta ba ɔka ʋidi ye ni yɛ baguta ba ɛ, bɛmɔni Paulo kukusi.
33Baguta ba ɔka ʋidi ye, eti apɔni ba, lɛ evu ye e, lɛ akpɛ ɔsã si, banya yɛ ni akanya taʋa, lɛ eʋi ɔniliɛ elu gi onu u ani kidiliɛ gi abitɛ ɛ. 34Lɛ linɔkpi le mɛ banɔatɔ bɛkpɛ ozi lo si nite, lɛ batɔ fɛ si nite, kɔ gi ɔ́tani anukwarɛ kunu kɔkpɛ ozi gagla lɔ loso e, akpɛ ɔsã si, bagbani yɛ atsini baguta ba kepea mɛ ɛ. 35Lɛ gi bɛna atrakpui ʋa aʋa ɛ, liba lɛ mɛ si, baguta ba befeke ye ní linɔkpi le agaglaboe la loso. 36Lɛ ese linu si linɔkpi le likuni yɛ kude nì ozi si, “Mlaki tɔ kuye ye.”
Paulo Ebu Isu ya onu
37Lipoe lɛ gi baguta ba si bɛkpɛ Paulo ní ligba lɛ mɛ ɛ, asi baguta ba ɔka ʋidi ye si, “Kimɛ kudeonu tɔ misi wɔ liboetɔ.” Lɛ baguta ba ɔka ʋidi ye eʋi ye si, “Wonu si Hela sɛ na a?” 38“Kɔlɔ aní wɔ wonu Egipte ɔnɛ liɛ klɔ gi aki ozi eku ní ewe a la gi ɛza mɛ ɛ, xe agbani banɔye akpe tiene atsini ɔyaya klɔ na a?”
39Lɛ Paulo apani si, Mɔkɔ ɛ, Yudanɛ menu, dɔni Tarso ní Kilikia, ɔma gi ɛzi linyi, lɔ mɛ ɔnɛ menu pɔ̀ maki wɔ litukpo si kimɛ kudeonu tɔ mipani ki banima a.
40Gi bɛki yɛ kudeo onu i. Paulo alɛɛ ní atrakpui ʋa aʋa, lɛ emuni yɛ awla la ní linɔkpi le aʋa, lɛ gi bɛgɔ tsriɖi i, asi ba ní Yudanɛ ma siya sɛ mɛ si,",https://www.bible.com/bible/1982/ACT.21.AVN
AXWƐ 22,"1“Mɛ baka ba ni mɛ benemi ba, mlata mɛ kutu tɔ mlaki tɔ mibu isu unu!” 2Gi benu gi ɛɛpani ki ba ni ba tutɔ ba siya sɛ mɛ ɛ, ba petee bɛdɔ zii sanɔ, lɛ Paulo atrɛ ní lɛ aʋa si,
3“Yuda ɔnɛ menu gi bɛpɔ ní Tarso ní Kilikia kesea mɛ ɛ, pɔ̀ bɛgani mɛ ní Yerusalem gi meze ɔdɔkpasibi ní Gamaliɛl ese e. Behe me ní blɔ baka ba isã nɛ mɛ mɔmɔmɔ lɛ meze kpikpi aki Aya ŋwisi kiliɛ gi mlɔ petee mlalɛ omono e. 4Meti banama gi beze Kristo yɛ baʋaziŋa ba kude e, lɛ maki si beye ba a. Mevu ba, badzɛ ni benyime akpɛ ligba. 5Kusɔliɔ ɔka ʋidi ye ni banɔtsitsia ba gi bizɛtsa ɛ, balɛ gi biasi mlɔ si anukwarɛ mɛɛpani i. Mazi kuplekpa adɔ ni baklɔ kí blɔ akɔanɛ ma ní Damasko, lɛ niklɔ mɛɛtrɛ si mizeevu banɔ ba ya tɔ mikpɛ ba bibɔ ʋɛ manɔ ní Yerusalem tɔ behe kutu aki ba.”
Paulo Apani ní yɛ Ɔna mɛ Kukyikyi su
6“Gi meze kudeo aʋa ŋwisi kemize inyɔ liɔfɔ ni tiʋa ɔza a, xe meeti ipɔni Damasko e, kyɔŋ koe kuklekle gagla atɔ kwidɔ lifunu ne kle klani mɛ. 7Megleʋe adɔ kesea lɛ menu ole ɔtɔ gi eʋi me si, ‘Saulo, Saulo! Ege lɛ loso woeti me e?’ 8Meʋi si, ‘Wɔ wonu nyaŋwɛ ɛ, Ɔkaɛ?’
“Ebu le onu si, ‘Mɛ menu Yesu Nazaret ɔnɛɛ gi woeti i.’ 9Banama gi mɛ ni ba kwizɛga ɛ, bɛmɔ kuklekleo pɔ̀ bénu eboa la gi ole lo ɛɛsi mɛ ɛ ese.
10“Meʋi si, ‘Ege wɔsi mibitɛ ɛ, Ɔkaɛ?’
“Ɔkaɛ asi mɛ si, ‘Yɔ tɔ trɛ ní Damasko ɔma nɔ mɛ, biasi wɔ kidɔ kakaa liɛ gi Aya atrɔ aplɛ si wɔabitɛ ɛ.’ 11Gi kuklekle gaglaa kwini mɛ bimbi ʋe loso e, banama gi blɔ ni ba kwizɛga ɛ, bevu mɛ ɔwla lɔ ɛgbani mɛ tsinɔ ní Damasko ɔma nɔ mɛ.
12“Lɛ onyime ɔtɔ gi eze ní ɔma lɔ klɔ mɛ ɛ, gi bizɛxwa si Anania a, eze ɔnɔ gi izesumu Aya ní kudeo onu u, xe izɛbitɛ ní blɔ isã nɛ aʋa a, lɛ Yudanɛ a ma petee gi beze ní ɔma nɔ mɛ ɛ, bizɛkpɛ kubùbù ní yɛ su kpaŋu. 13Yɛ ɔba lɛ ní mɛ su lɛ asi mɛ si, ‘Onemi Saulo dra wɔ bimbi ʋe.’ Lipoe lɛ klɔ ʋa mekpese kumɔ lɛ mamɔ yɛ gi ɔlɛ ní mɛ su i.
14“Apani dzɛ si, ‘Blɔ baka koko ba Aya yɛ akya wɔ si wɔate yɛ kupɛpɛɔ, tɔ mɔ yɛ ɔxwɛdzɛɛ gi yɛ bede ʋa bɛgyɔ ɛ, ani tɔ nu gi ɛɛpani ni yɛ ɔtutɔ yɛ ole lo o. 15Lɛ ese linu si wɔ wɔtraze yɛ Katsalia, lɛ wɔapani kí ɔnɔ kakaa kidiliɛ gi wɔmɔ ɔ, xe wonu i.’ 16Lɛ abla ɛ, ege wɔepe e? ‘Yɔ, ki tɔ bakpɛ kuni aki wɔ, tɔ plo wɔ eboe zimizi na gani Aya kuxwaxwa mɛ.’
Bɛxwa Paulo Si Ɔpani Liboe Gbã nɛ ki Banama Gi Bénu Yudanɛ ɛ
17“Gi medzi atrɛ ní Yerusalem i, xe mazɛɛxwa Aya ní Lisɔligba lɛ mɛ ɛ, mamɔ kububasɛ 18ní kɔ mɛ ɛ, mamɔ Ɔkaɛ lɛ asi mɛ si ‘Kɔsi tɔ sɛ ní Yerusalem kyikya lɛ ese linu si banima niya ɛ, bátrazɛ wɔ liboe le ní mɛ su u.’
19“Mebu le onu si ‘Ɔkaɛ bete le si madzɛ Yudanɛ ma itsaklɔ lɛ mevu lɛ maki si bekusi banama gi bɛzi wɔ aʋa ɛɛŋa ɛ. 20Lɛ lipoe lɛ gi bezeye wɔ katsalia Stefano e, mɛ ɔtutɔ malɛ niklɔ gi mazakpɛ banama gi beeye ye e, kigagla xe mazeedi banɔye ba ewu la aʋa a.’
21“Pɔ̀ Ɔkaɛ asi mɛ si ‘Trɛ lɛ ese linu si matrakpɛ wɔ ɛtsisi ɔgblamadza kɔ ní banama gi bénu Yudanɛ ma kɔ ɔ.’ ”
22Banima bɛzɛta Paulo kutu kɔna ni lipoe lɛ gi apani liboe gɔgɔɛ lɛ ya ɛ; lɛ bekpese ozi lo kukpɛ tatata si “Mlasɛ ni yɛ niklɔ! Mleye ye! Ógyeno si oze ligbã!”
23Gi bɛzɛkpɛ ozi lo o, xe bɛzefu ba ewu la a, xe bɛzɛhali ovugbo lo etu ikpɛ liwɔ lɛ mɛ ɛ, 24Roma banɛ baguta ba ɔkaɛ aki si bedzini Paulo akpɛ ligba lɛ mɛ. Lɛ aki kyɛ si bafiaʋi yɛ litam nɛ tɔ beʋi ye kidiliɛ loso gi Yudanɛ ma bɛyɔ kedu ya ní yɛ su gbɛgbɛ te e. 25Pɔ̀ gi bɛnya yɛ sì bekpese yɛ bidɔ mɛ kufiaʋi i, Paulo eʋi baguta ba ɔka ɔtɔ gi alɛ ní klɔ si “Ɔsã nɔ ɛki kude si bafiaʋi Roma ɔnɛ gi bebu ye lipɔ si abitɛ liboe zimizi i, bidɔ na a?”
26Gi ɔkaɛ enu liboe le e, asɛ atrɛ ní ba ɔka ʋidi ye klɔ lɛ eʋi si “Ege mlɛbitɛ ɛ? onyime liɛ klɔ ʋa ɛ, onu Roma ɔnɛ.”
27Lɛ loso ɔka ʋidi ye atrɛ ní Paulo klɔ lɛ eʋi ye si, “Si mɛ anukwarɛɛ, Roma ɔnɛ wonu na a?”
Ebu le onu si, “Ee Roma ɔnɛ menu.”
28Ɔka ʋidi ye apani si, “Liʋɛ ʋidi matsa xe ableke medzi Roma ɔnɛ.” Paulo ebu le onu si, “Bɛpɔ mɛ Roma ɔnɛ.” 29Banama gi nya bɛtráʋi Paulo beʋiʋi ʋa ɛ, bedzi trɛ kede yɛ su kyɔŋ. Lɛ baguta ba ɔka ʋidi ye elulu lipoe lɛ gi amɔ egyesi si Paulo onu Roma ɔnɛ ɛ, gi yɛ yɛ akpɛ bibɔ ʋɛ mɛ ɛ.
Bɛmani Saulo ní Otsixwaklɔ
30Baguta ba ɔka ʋidi ye apɛ si yi nu lɛ mɛ tututu kidiliɛ gi kɛ loso Yudanɛ ma bɛyɔ kedu ní Paulo su i. Lɛ loso ní keletitia mɛ ɛ, aki bebu Paulo bibɔ ʋɛ mɛ lɛ aki si Kusumu yo baka ba ni Yudanɛ ma betsixwa ba petee bɛtsa a, lɛ bɛgbani Paulo e tsinɔ xe ɔzɛ ɔlɛɛ ni ba aŋu mɛ ɛ.",https://www.bible.com/bible/1982/ACT.22.AVN
AXWƐ 23,"1Paulo efeke aŋu na edi betsixwa ba lɛ apani si i, “Mɛ akɔanɛ Israɛlanɛ ma, mawa mɛ lixwɛ nɛ aki Aya gi mɛ ɔna nɔ mɛ ɛdra ní kiliɛ gi meze ní Aya aŋu mɛ ga kɔna ni abla ɛ su.” 2Kusɔliɔ ɔka ʋidi ye Anania asi banama gi bɛlɛɛ ní Paulo su si, basa yɛ bidɔ ní onugu lo aʋa a. 3Paulo asi ye si, “Aya aasa wɔ bidɔ godoo wɔ ligli gi besi akalo ye kɔ ɛ. Wodi niklɔ ɛxwa litsi nì mɛ ní ɔsã nɔ onu pɔ̀ wɔɛta ɔsã nɔ ese gi wɔki ɔsã si basa mɛ bidɔ ɛ!”
4Banama gi beti pɔni Paulo e, bɛsi yɛ si, “Aya yɛ kusɔliɔ Ɔka ʋidi ye wɔekpini te e?”
5Paulo ebu le onu si, “Mɛ akɔanɛ Israɛlanɛ ma, Méte si yɛ onu kusɔliɔ ɔka ʋidi ye e, kuŋwlimi dradra kwipani si, ‘wukipani liboe zimizi ni ɔnɔ gi ɛɛŋa mlɔ akɔanɛ ma aʋa su u.’ ”
6Gi Paulo amɔ si betsixwa ba mɛ batɔ benu Saduki banɛ ɛ, xe batɔ kyɛ benu Farisianɛ loso e, akpɛ ozi lo gagla ní litsi le me si, “Blɔ akɔanɛ Israɛlanɛ ma, menu Farisiɔnɛ, lɛ menu Farisianɛ ma obi. Bɛɛxwa litsi nì mɛ ni ya kɔkpɛ mɛ kudeonudidi si bekpo ʋa biayɔ lɛ biadzi ligbã a.”
7Gi anya apani nite ko e, kuboehe kwiku ni Farisianɛ ma ni Saduki banɛ ma kusi. lɛ kutsatsaa kwilɛ ɛ. 8Saduki banɛ ma bizeedo si banima bátrayɔ ɛdɔni bekpo ba mɛ ɛ, lɛ bázɛ lɛ kyɛ si Aya yɛ baxwɛdzɛ balɛ ɛ, lɛ ifuɛfuɛ nɛ kyɛ ilɛ ɛ, pɔ̀ farisianɛ ma kɔ bɛzi bɛ petee aʋa ɛɛŋa a.
9Ozi lo ɛfiʋi kɔtɔɔ ní klɔ, ɔsã nɔ badɔbasɛ batɔ gi bali ní Farisianɛ ma ɔha lɔ mɛ ɛ, bɛyɔ ɛlɛ, lɛ behe eboe gagla si: “Kumɔ kididɔ gi kizizi ni onyime liɛ ya su u! Nyaŋwɛ ete xe Ɔfuɛfuɛ loo Aya yɛ ɔxwɛdzɛ ɔtɔ anya egu kunugu aki yɛ ɛ?” 10Kuboeheo kwize gagla nite me si lifu liku baguta ba ɔka ʋidi ye si biakyi Paulo ɔgbagbee. Lɛ loso asi yɛ baguta ba si bagbani Paulo edono ní banima kusi atsinɔ ni baguta ba kepea mɛ ɛ.
11Liwe lɛ klɔ elesi la ɛ, Ɔkaɛ alɛ ní Paulo su lɛ asi yɛ si, “Ɔna oze wɔ lipo. Kiliɛ gi wɔŋa katsalia ɔki mɛ ní Yerusalem i, nite ke wɔaŋa kimɛ ni Roma kyɛ.”
Bɛbitɛ kunyanya Si Biaye Paulo
12Gi kelea kɛti i, Yudanɛ ma bɛtsa lɛ bɛnya onugu si, bátraŋa bidɔ loo ŋwe kididɔ kɔkpɛni lipoe lɛ gi beye Paulo o. 13Banama gi bɛnya onugu ɔlɔ ya ɛ, bɛsani benyime avi tene. 14Lɛ bɛtrɛ ní Kusumu yo baka ba ni banɔtsitsi ba klɔ lɛ bɛsi ba si, “kwinya onugu ni kakaplɛ si kutraŋa kididɔ kɔkpɛni lipoe lɛ gi kwiye Paulo e. 15Abla ɛ, mlɔ ni betsixwa ba ɛ, mlakpɛ banɔ ní baguta ba ɔka ʋidi ye klɔ tɔ ba si yɛ si, ɔgbani Paulo ɔmani mlɔ; mlɛpɛ si mlenu eboe atɔ mɛ sanɔ ɛdɔni yɛ kɔ. Pɔ̀ blɔ kɔ kwiaze ní kublabla mɛ si kwiaye ye xe aba eku ní ya a.”
16Pɔ̀ Paulo yenemidzɛ Yebi enu liboe le lɛ atrɛ ní baguta ba kepea mɛ ɛ, xe azɛɛsi Paulo e.
17Lɛ Paulo axwa baguta ba ɔka ɔtɔ lɛ asi yɛ si “gbani ɔyasɔʋi ɔ lɔ ya tsini baguta ba ɔka ʋidi ye liboetɔ lilɛ yɛ awla gi si yisi yɛ ɛ.”
18Baguta ba ɔkaɛ agbani yɛ atsini ɔka ʋidi ye lɛ asi yɛ si, “Paulo gi ɔkpasi ligba lɛ ɛ, axwa mɛ lɛ asi mɛ si, migbani ɔyasɔʋi ɔ lɔ ya mani wɔ, lɛ ese linu si liboetɔ lilɛ ní lɔ awla gi si lɔɛsi wɔ ɛ.”
19Baguta ba ɔka ʋidi ye evu yɛ kawlakpɔa lɛ ebu ye kuka a, xe eʋi ye si i, “Liboe woli lilɛ gi wɔ si wusi mɛ ɛ?”
20Ebu le onu si “Yudanɛ ma bɛtrɔ si biasi wɔ si gbani Paulo mani otsixwa klɔ kivo tɔ beʋi ye liboetɔ mɛ ɛdɔni yɛ kɔ. 21Pɔ̀ wukíta ba kutu u, lɛ ese linu si benyime gi bɛsani banɔ avi tene e, bɛtráze ni ɔxa mɛ ɛki yɛ ɛ. Bɛnya onugu si bátraŋa bidɔ loo ŋwɛ kididɔ gakɔkpɛ ni lipoe lɛ gi beye ye e. Bali ní kublabla mɛ abla lɛ wɔ liboe le onu kubúbú ko beepe.” 22Baguta ba ɔka ʋidi ye asi yɛ si “Kúsi ɔnɔnɔ si wodo liboe lɛ ya ɔsi mɛ ɛ.” Lɛ akpɛ ɔyasɔʋi lɔ kude xe ɛsɛ ɛ.
Bɛtsisi Paulo Ní Okusi ye Felikisi Klɔ
23Gi ɔyasɔʋi lɔ ɛsɛ ɛ, baguta ba ɔka ʋidi ye axwa yɛ baguta baka tiaʋa le asi ba si, “Mlaki tɔ baguta alafa tiaʋa beze ní kublabla mɛ gi biatrɛ ní Kaisarea ɛ, ba ni isɔ bakpɛkpɛ avi tegloele ni baguta ba gi bizevu akplɔ ʋa ɛ alafa tiaʋa, mlabla tɔ mlasɛ kulagɔ ní inyɔ ɔgɔtole me. 24Mlapɛ isɔ batɔ aki Paulo gi aakpɛ ɛ, tɔ mledi le aʋa si eku Kesea Ɔʋadi ye Felikisi iwla mɛ ɛ liboeboe mɔbamɔba.”
25Lɛ baguta ba ɔka ʋidi ye aŋwlimi keplekpa gi ka mɛ eboe la ɛtrɛ nite, apɔnɔ aki ba ɛ.
26Kɛ dɔ ní Claudio Lisias kɔ ɛki Kesea Ɔʋadi ye Obùbùnɛ Felikisi: Mapani wɔ.
27Yudanɛ ma bevu onyime liɛ gi bɛpɛ si beye ye e. Menu si onu Roma ɔnɛ lɛ matsini mɛ baguta ba xe kwizi yɛ ní ba awla ɛ. 28Mapɛ si mite kidiliɛ gi kɛ loso beehe eboe la ni yɛ ɛ, lɛ loso magbani yɛ atsini ba otsixwa klɔ. 29Mamɔ egyesi si ɔ́bitɛ kididɔ gi kizia si otse e, loo bakpɛ yɛ ligba; kunutsatsa ní yɛ su kunu ba tutɔ ba ɔsã nɔ su eboe. 30Lɛ gi bɛki mete si bɛtrɔ si beye ye e, matrɔ lɛ si maatsisi yɛ ní wɔ klɔ. Masi banama gi bɛyɔ kedu ya ní yɛ su si, bakɔ liboe le amani wɔ klɔ ɔ.
31Lɛ loso baguta ba bɛbitɛ ní ɔsã nɔ aʋa. lɛ bɛgbani Paulo esɛnɔ elesi la a, xe bezeku Antipatri i. 32Kele titia mɛ ɛ, bagutaa ba gi bɛga ikli lɛ ɛ, bekyi dzi ba kepea mɛ, lɛ bɛyurɔ báklɔ gi bɛzɛ kpɛ isɔ ʋa a si ba gbani yɛ atsinɔ ní Kaisarea ɛ. 33Gi beku Kaisarea ɛ, bɛkɔ keplekpa ɛki Kesea ɔʋadi ye lɛ bɛkɔ Paulo ɛkpɛ ní yɛ awla ɛ. 34Kesea ɔʋadi ye akla keplekpaa, lɛ eʋi Paulo si nifɔ ádɔ na a? Gi enu si ádɔ ní Kilikia ɛ, 35asi yɛ si, “Maanu wɔ liboe le xegi banama gi bɛkɔ liboe ní wɔsu bɛ ba ɛ.” Lɛ aki ɔsã si bakpɛ Paulo ní ligba tɔ bazeepe pe ye ní Kepea lia gi Herodes atsa ɛ mɛ.",https://www.bible.com/bible/1982/ACT.23.AVN
AXWƐ 24,"Liboe Lɛ Gi Bɛkɔ Ni Saulo Su i
1Ewe tetsu kede e, Kusumu yo ɔka ʋidi ye Anania, eple atrɛ ní Kaisarea. Ɔha lɔ banɔ tsitsi batɔ ni otsixwa ɔtɔ gi bizɛxwa si Tertulo o, ba bɛgbani yɛ tsinɔ. Bɛlɛɛ ní kesea ɔʋadi ye Felikisi aŋu mɛ lɛ bɛkɔ liboe ní Paulo su i. 2Gi bɛxwa Paulo ɛmanɔ ɛ, Tertulo akɔ liboe Paulo su si; “Ɔka ʋidi ye Felikisi; Wɔ kukusi ŋaŋaa kwimani blɔ kusuyɔ lipoe gblamadzaɛtɔ lɛ ya, lɛ wɔ kuboeteo kwiki si eboe glegle ekyi gi ɛki kupɛ̀pɛ ni blɔ kesea mɛ ɛ. 3Kwizi lɛ ni iwla tiʋa ní ɔkɔ kakaa ni lipoe kakaa lɛ kwido wɔ ɖase popopo ní lɛ litukpo. 4Mápɛ si mizizi wɔ lipoe e, lɛ loso mɛɛki wɔ litukpo si ta blɔ liboe le kutu ní onyime liɛ ya su.
5“Kwimɔ si onyime liɛ ya ɛ, onu ɔnɔ gi ɛɛkpɛ kunugu u, gi izɛɛpisa banɔ ɔ, lɛ izɛɛki si Yudanɛ ma bizɛyɔ kedu ní kelea petee me e. Yɛ onu Nazarene ɔha lɔ onu ozezee. 6Lɛ apɛ si yikpɛ blɔ lisɔligba lɛ ogú u, xe kwivu ye e. Kwitrɔ lɛ si kwiaxwa litsi nì yɛ ní blɔ ɔsã nɔ onu, 7pɔ̀ baguta ba ɔka ʋidi ye Lisia aba azɛ yɛ blɔ awla ni kigagla. 8Lisia aki ɔsã si banama gi liboetɔ lilɛ ní ba awla ní yɛ su i, baba wɔ klɔ. Xe woʋi onyime liɛ ya igbè e, wɔ tutɔ wɔamɔ eboa la gi la kwikɔ ní yɛ su i.”
9Yudanɛ ma kyɛ bɛtrɔ ní yɛ liboe le aʋa si lilɛ ní lɛ mɛ.
Paulo Aŋwlɛ Isu Litukpo ní Felikisi aŋu mɛ
10Gi Kesea ɔʋadi ye abasi Paulo awla la si ɔpani i, Paulo apani si:
“Mete si wonu otsixwa ni kesea lia aʋa agɔ glegle la ya, lɛ loso linu mɛ isami si miŋwlɛ isu litukpo ní wɔ aŋu mɛ. 11Ŋwisi ewe liɔfɔ ni taʋa ko la ya gi matrɛ ní Yerusalem si mizeesumu Aya a. Banɔ biatani likla kutrɔ lɛ aʋa kiwɔ ɔ, 12Banama gi bɛkɔ liboe ní mɛ su i, bámɔ si mɛ ni ɔnɔnɔ kwihe eboe ní lisɔligba lɛ mɛ ɛ, loo si mɛɛpisa ɔnɔha si ɔyɔ kedu ní ɔnɔnɔ su u, ní Yudanɛ ma ɔtsakɔ loo ní ɔkɔ dzedze ɔtɔtɔ kɔ ní ɔma ʋidi no me. 13Lɛ bátratani likla kutrɔ ní eboa la gi la bɛkɔ ní mɛ su i aʋa. 14Mazi lɛ ní wɔ aŋu mɛ si meesumu Aya blɔ bakatsi ba Aya gani kude uliɔ gi bɛɛxwa si baʋaziŋa ba kudeo o, gi bɛɛsi sì kupɛ ɛ aʋa. Pɔ̀ mɛ fɛ mazi kidɔ kakaa a gi bɛŋwlimi kpɛ ní Mose ɔsã nɔ, ani beboedoplɛ ba kuplekpaa mɛ aʋa aŋa a. 15Kudeonu didi uliɔ gi kuli ní mɛ awla ɛ, kɔ ke kuli ní banɔaya fɛ ba awla, si ɔnɔ kakaa; banɔ gbã ni banɔ zimizi ba pɔ́ biayɔ dɔni bekpo ʋa mɛ ɛ. 16Lɛ loso mizeekeni idi lipoe kakaa si tɔ mikíta kese ní Aya nì ɔnɔ gbagbe aŋu mɛ ɛ.
17“Gi masɛ ní Yerusalem agɔ glegle onu loso e, medzi atrɛ níklɔ ni kibɔ kí mɛ akɔanɛ ma ani tɔ mizɛɛki Aya bidɔ pɔʋi pɔʋi i. 18Meblo ni isu ya kuploploo ɔkɔ lɔ xe bɛmɔ mɛ ní lisɔligba lɛ mɛ ɛ. Ɔnɔha ɔtɔtɔ óze pɔni mɛ ɛ, lɛ ozi loo avitɛ kyɛ bíze niklɔ ɔ. 19Pɔ̀ Yudanɛ atɔ gi bɛdɔ Asia ɛ, beze níklɔ, nya lilɛ si beze ní ya tɔ bakɔ ba kunutsatsa akí wɔ ba tutɔ, xe gi liboetɔ lilɛ ní ba awla ni mɛ ɛ. 20Loo banama gi bali ní ya abla ɛ, bapani ní lipɔɛ lɛ gi maŋa lipoe lɛ gi malɛ ní Yudanɛ ma betsixwa ba aŋu mɛ ɛ. 21Sani liboe tile gi me muni mɛ ole lo o, xe mapani i, gi malɛ ní ba aŋu mɛ ɛ, lɛ linu si: ‘mlɛɛxwa litsi ni mɛ omono kɔkpɛ mɛ kuziŋaa si bekpo ba biayɔ gi biadzi ligbã́ a.’ ”
22Lɛ Felikisi gi ete baʋaziŋaa ba kudeo kpaŋu i, apani si “Xegi Lisia, baguta ba ɔka ʋidi ye aba ɛ, maatsa mlɔ liboe le e.” Lɛ aki si bɛyɔ ɛ. 23Akpɛ ɔsã aki baguta ba ɔkaɛ gi eepe ye e, si odzini ye ɔkpɛ ligba lɛ, pɔ̀ tɔ ɔki kudeo onu si yɛ baʋianɛ ba biatani yɛ baziazia ʋa kubitɛ ɔki yɛ.
Paulo ebu yɛ liboe le ese aki Felikisi ni Drusila
24Ewe atɔ kede e, Felikisi ni yedze Drusila gi onu Yudanɛ e, bɛba lɛ bɛkpɛ banɔ ní Paulo ese tɔ benu yɛ eboa la gi ɛɛpani ní kuziŋa ní Kristo Yesu su i. 25Pɔ̀ gi Paulo azɛɛpani ní ligbã́ gbã kuzeze, isu aʋa kuŋaŋa ni litsixwaxwa ɛnɛ gi litrába su i, Lifu liku Felikisi lɛ asi yɛ si, “Wɔatani kusɛ abla, xegi mamɔ lipoe lɛ kede e, maxwa wɔ dzɛ.” 26Gi azeegyo le edi si Paulo aaki yɛ kibɔ kitɔ ɛ, azaaxwa yɛ lɛ yɛ ni yɛ bezegu kunugu yo lipoe me ni lipoe me e.
27Agi agɔ taʋa ɛza ɛ, bebu Felikisi isɛnɔ lɛ bɛmani Pɔrsus Festo ní yɛ linyi ne me e. Ɔkpɛ gi Felikisi apɛ si yipɛ lipo me ɛki Yudanɛ ma loso e, aki si Paulo awɔ ligba lɛ.",https://www.bible.com/bible/1982/ACT.24.AVN
AXWƐ 25,"Paulo eʋi si yɛ atrɛ ní Okusi ye Kaisaro klɔ
1Ni ewetata kede gi Festo aba eku yɛ kesea mɛ ɛ, ádɔ Kaisarea lɛ emu atrɛ ní Yerusalem i 2niklɔ kusumu yo baka ʋidi ba ni Yudanɛ ma ɔtɔ nɔ bezeze ba bɛzɛtsà Paulo onu. Bɛki Festo litukpo 3si ɔpɛ lipo me ɔki ba tɔ bamani Paulo ní Yerusalem, lɛ ese linu si bɛbitɛ kunyanya si biaye Paulo ní kudeo aʋa a. 4Festo ebu le onu si, “Bɛkpɛ Paulo ní ligba ní Kaisarea, lɛ mɛ ɔtutɔ matradzi itrɛ niklɔ kpékpe e. 5Lɛ loso mlaki tɔ mlɔ ɔtɔ nɔ bezeze ba bekuni mɛ kude atrɛ ní Kaisarea atɔ bazɛtsà Paulo onu, xe kesetata eboe atɔ alɛ ní mlɔ awla ní yɛ su i.”
6Festo eze ní ba kusi ewe ɔgɔtaʋa kɔtsini liɔfɔ, lɛ kede e edzi eple atrɛ ní Kaisarea. Kele titia mɛ ɛ, Festo azeeze ní yɛ litsixwagbo le aʋa lɛ aki ɔsã si bagbani Paulo amanɔ ɔ. 7Agi Paulo aba eku i, Yudanɛ a ma gi bɛdɔ Yerusalem ba ɛ, bazɛlɛɛ klani yɛ lɛ bekpese eboe gagla la kukɔ ní yɛ su i, gi átani yɛ kuvu u.
8Paulo aŋwlɛ isu ya litukpo si, “Mábitɛ kididɔ ɔ, gi kiyɔ kedu ní Yudanɛ ma Ɔsã nɔ su loo ní Lisɔligba lɛ su loo ni Ɔʋaŋaɛ Kaisaro su u.” 9Gi Festo apɛ si yiku Yudanɛ ma liŋu i, lɛ loso e eʋi Paulo si, “Wɔapɛ si wutrɛ ni Yerusalem atɔ mizɛɛxwa litsi ni wɔ ní eboa la gi bɛkɔ ní wɔ su ní mɛ aŋu mɛ na a?”
10Lɛ Paulo asi Festo si, “Owo malɛɛ ní Kaisaro ɔtutɔ yɛ otsixwa klɔ, niklɔ gi biaxwa litsi ni me e. Maʋíta Yudanɛ ma ese e, kiliɛ gi wɔ tutɔ wote mɔmɔmɔ ɛ. 11Máta ɔsã nɔ ese e, pɔ̀ xe mábitɛ kiditɔ ɔ, gi linu si mitse e, méʋiʋi si mise ní bɛ su. Pɔ̀ xe anukwarɛ ɔtɔtɔ ɔ́ma ní eboa la gi bɛkɔ ní mɛ su mɛ ɛ, ɔnɔnɔ ɔ́tratani mɛ kukɔ ɔki ba a. Meʋi si Ɔʋaŋaɛ Kaisaro ɔtutɔ ɔxwa litsi ni me.”
12Lɛ gi Festo adzɛ agyina ni yɛ axɔtɔ ba pɔ̀ ɛ, apani si, “Agi wɔkɔ wɔ eboe la kpɛ ní Kaisaro iwla lɛ mɛ ɛ, kɔ Kaisaro klɔ ko wɔatrɛ.”
Bɛ gbani Paulo mani Okusi ye Agripa ani Bernike aŋu mɛ
13Ní ewe atɔ kede e, Okusi ye Agripa ani Bernike bɛba Kaisarea si bɛɛpani Festo tɔ bɛɛkpɛ yɛ wolaa. 14Agi bɛtráze níklɔ ewe glegle onu i, Festo apani ní Paulo su aki Okusi ye Agripa si, “Onyime ɔtɔ ɔlɛ ní ya gi Felikisi ayurɔ akpɛ ligba lɛ ɛ; 15lɛ agi madzi Yerusalem i, Yudanɛ ma kusumu yo baka ʋidi ba ni banɔ tsitsi ba bɛtsà yɛ onu, lɛ beʋi si mibu ye lipɔ ɔ.
16“Pɔ̀ masi ba si, blɔ Roma banɛ ma kɔ ɛ, líma blɔ ɔsã nɔ onu si kuyurɔ ɔnɔ ɔkɔ si ata kese e, xe ɔ́tsani banama gi bɛkɔ liboe ní yɛ su aŋu mɛ ni aŋu mɛ ɛ, tɔ ɔmɔ lipoe atɔ obu isu ya onu ní eboa la gi bɛkɔ ni yɛ su i su. 17Agi bɛba ni ya ɛ, mézizi lipoe lɛ ní kele titia mɛ ɛ, meze ní mɛ litsixwagbo le aʋa lɛ makpɛ banɔ si bagbani yɛ amanɔ ɔ. 18Banama gi bɛyɔ kedu ya ní yɛ su i, bɛyɔ pɔ̀ ɛ, bátsa yɛ onu ni eboe zimizi gi mebu si biapani i. 19Eboa la gi bɛmanɔ ko eze eboe hehe ní yɛ ní ba kusumu yo su ani ɔka ɔtɔ gi bɛxwa si Yesu u, gi etse koko o, pɔ̀ xe Paulo kɔ azɛ lɛ si ɔlɛ ligbã́ nɛ su u. 20Agi méte kiliɛ gi maaga ní liboe zizi nɛ ya su i, meʋi Paulo xe aapɛ si yitrɛ ɛ, ní Yerusalem atɔ bazɛxwa litsi ni yɛ ní eboa la gi bɛkɔ ɛtsa yɛ onu su u. 21Pɔ̀ Paulo si yɛ atrɛ ní Kaisaro klɔ ɔ, ɔlɛ eʋi si bakɔ yɛ akpɛ ní banɔpe ba iwla mɛ ɛ ani tɔ baki Kaisaro ɔpani ní yɛ liboe le su. Lɛ maki ɔsã si bakpɛ yɛ awla ki banɔpe ba kɔzɛna ni lipoe lɛ klɔ gi maatani yɛ kutsisi Kaisaro klɔ ɛ.”
22Agripa asi Festo si, “Maapɛ si mɛ ɔtutɔ minu ɔniliɛ klɔ yɛ kunugu yo.”
Lɛ Festo ebu le onu si, “Wɔanu yɛ onu kivo.”
Paulo alɛɛ ni Agripa Aŋu mɛ
23Gi kelea kɛti i, Agripa ni Bernike bɛba ní sikusi me, lɛ banima bɛkpɛ kubùbù glegle ní basu u, gi beetiku ní ɔtsaklɔ ɛ, baguta ba baka ba kɔpɔni ɔma nɔ banɔ ʋidi ba beze ni ba kude. Festo aki ɔsã, lɛ bɛzɛmani Paulo e. 24Festo apani si, “Okusi ʋidi ye Agripa ani banama pɔ́ gi bɛtsa ní ya ni blɔ ɔ: Dani mlɛmɔ ɔniliɛ ya, gi yɛ Yudanɛ ma pɔ́ ɔ gi bali ní ya ni Yerusalem i bɛtsà yɛ onu kí mɛ ɛ. Bɛkpɛ lɛ ozi si líma si oze ligbã́ tɔ ɔ. 25Pɔ̀ mámɔ kesetata katɔtɔ ní yɛ su u, gi kiaki si biatsa kutsépia ɔki yɛ ɛ. Pɔ̀ gi yɛ ɔtutɔ eʋi si batsini yɛ ní Kaisaro klɔ ɛ, mazi lɛ si maatsisi yɛ. 26Pɔ̀ mámɔ liboeboe e, gi maaŋwlimi ní yɛ su tsisi blɔ Okusi ʋidi ye Kaisaro o. Lɛ loso mamani yɛ ní mlɔ petee aŋu mɛ ní ɔtɔpu kɔ ɛ Okusi ʋidi ye Agripa atɔ xe kwipami yɛ liboe le me pɔ́ ɛ, maamɔ liboetɔ gi maaŋwlimi i. 27Lɛ ese linu si mamɔ si bítratrɔ mɛ aʋa si mikɔ ɔnɔ gi bɛkpɛ ligba tsisi yɛ ɛ, xegi máŋwlimi kidiliɛ gi kɛ abitɛ ɛ, xe kɛ loso bevu ye kpɛ ligba lɛ ɛ.”",https://www.bible.com/bible/1982/ACT.25.AVN
AXWƐ 26,"Paulo ebu isu unu ní Agripa aŋu mɛ
1Agripa asi Paulo si, “Kudeonu kwidra ɛki wɔ si bu isu ya onu.”
Lɛ loso Paulo edo ye ɖase lɛ ekpese isu ya onu kubu si: 2“Okusi ʋidi ye Agripa! Mebu isu ya si mɛ litukpo lipɛ si omete e, matrabu isu ya onu ní wɔ aŋu mɛ ní liboe kakaa gi Yudanɛ ma bɛkɔ ní mɛ su i su. 3Li veve le linu si wote Yudanɛ ma ikɔ lɛ petee ni ba eboe hehe la ni ba kiboebitɛɛ. Meeʋi si ta mɛ eboe la kutu ni litɔ plɛplɛ kese.
4“Yudanɛ ma pɔ́ bete mɛ ligbã́zeze ne dɔni mɛ kunuvɔ mɛ ɛ. Bete kiliɛ gi meze e, mɛ ligbã́ nɛ petee dɔni mɛ ɔtutɔ mɛ kesea mɛ ani Yerusalem. 5Bete lipoe kakaa, xe bɛpɛ si bɛpani ní mɛ su i, si dɔni okpese kɔ ke e, meze ɔnɔ gi mevu kusumu yo ikɔ lɛ mɛ ɖii ŋwisi Farisiɔnɛ kinɛ ɛ. 6Lɛ abla ɛ, malɛɛ ní ya gi bɛxwa litsi ni me e, kɔkpɛ mɛ kudeonudidi ní kakaplɛa lia gi Aya aka aplɛ aki blɔ baka ba a, 7kakaplɛa lia ɖii gi blɔ amade liɔfɔ ni taʋa la beedi kudeonu ikɔ si biamɔ, gi beesumu Aya elesi ni kemize e. Lɛ kɔkpɛ kudeonudidi uliɔ ya loso e, Okusi ʋidi ye Agripa, Yudanɛ ma beebu me lipɔ! 8Kitɛ lilɛ gagla ɛki mlɔ banama gi mlalɛ ni ya a si mlazi ŋa si Aya izɛyɔ ni bekpo ʋa na a?
9“Mɛ ɔtutɔ mebu le si lilɛ si mibitɛ kidɔ kakaa gi maatanɔ ɔ, gi kiyɔ kedu ní Yesu Nazaret ɔnɛɛ linyi ne su u. 10Nite ɖii mabitɛ ní Yerusalem. Mazi kigagla dɔni kusumu yo baka ba kɔ, lɛ makpɛ Aya yɛ banima ní ligba a; lɛ xe bɛtsa kutsépia ɛki ba ɛ, mizɛɛtrɔ awla ní lɛ aʋa. 11Epoe glegle e, maki si behe kutu iiki ba ní Yudanɛ ma itsa klɔ, lɛ mekeni edi si míki tɔ banada ba kuziŋa a. Magɔni kifu ni ba si mezeni ba kude adzɛ ima ʋidi dzedze le me.
Paulo apani ní yɛ kukyikyi yo su
12“Liboe lɛ ya loso, matrɛ ní Damasko gi mazi kigagla ni ɔsã adɔ ni kusumu yo baka ba klɔ ɔ. 13Lize kemize gi kwize ní kudeo aʋa ɛ, Okusi ʋidi ye Agripa, xe mamɔ kuklekle dɔni lifunu ne e, gi kuli gagla sani liwo le e, gi kwikle klani mɛ ɛ, ni banama gi mɛ ni ba kwiga kudeo e. 14Blɔ pɔ́ kwigleʋe dɔ ní kesea, lɛ menu ole ɔtɔ gi ɛpani ki mɛ ní Hebri se me si, “Saulo, Saulo! Ege lɛ loso woeti me e? Wɔɛwa isu ya nyɔnyɔɛ gi wɔɛdzi kede ní mɛ su i, ŋwisi ligume gi likɔ ɔkli si lɛta lɛ onetee otséʋi lo e.” 15Lɛ meʋi si, ‘Wɔ wonu Nyaŋwɛ ɛ, Ɔkaɛ?’ Ɔkaɛ ebu le onu si, “Mɛ menu Yesu gi woeti i. 16‘Pɔ̀ yɔ tɔ lɛɛ ní wɔ ikli lɛ aʋa a. Mebu isu ya abasi wɔ tɔ mixwa wɔ ŋwisi mɛ ɔxwɛdzɛ kinɛ ɛ. Wɔtrasi banima kidiliɛ gi wɔmɔ ní mɛ su omono ni kidiliɛ gi wɔamɔ ní ɔtɔ nɔ mɛ ɛ. 17Maabu wo dɔni Israel bebi ba ni banama gi bénu u Yudanɛ gi ba klɔ makpɛ wɔ ɛ, iwla mɛ. 18Atɔ dra ba bimbi ʋe tɔ kyi ba dɔni litumu ne me kɔmanɔ ní kuklekle mɛ, dɔni Satana kigaglaɛ ese kɔmanɔ ní Aya klɔ, atɔ gani ba kuziŋaa ní mɛ aʋa ɛ, biakɔ ba eboe zimizi na kukɔkyɛ ba, lɛ biamɔ ba izekɔ ní Aya yɛ banɔ kyakya ba kusi i.’
Paulo apani ní yɛ axwɛwawa la su
19“Lɛ loso e, Okusi ʋidi ye Agripa, máta kidiliɛ gi mamɔ adɔ ni lifunu ne ese e. 20Kutɔpu yɔ ní Damasko, lɛ Yerusalem i, lɛ kede e, ní Yudea pɔ́ lɛ ní banama gi bénu Yudanɛ ma kusi i. Mapani liboe gbã nɛ si bekyi ní ba eboe zimizi na kude, tɔ bekyi evu Aya tɔ babitɛ eboa la gi aabasɛ si bekyi i. 21Kɔkpɛ eboa la ya loso Yudanɛ ma bevu me gi meze ní Lisɔligba lɛ mɛ ɛ, lɛ bekeni edi si beeye me e. 22Pɔ̀ kɔna ni omete e, Aya apɔni mɛ lɛ loso malɛɛ ní ya a, xe mɛɛpani anukwarɛɛ ɛki ɔnɔ kakaa a, ki banuvɔ ni betsitsi petee. Eboa la gi mapani i, la ɖii Aya yɛ beboedoplɛ ba ni Mose bɛpani si ɛtrába la mɛ ɛ; 23si lilɛ si Kristo ye ɔmɔ kini tɔ yɛ oze ɔnɔ tɔpu yɛ gi aayɔ dɔni kutse me e, tɔ aapani ní kuklekleo su ki Yudanɛ ma ni banama gi bénu Yudanɛ ɛ.” 24Agi Paulo azeebu isu ya onu nite e, Festo akpɛ ozi yɛ aʋa si, “Wɔewle, Paulo! Wɔ keplekpa tetea kɛki si wɔ aŋu mɛ eezizi!” 25Pɔ̀ Paulo ebu le onu si, “Méʋiwle, mɛ Obùbù nɛ! Malɛ nì aŋu lɛ liboe lɛ gi mɛɛpani i, linu anukwarɛ. 26Okusi ʋidi ye Agripa! Maatani kupani kiwɔ kede modi, lɛ ese linu si wote eboa la ya pɔ́. Maka lɛ aʋa si wɔkpɛ liboe kakaa lixaŋu, lɛ ese linu si liboe lɛ ya líba ní likɔtɔ mɛ loo kikpokpo me e. 27Okusi ʋidi ye Agripa, wɔzi Aya yɛ beboedoplɛ ba aʋa ŋa na a? Mete si wɔzi ŋa!” 28Lɛ Agripa asi Paulo si, “Ní lipoe kpekpemi lɛ ya mɛ ɛ, kibu wobu si wɔakyi me Ɔʋaziŋa na a?” 29Lɛ Paulo ebu le onu si, “Xe ní lipoe kpekpemi loo lipoe gblamadza mɛ o, mɛɛxwa Aya si ɔki si wɔ ni banɔgɔgɔ ba gi mleenu liboe lɛ gi mɛɛpani omono e, mleze ŋwisi mɛ bibɔɛ ʋɛ gi bilɛ ní mɛ su ko bitráze ní mlɔ su u!” 30Lɛ Okusi ʋidi ye, Agripa, Roma banɛ ma kesea ɔʋadi ye, Bernike ani banɔ gɔgɔ ba bɛyɔ ɛ, 31lɛ gi bɛsɛ ɛ, bɛpani ki ba ahanuglɔ ba si, “Ɔniliɛ ya ɔ́bitɛ kididɔ gi kiaki si aatse loo biakpɛ yɛ ligba a.” 32Lɛ Agripa asi Festo si, “Ɔniliɛ ya ɛ, nya biatani yɛ kuyurɔ atɛsi ɔpani si Kaisaro asi yɛ liboe le ɔki yɛ ɛ.”",https://www.bible.com/bible/1982/ACT.26.AVN
AXWƐ 27,"Bɛtsini Paulo ni Roma
1Agi bɛtrɔ lɛ si kwiaku onitsahu lo etrɛ ní Italia ɛ, bɛkɔ Paulo ni banɔ dzedze gi beze ligba lɛ, kpɛ awla ki Yulio, gi onu ɔka ní Roma baguta ba kusi i, gi bɛzɛxwa si i, “Roma Kesea Okusi ye yɛ baguta ba ɔha lɔ.” 2Kwiku onitsahu lo edɔni Adramitio axu la kutu gi bɛzɛɛtrɛ ní Asia kuseo me e. Aristarxo gi ádɔ Tesalonika a, gi ònu ɔma ní Makedonia ɛ, apɔni blɔ.
3Gi kelea kɛti i, kwizeku Sidon axu la kutu. Yulio apɛ lipo me aki Paulo lɛ loso aki yɛ kudeo si ɔzeedi yɛ baʋia ba, atɔ baki yɛ yɛ bidɔ ziazia ʋɛ ɛ. 4Kwisɛ níklɔ, lɛ gi liwɔ lɛ liyɔ kedu ní blɔ su i, kwikyi klani Kipro kunisi yo kesea niklɔ gi liwɔ lɛ onu li bubɔ taʋɛ ɛ. 5Kwitsa Kilikia ani Pamfilia axu la lɛ kwiba Mira ní Likia ɛ. 6Niklɔ baguta ba ɔkaɛ amɔ onitsahu lo gi ɛdɔ Aleksandria a, xe ɛzɛɛtrɛ ní Italia ɛ, lɛ aki kwiku lo e.
7Kwiga kuni yo aʋa blewu ewe glegle lɛ ní kupèpè glegle kede e, kwizeku Knido ɔma nɔ mɛ. Liwɔ lɛ onu lize gagla si kútani ɔtɔ kutrɛ ní kudeo liɔ klɔ aʋa tɔ ɔ, lɛ loso kwiga axu la kutu ní Kreta kunisi yo kesea aʋa, riɖiɖi kwidɔ Salmone ɛza. 8Kwize ní axu la aʋa gi kwitipɔni kesea lɛ nì kupèpè zizi kwiba eku ɔkutɔ gi bɛxwa si i, “Ɔyakɔ Gbã ki initsahu le” gi ódze ní Lasea ɔma nɔ su u.
9Kwize níklɔ ewe glegle lɛ axu la aʋa kude gaga kwiku lifu itrɔ, lɛ ese linu si liwe lɛ gi bizɛnya onugu lo ɛki eboe zimizi na kukɔkyɛ fɛ liza kooko, lɛ loso Paulo akpɛ kiɖaŋui liɛ ya aki ba si, 10“Benyime, mamɔ si blɔ kude gaga dɔni ní ya kɔtsinɔ ɛ kwitrazee gagla ɛpɔnɔ; bidɔ glegle biazizi aní adɔtu la tètè pɔ̀ onitsahu lo kyɛ ɛ, lɛ banima kyɛ biatse e.” 11Pɔ̀ baguta ba ɔkaɛ ɔ́zɛ Paulo liboe le, boŋu i, eboa la gi ohu lo me baxwɛwa ba ɔkaɛ ni ohu lo onete bɛpani i, eku ye aŋu i sanɔ ɔ. 12Gi ohu lo ɔyakɔ lɔ gi beze ɔ́pɛ gi biaze ní kublɔ lipoe le loso e, ohu lo me banima kapɛ ʋidi a kɛkpɛ lɛ manɔ si kusɛ ni kugyodi si kwiiku Foinike tɔ kwiaze níklɔ kublɔ lipoe le. Foinike onu initsahu ɔyakɔ ní Kreta gi ekyi aŋu mɛ kpɛ keweku ya a.
Liwɔ gagla lifu ní axu la aʋa
13Liwɔ bɔlɔɛtɔ tɔ likpese kufu dɔni kaala ɔza lɔ lɛ banima begyodi si kidiliɛ gi bɛpɛ ɛ, kɛ kiba kɛ mɛ. Lɛ loso behe igbé nɛ gi ivu onitsahu lo emuno lɛ ohu lo ɛkpaʋi i, pɔ̀ eze ní Kreta kesea su u. 14Lídze xe liwɔ gagla ɛtɔ ɔ gi bizɛxwa si, “Kewetu ya kaʋetu ya ɛ.” likpese kufu dɔni Kreta kesea aʋa. 15Liwɔ lɛ lizɛhali onitsahu lo, lɛ gi líze liboe plɔplɔ si bekyi onitsahu lo akpɛ liwɔ lɛ mɛ tɔ ɛ, kwiyurɔ lɔ tɔ liwɔ lɛ lifu lo etsinɔ níklɔ gi lipɛ ɛ. 16Lipoe lɛ gi kwina kunisi yo keseatɔ gi bizɛxwa si Klauda ka kaletu ya ɛ, gi liwɔ lɛ onu lika ɛyɔ taʋɛ ɛ, niklɔ bekeni edi ni kupepe xe kwitani onitsahu lo katapokpaa kunya a. 17Behe katapokpaa ɛkpɛ ní onitsahu lo me, lɛ bɛkɔ igbé ne enya klani onitsahu lo e. Bezese lifu si liwɔ lɛ liafu ohu lo zɛkpɛ siklami sɛ mɛ ní Libia axuta la, lɛ loso bepleni ohu lo basa ʋa tɔ liwɔ lɛ ligbani ohu lo kiliɛ gi lipɛ ɛ. 18Liwɔ gagla lɛ lizeefu dzɛ, lɛ loso keletitia mɛ ɛ, bekpese ohu lo me adɔtu la kuŋwia kpɛ ní axu la mɛ. 19Ní liwe tanɛ nɛ aʋa ɛ, bɛta ohu lo me bixwɛwadɔ mɛ bitɔ ɛŋwia ɛkpɛ ní axu la mɛ. 20Kɔki ewe glegle e, kúmɔ liwo le loo badzidziebi ʋa, lɛ liwɔ lɛ lizeefu gagla niteme si gɔgɔ ɛ, kwilila kudeonudidi si blɔ mɛ ɔtɔ agɔ ligbã́.
21Agi banima bamɔ lipoe ŋa bidɔ lipoe gblamadza ɛ, Paulo ayɔ ɔlɛɛ ní banima aŋu mɛ lɛ apani si, “Benyime, nya mlegbe mɛ liboe le kunu si kukísɛ ní Kreta a. Nya eboa la ya ni bidɔzizi bɛ ya ni bidɔlilalila bɛ ya ʋa bítraba ba mlɔ aʋa a. 22Pɔ́ abla ɛ, maki mlɔ litukpo si mlevu ɔna! Ɔnɔnɔ ɔ́tratse ní blɔ kusi i; onitsahu lo ko aayaʋi i. 23Kivoe elesi la ɛ, Aya gi yɛ ɔnɛ menu i, gi yɛ mizeesumu i, yɛ ɔxwɛdzɛɛ aba mɔ klɔ 24lɛ apani si, ‘Paulo! Wukíse lifu u, Wɔtralɛɛ ní Kaisaro aŋu mɛ. Lɛ ní Aya yɛ lipomepɛpɛ nɛ kiwɔ onu i, ebu banama pɔ́ gi bɛɛga kudeo pɔni wɔ ɛ, ba agbã́ na.’ 25Lɛ loso, mlevu ɔna mɛ benemi ba! Lɛ ese linu si mazi Aya aʋa ŋa si litraze kiliɛ ɖi gi asi mɛ ɛ. 26Pɔ̀ liwɔ lɛ litrabu blo eplɛ plɛ ní kunisi yo keseatɔ aʋa a.”
27Liwe liɔfɔ ni onee yɛ elesi la ɛ, liwɔ lɛ lize lɛ aʋa zefu blo eza nɔ ní Adria axu la aʋa. Lɛ elesi la tetsu i, ohu lo me baxwɛwa ba bɛmɔ egyesi si kwiti pɔni keseatɔ. 28Gi bɛta ogbe gi bɛka bidɔ zegbezegbe bitɔ ní lɔ onu i, bɛkla kuklikpɔ alafa ni avitaʋa ki kuni yo kidzudzu ye; lipoetɔ kede gi bɛta ogbe no dzɛ ɛ, kɔ kidzudzu yo kwize kuklikpɔ avi ɔgɔtole. 29Lɛ gi bezese lifu si onitsahu lo iihali aklakpɔ loso e, bepleni igbé tine gi bɛka bala ʋidi lɛ onu i, ní ohu lo kedea lɛ bɛxwa Aya si kelea kati i. 30Lɛ ohu lo me baxwɛwa ba bɛpɛ si beese ni ohu lo su u, bepleni katapokpaa ɛkpɛ ní kuni yo me lɛ bɛkpɛ imɔ nɛ si bɛtrɛ ɛ pleni igbé ne ní ohu lo ɔtɔ nɔ kyɛ. 31Pɔ̀ Paulo asi baguta ba ɔkaɛ ni baguta ba si, “Xe ohu lo baxwɛwa ba báma ní ohu lo me e, mlatrátani kubúbú kumɔ ɔ.” 32Lɛ baguta ba bɛtsa igbé nɛ gi ivu katapokpaa a, xe kɛwɔli eku ní kuni yo me e. 33Olezatɔ nɔ ɛ, Paulo aki ba pɔ́ litukpo si bapɛ kiditɔ aŋa a. “Lɛ ese linu si ewe liɔfɔ ni tene la ya gi mlɔ ina ídɔ ɔ, lɛ mlaʋíŋa kididɔ ɔ. 34Mɛɛki mlɔ litukpo, mlaŋa kiditɔ; mlɛzia kiŋaŋaɛ tɔ mlakítse. Mlɔ kuya tule fɛ kutralila a.” 35Gi apani nite pɔ́ ɛ, Paulo akɔ lìklã ɛtɔ, edo Aya ɖase ní ba pɔ́ aŋu mɛ, lɛ ayaʋi lɛ xe ekpese aklã na kuta ɛ. 36Lɛ ɔna eku ba lipo o, xe ba pɔ́ bɛŋa kiditɔ ɛ. 37Lɛ banima pɔ́ gi beze ní ohu lo me e, ba kisrɛsrɛ mɛ kize alafa tiaʋa ni avi tegloele ni tieglo. 38Agi ɔnɔ kakaa aŋa bidɔ xe eke e, bɛŋwia kiŋaŋa gɔgɔɛ pɔ́ ɛkpɛ ní axu la mɛ tɔ ohu zizi nɔ odzi fotsofotso.
Onitsahu lo ɛyaʋi
39Agi kanɔa mɛ kɛdra ɛ, ohu lo me baxwɛwa ba bámɔ kesea egyesi pɔ̀ bɛmɔ kuni yo kutu itsisi ŋwisi ohu ɔyakɔ lɛ bɛtrɔ lɛ si xe liapɛ ɛ, biaseni onitsahu lo kpɛ ní siklami sɛ mɛ niklɔ ɔ. 40Lɛ bɛtsa igbé ne gi bɛka bala ʋa ni lɛ onu gi bizɛ kɔ ɛtɔ initsahu le petee lɛ bɛyurɔ lɛ ɛkpɛ ní axu la mɛ ɛ, ní lipoe lɛ klɔ mɛ ke e, beble igbé nɛ gi lɛ ivu akufa ba a, gi bɛkɔ ɛgyɔ ohu lo e. Lɛ bemuni ohu lo basa ʋa ní ɔtɔ nɔ atɔ liwɔ lɛ lifu onitsahu lo atsini ɔtɔ nɔ, lɛ kwibu aŋu mɛ ɛkpɛ ní kuni yo kutu i. 41Pɔ̀ onitsahu lo ɛzɛɛhali siklami sɛ ní kuni yo me, lɛ ɛwɔ niklɔ ɛ; ohu lo ɔtɔ nɔ ewɔ kuni yo me gi ɔ́tani kuga tɔ ɔ, lɛ lɔ kedea kapɛa kɛzɛɛyaʋi kukpe kukpe ní axu la abla la kuwawa onu u. 42Lɛ baguta ba begyodi si biaye banama petee gi bɛkpɛ ligba ɛ, tɔ bakímɔ kudeo onu tɔ biase xegi bewlo etrɛ ní oge no o. 43Pɔ̀ baguta ba ɔkaɛ apɛ si yibu Paulo ligbã́ nɛ ɛ, lɛ loso ɔ́dimɛ ní lɛ aʋa a. Boŋu i, akpɛ ɔsã aki banama gi biatani kuwlo si bayɔ eku kuni yo me kpɛ ɔtɔ tɔ bewlo atrɛ oge no; 44banɔ gɔgɔ ba pɔ̀ ɛ, bekuni ba kude, ní kusepɛɔ loo ohu lo kupɛɔ aʋa. Nite lize xe blɔ petee kwiba eku oge no o xe ɔnɔnɔ otse e.",https://www.bible.com/bible/1982/ACT.27.AVN
AXWƐ 28,"Paulo ni banama gi bɛɛga kudeo e beku Malta
1Kwiku axu la kutu yɔ gi ɔnɔnɔ ótse e, xe banima bɛsi blɔ si bizɛxwa kunisi yo kesea lia klɔ si Malta a. 2Kesea lia klɔ aʋa benete ba bɛwa sinemi nì blɔ. Bɛkpɛ kifu lɛ bɛzi blɔ petee lɛ ese linu si dzeni ye azɛɛdɔ lɛ kublɔ fɛ kwize e. 3Paulo exogo inyi wli wli itɔ gi azaakpɛ lɛ ní kifu yɛ mɛ ɛ, ɔgblaga ɔtɔ edo ní inyi nɛ mɛ kɔkpɛ kifu yɛ kuhuhu yo loso, lɛ axla yɛ ɔwla lɔ xe ɔsunu lɔ su i. 4Agi niklɔ benete ba bɛmɔ ɔgblagaɛ gi ɔsunu Paulo kawlakpɔa ɛ, bɛsi ba ahanuglɔ ba si, “Ɔniliɛ ya aaze ɔnɔye, gi ɔ́wɔ ní axu la mɛ kyɛ ɛ, babu ʋa bátraki si aaze ligbã́ a.” 5Pɔ̀ Paulo esugu ɔgblagaɛ akpɛ ní kifu yɛ mɛ ɛ, lɛ ɔ́bitɛ yɛ kididɔ ɛ. 6Banima bezeedi kudeonu si Paulo aaye loo aagleʋe lɛ aatse kpataa. Pɔ̀ gi beze lipoe gblamadzaɛtɔ ɔ, xe bɛmɔ si kididɔ kísa yɛ ɛ, bekyi ba begyodi ʋa lɛ bɛpani si, “Onu ɔbu!”
7Inyrɔ ɛtɔ gi inu Publio kesea ɔʋadi ye inɛ ɛ, itipɔni kusio klɔ gi beze e. Yɛ azɛ blɔ akpɛ yɛ kepea mɛ lɛ kɔki ewe tata zizi i, edi blɔ aʋa mumɔ. 8Publio yɛka afɛ ní ɔnyanya ɔtɔsi aʋa ni kuwe ani lipo me tutu, lɛ loso Paulo azeedi ye ní yɛ kugbakeo me, lɛ gi axwa Aya ɛ, atrɔ awla yɛ aʋa, lɛ ayɔ ni yɛ ɛ. 9Agi liba lɛ mɛ nite e, banyanya gɔgɔ ba ní kesea klɔ aʋa ɛ, bɛba lɛ ayɔni ba petee e. 10Bɛki blɔ bidɔ glegle lɛ gi blɔ lisɛpoe le lina ɛ, bɛki blɔ kidɔ kakaa iliɛ gi kwiazia ní blɔ kude gaga mɛ ɛ.
Dɔni Malta trɛ ní Roma
11Kwize níklɔ badzidzi tiata, lɛ kwiku onitsahu ɔlɔ gi bɛzɛxwa si, “Babu Tiaʋa ʋɛ,” ohu lo ɛdɔ ní Aleksandria lɛ eze ni kunisi yo kesea lia klɔ aʋa ní kublɔ lipoe le me. 12Kwizeku Sirakusa ɔma ʋidi no me lɛ kwize ní niklɔ ewe tata. 13Dɔni níklɔ ʋa ɛ, kwisɛ dzɛ lɛ kwizeku Regio ɔma ʋidi no me. Ní liwe ʋla we le aʋa ɛ, liwɔ lɛ likpese kufu dɔni kaletu ya lɛ ní ewe taʋa kede e, kwizeku Puteoli ɔma nɔ mɛ. 14Kwitsani baʋaziŋaatɔ niklɔ lɛ beʋi dɔni blɔ kɔ si kuze ní basu ogle tole. Lɛ kwizeku Roma ɛ. 15Lɛ gi baʋaziŋa ba ní Roma benu blɔ onu i, bɛba ɛtsani blɔ ni Apía kedzia mɛ ani Izekɔ Tita lɛ̀ ɔma nɔ mɛ. Agi Paulo amɔ ba ɛ, edo Aya ɖase lɛ ɔna eku yɛ lipo e.
Paulo eku Roma
16Agi kwiku Roma ɛ, bɛki Paulo kude si oze ní yɛ isuwla mɛ atɔ ɔguta tole oze pe ye.
17Ní ewe tata kede e, Paulo axwa Yudanɛ ma baka ba ní Roma aki kutsatsa. Agi bɛkpɛ likpɔ ɛ asi ba si, “Mɛ benemi Israelbanɛ ma, gi máyɔ kedu ni blɔ benete ba su loo ní ikɔ lɛ gi kwizɛ ɛdɔni blɔ baka ba klɔ fɛ ɛ, bɛkpɛ mɛ ligba ní Yerusalem lɛ bɛkpɛ mɛ awla ɛki Roma banɛ ma ɛ. 18Agi beʋi me eboe pɔ́ ɛ, Roma banɛ ma bɛpɛ si bɛɛyurɔ mɛ lɛ ese linu si, bɛmɔ si mábitɛ kididɔ gi kibasɛ si ligyeno si mitse e. 19Pɔ̀ gi Yudanɛ ma bɛyɔ kedu ní mɛ su i, limi mɛ aʋa si miʋi si batsini mɛ ní Kaisaro klɔ, linya ɛli lɛ mɛ si liboeboe líma ní mɛ awla gi makɔ ní mɛ ɔtutɔ mɛ benete ba su u. 20Lɛ loso meʋi si mitsani mlɔ atɔ migu kunugu yo ni mlɔ ɔ. Ní anukwarɛɛ mɛ ɛ, bɛkpɛ mɛ bibɔ kɔkpɛ ɔniliɛ klɔ gi Israelbanɛ ma beedi kudeonu ikɔ ɛ.”
21Lɛ bɛsi Paulo si, “Blɔ fɛ ɛ kúzi kuplekpa ku tɔtɔ adɔ ni Yudanɛ ma klɔ ní Yudea ní wɔ su u. Lɛ blɔ benete batɔ gi bɛdɔ niklɔ ɛba fɛ ɛ, bámani liboetɔtɔ loo liboe zimizi litɔtɔ ní wɔ su u. 22Pɔ̀ kwipɛ si kunu wɔ begyodi ʋa, lɛ ese linu si kwite si ní ɔkɔ kakaaɛ banima bɛyɔ kedu ní wɔ ɔha lɔ su.”
23Lɛ bɛtrɔ liwe ni Paulo, lɛ ní liwe lɛ klɔ aʋa ɛ, banɔ glegle bɛba Paulo klɔ ní niklɔ gi eze e. Dɔni livlɛ kɔkpɛ ni kulagɔ ɛ, Paulo ebu liboe me aki ba ní Aya yɛ Kaʋaŋaa su, lɛ ekeni edi si yidra ba aŋu na ní Yesu su u, gani eboe dɔni Mose Ɔsã nɔ ni Aya yɛ baxwɛdzɛ ba ba bidɔŋwlimiŋwlimi ʋɛ ni Yesu su u mɛ. 24Bamɛ batɔ bɛzi yɛ liboe le aʋa ɛɛŋa pɔ̀ batɔ kɔ bázɛ ŋa a. 25Eboe ese kumonumonu kwiku ba kusi lɛ bekpese kusɛ ɛ, gi Paulo apani yɛ liboe gɔgɔ lɛ si i, “Aya yɛ Ɔfuɛfuɛ nɔ ɛpani mumɔ gani Aya yɛ Ɔxwɛdzɛ Yesaya aʋa ɛki mlɔ baka ba!
26“ ‘Si, Zɛpani kí banɔaya ba si,
“Mlaata kutu dzini kuta pɔ̀ mlátranu lɛ ese e; mlaadi dzini kudi, pɔ̀ mlátramɔ ɔ,”
27lɛ ese linu si banɔaya ba begyodi ʋa bɛ bɛgɔ̀ ɔ,
lɛ betsí ba atukpa la a,
lɛ bɛda ba bimbi ʋe e.
Xe aní nite e, ba bimbi ʋe biamɔ,
lɛ ba batu ʋa bianu u,
ba begyodi ʋa bianu eboe ese, lɛ biakyi vu me kɔ maayɔ ni ba ɛ.’
28“Lɛ Paulo agù yɛ liboe le si i: “Lilɛ si mlete abla si Aya yɛ kubúbú yo liboe le e, bɛtsisi lɛ ní banama gi bénu Yudanɛ ma kɔ ɔ. Biaxo le oto! 29Agi apani nite e, Yudanɛ ma bɛsɛ, gi bezehe eboe ní ba atsali kusi i.” 30Kɔki agɔ taʋa ɛ, Paulo eze niklɔ gi ahayi aki isu ya ɛ, lɛ niklɔ azaazɛ banama gi bɛzɛba yɛ klɔ ɔ. 31Apani liboe le ní Aya yɛ Kaʋaŋaa su lɛ abasi bidɔ ní Ɔkaɛ Yesu Kristo su lifumose lɛ ɔnɔnɔ ótsi kude ɔ́ki yɛ ɛ.",https://www.bible.com/bible/1982/ACT.28.AVN
ROMA 1,"1Keplekpa lia ya kɛdɔ ní mɛ Paulo kɔ gi menu Kristo Yesu yɛ ɔnɔsumu u, ni ɔnɔ kpɛkpɛ gi Aya akya a si mipani yɛ Liboe Gbã nɛ. 2Liboe Gbã nɛ gi Aya aka aplɛ kooko gani yɛ beboedoplɛ ba aʋa, kiliɛ gi bɛŋwlimi lɛ ɛkpɛ ní Aya yɛ Liboe le keplekpaa mɛ ɛ. 3Liboe lɛ ya ní Aya yebinyime, gi ní kisugyaɛ liɛ ya mɛ ɛ, eze ɔnɔ gi bɛpɔ ɔ, xe eze Dawid yɛ osobi i; 4lɛ ní Aya yɛ Ɔfuɛfuɛ nɔ mɛ ɛ, Aya ebu abasɛ ni kigagla ʋidi si onu yebinyime gi yɛ ayɔnɔ adɔ ni bekpo ʋa mɛ ɛ. 5Gani yɛ aʋa a, lɛ kɔki yɛ linyi ne loso e, Aya apɛ lipo me aki blɔ, lɛ aki si kudzi banɔkpɛkpɛ, tɔ kugbani banima dɔni banama gi bénu Yudanɛ ma kusi i, tɔ bedzi banɔ gi bizenu kutu gani kuziŋa mɛ ɛ. 6Lɛ mlɔ fɛ ɛ, mlakpasi ní banama gi bɛxwa si bedzi Yesu Kristo banɛ ɛ, kusi.
7Lɛ loso e, mɛɛŋwlimi keplekpaa lia ɛki mlɔ banama petee gi mlalɛ ní Roma a, gi Aya alɔ ɔ, xe axwa si mledzi baʋaziŋa ɛ.
Atɔ Aya blɔ Ɔka ani Ɔkaɛ Yesu Kristo baki mlɔ lipomepɛpɛ ni kusuyɔ.
Paulo apɛ veve si yɛ atrɛ ní Roma
8Kpɛ ɔtɔ ɛ, medo mɛ Aya ɖase ní mlɔ petee litukpo gani Yesu Kristo aʋa, lɛ ese linu si kelea petee keenu mlɔ kuziŋaa ní Kristo me onu. 9Aya gi yɛ meesumu u ni mɛ ɔna nɔ petee gi mɛɛpani liboe gbã nɛ ní Yebi ye su i, yɛ onu mɛ katsalia si liboe lɛ gi maapani i linu anukwarɛɛ, yɛ ete si mɛɛplɛ aŋu ní mlɔ aʋa lipoe kakaa 10gi mɛɛxwa Aya ɛ. Mizeeʋi ye si xegi linu yɛ kupɛpɛ ɛ, ɔki tɔ lidɔ ní lɛ aʋa kimɛ tɔ migadi mlo ablɔ kɔ.
11Lɛ ese linu si mapɛ vevee si mimɔ mlɔ, tɔ maapɔni mlɔ tɔ mlamɔ Ɔfuɛfuɛ nɔ mɛ kukrira gi kwiakpɛ mlɔ kigagla a. 12Liboe lɛ gi mɛɛpani linu si maakpɛ mlɔ kigagla a, lɛ mlɔ fɛ mlaakpɛ mɛ kigagla a, lɛ ese linu si mɛ kuziŋaa kwiakpɛ mlɔ kigagla lɛ mlɔ kuziŋaa fɛ kwiakpɛ mɛ kigagla a.
13Mɛ benemi ba, mapɛ si mlete si lipoe glegle e, mapɛ si miba adi mlo, pɔ̀ kiditɔ kiitsí kudeonu ɛki mɛ gakɔ nani abla. Mapɛ si míbu banima tɔ bazɛ aŋa ní mlɔ kyɛ kusi ŋwisi kiliɛ gi mabitɛ ní iho dzedze elɛ gi ínu Yudanɛ ɛ ba kusi. 14Lɛ ese linu si linu mɛ lixwɛ ki banima petee e, Helanɛ ni banama gi bénu Helanɛ ɛ, beboete ni banama gi béte liboe e. 15Lɛ loso mɛ kimbi kizã si mipani Liboe Gbã nɛ ki mlɔ banama gi mlalɛ ní Roma fɛ ɛ.
Liboe Gbã nɛ lɛ kigagla ɛ
16Liboe gbã nɛ líʋiku mɛ kuye e; lɛ ese linu si lɛ linu Aya yɛ kigaglaɛ ɛ, gi kiabu banama pɔ́ ɔ, gi bɛziŋa ɛ, ní ɔtɔpu kɔ ɛ, kí Yudanɛ ma lɛ kede e, kí banama gi bénu Yudanɛ ɛ. 17Lɛ ese linu si ní liboe gbã nɛ mɛ ɛ, Aya yɛ kude gyɔgyɔ kwiŋwi. Aya yɛ kude gyɔgyɔ kwiga kuziŋa mɛ dɔni okpese kɔ kɔtsinɔ oblono kɔ ɔ. Kiliɛ gi bɛŋwlimi kpɛ ní Aya yɛ keplekpaa mɛ si i, “Gani kuziŋa mɛ banama gi ba bede ʋa bɛgyɔ ní Aya kɔ ɛ, biaze ligbã́.”
Aya yɛ kusuyeʋio ní ɔnɔ gbagbe su
18Aya ɛɛbasɛ yɛ kusuyeʋio dɔni lifunu ne ní banama petee gi béte Ye e, ni ba eboe zimizi na su gi ba bizeetsi kude ɛki banima si bakíte yɛ anukwarɛɛ ɛ. 19Lɛ ese linu si kidiliɛ gi lilɛ si bete ní Aya su i, kɛ mɛ kidra ɛki ba lɛ ese linu si Aya ɔtutɔ adra kɛ mɛ aki ba a. 20Dɔni okpese klɔ gi Aya ebu kelea mɛ ɛ, yɛ kizezee me gi baʋímɔ ɛ, yɛ kigaglaɛ liɛ gi odukɔ ɔma ɔki kɛ, lɛ onu Aya ní yɛ kilɛlɛ mɛ ɛ, biŋwi gaã gi bizeenu u bɛmɛ gani bidɔ bɛ ya gi Aya abitɛ mɛ ɛ. Lɛ loso e, banɔ baklɔ ba ɛ, isu unu kububu kutɔtɔ kúma kí ba tɔɔ ɔ, kɔ kpɛ kidiliɛ gi bɛbitɛ ɛ! 21Bete Aya, pɔ̀ báki yɛ kubùbù liɔ klɔ gi kunu yɛ kunɛ ɛ, lɛ baʋído ye ɖase e. Boŋu i, ba begyodi ʋa bedzi bepluplu, lɛ ba ina nɛ mɛ idzi litumu u. 22Bɛɛmɔ isu ya si bete liboe, pɔ̀ benu kunukpaʋi nì kunukpadze e. 23Agi biasumu Aya gi oʋítse liwewe onu i, beesumu bidɔbitɛbitɛ ʋɛ gi biŋwi ŋwisi ɔnɔ gbagbe e, loo kudzɔʋi, loo baga ʋa, aloo baga gi bizeetì ní ba epò la aʋa ɛ, ŋwisi bagblaga kinɛ ɛ.
24Lɛ loso Aya ayurɔ banɔ ba klɔ ba kɔ si babitɛ eyekubo ala gi ba ina nɛ idimɛ nɔ ɛ, lɛ bɛɛbitɛ anyaniboe ni ba ahanuglɔ ba a, gi la izɛɛkpɛ ba kakpaa ɛ. 25Bɛtsrɛ Aya yɛ anukwarɛɛ liboe le ni asia na; lɛ beesumu u, xe bɛɛdzi axwɛ ɛki Aya yɛ awla la onu bidɔbitɛbitɛ ʋɛ ɛ, sani si besumu Aya ɔtutɔ lɔ, gi yɛ linu si kukɔ kukpɔ̀kpɔ̀ akɔ ɛ, kɔtsini kanɔmɛ anɔmɛ! Tɔ liba lɛ mɛ. 26Kɔkpɛ kiboebitɛ liɛ ya loso e, Aya ayurɔ ba aki eyeyeboe ni kusuŋwasi. Lɛ ba badzɛ ba kyɛ ɛ, bɛyurɔ benyime ba, lɛ bɛɛbitɛ eyeyeboe la ni badzɛ dzedze ba ɛ. 27Niteme kee, benyime ba kyɛ bɛyurɔ ɔdzɛ ni onyime kigaga lɛ bizɛsrɔ̀ nì kulekuku zimizi ki ba ahanuglɔ benyime ba a, gani lɛ mɛ ɛ, Aya ehe kutu gi kwigyeno ɛki ba a, kɔkpɛ ba eboe zimizi na loso.
28Agi banɔ baklɔ ba bápɛ si biakɔ Aya yɛ kutete gbã ɛkpɛ, ní ba begyodi ʋa mɛ ɛ, lɛ loso ayurɔ ba akpɛ ní ba begyodi zimizi ba mɛ ɛ, atɔ babitɛ kidiliɛ gi líma si babitɛ ɛ. 29Litukpo me gagla kakaa elu lilɛ ní ba mɛ, bɛ binu kuzimizi, kuŋazi ani kimbi kyikyi; ba kiboebitɛ kiyí ni kaŋuzã, kunɔye, kugɔni, kunɔmeno ani onugu kedzi kugaga. Bizegu kunugu ni banɔ su, 30lɛ bizezizi ba ahanuglɔ ba su u; bekyri Aya, bizedu onugu, bizefeke isu ya lɛ benu basudɔ ɔ. Bizɛpɛ bede ʋa ya onu gi biakɔbitɛ eboe zimizi i, lɛ báʋibu ba bapɔnɛ ba a. 31Béte lidzegaga ní eboe gbã ni eboe zimizi kusi i; baʋíga ní ba kakaplɛ aʋa a, lɛ báʋidi banɔ asigaga a, lɛ baʋíkɔkyɛ ɛ. 32Bete si Aya ɔsã nɔ ɛpani si banama gi balɛ ligbã ɛnɛ ya elu e, begyeno ki kutse. Pɔ̀, bɛtrɛ ní ba ligbã́ɛ nɛ klɔ aʋa a, lɛ bɛtrɔ ní banama gi bɛbitɛ niteme eboa la fɛ aʋa a.",https://www.bible.com/bible/1982/ROM.1.AVN
ROMA 2,"Aya atráxwa litsi gyɔgyɔ
1Lɛ klɔ loso e, mlɔ banama gi mlɛzɛɛxwa etsi ni banima ɛ, kunububu utɔtɔ kúma ní mlɔ awla a. Lɛ ese linu si xegi mlɔ kiboebitɛ kíga lidze ní ba kiniɛ su i, kɔ mleebu isu ya lipɔ ɛ. 2Kwite anukwarɛɛ si Aya linɛ ligyɔ xe axwa litsi ni banɔ ba klɔ gi bizɛɛbitɛ eboa la ya elu i. 3Lɛ loso xegi wɔ ɔnɔ gbagbe wɔɛtsà litsi ki banima a, pɔ̀ xe wɔɛbitɛ bidɔ bɛ klɔ ʋa gi bɛ litsi wɔɛtsà ɛki ba ɛ! Kibu wobu si wɔase ní Aya yɛ litsixwaxwa lɛ onu na a? 4Aloo kikɔ mlɛkɔ yɛ asigagadidi ʋidi la, kiliɛ gi akɔ lɛ mɛ aki blɔ ɔ, xe aplɛ litɔ kese aki blɔ ɛ, si bínu bidɔ vevee na a. Mlɛ nya tè si Aya apɛ lipo me, lɛ ese linu si eekeni idi si yipɔni mlɔ tɔ mlekyi ní mlɔ ina nɛ mɛ ɛ. 5Pɔ̀ kɔkpɛ mlɔ kutu gaglaa ni kiliɛ gi mlékyi mlɔ ina nɛ mɛ ɛ, mlɛbitɛ mlɔ kutuheheo si kuze gagla sanɔ ní liwe lɛ klɔ gi biabu Aya yɛ kusuyeʋio ni litsi gyɔgyɔ lɛ kuxwaxwaa basɛ ɛ. 6Lɛ ese linu si Aya atrátsa liʋɛ ɛki ɔnɔ kakaa ní yɛ axwɛwawa la onu u. 7Banɔ batɔ bɛɛtrɛ lɛ aʋa ɛbitɛ eboe gbã na, lɛ bɛɛpɛ kuklekle, kubùbù yo ani ligbã́ moblo le e; lɛ ki banɔ ba klɔ ba ɛ Aya aaki ba ligbã́ moblo le e. 8Pɔ̀ banɔ ba klɔ gi benu bamimi nɛ ɛ, xe bapɛ eboe gbã a, si tɔ biaze ni eboe zimizi na kude e; ní banɔ ba klɔ aʋa ɛ, Aya aatrɔ yɛ kusuyeʋi gaglaa. 9Aya aaki ɔziã mɔmɔ ni kuyeʋiyeʋi ki ɔnɔ kakaa gi izɛbitɛ eboe zimizi i, ki Yudanɛ ma ní ɔtɔpu kɔ, lɛ kede e, ki banama gi bénu Yudanɛ ɛ. 10Pɔ̀ ki banama gi bizɛɛbitɛ eboe gbã ɛ, Aya aaki ba kuklekle, kubùbù ani kusuyɔ, ki Yudanɛ ma ní ɔtɔpu kɔ, lɛ kede e, ki banama gi bénu Yudanɛ ɛ. 11Lɛ ese linu si Aya aaxwa litsi ni ɔnɔ kakaa aŋu mɛ modi i.
12Banama gi bénu Yudanɛ ɛ, xe béte Mose Ɔsã nɔ ɔ, xe bɛbitɛ eboe zimizi na ɛ, bialila gani ɔsã nɔ kede e. Pɔ́ Yudanɛ ma gi bete Mose Ɔsã nɔ ɔ, xe bɛbitɛ eboe zimizi na ɛ, Aya aaxwa litsi ni ba ní ɔsã nɔ onu u. 13Lɛ ese linu si aní ɔsã nɔ kununu yo kuzɛɛki si ɔnɔ aaze ligbã́ gyɔgyɔ nì Aya a, pɔ̀ banama gi bɛɛbitɛ ní ɔsã nɔ aʋa ɛ. 14Pɔ̀ xegi Ɔsã nɔ ɔma ní banama gi bénu Yudanɛ ma awla ɛ, pɔ̀ xe lipoe kakaa ɛlɛ gi liyɔ ní ba mɛ ɛ, xe bɛbitɛ kidiliɛ gi Mose Ɔsã nɔ eʋi i, batutɔ bɛbasɛ si ɔsã ɔlɛ ní ba awla, lɛ bete kidiliɛ gi liziã si babitɛ ɛ, gi Mose Ɔsã nɔ ɔma ní ba awla kyɛ ɛ. 15Ba kizezee me kibasɛ si kidiliɛ gi Ɔsã nɔ ɛɛpɛ ɛ, bɛŋwlimi kɛ ɛkpɛ ní ba ina nɛ mɛ. Ba ina nɛ fɛ iibasɛ si lilɛ lɛ mɛ, agi ba begyodi ʋa bizebu ba lipɔ epoe atɔ ɔ, lɛ bizɛŋwlɛ ba litukpo lipoe dzedze e. 16Lɛ ni Liboe Gbã nɛ gi masɔli mɛ ɛ, nite litraze ní liwe lɛ klɔ gi Aya a, gani Yesu Kristo aʋa aaxwa litsi ni mlɔ begyodi kpokpo ʋa.
Yudanɛ ma nì ɔsã nɔ
17Lɛ wɔ xwɛ ɛ, xegi wɔɛxwa isu ya si Yuda ɔnɛ ɛ; xe wovu ɔsã nɔ mɛ awla a, xe wɔɛkɔ Aya ɛdɔ isu ya ɛ; 18xe wote kidiliɛ gi Aya apɛ si bitɛ ɛ, xe wɔkpasi dɔni ɔsã nɔ mɛ si kya eboe gbã na ɛ; 19xe wɔka ní lɛ aʋa si wɔɛbasɛ kuŋupoo kudeo o, xe wonu kani ɔki banama a, gi balɛ ní litumu ne me e, 20xe wonu ɔɖaŋukpɛ ɔki banama gi béte liboe e, ni ɔdɔbasɛ ɔki banama gi bénu eboe ese e. Wɔka ní lɛ aʋa si ní ɔsã nɔ mɛ ɛ, wɔzɛ kuboeteo ni anukwarɛ ɛ ní kisrɛsrɛ mɛ. 21Agi mlɛɛbasɛ banima bidɔ mɛ ɛ, ege lɛ loso mlatrábasɛ isu ya bidɔ ɛ? Mlɛzɛɛpani si, “Wukízuru u” pɔ̀ dani mleezezuru i? 22Mlɛzɛɛpani si, “Wukíwa kihasi i” pɔ̀ dani mlazɛɛwa kihasi ye e? Mládimɛni kubusumu yo o, pɔ̀ dani mlezezuru ní abugba la mɛ ɛ? 23Mlɛzɛɛdɔ̀ isu ya si Aya ɔsã nɔ ɔlɛ ní mlɔ awla, pɔ̀ dani mlɛɛzɛɛkpɛ Aya kuye gani yɛ ɔsã nɔ ese kutata mɛ na a? 24Aya liboe le lipani si, “Kɔkpɛ mlɔ Yudanɛ ma loso ɛ, banama gi bénu Yudanɛ ɛ, bɛɛpani eboe zimizi na ní Aya su.”
25Xegi mlɛɛbitɛ ní Ɔsã nɔ aʋa ɛ, mlɔ ɔyaʋi tsatsa lɔ ebu libi; pɔ̀ xegi mlɛta ɔsã nɔ ese e, kɔlɔ xegi bátsa ɔyaʋi aki mlɔ ɛ, lipɛ ɛsanɔ. 26Xe ɔnɔ gi ónu Yuda ɔnɛ ɛ, xe ɔ́ga ɔyaʋi tsatsa lɔ mɛ ɛ, pɔ̀ xe aga ní Ɔsã nɔ aʋa ɛ, dani Aya aabu ye ŋwisi ɔnɔ gi atsa ɔyaʋi kinɛ na a? 27Banama gi bénu Yudanɛ ɛ, gi bátsa ɔyaʋi i, pɔ̀ bizɛɛbitɛ ni ɔsã nɔ aʋa ɛ, biabú mlɔ Yudanɛ ma lipɔ gani lɛ mɛ si mlɔ bɛki ɔsã nɔ xe bɛŋwlimi lɔ ɛplɛ ɛ, xe mlɛtsa ɔyaʋi lɔ kyɛ ɛ, pɔ̀ mlaʋíbitɛ ní ɔsã nɔ aʋa a.
28Ni lɛ ya mɛ ɛ, nyaŋwɛ onu Yuda ɔnɛ ɔtutɔ lɔ ɔ, gi ní anukwarɛɛ mɛ ɛ, aga ɔyaʋi tsatsa lɔ mɛ ɛ? Aní ɔniliɛ klɔ gi onu Yudanɛ ni oge no o, gi yɛ ɔyaʋi tsatsa lɔ onu kisugyaɛ mɛ bidɔ ko o. 29Boŋu i, Yuda ɔnɛ ɔtutɔ lɔ yɛ onu Yudanɛ dɔni ɔna nɔ mɛ, gi yɛ onu ɔniliɛ klɔ ɔ, gi yɛ ekyi ɔna mɛ ɛ, gi yɛ ɔna nɔ bɛkpɛ gyesi si onu Aya ɔnɛ ɛ. Lɛ lɛya linu Aya yɛ Ɔfuɛfuɛ nɔ axwɛwawa la, lɛ aní ní Ɔsã nɔ gi bɛŋwlimi plɛ ɛ. Ɔniliɛ klɔ ʋa aazi yɛ kukpɔ̀kpɔ̀ ɔ dɔni Aya kɔ aní dɔni banima kɔ ɔ.",https://www.bible.com/bible/1982/ROM.2.AVN
ROMA 3,"1Xegi lilɛ nite e, kude woli Yuda ɔnɛ amɔ ní ɔniliɛ gi ónu Yuda ɔnɛ aʋa ɛ? lɛ kedzizɛzɛ woli kalɛ ní ɔyaʋi tsatsa lɔ su u? 2Ní kapɛ kakaa mɛ ɛ, lipɔnɔ koŋ! Ní ɔtɔpu kɔ ɛ, Aya akɔ yɛ liboe le akpɛ ní Yudanɛ ma iwla mɛ.
3Lɛ xegi kuziŋa kúze ní bamɛ batɔ awla xwɛ ɛ? Ba kumɔziŋaa kwiaki si Aya ɔ́trabitɛ ní yɛ anukwarɛɛ aʋa na a? 4Lítraze nite kura a! Lilɛ si Aya oze anukwarɛɛ onete, xegi ɔnɔ kakaa onu ɔsia nɛ kyɛ ɛ. Kiliɛ gi bɛŋwlimi kpɛ ní Aya yɛ liboe le keplekpaa mɛ si i, “Lilɛ si babasɛ si wɔ linɛ ligyɔ xegi wɔpani i; lɛ lilɛ si wɔaŋwɛ oyi xegi bɛxwa litsi iiki wɔ ɛ.”
5Pɔ̀ xe blɔ eboe zimizi na aabu Aya yɛ eboe gyɔgyɔ la kubasɛ sanɔ ɛ, kɔ liboe woli kwiapani i? Kibu kwiabu Aya lipɔ si ehe kutu aki blɔ a? Lɛ ya liaze kuʋiʋi uliɔ gi biaʋi i. 6Liwewe! Xegi Aya onu ɔnɔ gi yɛ bede ʋa bágyɔ ɛ, kitɛ aaxwa litsi ni kelea mɛ ɛ?
7Pɔ̀ xe mɛ asia na aaki si Aya yɛ kusudraa ni yɛ anukwarɛɛ aaŋwi mɔmɔmɔ ɛ, ege lɛ loso biazebu mɛ lipɔ kokoko ŋwisi ɔnɔ zimizi kinɛ ɛ? 8Ege lɛ loso mlatrápani si, lɛ kɔ mlaki tɔ kubitɛ eboe zimizi tɔ eboe gbã na aado dɔ ní la mɛ ɛ? Koko e, banɔ batɔ beekpini me lɛ beebu me lipɔ si mapani liboe lɛ ya ɖii! Biabu ba lipɔ kiliɛ gi liziã ɛ.
Ɔnɔnɔ Ɔ́na
9Kɔlɔ kitɛ kwiatsa lɛ mɛ ɛ? Blɔ Yudanɛ ma kulɛ ní kizeze me gbã mɛ sani banama gi bénu Yudanɛ ma na a? Líma lɛmɛ ɛ! Mabasɛ kooko si Yudanɛ ma ni banama gi bénu Yudanɛ pɔ́ bákpasi ni kuzimizi yo kigaglaɛ ese e. 10Kiliɛ gi bɛŋwlimi kpɛ ní Aya Liboe le keplekpaa mɛ si:
“Ɔnɔnɔ ɔ́ma gi yɛ bede ʋa bɛgyɔ ɔ, ni tolee fɛ ɔ́ma a,
11ɔnɔnɔ ɔ́ma gi enu Aya yɛ anukwarɛɛ ese e,
loo ɛɛpɛ si yite Aya.
12Ba pɔ́ bekyi kede kpɛ Aya a;
ba pɔ́ bápɛ ɛki kididɔ ɔ; ɔnɔnɔ ɔ́ʋibitɛ eboe gbã, ani tole e.
13Ba ile le me ilɛ ŋwisi ikpodrɔ gi bɛdra edu u;
lɛ ba binemi ʋe e, bizɛɛsɛ asia
lɛ egle ʋa aɖi yɛ ɔlɛ ní ba onu.
14Ba enugumeboe la enu ifixoxo nì kuyeʋiyeʋi.
15Ba ikli lɛ izɛɛkɔsi si lɛɛbali inɔ́ka kese;
16Lɛ bidɔ zizizizi ni ɔzia izeze ni ba kude e.
17lɛ béte kusuyɔ kude e,
18lɛ Aya kusese kúma ní ba aŋu mɛ ɛ.”
19Abla ɛ, kwite si kidɔ kakaa ní Ɔsã nɔ mɛ ɛ, kiliɛ ki banama gi balɛ ní Mose Ɔsã nɔ ese e, tɔ banima eboe onu kububu kumɔni atɔ biaamani kelea petee ní Aya litsi xwaxwa nɛ ese. 20lɛ ese linu si ɔnɔnɔ linɛ lígyɔ ní Aya aŋu mɛ, xe abitɛ kidiliɛ gi Ɔsã nɔ eʋi kyɛ ɛ; boŋu kidiliɛ gi Ɔsã nɔ izɛɛbitɛ ɛ, kɛ kinu si izɛɛki si tɔ kute si kwibitɛ eboe zimizi.
Kiliɛ gi Aya izɛɛlulɔ blɔ ni yɛ kusi i
21Pɔ̀ abla ɛ, Aya ebu bede ba klɔ aʋa gi izɛga a, xe aaki si banima bede ʋa biagyɔ ɛ abasɛ ɛ. Ɔsã nɔ ɔma ní lɛ mɛ ɛ, pɔ̀ Mose Ɔsã nɔ nì beboedoplɛ ba bɛŋa katsalia ɛki lɛ. 22Lɛ Aya izɛɛki si banima bede ʋa biagyɔ ɔ, gani ba kuziŋaa ní Yesu Kristo me e, ɛki banama petee gi bɛziŋa ɛ. Aya abitɛ lɛ nite lɛ ese linu si lidzegaga ɛtɔtɔ líma koŋu u: 23ɔnɔ kakaa abitɛ eboe zimizi, lɛ kulɛ ní ɔdzage ní Aya yɛ kubúbú yo su u. 24Pɔ̀ gani Aya yɛ bidɔ kɔkɔ gi aki blɔ faã ní yɛ lipomepɛpɛ nɛ onu i, aki si ba linɛ ligyɔ gani Yesu Kristo aʋa gi yɛ aki ba ɔwlamɔmɔ nɔ ɛ. 25Aya akɔ yɛ akɔ ŋwisi liʋɛtsatsa ní blɔ eboe zimizi na litukpo kinɛ ɛ, gani kuziŋa ní yɛ mɛ. Aya abitɛ lɛ nite tɔ yikɔ lɛ ebu ibasɛ si yɛ linɛ ligyɔ. Lɛ ese linu si kɔkpɛ yɛ litɔ plɛplɛ kesea loso e, ada bimbi ʋe akpɛ banima eboe zimizia na gi bɛbitɛ zanɔ ɛ; 26tɔ yibu yɛ kude gyɔgyɔ ɛbasɛ abla. Gani lɛ ya mɛ ɛ, Aya izɛɛbasɛ si yɛ ɔtutɔ yɛ alɛ ní yɛ kude gyɔgyɔɔ aʋa, lɛ izɛɛtsini ɔnɔ kakaa gi azɛ Yesu aʋa aŋa ɛ, ní kude gyɔgyɔɔ aʋa.
27Kɔlɔ ege aʋa kwiafeke isu ya ɛ? Kididɔ! Lɛ ege lɛ loso e? Aní gi kwibitɛ ní Ɔsã nɔ aʋa loso e? Kura!, pɔ̀ gi kwiziŋa ɛ loso. 28Kwitsà lɛ si ɔnɔ kude kuzɛɛgyɔ ni Aya gani kuziŋaa tete ko me, lɛ aní gani Ɔsã nɔ aʋa kubitɛ mɛ ɛ. 29Lɛ Aya onu Yudanɛ ma tete ɔnɛ na a? Aní banama gi bénu Yudanɛ fɛ Aya onu na a? Kikakaa elu e, onu ba fɛ ɔnɛ. 30Abla gi Aya tole ɔlɛ ɛ, aamani Yudanɛ ma ní kude gyɔgyɔɔ aʋa gani ba kuziŋaa aʋa, lɛ aamani banama gi bénu Yudanɛ ma fɛ ni kude gyɔgyɔɔ aʋa gani ba kuziŋaa liɔ ke me e. 31Kɔ lɛ ese linu si gani kuziŋaa liɔ ya aʋa ɛ, kwiyurɔ Ɔsã nɔ na a? Kura aníte, boŋu i, kwivu Ɔsã nɔ gaglaa.",https://www.bible.com/bible/1982/ROM.3.AVN
ROMA 4,"Abraham yɛ kuziŋaa kunu liŋwitsɛ ɛ
1Liboe woli kwiapani dzɛ ɛ?, Abraham gi onu blɔ Ɔka tsitsi ye e, liboe woli amɔ xe ete ni liboe lɛ ya su i? 2Atɛsi yɛ eboe gbã kubitɛ mɛ Aya amɔ yɛ si yɛ bede bɛgyɔ ɛ, nya liboe lilɛ yɛ awla gi lɛ aʋa aafeke isu i; pɔ̀ aní Aya aŋu mɛ ɛ. 3Lɛ ese linu si Aya liboe le lipani si, “Abraham azɛ Aya aʋa aŋa, lɛ kɔkpɛ yɛ kuziŋaa loso e, Aya azɛ yɛ ŋwisi ɔnɔ gi yɛ kude kwigyɔ ɛ.”
4Ɔxwɛwa bizɛɛtsa liʋɛ ɛkɔ, ɔ́trakɔ lɛ ŋwisi bidɔ kɔkɔ binu u; boŋu i, binu liʋɛ gi bɛtsa ɛki yɛ ɛ. 5Pɔ̀ banama gi bɛkɔ ba aŋu na ɛtrɔ ní kuziŋaa aʋa a, gi aní ba axwɛwawa la aʋa a, xe bɛzi Aya a gi yɛ izɛɛtsà litsi gyɔgyɔ ɛki banima ɛ, kuziŋa liɔ ya su axwɛ Aya izɛwa, xe izɛmɔ banɔ ba klɔ si ba linɛ ligyɔ ɔ. 6Liboe lɛ ya su Dawid apani gi apani ní isami i nɛ gi ɔnɔ izɛmɔ su u, xe Aya azɛ yɛ si yɛ bede ʋa bɛgyɔ ɔ, gi Aya ódi yɛ axwɛ ana gi awa kyɛ ɛ: 7Dawid apani si
“Isami iaku banama gi bɛkɔ ba kesetataa ɛkyɛ ba a,
isami iaku banama gi bɛkɔ bidɔ ewe ba eboe zimizi na ɛ.
8Ɔsamì nɛ onu ɔniliɛ klɔ
gi Ɔkaɛ ɔ́trabu akɔnta ní yɛ kesetataa su u!”
9Isami inɛ su gi Dawid apani i, inu banama tètè gi bɛtsa ɔyaʋi ba inɛ na a? Kura! Ilɛ ɛki banama gi bátsa iyaʋi kɔ kyɛ ɛ. Kwipani si, Abraham azɛ Aya aʋa aŋa, lɛ gani yɛ kuziŋaa mɛ ɛ, Aya azɛ yɛ ŋwisi ɔnɔ gi yɛ bede ʋa bɛgyɔ ɔ. 10Lipoe woli liboe lɛ ya liba lɛ mɛ ɛ? Liba ɛkpɛ ɔtɔ ɛki yɛ ɔyaʋi tsatsa lɔ loo lɛ kede na a? Liba ɛkpɛ ɔtɔ aní lɛ kede e. 11Aga ɔyaʋi tsatsa lɔ mɛ ní lɛ kede, lɛ yɛ ɔyaʋi tsatsa lɔ ligoʋi le lize gyesi gi abasɛ si kɔkpɛ yɛ kuziŋa loso e, Aya azɛ yɛ ŋwisi ɔnɔ gi yɛ bede ʋa bɛgyɔ ɔ, xe ableke aga ɔyaʋi tsatsa lɔ mɛ ɛ. Lɛ loso Abraham yɛ onu Ɔfuɛfuɛ nɔ mɛ Ɔka ki banama pɔ̀ gi bɛzi Aya aʋa ɛɛŋa a, lɛ bɛzi ba ŋwisi banɔ gi ba bede ʋa bɛgyɔ gani yɛ aʋa a, banama gi bága ɔyaʋi tsatsa lɔ mɛ fɛ ɛ. 12Yɛ ke onu Ɔka ɔki banama gi bɛga ɔyaʋi tsatsa lɔ mɛ ɛ, lɛ linu si kɔpɔni banama gi bɛga ɔyaʋi tsatsa lɔ mɛ ɛ, xe balɛ ní kuziŋa tuleo liɔ klɔ mɛ ɛ, gi blɔ ɔkaɛ Abraham eze e, xe ableke aga ɔyaʋi tsatsa lɔ mɛ ɛ.
Abraham azɛ aya yɛ kakaplɛa gani kuziŋaa mɛ
13Gi Aya aka aplɛ aki Abraham ni yɛ besoebi ba si kelea mɛ kiadzi ba kaŋase e, abitɛ lɛ nite, aní gi Abraham aga ní Ɔsã nɔ aʋa loso o, pɔ̀ gani kude gyɔgyɔ liɔ gi kuzɛɛba gani kuziŋaa mɛ loso o. 14Xegi banama gi bizɛga ni ɔsã nɔ aʋa ba bizɛzɛ kaŋasea ɛ, kɔlɔ kuziŋaa kúnu kididɔ ɔ, lɛ Aya yɛ kakaplɛa kébu libi tɔtɔ ɔ. 15Lɛ ese linu si Ɔsã nɔ izɛɛmani Aya yɛ kusuyeʋio; pɔ̀ niklɔ gi Ɔsã nɔ ɔma ɛ, ɔsã nɔ ese kutata tɔtɔ kyɛ kúma a.
16Lɛ loso Aya yɛ kakaplɛa, bɛtrɔ ka ní kuziŋaa aʋa, tɔ kakaplɛa keze liklatrɔtrɔ ŋwisi Aya yɛ lipomepɛpɛ nɛ bidɔkɔkɔ faã ki Abraham yɛ besoebi ba petee aní ki banɔ baklɔ gi bizɛɛga ní Ɔsã nɔ aʋa a, pɔ̀ ki banɔ baklɔ fɛ gi bɛziŋa ŋwisi Abraham kinɛ ɛ. Lɛ ese linu si Abraham yɛ onu ɔka ki blɔ petee; 17ŋwisi kiliɛ gi bɛŋwlimi kpɛ ní Aya yɛ liboe le me si, “Mabitɛ wɔ ɔka aki amade glegle.” Yɛ onu blɔ ɔka ní Aya aŋu mɛ, gi yɛ aʋa Abraham azɛ aŋa ɛ, Aya gi yɛ kigaglaɛ kizɛɛki bekpo ba bizeedzi ligbã́ nɛ ɛ, lɛ yɛ izɛɛki si kidɔ gi kíze edi i, si kiba kɛ mɛ.
18Abraham azɛ aŋa lɛ edi kudeonu, gi nya liboeboe líze e, gi liaki kudeonudidi uliɔ klɔ ɔ, gani lɛ mɛ ɛ, lɛ edzì “ɔka aki amade glegle e.” Ŋwisi kiliɛ gi bɛsi yɛ si “nite wɔ besoebi ba kyɛ biasrɛ ɛ.” 19Abraham azɛ agɔ alafa tole kloe; pɔ̀ gi egyo yɛ kisugyaɛ edi i, ɔnà odo yɛ lipo o, gi amɔ si yɛ ana kutsedeo onu fɛ ɛ, aloo ní lɛ mɛ si Sarai adɔ kubipɔ ede aza kyɛ ɛ. 20Pɔ̀ ɔna ódo yɛ lipo o, boŋu i, evu Aya yɛ kakaplɛa mɛ gaglaa; lɛ yɛ kuziŋaa kwiki yɛ kigagla, lɛ aki Aya kukpɔ̀kpɔ̀ ɔ. 21Aka ní lɛ aʋa mɔmɔmɔ si kigagla kilɛ Aya awla gi aabitɛ kidiliɛ gi aka aplɛ ɛ. 22Lɛ loso “Aya azɛ Abraham gani yɛ kuziŋaa mɛ si onu ɔnɔ gi yɛ bede ʋa bɛgyɔ ɔ.” 23Eboe la gi ɛpani si i, “bɛzi yɛ” ŋwisi ɔnɔ gi yɛ bede ʋa bɛgyɔ ɛ báŋwlimi na aki yɛ tètè e. 24Pɔ́ bɛŋwlimi na ɛki blɔ banama kyɛ gi biazɛ ŋwisi banɔ gi ba bede ʋa bɛgyɔ ɛ, gi kwizi yɛ aʋa ɛɛŋa ɛ, ɔniliɛ gi ayɔ ni blɔ Ɔkaɛ Yesu adɔ ni bekpo ʋa mɛ ɛ. 25Kɔkpɛ blɔ eboe zimizi na loso e, Aya ayurɔ yɛ akɔ si otse, lɛ Aya ayɔni yɛ tɔ ɔlulɔ blɔ ni Aya kusi i.",https://www.bible.com/bible/1982/ROM.4.AVN
ROMA 5,"Aya aki kusuyɔ ni isami
1Abla gi Aya azɛ blɔ gani kuziŋaa mɛ si blɔ bede ʋa bɛgyɔ ɛ, kwimɔ kusuyɔ ni Aya gani blɔ Ɔkaɛ Yesu Kristo aʋa. 2Amani blɔ gani kuziŋaa mɛ gi kwimɔ kudeonu ni Aya yɛ lipomepɛpɛ nɛ mɛ gi kulɛ abla ɛ. Lɛ kwimɔ isami ní kudeonudidi uliɔ gi kulɛ blɔ awla a, si kwimɔ libi ní Aya yɛ kusudra mɛ. 3Aní lɛ tètè, kwimɔ isami ní blɔ baxixa ʋa mɛ, lɛ ese linu si kwite si baxixa ʋa bizɛɛmani igyidodo, 4igyidodo izɛmani kizeze me gbã; lɛ kizeze me gbã kizɛki kudeonudidi i. 5Lɛ kudeonudidi uliɔ ya kuʋíbu ɔna ní blɔ lipo o, lɛ ese linu si Aya yɛ akɔ yɛ kunɔlɔɔ akpɛ ní blɔ ina nɛ mɛ gani Ɔfuɛfuɛ Dradra lɔ gi onu Aya yɛ bidɔkɔkɔ ʋɛ mɛ ɛ.
6Lipoe lɛ gi kibitɛ kíze ní blɔ su i, Kristo etse aki banama gi béte Aya a ní lipoe lɛ gi Aya akya aʋa a. 7Linu liboe gagla si ɔnɔ otse ní ɔnɔ gi ɔlɛ ní kude gyɔgyɔ aʋa ɛ litukpo. Lɛ ƒaã xe ɔnɔ aasi si yitse ní ɔnɔ gbã litukpo o. 8Pɔ̀ Aya ebu abasɛ blɔ kiliɛ gbɛgbɛ gi alɔ blɔ ɛ, lɛ ese linu si lipoe lɛ gi kwize banɔ zimizi i, Kristo etse aki blɔ. 9Abla gi bebu blo egani yɛ ika lɛ mɛ ɛ, kitɛ gbɛgbɛ liaze xe yɛ kutseo kwiabu blo dɔni Aya yɛ kusuyeʋio me gani yɛ mɛ ɛ! 10Kɔlɔ gi kwize Aya yɛ ahwafianɛ ma a, xe Aya edzini blɔ ni yɛ akpɛ likpɔ, gani Yebi ye yɛ kutseo me e, lɛ abla gi Aya alulɔ blɔ ni yɛ kusi i, kitɛ gbɛgbɛ, ɔ́traki blɔ ligbã́ gani Kristo yɛ ligba nɛ mɛ ɛ! 11Pɔ̀ aní lɛ odukɔ lɔ klɔ ɔ, kɔpɔnɔ ɛ, kuzɛmɔ isami kɔkpɛ kidiliɛ gi Aya abitɛ ɛ, gani blɔ Ɔkaɛ Yesu Kristo me, gi abla ɛ, Aya akpɛ blɔ ni yɛ likpɔ.
Gani Adam aʋa ɛ, kutseo kwiba, pɔ̀ gani Yesu aʋa ɛ, ligbã́ nɛ liba
12Eboe zimizi na ɛba kelea mɛ ɛ, gani ɔnɔ tole aʋa a, lɛ yɛ eboe zimizi na ɛmani kutse e, gani lɛ mɛ ɛ, kutseo kwiba ɔnɔ kakaa aʋa, lɛ ese linu si ɔnɔ kakaa abitɛ eboe zimizi i. 13Xe ableke biaaki ɔsã nɔ ɛ, eboe zimizi eze ní kelea mɛ. Pɔ̀ niklɔ gi ɔsã nɔ ɔma ɛ Aya óʋibú banɔ zimizi ba lipɔ ɔ. 14Pɔ̀ dɔni Adam lipoe le aʋa zɛɛkɔna ni Mose lipoe le e, kutseo kwiŋa banima petee aʋa a, banama gi bábitɛ eboe zimizi ŋwisi Adam kiniɛ gi ata Aya yɛ ɔsã nɔ ese kyɛ ɛ. Adam eze ɔnutɔ gi eyi ɔniliɛ gi atrába ɛ. 15Pɔ̀ ba tiaʋa bénu kidɔ tile e, lɛ ese linu si Aya yɛ bidɔkɔkɔ ʋɛ gi akɔ faã ɛ, bíma ŋwisi Adam yɛ liboe zimizi nɛ gi abitɛ ɛ. Lɛmɛ lidra si banɔ glegle betse kɔ kpɛ ɔnɔ tole liɛ klɔ yɛ eboe zimizi na. Pɔ̀ Aya yɛ lipomepɛpɛ nɛ likeme sanɔ kooko lɛ nite ke yɛ bidɔkɔkɔ ʋɛ gi akɔ faã ki banɔ glegle ba gani Yesu Kristo yɛ lipomepɛpɛ nɛ mɛ kyɛ bisrɛ ɛ. 16Lɛ lidzegaga lilɛ ní Aya yɛ bidɔkɔkɔ ʋɛ ni ɔnɔ tole yɛ eboe zimizi na kusi i, litsixwaxwa nɛ ligba eboe zimizi na ɛkpɛ ɛ; gi bebu ɔniliɛ klɔ ʋa lipɔ ɔ. Pɔ̀ lɛ klɔ ʋa kede e, ni eboe zimizi glegle kede e, Aya yɛ bidɔkɔkɔɛ ʋɛ gi kúgyeno e, biba gi bɛtsà litsi iiki blɔ si blɔ linɛ ligyɔ. 17Lilɛ lɛ mɛ si gani ɔnɔ tole yɛ liboe zimizi ne me e, kutseo kwikpese kaʋa kuŋa kɔkpɛ ɔnɔ tolee loso. Pɔ̀ lixwɛ nɛ gi ɔnɔ tolee Yesu Kristo awa ɛ, likeme sani kidiliɛ gi kiba kɛ mɛ kɔkpɛ ɔnɔ tolee yɛ eboe zimizi na ɛ. Kitɛ banɔ baklɔ petee gi bɛzi Aya yɛ lipomepɛpɛ srɛsrɛ ɛ, lɛ xe ba bede ʋa bɛgyɔ ɔ, biaŋa kukusi ní ligbã nɛ mɛ gani ɔnɔ tolee Yesu Kristo aʋa a.
18Lɛ klɔ loso ɛ; kiliɛ gi bebu banima petee lipɔ kɔkpɛ ɔnɔ tole eboe zimizi na loso e, niteme ke gani kidɔ gbã tile kubitɛɔ mɛ ɛ, Aya aki si banima petee bede ʋa bɛgyɔ xe aki ba ligbã́ a. 19Lɛ ŋwisi kiliɛ gi gani ɔnɔ tole yɛ kutumonumonu yo me e, banima petee bedzi banɔ zimizi i, nite ke kɔ gani ɔnɔ tole yɛ kutununu yo me e, Aya aaki si banima petee ba bede ʋa biagyɔ.
20Bɛkpɛ ɔsã nɔ tɔ eboe zimizi na aasrɛ apɔnɔ ɔ. Pɔ̀ gi eboe zimizi na ɛsrɛ ɛ, Aya yɛ lipomepɛpɛ nɛ kyɛ lisrɛ ɛsanɔ. 21Lɛ loso e, ŋwisi kiliɛ gi kuzimizi yo kwiŋa banima ligbã nɛ aʋa gani kutse me e, niteme ke Aya yɛ lipomepɛpɛ nɛ kyɛ liŋa aʋa gani kude gyɔgyɔ aʋa gi kwigbani blɔ ɛtsinɔ ní ligbã moblo le me gani Yesu Kristo blɔ Ɔkaɛ aʋa a.",https://www.bible.com/bible/1982/ROM.5.AVN
ROMA 6,"Mletse aki eboe zimizi na tɔ mleze ligbã ní Kristo me.
1Kɔlɔ liboe woli kwiapani i? Kwiatrɛ ní eboe zimizi na kubitɛɔ aʋa tɔ Aya yɛ lipomepɛpɛ nɛ lisrɛ pɔnɔ ɔ? 2Lítraze nite kura! Lɛ ese linu si kwitse lɛ eboe zimizi na ámɔ kigagla ní blɔ aʋa tɔ ɔ, lɛ kitɛ mɛ kwiaze ní eboe zimizi na mɛ dzɛ ɛ? 3Aloo mléte si gi bɛkpɛ kuni ki blɔ ɔ, xe kwidzi tole ni Kristo Yesu i, kikpɛ bɛkpɛ kuni ki blɔ ɔ, xe kwidzi tole ni yɛ kutseo na a?. 4Gani blɔ kuni kpɛkpɛɔ mɛ ɛ, blɔ fɛ kwitse lɛ bevive blo epɔni yɛ, tɔ kiliɛ gi bɛyɔni yɛ ɛdɔni bekpo ʋa mɛ gani Yɛka kusudra kigaglaɛ mɛ ɛ, nite blɔ fɛ kwiayɔ xe kwiaze ligbã vuvu nɛ ɛ.
5Lɛ gi kwidzi tole ni yɛ ní kutseo me e, gi etse e, nite ke kwiaze tole ni yɛ gi bɛyɔni blɔ ɔ, ŋwisi kiliɛ gi bɛyɔni yɛ kyɛ kinɛ ɛ. 6Lɛ kwite si bɛkla blɔ kizeze me kokoe me ni Kristo o, ní yɛ osetsase lo su tɔ bikyrɔ blɔ kuzimizi yo kigaglaɛ atɔ kukíze banɔ dzidzi ɛki kuzimizi yo. 7Lɛ ese linu si xegi ɔnɔ etse e, izɛmɔ ɔwla edɔni kuzimizi yo kigaglaɛ ese e.
8Agi kwitse nì Kristo e, kwiziŋa si blɔ fɛ kwiaze ligbã nì yɛ. 9Lɛ ese linu si kwite si bɛyɔ nì Kristo edɔni bekpo ʋa mɛ ɛ, lɛ ɔ́tratse tɔ ɔ, kutseo kútraŋa yɛ aʋa tɔ ɔ. 10Lɛ loso e, gi etse tule e, kigagla kíma ní kuzimizi yo awla ní yɛ aʋa tɔ ɔ; lɛ abla ɛ, ɔlɛ yɛ ligbã́ nɛ ní likpɔkpɛkpɛ mɛ ni Aya. 11Niteme ke lilɛ si mlebu isu ya sì mletse, lɛ eboe zimizi na ámɔ kigagla ní mlɔ aʋa tɔ ɔ, pɔ̀ mlalɛ ligbã ní likpɔkpɛkpɛ mɛ ni Aya gani Kristo Yesu me e.
12Lɛ loso mlakíki si kuzimizi yo kuŋa aʋa ní mlɔ kisugya tsetsee liɛ ya mɛ ɛ, tɔ mlazɛyurɔ isu iiki mlɔ kusuŋwasi yɔ. 13Loo tɔ mlayurɔ mlɔ kisugyaɛ kapɛatɔtɔ kɔ ki eboe zimizi kubitɛ ɛ. Boŋu i, mlayurɔ isu ya aki Aya, ŋwisi banama gi bɛɛdɔnɔ ní bekpo ʋa mɛ mani ligbã nɛ mɛ kinɛ ɛ. Mlayurɔ mlɔ isu ya petee aki Aya tɔ ɔwa mlɔ su axwɛ ki eboe gi alɛ ní kude gyɔgyɔ aʋa a. 14Líma si kuzimizi kuŋa mlɔ aʋa a; lɛ ese linu si mláma ní ɔsã nɔ ese. Boŋu i, mlalɛ ní Aya yɛ lipomepɛpɛ nɛ ese e.
Mleze banɔdzidzi aki kude gyɔgyɔɔ
15Kɔ liboe woli kwiapani i? Kuzɛɛbitɛ eboe zimizi na gi kúma ní ɔsã nɔ ese e, xe kulɛ ní Aya yɛ lipomepɛpɛ nɛ ese na a? Lítraze nite e! 16Sugba mlete si xe mlɛyurɔ isu ikɔ ŋwisi banɔdzidzi si mlaanu kutu ki onutɔ ɛ, mlenu banɔdzidzi ki ɔka liɛ klɔ gi yɛ axwɛ mlɛɛwa ɛ. Kɔ mlenu banɔdzidzi ki kuzimizi gi kwiagbani mlɔ kutsinɔ ní kutse me e, loo ki kutununu gi kwiagbani mlɔ kutsinɔ ní kude gyɔgyɔ aʋa a. 17Pɔ̀ kwido Aya ɖase! Gi lipoetɔ zanɔ ɛ mleze banɔdzidzi ki eboe zimizi i. Pɔ̀ abla ɛ, mleenu kutu ni mlɔ ɔna petee ɛki anukwarɛɛ liboe lɛ gi kwibasɛ mlɔ ɛ. 18Bebú mlo liʋɛ mɔtsa ɛdɔni eboe zimizi na iwla mɛ, lɛ mledzi banɔdzidzi iiki kude gyɔgyɔ ɛ. 19Mɛɛwa liwe kakaa siya sɛ su axwɛ ní ya tɔ mlaanu eboe la ese e. Lipoetɔ gi liza ɛ, mlɛyurɔ isu ya petee ŋwisi banɔdzidzi ki anyaniboe ni litukpo me gagla ni eboe zimizi kakaa elu. Niteme ke, abla ɛ, lilɛ si mlayurɔ isu ya petee akɔ ŋwisi banɔdzidzi ki kude gyɔgyɔɔ tɔ mlɔ isu ya idra aki Aya.
20Lipoe lɛ gi mleze banɔdzidzi ikí eboe zimizi na ɛ, mlɛmɔ ɔwla ɛdɔni kidiliɛ gi Aya apɛ mɛ ɛ. 21Libi woli mlɛmɔ ɛdɔni eyeyeboe ala gi mlɛbitɛ zanɔ ɔ, xe eeku mlɔ kuyeo abla mɛ ɛ? Kutse kunu eboa la klɔ ʋa la libi le! 22Pɔ̀ abla ɛ, Aya ebu mlo adɔ ni eboe zimizi na iwla mɛ ɛ, lɛ mleedzi yɛ banɔdzidzi i. Mlɔ libi le linu ligbã́ gi bɛkɔ ɛki Aya petee e, lɛ lilɛ gi liado dɔni lɛ mɛ ɛ, lɛ linu ligbã moblo le. 23Lɛ eboe zimizi na la liʋɛ nɛ linu kutse e, pɔ̀ Aya yɛ bidɔkɔkɔɛ ʋɛ gi izɛɛkɔ faã ɛ, bɛ binu ligbã́ moblo le ní likpɔkpɛkpɛ mɛ ni Kristo Yesu blɔ Ɔkaɛ.",https://www.bible.com/bible/1982/ROM.6.AVN
ROMA 7,"Liŋwitsɛ dɔni Kudzɛgbanɔ mɛ ɛ
1Mɛ benemi ba, lɛ mɛ lidra si mlaanu liboe lɛ gi matrapani i ese, lɛ ese linu si mlɔ pɔ́ mleete kiditɔ ní ɔsã nɔ su u. Ɔsã nɔ izɛɛgbani banɔ ligbã́ gi banɔ ba klɔ balɛ ligbã́ nɛ ɛ. 2Ŋwi liŋwitsɛ kinɛ ɛ, ɔdzɛ gi odi ni onyime e, ɔsã ɛnya ɔdzɛ ni yenye kpɛ likpɔ, xe onyimee ɔlɛ ligba nɛ ɛ; pɔ̀ xe yenye etse e, kɔ ɔdzɛɛ amɔ ɔwla ní ɔsã nɔ gi ɛnya yɛ ni onyimee iwla mɛ ɛ. 3Lɛ loso e, xe azeeze ni onyime dzedze e, gi yenye ɔlɛ ligbã́ nɛ ɛ, biapani si ɛɛsi enyimeboe; pɔ̀ xe yenye etse e, ɔdzɛɛ amɔ ɔwla ní ɔsã nɔ onu lɛ lítraze si ɛɛsi enyimeboe e, xe azeezeni onyime dzedze e.
4Nite ke lilɛ ki mlɔ mɛ benemi ba. Ni ɔsã nɔ onu i, lilɛ ŋwisi mlɔ fɛ mletse, lɛ ese linu si mlenu Kristo yɛ kisugyaɛ kapɛ katɔ; lɛ abla ɛ, mlenu yɛ banɛ gi bɛyɔnɔ ɛdɔni kutseo me e, tɔ kwiabu libi ní Aya yɛ axwɛwawa la mɛ. 5Lɛ gi kwize ligbã́ nɛ ní blɔ banɔ gbagbe ba kilɛlɛɛ mɛ onu i, ɔsã nɔ ɛɛhwani kulekuku zimizi yo ní blɔ mɛ si kubitɛ eboe zimizi na, lɛ lɔ izɛwa axwɛ na ní blɔ mɛ gi kidiliɛ gi kwibitɛ ɛ, kimani kutse e. 6Abla kɔ ɛ, kwido ní Ɔsã nɔ ese, lɛ ese linu si kwitse ki kidiliɛ klɔ gi kɛ kinya blɔ ɛ. Kuʋísumu ní kude kokoo aʋa ní kiliɛ ɔsã nɔ gi bɛŋwlimi plɛ ɛ, ɛpɛ si kuzeesumu aʋa tɔ ɔ, pɔ̀ ní kude vuvu yɔ gi Ɔfuɛfuɛ nɔ ɛbasɛ si kuze aʋa a.
Ɔsã nɔ ɛki si kwite blɔ eboe zimizi na
7Kɔ kipani kwiapani si, Ɔsã nɔ ɔtutɔ lɔ onu kidɔ zimizi na a? Kura lítraze nite! Pɔ̀ Aya ɔsã nɔ ɛki si mete kidiliɛ gi kuzimizi kunu u. Xe nya ɔsã nɔ ɔ́pani si, “Wukíkɔ kaŋuza ní kidiliɛ gi kinu ɔnutɔ kinɛ su i”, nya mátrate kidiliɛ gi kinu kaŋuzã a. 8Pɔ̀ gani ɔsãa lɔ klɔ aʋa ɛ, kuzimizi yo kwimɔ kɔ kudeonu lɛ kwihwa ni kaŋuza kakaa elu ní mɛ mɛ̀ ɛ. Xegi ɔsã nɔ ɔma ɛ, kuzimizi yo kunu bidɔ tsetse. 9Mɛ ɔtutɔ fɛ meze ligbã́ gi ménu ɔsã nɔ ese e; pɔ̀ lipoe lɛ gi menu ɔsã nɔ ɛ, kuzimizi yo kwidzi ligbã́, lɛ metse e. 10Lɛ ɔsã nɔ gi bɛki si ɔmani ligbã́ ɛ, ní mɛ kapɛa mɛ ɛ, ɛmani kutse.
11Lɛ kuzimizi yo kwimɔ kɔ kudeonu u, lɛ gani ɔsã nɔ mɛ ɛ, kwimeni me lɛ kwiye me e.
12Kɔlɔ, ɔsã nɔ ɔtutɔ lɔ ɛdra, lɛ lɔ kukpɛkpɛɔ su kwidra, kwina, lɛ kwipɛ ɛ. 13Pɔ̀ kɔ kibasɛ libasɛ si kidiliɛ klɔ gi kipɛ ɛ, kɛ kimani kutseo ɛki mɛ na a? Kura! Kuzimizi yo kwikɔ; gi kwiwa kidɔgbã su axwɛ ɛ, kuzimizi yo kwimani kutse ɛki mɛ ɛ, tɔ kɔ kizezee me ɔtutɔ lɔ ɛ, kwiaŋwi. Lɛ loso gani ɔsã nɔ mɛ ɛ, kuzimizi yo kwibu ibasɛ si kwinyani isanɔ ɔ!
Kuŋwlɛŋwlɛ ni blɔ mɛ
14Kwite si Ɔsã nɔ onu Ɔfuɛfuɛ nɔ mɛ bidɔ; pɔ̀ menu kisugya gi kuzimizi kuzɛɛŋa mɛ aʋa a. 15Maʋínu kidiliɛ gi mizɛɛbitɛ ɛ ese; pɔ̀ máʋibitɛ kidiliɛ gi maapɛ si mibitɛ ɛ, boŋu i, mizɛɛbitɛ kidiliɛ gi mekyri i. 16Agi kidiliɛ gi kɛ mizɛɛbitɛ ɛ, xe aní kɛ mizɛɛpɛ si mibitɛ ɛ, libasɛ si madimɛ si ɔsã nɔ ɛgyɔ ɔ. 17Lɛ loso e, aní mɛ mɛɛbitɛ kidiliɛ gi mɛɛbitɛ ɛ; pɔ̀ kuzimizi uliɔ gi kukpasi ní mɛ mɛ̀ ɛ, kɔ kwibitɛ lɛ.
18Mete si bidɔ gbã bíma ní mɛ mɛ̀ ɛ, ŋwisi ɔnɔ kinɛ ɛ. Gi mizɛɛpɛ si mibitɛ eboe gbã kyɛ ɛ, maʋítani la kubitɛ ɛ. 19Máʋibitɛ eboe gbã na gi mapɛ si míbitɛ ɛ; boŋu i, mizɛɛbitɛ eboe zimizia na gi maʋípɛ si mibitɛ ɛ. 20Xe mabitɛ kidiliɛ gi mápɛ si mibitɛ tɔ ɔ; boŋu i, kuzimizi uliɔ klɔ gi kukpasi ní mɛ mɛ̀ ɛ, kɔ kwibitɛ nite eboa la ya.
21Lɛ loso mamɔ si ɔsã nɔ ya ɛɛwa lɔ axwɛ na; xegi mapɛ si mibitɛ kidiliɛ gi kipɛ ɛ, kidiliɛ gi kinyani i, kɛ ko kilɛ gi maabitɛ ɛ. 22Ní mɛ ɔna nɔ mɛ ɛ, mizɛɛmɔ isami ní Aya yɛ ɔsã nɔ su. 23Pɔ̀ mamɔ ɔsã dzedze gi ɛɛwa axwɛ ní mɛ isu ya mɛ ɛ, ɔsã gi ɛɛta kigũ ni ɔsãa nɔ aʋa gi mɛ ɔna nɔ ɛtrɔ awla ɛ. Biki si medzi ɔnɔ gi bɛkpɛ ligba ɛki kuzimizi yo ɔsã nɔ gi ɛɛwa axwɛ na ní mɛ isu ya mɛ ɛ. 24Medzi ɔsigaganete! Nyaŋwɛ aabu mɛ ní mɛ kisugyaɛ liɛ ya awla gi kiitsini mɛ ní kutse mɛ ɛ? 25Medo Aya ɖase si gani blɔ Ɔkaɛ Yesu Kristo aʋa ɛ, mamɔ kubúbú.
Lɛ linu si ní mɛ ɔtutɔ mɛ kapɛa mɛ ɛ, maatani Aya yɛ ɔsã nɔ kusumu ní mɛ ɔna nɔ mɛ, pɔ̀ me kisugyaɛ kɔ ɛ, kisumu kuzimizi yo ɔsã nɔ ɔ.",https://www.bible.com/bible/1982/ROM.7.AVN
ROMA 8,"Ligbã́zeze ní Ɔfuɛfuɛ dradra lɔ mɛ
1Lɛ loso e, lipɔ bubu itɔtɔ líma ɛki banama gi balɛ ligbã́ a xe benu kidɔ tile nì Kristo Yesu u. 2Lɛ ese linu si Ɔfuɛfuɛ nɔ mɛ ɔsã nɔ, gi izɛɛmani blɔ ligbã́ nɛ ní likpɔkpɛkpɛ mɛ nì Kristo Yesu i, ɛki mɛ ɔwlamɔmɔ dɔni ɔsãa nɔ gi lɔ izɛɛmani kuzimizi nì kutse me e. 3Kidiliɛ gi Aya yɛ Ɔsã nɔ gi aki Mose ɔ́tani kubitɛ ɛ, kɔkpɛ gi ɔnɔ gbagbe ɔ́tani ɔsã nɔ aʋa kubitɛ ɛ, kɛ Aya abitɛ. Aya ebu kuzimizi yo ní ɔnɔ gbagbe ligbã́zeze ne me lipɔ gi atsisi yɛ ɔtutɔ Yebi ye e, xe aba ní ɔnɔ kizeze me ŋwisi blɔ kuzimizi yo kizeze me. Aba si yikɔ isu ikyɛ ní banɔ dzedze ba eboe zimizi na litukpo. 4Aya abitɛ lɛ nite tɔ ɔsã nɔ lɔ kupɛpɛ gyɔgyɔ kwiaba kɔ mɛ tututu ní blɔ banama gi kulɛ ligbã́ nɛ ní Ɔfuɛfuɛ dradra lɔ kupɛpɛɔ onu u, lɛ aní ní kisugyaɛ kupɛpɛɔ onu u. 5Banama gi balɛ ligbã́ nɛ ko ŋwisi kiliɛ gi ba kisugyaɛ kizezee me kiʋi dɔni ba awla ɛ, ba begyodi ʋa balɛ ní ba kisugyaɛ kupɛpɛɔ ese e. Banama gi balɛ ligbã́ nɛ ŋwisi kiliɛ gi Aya yɛ Ɔfuɛfuɛ nɔ izɛsi ba ɛ, ba begyodi ʋa balɛ ní Aya yɛ Ɔfuɛfuɛ nɔ lɔ kupɛpɛɔ ese. 6Lɛ ɔniliɛ gi yɛ begyodi ʋa balɛ ní kidiliɛ ɛ, gi yɛ kisugyaɛ kiipɛ aʋa ɛ, izɛɛmɔ kutse e. Pɔ̀ ɔniliɛ gi yɛ begyodi ʋa balɛ ní Aya yɛ Ɔfuɛfuɛ nɔ kupɛpɛɔ aʋa ɛ, izɛɛmɔ ligbã́ ni kusuyɔ. 7Lɛ loso banɔ biadzi ahwafianɛ ki Aya xegi kisugyaɛ kiigbani ba begyodi ʋa ɛ, lɛ ese linu si baʋínu kutu ki Aya yɛ ɔsã nɔ ɔ, lɛ batrátani ɔsã nɔ aʋa kubitɛ kyɛ ɛ. 8Banama gi bizeexo kisugyaɛ kutu i, batrátani Aya aŋu kuku.
9Pɔ̀ mláma ligbã́ ŋwisi kiliɛ gi mlɔ kisugyaɛ kizɛɛsi mlɔ si mlabitɛ ɛ; boŋu i, mlalɛ ligbã́ nɛ ŋwisi kiliɛ gi Ɔfuɛfuɛ nɔ izɛɛsi mlɔ ɛ. Ní anukwarɛ mɛ ɛ, Aya yɛ Ɔfuɛfuɛ nɔ ɔkpasi ní mlɔ mɛ. Ɔniliɛ mɛ gi Kristo yɛ Ɔfuɛfuɛ nɔ ɔma ɛ, ónu yɛ ɔnɛ. 10Pɔ̀ xegi Kristo ɔlɛ ní wɔ mɛ kyɛ ɛ, wɔ kisugyaɛ kiatse kɔkpɛ kuzimizi yo loso. Pɔ̀ wɔ Ɔfuɛfuɛ nɔ ɔlɛ ligbã́, lɛ ese linu si Aya aki si wɔ bede ʋa bɛgyɔ. 11Xe Aya yɛ Ɔfuɛfuɛ nɔ gi ɛyɔni Yesu idɔni kutse me e, ɔlɛ ní mlɔ mɛ, kɔlɔ ɔniliɛ klɔ gi ayɔni Kristo adɔ ni kutseo me e, aaki mlɔ kisugyaɛ gi kiatse e, fɛ ligbã́ gani yɛ Ɔfuɛfuɛ nɔ gi ɔkpasi ní mlɔ mɛ aʋa a.
12Lɛ loso mɛ benemi ba a, kwidɔ liʋɛ, pɔ̀ aní si kuze ligbã́ nɛ ní kisugyaɛ liɛ ya kupɛpɛɔ onu u. 13Lɛ ese linu si xegi mlalɛ ligbã́ nɛ ní kiliɛ gi mlɔ kisugyaɛ kipɛ onu i, mlɛtratse; pɔ̀ xe Aya yɛ Ɔfuɛfuɛ nɔ ɛpɔni mlɔ ɔ, xe mleye mlɔ kiboebitɛ zimizi ye e, mlaze ligbã́. 14Lɛ ese linu si banama gi Aya yɛ Ɔfuɛfuɛ nɔ ɛɛgbanɔ ɛ, ba benu Aya yɛ bebi ba a.
15Lɛ Ɔfuɛfuɛ nɔ gi Aya aki mlɔ ɛ, ɔ́bitɛ mlɔ banɔdzidzi gi aaki si mlaazese lifu u; boŋu i, Ɔfuɛfuɛ nɔ aabitɛ mlɔ Aya yɛ bebi, lɛ ni Ɔfuɛfuɛ nɔ kigaglaɛ kwixwa Aya si, “Ɔka! mɛ Ɔka!” 16Aya yɛ Ɔfuɛfuɛ nɔ ni blɔ ifuɛfuɛ nɛ izɛɛtrɔ likla lɛ aʋa si Aya yɛ bebi kunu u. 17Agi kunu yɛ bebi i, kwiamɔ kukrira liɔ gi abla aplɛ aki yɛ banima ɛ, lɛ blɔ fɛ kwiamɔ kɔpɔni Kristo kidiliɛ gi kɛ Aya abla aplɛ aki yɛ ɛ; lɛ xe kwimɔ ɔŋakɔ ní Kristo yɛ ɔziã nɔ mɛ ɛ, blɔ fɛ kwiamɔ ɔŋakɔ ní yɛ kusudra mɛ ɛ.
Kusudraa ní Ɔtɔ nɔ mɛ
18Makɔ lɛ si blɔ kupɛpɛɔ ní lipoe lɛ ya mɛ ɛ, batrátani kɔ kukɔsrɔ nɔ kusudraa liɔ gi Aya atrábu ibasɛ blɔ lɛ kede e. 19Aya yɛ bidɔbitɛbitɛ ʋɛ pɔ́ biidi kudeonu vevee iiki Aya si obu yɛ bebi ba basɛ. 20Lɛ ese linu si Aya atrɔ lɛ si yɛ bidɔbitɛbitɛ ʋɛ ɛ, bialila bɛ kidiliɛ gi kɛ loso bɛbitɛ ʋɛ ɛ, aní ní bɛ kupɛpɛɔ onu u, pɔ̀ Aya ɔtutɔ atrɔ lɛ nite e. Pɔ̀ kudeonu didi uliɔ kwize, 21si Aya aabu yɛ bidɔbitɛbitɛ ʋɛ liwetɔ dɔni bɛ ɔnɔdzidzi kuzeze me ki kutse ni kufumufumu mɛ lɛ Aya aaki biamɔ ba kapɛa ni Aya yɛ bebi ba ɔwlamɔmɔ nɔ gi lɔ kudeonu beedi i me. 22Lɛ kwite si gakɔna nì abla ɛ, Aya yɛ bidɔbitɛbitɛ ʋɛ petee biinimì ŋwisi kiliɛ gi bizeenu kuyeʋiyeʋi ní kubipɔ mɛ kinɛ ɛ.
23Pɔ̀ aní yɛ bidɔbitɛbitɛ ʋɛ tete ko biinimì i; blɔ banama awla gi Ɔfuɛfuɛ nɔ ɔlɛ ɛ, ŋwisi Aya yɛ bidɔkɔkɔ tɔpu mɛ fɛ ɛ, kuzeenimi ní isu ya mɛ, gi kwipe si Aya ɔbitɛ blɔ yɛ bebi ba ɛ, tɔ ɔki si blɔ inɔse zizi nɛ pɔ́ kubúbú u. 24Lɛ gani kudeonudidi me e, kwimɔ kubúbú yo; pɔ̀ xegi kwimɔ kidiliɛ gi kɛ kwidi kudeonu ikɔ ɛ, kɔlɔ bínu kudeonudidi tɔ ɔ. Lɛ blɔ mɛ owoli izeedi kudeonu iiki kidiliɛ gi kwimɔ ɛ? 25Pɔ̀ xe kwidi i kudeonu iiki kidiliɛ gi kuʋímɔ ɛ, kwiapé ke ni litɔplɛplɛkese.
26Niteme Aya yɛ Ɔfuɛfuɛ nɔ fɛ ibazɛ ɛpɔni blɔ, xe kigagla kíma blɔ mɛ fɛ ɛ. Lɛ kúte kiliɛ gi kwiaxwa Aya a; Ɔfuɛfuɛ nɔ ɔtutɔ izeebu blɔ onu ki Aya ni kutaniɔ gi eboe atrátani kupani i. 27Lɛ Aya, gi ete kidiliɛ gi kikpasi ní blɔ ina nɛ mɛ ɛ, yɛ ke ete Ɔfuɛfuɛ nɔ begyodi ʋa kyɛ ɛ. Lɛ ese linu si Ɔfuɛfuɛ nɔ izeebu yɛ banima onu iiki Aya ni Aya yɛ kupɛpɛɔ onu.
28Lɛ kwite si ní kidɔ kakaa mɛ ɛ, Aya izɛwa axwɛ ɛki banama gi bɛlɔ yɛ ɛ, ba ligbã, banama gi axwa ní yɛ kupɛpɛɔ onu i. 29Banama gi Aya ebu kooko e, ebu ba lidze tɔ biadzi ŋwisi Yebi ye e, tɔ Yebi ye aadzi obi tsitsi ye ní benemi glegle kusi i. 30Lɛ loso banama gi Aya ebu lidze e, ba axwa; lɛ banama gi axwa ɛ, aki si ba bede ʋa bɛɛgyɔ, lɛ aki si bamɔ ba kapɛa ní yɛ kusudraa mɛ ɛ.
Aya yɛ kulɔlɔɔ ní Kristo Yesu me
31Ɔkpɛ la ya petee e, liboe woli kwiapani i? Xe Aya ɔlɛ ni blɔ kude e, nyaŋwɛ aayɔ kedu ní blɔ su u? 32Lilɛ́ nite si aní Aya a, gi ɔ́ka blɔ Yebi ye, pɔ̀ akɔ yɛ akɔ ní blɔ litukpo o! Gi akɔ Yebi ye aki blɔ ɛ, kigbe aagbe si yɛ ɔ́trakɔ kidɔ kakaa ɛki blɔ faã na a? 33Nyaŋwɛ aakɔ̀ liboe ní Aya yɛ banɔ kyakya ba su u? Aya ɔtutɔ apani si báŋa lipɔ ɔ! 34Kɔ nyaŋwɛ ɔlɛ gi aabu ba lipɔ ɛ? Aní Kristo Yesu gi etse e, aloo gi bɛyɔni ligbã́ nɛ ɛ, xe ɔlɛ ní Aya yɛ kaŋawla mɛ ɛ, xe ɛɛŋwlɛ blɔ litukpo o. 35Kɔ nyaŋwɛ aatani blɔ ni Kristo yɛ kunɔlɔɔ kusi kulɛ ɛ? Kunugu kwiatani lɛ kubitɛ ɛ? loo baxixa loo keduyɔyɔ loo kuʋɛ loo lipi loo ɔxa loo kutse na a? 36Kiliɛ gi Aya liboe le lipani i si,
“Kɔkpɛ mlɔ loso e, kwize ní kutse ɔxa mɛ ɛ, lipoe kakaa;
bɛbitɛ blɔ ŋwisi iʋesi gi bɛtrɛtsà kinɛ ɛ.”
37Pɔ̀, ní la ya petee me e, kwimɔ kaʋaŋaŋa petee gani Yesu mɛ, yɛ gi alɔ blɔ ɛ! 38Lɛ maka ní lɛ aʋa si kididɔ kíma gi kialɛ blɔ ni yɛ kunɔlɔɔ kusi i: kutse loo ligbã́, Aya baxwɛdzɛ loo ifuɛfuɛ zimizi ne gi iŋa aʋa ní lifunu ne loo kigagla dzedze etɔtɔ, abla loo ɔtɔ nɔ mɛ o, 39kididɔ ní ayɛɛ mɛ loo kesea ese, ni anukwarɛɛ mɛ kididɔ kíma ní kelea mɛ bidɔbitɛbitɛ ʋɛ kusi gi kiatani blɔ kufili ní Aya yɛ kunɔlɔɔ gi kunu blɔ kunɛ ɛ, gani Kristo Yesu blɔ Ɔkaɛ aʋa su u.",https://www.bible.com/bible/1982/ROM.8.AVN
ROMA 9,"Aya nì yɛ banima
1Liboe lɛ gi matrapani i, linu anukwarɛ; menu Kristo ɔnɛ lɛ máʋisɛ asia. Mɛ ɔna nɔ gi lɔ aʋa Aya yɛ Ɔfuɛfuɛ nɔ ɛɛŋa kyɛ ɛ, ɛɛka ní lɛ aʋa ɛki mɛ si máʋisɛ asia. 2Asigaga ɛɛga mɛ lɛ ɔna ɛɛta mɛ lipoe kakaa a. 3Lɛ ese linu si nya maapɛ si mɛ ɔtutɔ mize ní Aya yɛ ifixoxo ese e, tɔ mɛ ni Kristo kusi kùlɛ kɔkpɛ mɛ benemi ba, mɛ ɔtutɔ mɛ akɔanɛ ma loso. 4Ba benu Israel bebi ba; Aya azɛ ba si yɛ bebi lɛ ebu yɛ kusudraa ni kaʋaŋaa abasɛ ba a; anya onugu ni ba, lɛ aki ba Ɔsã nɔ ɔ; lɛ Aya abasɛ ba kiliɛ gi biasumu ye ní kude gbã aʋa a, lɛ bɛzi Aya yɛ kakaplɛa a. 5Bɛgyɔ ɛdɔ ní Yudanɛ ma baka ba okú gi ɛzi linyi me e, lɛ Kristo gi aba ŋwisi ɔnɔ gbagbe e, agyɔ ádɔ ní ba okú no me. Atɔ Aya gi ɛɛŋa aʋa ní ɔkɔ kakaa ɛ, ɔzɛ kukpɔ̀kpɔ̀ tsini kanɔmɛ anɔmɛ! Atɔ liba lɛ mɛ.
6Meʋípani si Aya ɔ́bitɛ ní yɛ kakaplɛa aʋa a; lɛ ese linu si aní Israel bebi ba pɔ́ benu Aya yɛ bebi ba. 7Lɛ aní Abraham yɛ besoebi ba pɔ́ benu Aya yɛ bebi ba. Aya asi Abraham si, “Gani Isak aʋa wɔamɔ besoebi ba ya gi ba maka aplɛ aki wɔ ɔ.” 8Lɛ libasɛ si bebi gi bɛpɔ ní kupɔpɔdeo onu i, bénu Aya yɛ bebi i; boŋu i, bebi ba ya gi bɛpɔ ní Aya yɛ kakaplɛa onu i, ba bɛkɔ si benu besoebi ba ɔtutɔ ɔ. 9Lɛ Aya aka aplɛ ni eboa la ya si, “Ni lipoe gbã nɛ aʋa ɛ, maadzi ba, lɛ Sarai aapɔ obinyime e.”
10Lɛ aní lɛ tètè e, lɛ ese linu si Rebeka yɛ bebinyime tiaʋa ba ɛ, ɔka tole blɔ ɔkatsitsi ye Isak yɛ eze ba ɔkaɛ.
11Lɛ tɔ obinyime tole e, yɛ kukyakya kuze ni Aya yɛ kupɛpɛɔ onu i, gi bápɔ ba a, xe biabitɛ kidɔ gbã loo kidɔ nyani nyani fɛ ɛ, Aya asi yɛ si;
12“Otsitsi ye aasumu ɔnuvɔɛ.” Lɛ loso Aya yɛ kukyakya kwidɔ ní yɛ kuxwaxwaa mɛ ɛ, lɛ aní ní kididɔ gi bɛbitɛ mɛ ɛ. 13Ŋwisi Kiliɛ gi Aya yɛ liboe le lipani si i, “Malɔ Yakob pɔ̀ mekyri Esau.” 14Kɔkpɛ la ya loso e, kɔ kipani kwiapani si Aya yɛ linɛ lígyɔ na a? Líma nite kura a. 15Lɛ apani aki Mose si i;
“Maadi ɔniliɛ gi mapɛ ɛ, asigaga;
lɛ mɛ ɔna nɔ aavu ɔniliɛ gi mapɛ ɛ.”
16Lɛ loso e, kididɔ kidɔ ní kidiliɛ gi blɔ banɔ gbagbe ba kwipɛ́ loo kwibitɛ su u, pɔ̀ ní Aya tètè yɛ asigaga didi la mɛ ɛ. 17Lɛ ese linu si ní Aya yɛ liboe le keplekpaa mɛ ɛ, Aya apani aki Farao Egipteanɛ ma Okusi yɛ si, “Medu wo kukusi tɔ gani wɔ aʋa ɛ, maabasɛ mɛ kigaglaɛ atɔ biaanu mɛ onu ní kelea petee me e.” 18Lɛ loso e, Aya izedi ɔnɔ kakaa gi apɛ́ ɛ, asigaga lɛ izɛbitɛ ɔnɔ kakaa gi apɛ́ ɛ ɔtumonu u.
Aya yɛ kusuyeʋio ni yɛ asigagadidi ki banima
19Pɔ̀ mlɔ mɛ tole aasi mɛ si, “Xe nite lilɛ ɛ, kitɛ Aya aabu ɔnutɔ lipɔ ɛ? Nyaŋwɛ aatani kedu kuyɔ ní Aya yɛ kupɛpɛɔ su i?” 20Pɔ̀ nyaŋwɛ wonu u, si wɔabu le onu ki Aya a? Kefukpo kaʋíʋi ka ɔʋɔʋɔ yɛ si, “Ege lɛ loso xe nite wɔʋɔ mɛ ɛ?” 21Kura kyɛ ɛ, ɔniliɛ klɔ gi ɛɛʋɔ kufukpo e, kudeonu kulɛ ki yɛ si ɔwa osiseme no su axwɛ kiliɛ gi apɛ́ ɛ, lɛ aatani kufukpo tuʋa kuʋɔ dɔni osiseme tole mɛ, tiele ki liboe veve etɔ su axwɛ kuwawa lɛ kaʋlaa ki lipoe kakaa su axwɛwawa.
22Lɛ nite ke lilɛ ki kidiliɛ gi Aya abitɛ ɛ. Apɛ si yibasɛ yɛ kusuyeʋio tɔ ɔki si bete yɛ kigaglaɛ. Pɔ̀ aplɛ litɔ kese koŋu aki banama gi bɛkpɛ yɛ kusuyeʋi yo o, gi akpɛ ba lixaŋu si ba oblo kɔ onu si biazizi petee e. 23Lɛ apɛ́ fɛ si yibu yɛ kusudraa ní kɔ kisrɛsrɛ mɛ ɛbasɛ ɛ, gi kɔ enye abali ní blɔ banama a, gi blɔ binɛ binu yɛ asigagadidi la a, blɔ kunu banama gi abla si kwiazi yɛ kusudraa a. 24Lɛ ese linu si blɔ kunu banama gi axwa a, aní dɔni Yudanɛ ma tètè kusi i, pɔ̀ dɔnɔ ni banama gi bénu Yudanɛ ma kyɛ kusi i. 25Liboe lɛ ya Aya apani ní Hosea keplekpaa mɛ si,
“Banama gi béze mɛ banɛ ɛ,
Maaxwa ba si ‘Mɛ banɔ.’
maadimɛ ni banama
gi mádimɛ nɔ ɛ ‘lɛ maaxwa ba si mɛ banɔ ɔ.’ ”
26Lɛ “niklɔ ɖii gi bɛsi ba si, ‘Mlénu mɛ banɔ ɛ,’
“niklɔ biaxwa ba si Aya gi ɔlɛ ligbã́ nɛ ɛ, yɛ bebi ba.”
27Lɛ Yesaya akpɛ lɛ ozi ní Israel su si i, “Xe Israel banɛ ma bɛsrɛ ŋwisi siklami ní axuta la kyɛ ɛ, bamɛ basisami batɔ ko biabu u; 28Lɛ ese linu si Ɔkaɛ aakɔsi lɛ aahe kutu ki banima ní kelea mɛ kyikya.” 29Lilɛ ko ŋwisi kiliɛ gi Yesaya apani azanɔ si i, “Xe nya blɔ Ɔka Kigaglaɛ petee onetee ɔ́ki blɔ besoebi batɔtɔ ɛ, nya kwiadzi ŋwisi Sodom, nya kwiaze ŋwisi Gomora.”
Paulo yɛ Aya kuxwaxwa ki Israel
30Kɔ lɛ loso kwiapani si banama gi bénu Yudanɛ ɛ, gi bazetutru si bialulɔ ba ni Aya kusi i, Aya aki si ba bede ʋa bɛgyɔ lɛ ese linu si bɛzi Aya aʋa ɛɛŋa a, 31lɛ Yudanɛ ma gi beeze ni ɔsãa nɔ ɔ, gi aaki si ba kudeo kwiagyɔ ni Aya aŋu mɛ kude e, bámɔ kudeo o. 32Lɛ ege lɛ loso e? Lɛ ese linu si bápɛ lɛ gani kuziŋa mɛ ɛ, pɔ̀ gani ba axwɛwawa la mɛ ɛ. Lɛ loso bezetù bikliʋi ʋɛ ní “likliʋitukla nɛ su.” 33Gi lɛ su Aya liboe le lipani si i, “Dike, Maplɛ likla ní Zion, likla gi liaki si banima biatu bikliʋi, liklakpɔ gi liaki si biagleʋe e. Pɔ̀ ɔniliɛ gi azɛ yɛ aʋa ŋa ɛ, yɛ ɔna ɔ́tragbɔ̀ ɔ.”",https://www.bible.com/bible/1982/ROM.9.AVN
ROMA 10,"1Mɛ benemi ba, megyo le edi ni mɛ ɔna petee e, si mɛ ɔtutɔ mɛ banima gi benu Yudanɛ ma ɛ, biamɔ kubúbú! Kiliɛ gi nya mizɛɛxwa Aya ní ba litukpo e! 2Maatani likla kutrɔ lɛ aʋa ki mlɔ si ba kimbi kizã si beze ni Aya kude e, pɔ̀ kiliɛ gi bizesumu Aya ɛ bíma ní kuboete gbã aʋa a. 3Gi béte kudeo liɔ klɔ mɛ gi Aya izɛɛki si banima bede ʋa biagyɔ ɔ, boŋu i, bekeni edi si biapɛ́ batutɔ ba kude e; lɛ loso bépleni isu ikpɛ ní Aya ese si ɔbasɛ ba yɛ kudeo liɔ klɔ gi kɔ kwiaki si ba bede ʋa biagyɔ ɔ. 4Lɛ ese linu si Kristo aki si Ɔsã nɔ odu, tɔ ɔnɔ kakaa gi azɛ ŋa ɛ, biaki si yɛ bede ʋa biagyɔ ni Aya.
Kubúbú yo kulɛ ki ɔnɔ kakaa
5Mose aŋwlimi kiliɛ gi ɔnɔ bede ʋa biagyɔ ɔ, xegi aga ní ɔsã nɔ aʋa ɛ, gi aŋwlimi si ɔnɔ kakaa gi aabitɛ ní ɔsã nɔ aʋa ɛ, aaze ligbã́. 6Pɔ̀ liboe lɛ gi Aya yɛ liboe le lipani ní kiliɛ gi wɔaga a, xe wɔ bede ʋa biagyɔ ɔ, gani kuziŋa mɛ ɛ, lɛ linu si, “Líma si ʋi isu ya si, Nyaŋwɛ aamutrɛ ní lifunu ne e? Lɛ ese linu si nyaŋwɛ aamutrɛ ní lifunu ne e, xe iipleni Kristo ɛmani kesea?” 7“Aloo tɔ oʋi si, ‘Nyaŋwɛ aaple ku ní bekpo ʋa mɛ ɛ?’ “gi lɛ linu si tɔ iimuni Kristo edɔni bekpo ʋa mɛ ɛ. 8Aya liboe le lipani si; “Aya yɛ ole lo eti ipɔni wɔ, ɔlɛ ní wɔ onu ani ní wɔ ɔna nɔ mɛ,” lɛ linu kuziŋaa liboe lɛ gi lɛ kwiipani i. 9Xegi wɔdra lɛ mɛ si “Yesu yɛ onu Ɔkaɛ ɛ,” xe wɔzi lɛ aʋa ŋa si, Aya ayɔni yɛ adɔ ni bekpo ʋa mɛ ɛ, Aya aabu wo, 10lɛ ese linu si gani blɔ kuziŋaa mɛ blɔ bede ʋa bɛgyɔ ní Aya aŋu mɛ; lɛ gani blɔ liboe le me kudradra mɛ ni blɔ inugu le e, kwiamɔ kubúbú yo. 11Liboe le lipani si, “Ɔniliɛ gi azɛ yɛ aʋa ŋa ɛ, ɔ́tramɔ aŋu mɛ tsetse.”
12Ɔnɔ kakaa ɔlɛ ní lɛ mɛ, lɛ ese linu si lidzegaga ɛtɔtɔ líma ní Yudanɛ loo banama gi bénu Yudanɛ kusi i; Aya yɛ onu Ɔka tole liɛ klɔ ki ɔnɔ kakaa, lɛ izɛki banama gi bizɛɛxwa yɛ ɛ, yɛ bidɔ gbã mɛ ní kisrɛsrɛ mɛ. 13Kiliɛ gi Aya yɛ liboe le lipani si, “Ɔnɔ kakaa gi aaxwa Ɔkaɛ yɛ linyi ne ki kupɔnɔ ɛ, aamɔ kubúbú.”
14Pɔ̀ kitɛ ɛ biaxwa yɛ xe bázɛ yɛ aʋa ŋa ɛ? Lɛ kitɛ biatani yɛ aʋa kuziŋa xe bénu liboe le e? Lɛ kitɛ bianu liboe le xe ɔnɔnɔ ɔ́pani ní liboe le su i si ba ɛ? 15Lɛ kitɛ biapani liboe le xe bákpɛ baxwɛdzɛ ba ɛ? ŋwisi kiliɛ gi Aya yɛ liboe le lipani i si, “Baxwɛdzɛa ba gi bɛmani liboe gbã nɛ ɛ, ba kuklikpɔ kwizã lo!” 16Pɔ̀ aní Israɛlanɛ ma pɔ́ bɛzi Liboe Gbã nɛ ɛ. Yesaya ɔtutɔ apani si, “Ɔkaɛ nyaŋwɛ azɛ blɔ liboe le aʋa aŋa ɛ?” 17Lɛ loso kuziŋaa kwiba gani liboe le kununu yo me e, lɛ liboe le kununu yo kwiba gani Kristo onu kubúbú yo me.
18Pɔ̀ miʋii lo o; kɔ linya ɛli lɛ mɛ si bénu liboe le na a? Ee benu le, kiliɛ gi liboe le lipani si,
“Ba ile le iidzi kelea mɛ petee;
ba eboe la ɛɛna kesea odu klɔ.”
19Miʋi dzɛ: Kɔ Israel bebi ba ɛ, kɔ kinu bénu liboe le ese na a? Mose ɔtutɔ eze ɔnɔ tɔpu yɛ gi ebu le onu si,
“Maawà limade nɛ gi línu Yudanɛ su axwɛ ɛ, tɔ mikɔ ɛkpɛ mɛ banima kaŋuzã; lɛ kɔgani limade gi linu kunukpaʋi aʋa ɛ,
Maakpɛ mɛ banima kusuyeʋi.”
20Lɛ ɔna eze Yesaya lipo koŋ gi apani si i, “Banama gi baʋípɛ mɛ ɛ, ba bɛmɔ mɛ: Mebu isu abasɛ banama gi béʋi mɛ litukpo e.” 21Pɔ̀ ní Israel su i, Aya apani si, “Liwe zizi nɛ petee mene mɛ iwla lɛ mɛ si míkpɛ limade gi linu batumonu ba ni banɔ gi bizɛyɔ kedu ní mɛ su i, wolaa.”",https://www.bible.com/bible/1982/ROM.10.AVN
ROMA 11,"Aya yɛ asigaga la kí Israɛl
1Kɔlɔ meeʋi si: kiyurɔ Aya ayurɔ yɛ ɔtutɔ yɛ banima na a? Lima nite kura! Mɛ ɔtutɔ fɛ Yuda ɔnɛ me nu, Abraham yɛ osobi gi madɔ ní Benyamin okú no me e. 2Aya ɔ́yurɔ yɛ banima, gi akya kpɛ ɔtɔ ɔ. Mlete kidiliɛ gi bɛŋwlimi kpɛ ní Aya yɛ liboe le keplekpaa mɛ ɛ, lipoe lɛ klɔ gi Eliya aki Aya litukpo ní Israel su u, gi asi Aya si i; 3“Ɔkaɛ beye wɔ beboedoplɛ ba, lɛ bɛyaʋi wɔ idɔpɔʋisuʋɔ lɛ ɛ; Mɛ tètè ko magɔ, lɛ bɛɛpɛ si beeye mɛ fɛ ɛ.” 4Kitɛ Aya ebu le onu aki yɛ ɛ? “Mabla aki isu ya benyime akpe tiegloele gi bédu aklamasi kese aki Baal ɔbu yɛ edi i.”
5Nite ke lilɛ abla: banɔ kisrɛsrɛ sisami itɔ kìgɔ ní banama gi Aya akya aki isu ya kusi i, kɔkpɛ yɛ lipomepɛpɛ nɛ loso. 6Kɔkpɛ yɛ lipomepɛpɛ nɛ loso akya ba, aní ní kidiliɛ gi bɛbitɛ loso o. Lɛ xe Aya kukyakyaa kwidɔ ní banima kiboebitɛɛ mɛ ɛ, kɔlɔ yɛ lipomepɛpɛ nɛ lítráze lipomepɛpɛ tɔ ɔ.
7Kɔ kitɛ ɛ? Israel bebi ba bamɔ kidiliɛ gi bɛɛpɛ ni kimbi kyikyi i. Likpɔkpɛkpɛ sisami lɛ klɔ gi Aya akya ɛ, lɛ ko limɔ bɛ; banɔ gɔgɔ ba ɛ, ba atukpa la mɛ etsí ní Aya kuxwaxwaa su u. 8Kiliɛ gi bɛŋwlimi kpɛ ní Aya yɛ liboe le me si i,
“Aya abitɛ lɛ si ba begyodi ʋa ni ba ina nɛ biʋíwa axwɛ ɛ,
loso kɔna ni omono e, báʋimɔ ɔ, lɛ baʋínu eboe ese e.”
9Lɛ Dawid apani si,
“Atɔ ba eweŋaŋa na edzì kupe aki ba;
atɔ Aya ɔki tɔ betu bikliʋi tɔ ohe kutu ɔki ba!
10Atɔ Aya oni ba bimbi ʋe tɔ bakímɔ ɔ;
tɔ ba kiboebitɛ zimizi ye kidzi lidɔtu gi biaxa ní lɛ ese lipoe kakaa a.”
11Meeʋi dzɛ si: Agi Yudanɛ ma bɛmlima ɛ, begleʋe gi batráyɔ tɔɔ na a? Líma nite e! Pɔ̀ kɔkpɛ ba eboe zimizi na loso e, kubúbú kwiba ɛki banama gi bénu Yudanɛ ɛ, tɔ Yudanɛ ma kimbi kizã a. 12Yudanɛ ma kuzimizi yo kwimani kukrira zikedzi iiki kelea mɛ, lɛ ba Ɔfuɛfuɛ nɔ mɛ lipi le liki banama a, gi bénu Yudanɛ ma ɛ, kukrira ʋidi. Kɔlɔ kitɛ gbɛgbɛ kukriraa kwiazɛ ɛ, xegi bɛkɔ Yudanɛ ma kiklaklaɛ mɛ petee pɔnɔ ɔ!
Banama gi bénu Yudanɛ ɛ, biamɔ kubúbú
13Mɛɛpani ki mlɔ banama gi mlénu Yudanɛ ɛ; agi manya enu ɔnɔkpɛkpɛ ki banama a, gi bénu Yudanɛ ko e, maamɔ isami ní mɛ axwɛ la su. 14Nyafɛ maatani kúkɔ si, banima ní mɛ ɔtutɔ mɛ benete ba kusi i, ba kimbi kiazã atɔ Aya aabu bamɛ batɔ. 15Lɛ ese linu si gi bɛyurɔ ba ɛ, Aya alulɔ yɛ ni kelea banɔ dzedze ba petee kusi. Kitɛ liaze, xe Aya edzini ba kuzɛ ɛ? Liaze ŋwisi ligbã́ ki bekpo ʋa a!
16Xegi bɛkɔ lìklã nɛ kapɛ tɔpu ya ɛki Aya ɛ, kɔ lìklã zizi nɛ kyɛ linu yɛ linɛ ɛ; lɛ xegi isegu nɛ su idra ɛ, kɔ aya la su fɛ ɛdra ɛ.
17Bɛyasi ayaatɔ ní ose gi bɛkpɛ su u, lɛ bɛkɔ liŋwafu nɛ mɛ ose lo aya la ɛtsa ní lɔ onu i. Mlalɛ ko ŋwisi liŋwafu mɛ ise le lɛ aya a, lɛ abla ɛ, mlɛŋwɛ kuni dɔni ose lo igu ne me e. 18Kɔlɔ mlakídi banama gi bɛyasi zanɔ ŋwisi aya la kinɛ ɛ, ba aŋu mɛ. Kitɛ mlaadɔ̀ isu i? lise ya ko mlenu; mlaʋíki igu ne kiŋaŋa a, igu ne lɛ iitu mlo.
19Pɔ̀ wɔapani si i, “Ee, pɔ̀ bɛyasi aya la tɔ mimɔ oti oku kɔ ɔ.” 20Linu anukwarɛ, si bɛyasi aya la, lɛ ese linu si báziŋa a, pɔ̀ mlɔ kɔ mlɛdzi enu ose lo kapɛ katɔ, lɛ ese linu si mlɛɛzi ŋa. Pɔ̀ mlakídɔ isu ya ní lɛ su u; boŋu i, lifu liku mlo. 21Lɛ xe Aya ódi Yudanɛ ma asigaga a, gi balɛ ko ŋwisi eseya la ɔtutɔ ɔ; kigyo mlegyo le edi si aadi mlɔ kɔ asigaga na a?
22Ní ya kwiamɔ kiliɛ gi Aya izeedi asigaga ni kiliɛ gi yɛ eboe la alɛ gagla a. Ódi banama gi bɛbitɛ eboe zimizi na asigaga a, pɔ̀ apɛ lipo me aki mlɔ ɔ, xegi mlɛɛtrɛ lɛ aʋa ní yɛ asigagadidi la mɛ ɛ. Pɔ̀ xe mlegbe e, biayasi mlɔ fɛ zanɔ ní ose lo su. 23Lɛ xegi Yudanɛ ma bɛyurɔ ba kumɔziŋa ɛ, biadzini ba kutsa ní ose lo su; lɛ ese linu si Aya aatani lɛ kubitɛ ɛ. 24Mlɔ banama gi mlénu Yudanɛ ɛ, mlalɛ ko ŋwisi liya ní liŋwafu nɛ mɛ ose lo su, gi bɛyasi i, xe bedzini tsa ní ose kpɛkpɛ lɔ su u; gi nya ní eboe la onu i, litráze nite xe e. Yudanɛ ma balɛ ŋwisi ose kpɛkpɛɔ lɔ aya kinɛ ɛ, lɛ lilɛ plɔplɔ kí Aya si odzini ayaa la gi eboli i, kutsala ni ose lo dzɛ.
Aya aadi ɔnɔ kakaa asigaga
25Mɛ benemi ba, anukwarɛ kpokpo ɔtɔ gi béte tsa ɛ, ɔlɛ gi mapɛ si mlete e, lɛ ese linu si aaki si mlatrámɔ isu ya si mlete liboe. Lɛ linu si Israel bebi ba kutumonu yo kutráze etsinɔ ɔ, pɔ̀ kwitraze kɔzɛna ni lipoe lɛ klɔ gi banama gi bénu Yudanɛ ɛ, ba kiklaklaɛ mɛ kiana, xe biaba Aya klɔ ɔ. 26Lɛ kude uliɔ ya aʋa Israel petee aamɔ kubúbú. Ŋwisi kiliɛ gi bɛŋwlimi kpɛ Aya yɛ liboe le keplekpaa mɛ si i,
“Ɔnɔbu ye aadɔ ní Zion
lɛ aabu litukpomegagla lɛ ní Yakob besoebi ba mɛ ɛ.
27Maabitɛ kunyanya liɔ ya ni ba xe mebu ba eboe zimizi na azanɔ ɛ.”
28Agi bazɛ Liboe Gbã nɛ ɛ, lɛ Yudanɛ ma bedzi Aya yɛ ahwafianɛ ma ɛ, kɔkpɛ mlɔ banama gi mlénu Yudanɛ ma loso o. Pɔ̀ kɔkpɛ gi Aya akya ba loso e, bedzi yɛ baʋia kɔkpɛ ba baka ba loso. 29Lɛ Aya ɔʋítsrɛ yɛ begyodi ʋa ní ɔniliɛ klɔ gi aakya a, xe akrira su u. 30Mlɔ banama gi mlénu Yudanɛ kɔ ɛ, mlénu kutu aki Aya ba zanɔ ɔ; pɔ̀ abla ɛ, mlɛɛzi Aya yɛ asigagadidi la, lɛ ese linu si Yudanɛ ma ɛ, bénu kutu u. 31Niteme ke, kɔkpɛ asigaga ala gi mlɛzɛ abla ɛ, Yudanɛ ma bénu kutu aki Aya abla a, atɔ bafɛ ɛ, biaazɛ Aya yɛ asigagadidi la. 32Lɛ ese linu si Aya abitɛ banima petee ligbã bezeze ki kutumonumonu, tɔ aadi ba petee asigaga.
Mla ki tɔ kukpɔ̀ Aya
33Aya yɛ exo la ekeme lo! Aya yɛ kuboeteo ni yɛ kuboesenu yo kwidzu! Nyaŋwɛ aatani wɔ batrɔtrɔ ba ese kubu u? Lɛ nyaŋwɛ aatani wɔ bede ʋa ese kunu u? 34Kiliɛ gi bɛŋwlimi kpɛ ní Aya yɛ liboe le keplekpaa mɛ si,
“Nyaŋwɛ ete Ɔkaɛ yɛ begyodi ʋa a?
Nyaŋwɛ aatani kiɖaŋu kukpɛ ɔki yɛ ɛ?”
35“Nyaŋwɛ aki Aya kiditɔ edi i,
gi kizia si odzini kɛ kutsa ɔki yɛ ɛ?”
36Lɛ yɛ ebu kidɔ kakaa a, lɛ kidɔ kakaa kilɛ gani yɛ aʋa a, lɛ binu yɛ binɛ ɛ, Mlaki tɔ kukpɔ̀ Aya kɔtsinɔ kanɔmɛ anɔmɛ! Atɔ liba lɛ mɛ.",https://www.bible.com/bible/1982/ROM.11.AVN
ROMA 12,"Ligbã́ ní Aya yɛ axwɛwawa la mɛ ɛ
1Lɛ loso mɛ benemi ba a, kɔkpɛ Aya yɛ asigaga glegle la ki blɔ onu i, mɛɛki mlɔ litukpo kpaŋu si: Mlakɔ isu aki Aya ŋwisi bidɔpɔʋipɔʋi gi bilɛ ligbã́ kinɛ ɛ. Mlakɔ isu aki yɛ axwɛ na tɔ mleku yɛ aŋu u. Lɛ ya linu Ɔfuɛfuɛ nɔ mɛ kusumu yo ɔtutɔ lɔ gi lilɛ si mlakɔ ɔ. 2Mlakízɛɛbitɛ kidiliɛ gi kelea lia mɛ banima bizɛbitɛ tɔ ɔ, boŋu i, mlaki tɔ Aya okyi mlɔ kimɛ mɛ gani mlɔ begyodi ʋa kukyíkyi petee me. Atɔ mlaatani Aya yɛ kupɛpɛɔ kute, kidiliɛ gi kipɛ ɛ, xe kiku yɛ aŋu u, xe kina ɛ.
3Lɛ kɔkpɛ Aya yɛ lipomepɛpɛ nɛ bidɔkɔkɔ gi aki mɛ onu i, mɛɛsi mlɔ mɛ ɔkakaa si: Mlakímuni isu ya asani kiliɛ gi liziã si lize e. Boŋu i, mlabubɔ isu ya ní mlɔ begyodi ʋa mɛ, tɔ mlaxwa litsi ni isu ya ní kuziŋa liɔ gi Aya aki mlɔ onu u. 4Lɛ kiliɛ gi ɔnɔ kakaa yɛ kisugyaɛ kiilɛ ní kupɛ glegle me e, xe kapɛ kakaa ka lixwɛ nɛ liga lidze e; 5Niteme ke gi kunu banɔ lidze lidze e, xe kwisrɛ kyɛ ɛ, kunu kisugya tile ní likpɔkpɛkpɛ mɛ ni Kristo, lɛ blɔ petee kwikpɛ likpɔ ni blɔ ahanuglɔ ba a, ŋwisi kiliɛ gi kisugyaɛ kupɛɔ kwikpɛ likpɔ kinɛ ɛ. 6Lɛ loso lilɛ si kuwa blɔ bidɔkɔkɔ ede ede na su axwɛ ní lipomepɛpɛ nɛ gi Aya aki blɔ ɛ onu. Xegi blɔ bidɔkɔkɔ ʋɛ binu si kupani Aya liboe le e, lilɛ si kupani lɛ plɛ ní kuziŋaa liɔ gi kulɛ ní blɔ awla onu u. 7Xegi linu si kusumu i, lilɛ si kusumu; xegi blɔ bidɔkɔkɔ ʋɛ binu kudɔbasɛ ɛ, lilɛ si kubasɛ bidɔ; 8Xegi blɔ bidɔkɔkɔ ʋɛ binu si kukpɛ banɔ kigagla ɛ, lilɛ si kukpɛ ba kigagla. Ɔniliɛ gi izɛɛlɛ bidɔ ni banima ɛ, ɔbitɛ lɛ ni ɔna faã; ɔniliɛ gi odi ní banɔ onu i, lilɛ si ɔwa yɛ axwɛ na gaglaa, ɔniliɛ gi izeedi banɔ asigaga ɛ, ɔbitɛ lɛ ni aŋu mɛ dradra.
9Mlaki tɔ mlɔ kunɔlɔɔ kudɔ ní ɔna mɛ. Mlekyri eboe zimizi, tɔ mlevu kidiliɛ gi kipɛ ɛ. 10Mlalɔ mlɔ ahanuglɔ ba ŋwisi baʋaziŋa kinɛ ɛ, tɔ lifa mlɔ mɛ tɔ mlakpɛ kubùbù ní mlɔ ahanuglɔ ba su. 11Mlawa axwɛ na gaglaa tɔ mlakíkpɛ asrã. Mlesumu Ɔkaɛ ni kusukɔkyɛ. 12Mlaki mlɔ kudeonudidi yo kukpɛ mlɔ isami, mlaplɛ litɔ kese ní mlɔ baxixa ʋa mɛ, ani tɔ mlaxwa Aya lipoe kakaa. 13Mlalɛ mlɔ bidɔ mɛ ni mlɔ ahanuglɔ baʋaziŋa ba gi kididɔ kima ní ba awla ɛ, tɔ mladra mlɔ kupeo aki badɔbadɔba ba. 14Mlakrira banama gi baʋípɛ mlɔ ligbã ɛ, mlakrira ba mlakíxo ifi akpɛ ba a. 15Mlamɔ isami ni banama gi bɛɛmɔ isami nɛ ɛ, mlebemi ni banama gi beebemi i. 16Mlakɔ litɔ lɛ mɛ aki ɔnɔ kakaa tɔ mlɔ begyodi ʋa beze tule. Mlakífeke isu u, boŋu i, mlawa lixwɛ kakaa elu. Mlakíbù isu ya si mlete liboe e.
17Xe ɔnutɔ ata wɔ ese e, wukídzini liboe zimizi itsa ɛki yɛ ɛ. Kenidi tɔ bitɛ kidiliɛ gi ɔnɔ kakaa ebu si kipɛ ɛ. 18Bitɛ kidɔ kakaa gi wɔatanɔ ɛ ní wɔ kapɛa mɛ tɔ ze ní kusuyɔ mɛ ni ɔnɔ kakaa. 19Mɛ ɔʋia yɛ, wukídzini liboe zimizi itsa ɛki ɔnɔnɔ, boŋu i, ki tɔ Aya yɛ kusuyeʋio kubitɛ lɛ ɛ. Lɛ ese linu si nite bɛŋwlimi kpɛ ní Aya yɛ liboe le me si, “Maabu kibu ye, Madzini le kutsa”, nite Ɔka Aya apani. 20Boŋu kiliɛ gi Aya liboe le lipani si i;
“Xe kuʋɛ kwiiku wɔ ahwafianɛ ma ɛ,
ki ba kiŋaŋa a;
xe olile eeku ba ɛ, ki ba kuni tɔ baŋwɛ;
gani lɛ mɛ ɛ, wɔakpɛ ba kuye.”
21Mlakíki si kuzimizi kuŋa mlɔ aʋa a; boŋu i, mlaŋa kuzimizi aʋa ni eboe gbã.",https://www.bible.com/bible/1982/ROM.12.AVN
ROMA 13,"Mlabubɔ isu ya akpɛ ní Kesea ʋa baʋaŋa ba ese
1Ɔnɔ kakaa ɔkpɛ kubùbù ní kesea mɛ baʋaŋa ba su, lɛ ese linu si kaʋaŋaa tɔtɔ káma gi Aya ɔ́ki ka kudeonu u, lɛ abla kaʋaŋaa ɛ, Aya yɛ edu ka. 2Lɛ klɔ ʋa loso e, ɔniliɛ gi ayɔ kedu ní kaʋaŋaa lia gi kalɛ abla su i, ayɔ kedu ni Aya yɛ kutrɔtrɔ su u; lɛ ɔnɔ kakaa gi abitɛ nite e, aamani litsixwaxwa ní isu aʋa. 3Lɛ ese linu si banama gi bizɛɛbitɛ eboe gbã ɛ, baʋíse baʋaŋa ba, pɔ̀ banama gi bizɛɛbitɛ eboe zimizi na ɛ, ba bizese ba. Xegi mlápɛ si mleese banama gi benu baʋaŋa ba ɛ, kɔlɔ mlabitɛ kidiliɛ gi kipɛ ɛ, tɔ biakpɔ mlɔ, 4lɛ ese linu si benu Aya yɛ banɔsumu gi bɛɛwa axwɛ ɛki mlɔ kupɛ̀pɛ ɛ. Pɔ̀ xe mlɛbitɛ eboe zimizi i, kɔlɔ lilɛ si mlese ba lɛ ese linu si ba kigagla ɛ, si biahe kutu ki mlɔ ɛ, kilɛ ɛ. Benu Aya yɛ banɔsumu lɛ biakɔ Aya yɛ kutuheheo ɔki banama gi bizɛɛbitɛ eboe zimizi na ɛ. 5Kɔkpɛ lɛ ya loso e, lilɛ si mlenu kutu aki baʋaŋa ba; aní kɔkpɛ Aya yɛ kutuheheo tètè loso o, pɔ̀ ki liboe lɛ gi mlɔ ina nɛ iasi mlɔ kyɛ loso o.
6Lɛ loso mlazɛtsa mlɔ kagyɔa kyɛ ɛ, lɛ ese linu si baʋaŋa ba ɛ, bɛɛwa axwɛ na ɛki Aya xegi bɛɛŋa kesea aʋa ɛ. 7Lɛ loso mlatsa kidiliɛ gi lilɛ si mlatsa ɛ, mlatsa mlɔ kagyɔa ni kesea liʋɛ nɛ, lɛ mlakɔ kubùbù ni kukpɔ̀kpɔ̀ aki bamɛ ɔkakaa a.
Mlalɔ mlɔ ahanuglɔ ba
8Ɔnɔnɔ liʋɛ likíwɔ ní mlɔ su mɔtsamɔtsa, sani lɛ ya gi liʋíblo o gi lɛ linu si mlalɔ mlɔ ahanuglɔ ba a. Ɔniliɛ gi alɔ yɛ ɔhanuglɔ yɛ ɛ, abitɛ ní ɔsã nɔ aʋa. 9Ɔsã nɔ gi bɛkpɛ si i, “Wukíwa kihasi i,” “Wukíye ɔnɔ ɔ,” “Wukízuru u,” “Wukíkɔ kaŋuza ni kidiliɛ gi kinu ɔnɔ dzedze kinɛ su u,” la ya petee ni edzedze la gi ɛsrɔni la ɛ, ɛkpɛ likpɔ ní ɔsã toleɔ lɔ ya mɛ si, “Lɔ wɔ ɔhanuglɔɛ ŋwisi wɔ ɔtutɔ wɔ isu ya.” 10Kunɔlɔɔ kuʋíkɔ si babitɛ eboe zimizi amani ɔhanuglɔ su u; lɛ loso e, kunɔlɔɔ kunu ɔsã zizi nɔ aʋa kubitɛ ɔ.
11Linu si mlabitɛ lɛ nite, lɛ ese linu si mlete si lipoe le lina gi mlanyime dɔni mlɔ sra sɛ mɛ ɛ. Lɛ lipoɛ lɛ klɔ mɛ gi kwiamɔ kubúbú i, litipɔnɔ abla sani lipoe tɔpu inɛ gi kwizi ŋa ɛ. 12Elesi la iha za, kelea kɛti pɔ́. Mlaki tɔ kumɔni litumu ne kiboebitɛɛ kubitɛ ɛ, atɔ mlaki tɔ kukɔ kigũ yɛ bitadɔ mɛ, tɔ kuta kigũ yɛ ní kuklekleo onu, ŋwisi banɔ gi balɛ ni kuklekleo me kinɛ ɛ. 13Mlaki tɔ kuvù isu ya mumɔ, ŋwisi banama gi balɛ ní liwo le kuklekleo onu kinɛ ɛ; ahasiboe loo adaŋwɛmuboe, anyaniboe loo eyeyeboe, akpafu loo kaŋuza akíze ní blɔ mɛ ɛ. 14Pɔ̀ mlaki tɔ Ɔkaɛ Yesu Kristo oze ni mlɔ su ŋwisi liwu kinɛ ɛ, tɔ mlamɔni mlɔ isu ya mɛ kuzimizi yo kutu kuta a, tɔ mlamɔni kɔ bapɛ́pɛ ʋa aʋa kubitɛ ɛ.",https://www.bible.com/bible/1982/ROM.13.AVN
ROMA 14,"Mlakíxwa litsi ni mlɔ ahanuglɔ ba
1Mlazi banama gi ba kuziŋa kúma gagla ɛ, lɛ mlakíhe eboe ni ba ní ba begyodi ʋa su u. 2Banɔ batɔ ba kuziŋaa kwiki ba kudeonu si baŋa kidɔ kakaa elu, pɔ̀ ɔniliɛ gi yɛ kuziŋaa kúma gagla ɛ, izɛŋa siga tètè ko. 3Ɔniliɛ gi aaŋa kidɔ kakaa elu i, ɔkikpɛ ɔniliɛ gi ɔ́ʋiŋa kidɔ kakaa elu i, kakpaa; lɛ ɔniliɛ gi izɛɛŋa siga tètè fɛ ɛ, ɔkibu ɔniliɛ gi ɛɛŋa kidɔ kakaa elu i lipɔ; lɛ ese linu si Aya azɛ ɔniliɛ klɔ. 4Nyaŋwɛ wònu si xwa litsi ni ɔnɔ dzedze yɛ ɔnɔsumu ye e? Yɛ ɔtutɔ lɔ yɛ ɔkaɛ ko aatsa lɛ mɛ xegi abitɛ mumɔ loo ɔ́bitɛ mumɔ ɔ. Lɛ aaŋa aʋa lɛ ese linu si Ɔkaɛ aatani kubitɛ si tɔ ɔŋa aʋa a.
5Ɔnutɔ izeegyoedi si liwetɔ liziã ɛsani ewe gɔgɔ la, lɛ ɔnutɔ fɛ izegyoedi si ewe la pɔ́ ɛɛsɔ ɔ. Blɔ mɛ ɔnɔ kakaa ɔtrɔ likla ní yɛ begyodi ʋa aʋa. 6Ɔniliɛ gi izɛkpɛ kubùbù ní liwe tile litɔ su i, izɛbitɛ nite si yikɔ ɛkpɛ kubùbù ní Aya su; ɔniliɛ gi izɛɛŋa kidɔ kakaa ɛ, abitɛ lɛ tɔ yikɔ ɛkpɛ kubùbù ní Ɔkaɛ su, lɛ ese linu si izeedo Aya ɖase ní kiŋaŋaɛ litukpo. Ɔniliɛ klɔ gi ɔ́pɛ si yiŋa kiditɔ ɛ, abitɛ lɛ nite tɔ yikɔ ɛkpɛ kubùbù ní Ɔkaɛ su, lɛ izedo Aya ɖase e. 7Blɔmɛ ɔ́tɔtɔ ɔ́ma ligbã́ ɛki isu tètè e, nite ke blɔmɛ ɔ́tɔtɔ oʋítse kí isu ya tètè e. 8Xegi kulɛ ligbã́ ɛ, Ɔkaɛ loso kulɛ ligbã́ nɛ, lɛ xegi kwitse kyɛ ɛ, Ɔkaɛ loso kwitse e, lɛ loso xegi kwitse loo kulɛ ligbã́ nɛ ɛ, Ɔkaɛ yɛ banɛ kunu.
9Liboe lɛ ya loso Kristo etse, xe ayɔ ɔ, xe edzì ligbã́ a, tɔ aadzi Ɔka ɔki banama gi balɛ ligbã́ a, ni banama gi betse e. 10Lɛ mlɔ banama gi siga sɛ ko mlɛzɛŋa ɛ, ege lɛ loso mlɛzɛɛxwa litsi ni mlɔ benemi ba a? Lɛ mlɔ banama gi mlɛzɛŋa kidɔ kakaa ɛ, ege lɛ loso mlɛzɛɛkpɛ mlɔ benemi ba kakpaa ɛ? Mlaplɛ aŋu si blɔ petee kwitralɛɛ ní Aya aŋu mɛ gi aaxwa litsi ni blo o. 11Lɛ Aya yɛ liboe le lipani si i,
“Ɔkaɛ apani si, ‘Gi menu Aya a, gi ɔlɛ ligbã́ nɛ ɛ,’
‘ɔnɔ kakaa aaze ní yɛ aklamasi na aʋa ní mɛ aŋu mɛ,
lɛ ɔnɔ kakaa aadra lɛ mɛ si mɛ menu Aya a.’ ”
12Lɛ loso e, lilɛ si blɔ mɛ ɔnɔ kakaa a, aaki akɔnta ní yɛ isu ya su ki Aya.
Mlakíki tɔ mlɔ benemi ba begleʋe
13Lɛ loso e, mlaki tɔ kumɔni etsi kuxwa ni blɔ ahanuglɔ ba. Boŋu i, mlatrɔ lɛ si mlatrábitɛ kididɔ gi kiaki si mlɔ benemi ba e, biamlima loo tɔ biawɔli ku kuzimizi me e. 14Mɛ likpɔkpɛkpɛ ni Ɔkaɛ Yesu i, liki si maka ní lɛ aʋa si kiŋaŋaɛ tɔtɔ kíma gi kɛsu kídra ní ɔkɔ lɔ onu u; pɔ̀ xe mlɛziŋa si kiŋaŋaɛ tɔ kɛsu kídra ɛ, kɔ kɛsu kítradra ɛki mlɔ ɔ. 15Xe kiditɔ gi wɔŋa a kikpɛ onemi nɛ kunugu i, kɔlɔ mlaʋíga ní kunɔlɔ mɛ o. Mlakíki si kiŋaŋaɛ liɛ gi mlɛɛŋa ɛ, kizizi ɔnɔ gi yɛ loso Kristo etse e! 16Mlakíki kidiliɛ gi mlɛkɔ lɛ si kipɛ ɛ, kizi linyi nyani nyani i. 17Lɛ ese linu si Aya yɛ Kaʋaŋaa ɛ, kénu kiŋaŋa loo bidɔŋwɛŋwɛ liboe e, pɔ̀ kenu kude dradra, kusuyɔ ni isami gi Aya yɛ Ɔfuɛfuɛ nɔ izɛɛkɔ ɛ. 18Lɛ loso xe banima beesumu Kristo ní kudeo liɔ ya aʋa ɛ, bizeeku Aya aŋu lɛ bizɛɛkɔ si banima biazɛ ba liboe le.
19Lɛ loso lipoe kakaa ɛ, lilɛ si kutí bidɔ bɛklɔ gi bizɛɛmani kusuyɔ ɔ, xe bizɛɛkpɛ blɔ ahanuglɔ ba kigagla ní kuziŋa mɛ. 20Mlakízizi kidiliɛ gi Aya abitɛ ɛ, kɔkpɛ kiŋaŋa loso o. Mlaatani kidɔ kakaa kuŋa, pɔ̀ lípɛ si mlaŋa kidiliɛ gi kiaki si ɔnutɔ aawɔli ku kuzimizi me e. 21Kidɔ gbã ɛliɛ klɔ gi mlaabitɛ ɛ, kɛ kinu si, mlakíta kigyɛ a, ŋwɛ kuda, loo bitɛ kidiliɛ gi kiaki si wɔ onemi nɛ ɔʋaziŋa awɔli i.
22Mlabla kidiliɛ aʋa gi mlɛziŋa a, ní liboe lɛ ya su ní mlɔ ni Aya kusi. Basami nɛ benu banama gi baʋibu isu ya lipɔ ɔ, xe bɛbitɛ kidiliɛ gi bɛmɔ si kipɛ ɛ! 23Pɔ̀ xegi ɔ́ka a, ní kidiliɛ gi ɛɛŋa aʋa ɛ, Aya aabu ye lipɔ xe aŋa kɛ ɛ, lɛ ese linu si yɛ kiboebitɛ ɛ, kíga kuziŋa mɛ ɛ. Lɛ kidɔ kakaaɛ liɛ gi kíga kuziŋa mɛ ɛ, kinu kuzimizi.",https://www.bible.com/bible/1982/ROM.14.AVN
ROMA 15,"Mlakíku isu ya aŋu u, boŋu i mleku banima aŋu
1Blɔ banama gi kulɛ gagla ní kuziŋaa mɛ ɛ, lilɛ si kuplɛ litɔ kese ki banama gi báma ɛgagla ní kuziŋaa mɛ ɛ, tɔ betu ba adɔtu la. Líma si kuku isu ya aŋu u. 2Boŋu i, lilɛ si blɔ pɔ́ kuku blɔ benemi ba aŋu ki ba tutɔ ba kupɛ̀pɛ ɛ, tɔ kuki tɔ betsi ní ba kuziŋaa mɛ. 3Lɛ Kristo kyɛ ɛ, óku isu ya aŋu u. Boŋu i, ŋwisi kiliɛ gi liboe le lipani si i, “Bekpinia ʋa gi bekpini mlo e, bɛdɔ ní mɛ aʋa.” 4Kidɔ kakaa gi bɛŋwlimi zanɔ ɛ, bɛŋwlimi kɛ tɔ bibasɛ blɔ bidɔ, tɔ kwiamɔ kudeonudidi gani litɔplɛplɛkese ni ɔna kuvuvu liɔ gi Aya liboe le lizɛɛki blɔ mɛ ɛ.
5Atɔ Aya gi yɛ kɔ litɔplɛplɛkese ni kigagla kpɛkpɛ kizɛɛdɔ ɛ, ɔki mlɔ kugyodi tule gi mlakɔze ni Kristo Yesu yɛ liŋwitsɛ lɛ kude e, 6atɔ mlɔ petee mlaakpɛ likpɔ nì ole tole tɔ mlakpɔ̀ Aya, blɔ Ɔkaɛ Yesu Kristo yɛ Ɔka.
Liboe Gbã nɛ ki banama gi bénu Yudanɛ ɛ
7Lɛ loso mlaazi mlɔ ahanuglɔ ba, ki Aya yɛ kusudraa, ŋwisi kiliɛ gi Kristo azɛ mlɔ kinɛ ɛ. 8Lɛ mɛɛsi mlɔ si Kristo yɛ ligbã́ nɛ mɛ axwɛwawa la ɛ, eze ki Yudanɛ ma tɔ libasɛ si Aya onu anukwarɛ onete, gi izɛɛki si yɛ kakaplɛa a, gi aka aplɛ aki ba bakatsi ba ɛ, kizɛɛba ka mɛ ɛ. 9Lɛ bizɛɛki si banama gi bénu Yudanɛ fɛ ɛ, bamɔ kudeonu tɔ bakpɔ̀ Aya kɔkpɛ yɛ asigaga la loso o. Kiliɛ gi liboe le lipani si i,
“Lɛ loso maakpɔ wɔ ní Banama gi bénu Yudanɛ ma kusi i;
Maaza kukpɔ̀kpɔ̀ idzi ki wɔ.”
10Lɛ lipani dzɛ si i,
“Mlamɔ isami, mlɔ banama gi mlénu Yudanɛ ɛ;
mlamɔ isami mlɔ banama gi mlenu Yadanɛ nì Aya yɛ banima a!”
11Lɛ dzɛ ɛ,
“Mlakpɔ Ɔkaɛ, mlɔ Banama petee gi mlénu Yudanɛ ɛ;
mlakpɔ̀ yɛ, mlɔ banima petee!”
12Lɛ dzɛ ɛ, Yesaya apani si,
“Yese yɛ osobi aaŋwi;
yɛ aaba lɛ aaŋa banama gi bénu Yudanɛ ɛ aʋa,
lɛ biakɔ ba kudeonudidi yo trɔ ní yɛ aʋa.”
13Atɔ Aya, gi onu kudeonudidi yo ɔdɔklɔ ɛ, ɔki tɔ mleyi nì isami, ni kusuyɔ gani mlɔ kuziŋa ní yɛ mɛ ɛ, tɔ mlɔ kudeonudidi yo kutrɛ ní kɔ aʋa tɔ kutsi gani Aya yɛ Ɔfuɛfuɛ nɔ kigagla ɛ mɛ.
Paulo ebu isu unu kidiliɛ loso gi aŋwlimi keplekpaa lia lifumose e.
14Mɛ benemi ba: Mɛ ɔtutɔ maka ní lɛ aʋa si mlete eboe gbã, lɛ kuboete kakaa kulɛ ní mlɔ awla, lɛ mlɛɛtani mlɔ ahanuglɔ ba bidɔ kubasɛ ɛ. 15Pɔ̀ ní keplekpaa lia ya mɛ ɛ, medu aŋu ní eboe atɔ su gi la aʋa maplɛ aŋu aki mlɔ ɛ. Medu aŋu na kɔkpɛ kudeo liɔ onu gi Aya aki mɛ ɛ loso, 16gi menu Kristo Yesu yɛ ɔnɔsumu i, tɔ miwa axwɛ na aki banama gi bénu Yudanɛ ɛ. Mizeesumu ŋwisi kusumu ɔka kinɛ ɛ, ní kiliɛ gi mizɛɛpani liboe Gbã nɛ ɛ, gi lidɔ ní Aya kɔ ɔ, tɔ banama gi bénu Yudanɛ fɛ ɛ, biaaze bidɔkɔkɔ gi Aya yɛ Ɔfuɛfuɛ nɔ ebu lidze e, xe biaku Aya aŋu i. 17Gi malɛ likpɔkpɛkpɛ mɛ ni Kristo Yesu loso e, maatani isu kudɔ ní mɛ kusumu yo ki Aya su u. 18Maapani tètè aŋu mɛ modi ni kidiliɛ gi Kristo abitɛ gani mɛ aʋa a, gi meze ni ɔtɔ ɔ, aki banama gi bénu Yudanɛ ɛ, tɔ benu kutu aki Aya. Abitɛ lɛ nite gani eboe, ni kiboebitɛ mɛ, 19gani enugutseboe ni eboe mamɔ edi ni gani Aya yɛ Ɔfuɛfuɛ nɔ kigaglaɛ mɛ ɛ. Lɛ loso ní mɛ kudegagaa dɔni Yerusalem kɔtsini Iliriko kesea mɛ ke e, mebu liboe gbã nɛ ní Kristo su abasɛ mɔmɔɔmɔ. 20Mɛ kupɛpɛɔ kwize lipoe kakaa si mibu liboe gbã nɛ onu ní ikɔɛ lɛ klɔ gi bénu Kristo onu ʋidi i, tɔ mikíwa ɛtrɔ ní ɔxɔ gi ɔnutɔ akpɛ aʋa a. 21Ŋwisi kiliɛ gi bɛŋwlimi kpɛ ní Aya yɛ liboe le me si,
“Banama gi básɛ liboeboe ni yɛ su i biaamɔ,
lɛ banama gi bénu i biaanu le ese.”
Paulo atrɔ si yɛ atrɛ ní Roma
22Axwɛ ana la etsi kudeonu iiki mɛ lipoe glegle si mikiba mlɔ klɔ. 23Pɔ̀ abla gi meblo ni mɛ axwɛ na ní besi ba ya ɛ, lɛ gi mazɛɛpɛ ní agɔ glegle mɛ si miba tɔ mimɔ mlɔ ɛ, 24meedi kudeonu si miba abla, maapɛ si mimɔ mlɔ xe mɛɛtrɛ ní Spania a, tɔ mlaapɔni mɛ ní mɛ niklɔ kutrɛtrɛ mɛ xegi meze ní mlɔ su taʋɛ ɛ. 25Pɔ̀ ablahate e, mɛɛtrɛ ní Yerusalem tɔ miwa lixwɛtɔ ɛki Aya yɛ banima gi balɛ ní níklɔ ɛ. 26Lɛ ese linu si isɔli ha lɛ ní Makedonia ni Axaya bɛkɔ ɔna faã si biaagyɔ bidɔ tɔ biaakɔ pɔni bazianete ba ní baʋaziŋa ba kusi ní Yerusalem. 27Kibitɛɛ liɛ klɔ kidɔ batutɔ ba kɔ; pɔ̀ ni anukwarɛɛ mɛ ɛ, línu ba lixwɛ si bapɔni ba. Gi Yudanɛ ma bɛlɛ ba Ɔfuɛfuɛ nɔ mɛ kukriraa nì banama gi bénu Yudanɛ ɛ, lilɛ si banama gi bénu Yudanɛ kyɛ bakɔ ba kelea mɛ bidɔmɔmɔ ʋɛ kukriraa tɔ bakɔ apɔni Yudanɛ ma. 28Xegi meblo ni lixwɛ ɛnɛ ya ɛ, xe makɔ bibɔɛ ʋɛ petee gi bɛgyɔ ɛki ba tsini ba ɛ, maasɛ trɛ ní Spania lɛ maabadi mlo ní mɛ kudeo aʋa xe mɛɛtrɛ ɛ. 29Xegi maaba mlɔ klɔ ɛ, mete si maaba ni Kristo yɛ kukriraa petee ki mlɔ.
30Mɛ benemi ba mɛɛkpɛ mlɔ kigagla si, gani blɔ Ɔkaɛ Yesu Kristo ni kunɔlɔɔ gi Ɔfuɛfuɛ nɔ izɛɛkɔ mɛ ɛ; mlaapɔni mɛ ní mɛ kuŋwlɛwlɛɔ mɛ gani Aya kuxwaxwa mɛ lipoe kakaa ní mɛ litukpo. 31Mlaxwa Aya tɔ obu me ní banama gi bázɛ Aya aʋa ŋa ní Yudea ɛ, iwla mɛ, atɔ mɛ axwɛwawa la ní Yerusalem i, eku Aya yɛ banima aŋu ní niklɔ. 32Lɛ loso e, maaba mlɔ klɔ ni isami glegle xe linu Aya yɛ kupɛpɛ ɛ, tɔ mɛ mlɔ kɔ kubabaa kwiakpɛ blɔ pɔ́ isami i, xe maba ku i. 33Atɔ Aya, blɔ kusuyɔɔ ɔdɔklɔ, oze ni mlɔ petee. Atɔ liba lɛ mɛ.",https://www.bible.com/bible/1982/ROM.15.AVN
ROMA 16,"Mɛ ɔtutɔ mɛ Kunɔpanɔɔ
1Meebu blɔ onemidzɛɛ Foibe, gi izeesumu ni Kenkrea baʋaziŋa ba ɔha lɔ mɛ ɛ, basɛ mlɔ. 2Meeʋi si mlazi yɛ ní Ɔkaɛ linyi ne me, ŋwisi kiliɛ gi Aya yɛ banima biazɛ yɛ ɛ, tɔ mlaki yɛ kupɔnɔ kakaa gi aazia dɔni mlɔ klɔ ɛ; lɛ ese linu si, yɛ ɔtutɔ ɛ, apɔni banɔ glegle kɔpɔni mɛ fɛ.
3Mlapani Priskila ni Akwila gi benu mɛ baxwɛwaglɔnɛ ní Kristo Yesu axwɛ na mɛ ɛ, aki mɛ; 4bɛkpɛ ba ligbã́ nɛ ní kuxixa mɛ ní mɛ litukpo. Medo ba ɖase, aní mɛ tete, pɔ̀ isɔlihaɛ lɛ petee gi ínu Yudanɛ kyɛ ɛ. 5Mlapani baʋaziŋa ba ɔha lɔ klɔ gi izɛɛtsa ní ba kepea mɛ ɛ. Mapani mɛ ɔʋia vevee Apaineto, gi yɛ eze ɔnɔ tɔpu yɛ ní Asia kesea aʋa gi azɛ Kristo aʋa aŋa ɛ.
6Mlapani Maria, gi yɛ awa axwɛ gagla ni mlɔ kusi i.
7Mlapani Androniko ni Yunio gi benu Yudanɛ ŋwisi mɛ kinɛ ɛ, xe beze ní ligba pɔni mɛ ɛ; benu banɔ tètè ní banɔxwaxwa ba kusi, lɛ bedzi baʋaziŋa kpɛ ɔtɔ ɛki mɛ ɛ.
8Mlapani Ampliatus, gi madimɛnɔ ní Ɔkaɛ linyi ne me e.
9Mlapani Urbano fɛ, blɔ ɔhanɛ ɔxwɛwa ní Kristo ɔha lɔ mɛ, ani Staxis mɛ ɔʋia vevee.
10Mlapani Apeles, ɔniliɛ gi yɛ isu kukɔ ki Kristo e, kwimɔ si kúʋikyi i. Mlapani banama petee gi benu Aristobulo yɛ baŋanɛ ba ɛ.
11Mlapani Herodion gi yɛ fɛ onu Yudanɛ kɔpɔni mɛ ɛ, ani baʋaziŋa ba ní Narkiso yɛ okú no me, gi benu baʋaziŋa ni Ɔkaɛ mɛ ɛ.
12Mlapani Trifena ni Trifosa, badzɛ gi bɛɛwa Ɔkaɛ axwɛ na ɛ, ani ɔdzɛɛ Persis mɛ ɔʋia vevee, gi awa axwɛ glegle aki Ɔkaɛ ɛ.
13Mlapani Rufo, gi Aya akya si yɛ axwɛwawa la ɛki Ɔkaɛ ɛ, ɛdzi aŋu mɛ, ani yene gi akɔ mɛ ŋwisi yebinyime kinɛ ɛ.
14Mlapani Asinkrito, Flego, Herme, Patroba, Herma, ni baʋaziŋa dzedze ba gi bɛpɔni ba ɛ.
15Mlapani Filologo ni Yulia, kupaniɔ kwitrɛ ki Nerea ni yenemidzɛ, ki Olimpa ani ki Aya yɛ banima gi balɛ pɔni ba ɛ.
16Mlakɔ ɔna dradra akpɛ mlɔ ahanuglɔ ba wolaa tɔ mlapani ba, isɔli ha lɛ petee ni Kristo me e, ipani mlɔ.
Batrɔtrɔ gɔgɔ ʋa
17Mɛ benemi ba mɛɛgba mlɔ; tɔ mlevu aŋu ní banama gi bizɛɛmani kulɛlɛ ɛ, xe bizɛɛpisa banima kuziŋaa a, xe bizɛɛyɔ kedu ní kudɔbasɛ uliɔ gi kwibasɛ mlɔ su i. Mladzi kede ní ba su! 18Lɛ ese linu si banɔ baklɔ gi bizɛɛbitɛ eboa la elu i, aní Kristo blɔ Ɔkaɛ beesumu, pɔ̀ batutɔ ba epò la beesumu u. Bizɛɛkɔ ba eboe panipani la ni kinemi gyigyi emeni banama gi béte liboeboe e. 19Ɔnɔ kakaa enu mlɔ kutununu yo kí liboe le onu. Lɛ kɔkpɛ liboe lɛ ya loso e, mamɔ isami ni mlɔ. Mapɛ si mlete liboe ní kidiliɛ gi kipɛɛ su u, pɔ̀ mápɛ si mlɔ aŋu adra ní kuzimizi su u.
20Lɛ Aya gi yɛ onu blɔ kusuyɔ ɔdɔklɔ ɛ, aakpɛ Satana ní mlɔ kukliseo tɔ mlaaŋa yɛ aʋa kpekpemi.
Blɔ Ɔkaɛ Yesu Kristo yɛ lipomepɛpɛ nɛ lize ni mlo.
21Timoteo, gi onu mɛ ɔxwɛwa hanuglɔ ɛ, apani mlɔ; nite ke Lukio, Yason ani Sosipatro blɔ akɔanɛ Yudanɛ ma kyɛ bɛpani mlɔ. 22Mɛ Tertio ɔniliɛ gi aŋwlimi keplekpaa lia kyɛ ɛ, mapani mlɔ ní Ɔkaɛ linyi ne me. 23Gayo, ɔniliɛ klɔ gi maya ɛ, gi yɛ kepea mɛ baʋaziŋa ba bizɛɛtsa ɛ, atsisi mlɔ yɛ kunɔpaniɔ; Erasto, gi yɛ eedi ɔma ʋidi ɔlɔ ya lɔ kibɔɛ aʋa a, ani blɔ onemi ye Kuarto fɛ bɛtsisi mlɔ ba kunɔpaniɔ. 24Blɔ Ɔkaɛ Yesu Kristo yɛ lipomepɛpɛ nɛ lize ni mlɔ petee! Atɔ liba lɛ mɛ.
25Abla ɛ, mlaki tɔ kukɔ kukpɔ̀kpɔ̀ aki Aya! Aatani kukɔ si mlalɛɛ gagla ní mlɔ kuziŋaa mɛ, kɔkpɛ liboe gbã nɛ gi mapani aki mlɔ ní Yesu Kristo su i, kɔkpɛ eboe kpokpo la gi Aya ebu abasɛ ɛ, eboa la gi bɛkɔ ekpo lipoe gblamadza a, gi liza ɛ. 26Abla kɔ ɛ, anukwarɛɛ edo oŋwe no gani bidɔ mɛ gi beboedoplɛ ba bɛŋwlimi plɛ ɛ mɛ; lɛ gani batrɔtrɔ ʋa gi Aya a, gi oʋítse e, akpɛ ní mɛ ɛ. Aya ebu le abasɛ amade na petee, tɔ ɔnɔ kakaa aaziŋa tɔ aabitɛ ní lɛ aʋa a. 27Mlaki tɔ kukpɔ̀ Aya tolee, gi yɛ tètè ko ete liboe kakaa ɛ, mlakɔ kusudra aki yɛ gani Yesu Kristo aʋa kɔtsinɔ kanɔmɛ anɔmɛ! Atɔ liba lɛ mɛ.",https://www.bible.com/bible/1982/ROM.16.AVN
1 KORINTO 1,"1Keplekpaa lia kɛdɔ ní mɛ Paulo, gi bɛxwa a, gani Aya yɛ kupɛ́pɛ onu si mize Yesu Kristo yɛ ɔnɔ kpɛkpɛ ani dɔni blɔ onemi ye Sostenes klɔ. 2Mɛɛŋwlimi ka ɛki Aya yɛ ɔsɔli ha lɔ ní Korinto, ki mlɔ banama su gi Kristo adra a, gi ba Aya axwa si beze Aya yɛ banɔ dradra ba ɛ. Aki si mlɔsu ɛdra gani Yesu Kristo aʋa ŋwisi kiliɛ gi abitɛ aki banima ní ɔkɔ kakaa kinɛ ɛ, banama gi bizɛxwa blɔ ɔkaɛ Yesu Kristo yɛ linyi ne e. Yɛ onu blɔ ani ba ɔkaɛ. 3Tɔ Aya blɔ Ɔka ni Ɔkaɛ Yesu Kristo baki mlɔ lipomepɛpɛ ni kusuyɔ.
Paulo edo Aya ɖase
4Mizeedo Aya ɖase lipoe kakaa ní mlɔ litukpo kɔkpɛ lipomepɛpɛ nɛ gi aki mlɔ ɔ, gani Kristo Yesu aʋa ɛ. 5Ní yɛ mɛ ɛ, Aya aki mlɔ ɔha lɔ exo glegle ní kude kakaa elu onu gi ɛɛki si mlɛzeebu liboe kakaa ese mumɔ, lɛ mlɔ kuboeteo kwina a. 6Aya atrɔ likla lɛ aʋa aki mlɔ si, liboe lɛ gi kwisi mlɔ ní Kristo su i, linu anukwarɛ. 7Lɛ klɔ ʋa loso e, Ɔfuɛfuɛ nɔ mɛ kidɔkɔkɔ kakaa ɛ liɛ gi mlɛzia ɛ, kiliɛ ní mlɔ awla, gi mlɛkɔ epe lipoe lɛ ɛ, gi Aya aabu blɔ Ɔkaɛ Yesu Kristo basɛ ɛ. 8Yɛ aakpɛ mlɔ kigagla zɛkɔna ni ni ɔgù klɔ ɔ, gi ɔnɔnɔ ɔ́trabu mlɔ lipɔ ɔ liwe lɛ gi blɔ Ɔkaɛ Yesu Kristo aadzi ba ɛ. 9Aya gi onu anukwarɛ onete e, yɛ axwa mlɔ si mleze likpɔ nì Yebi ye Yesu Kristo blɔ Ɔkaɛ.
Kulɛlɛ ní ɔsɔli ha lɔ mɛ
10Meeʋi idɔni mlɔ klɔ mɛ benemi ba gani blɔ Ɔkaɛ Yesu Kristo linyi ne me si, mlenu mlɔ ahanuglɔ ba ese e. Mlakíki si kulɛlɛ kuba mlɔ kusi i. Boŋu i, mlakpɛ likpɔ nì kugyodi tule, mleze likpɔ ní kugyodi tule ní kutrɔtrɔ tule me. 11Lɛ ese linu si, mɛ benemi ba, banɔatɔ gi bɛdɔ Kloe yɛ Kepea mɛ ɛ, bɛsi mɛ si eboe hehe alɛ ní mlɔ kusi. 12Liboe lɛ gi mɛɛpani i, lɛ linu si mlɔ mɛ ɔnutɔ ɛɛpani si; “Mɛ malɛ ni Paulo kude,” ɔtɔ fɛ si, “Malɛ ni Apolo kude,” loo si, “Malɛ ni Petro kude,” lɛ ɔtɔ kyɛ si ì, “Malɛ ni Kristo tètè kude.”
13Miʋí mlo si, kilɛ Kristo alɛ yɛ isu ya akpɛ ní paso paso ʋa mɛ na? Lɛ mɛ Paulo e mɛ metse ní ose lo su aki mlɔ na? Bɛkpɛ kuni ki mlɔ mɛ ɔtɔ ni Paulo yɛ linyi ne me na a? 14Medo Aya ɖase si mákpɛ kuni iiki mlɔ mɛ ɔtɔtɔ sani Krispo ani Gayo ko o. 15Ɔnɔnɔ ɔ́tratani kupani si, bɛkpɛ kuni iiki ba ní mɛ linyi ne me e. 16Oo, ma plɛ aŋu si, makpɛ kuni akí Stefana nì yɛ kepea, pɔ máplɛ aŋu xe makpɛ kuni aki ɔnɔ dzedze ɔtɔtɔ tɔ ɔ. 17Lɛ ese linu si Kristo ɔ́tsisi mɛ si tɔ mizɛɛkpɛ kuni ɔki banɔ ɔ, boŋu i tɔ mizɛɛpani yɛ liboe Gbã nɛ. Lɛ aní ni ɔnɔ gbagbee yɛ kuboete onu atɔ gani lɛ mɛ ɛ, osetsase lo aalila lɔ kigagla ɛ.
Kristo yɛ onu Aya yɛ kuboeteo ni yɛ kigaglaɛ
18Lɛ ese linu si osetsase lo su liboe le e, linu ligaboe kí banama gi bɛɛlila ɛ; pɔ kí blɔ banama gi beebu i, lɛ linu Aya yɛ kigaglaɛ. 19Lɛ ese linu si bɛŋwlimi nɛ ɛplɛ si,
“Maazizi beboete ba ba kuboete o
lɛ maabu basɛ si beplekpate ba ba kuboesenu yo kúnu kididɔ.”
20Kɔ nifɔ oboete ye ɔlɛ ɛ? Lɛ nifɔ oplekpate ye ɔlɛ ɛ? Lɛ nifɔ ɔniliɛ gi izeehe eboe la ní omono kelea mɛ ɔlɛ ɛ? Aya abasɛ si kelea lia ya mɛ kuboeteo e kunu linukpaboe! 21Lɛ Aya ní yɛ kuboeteo me e, abitɛ lɛ si banima bakíte ye gani batutɔ ba kuboeteo me, boŋu i, liku yɛ liŋu si gani anukpaboe ala gi kwipani mɛ ɛ, yɛ aabu banama gi bɛziŋa ɛ. 22Yudanɛ ma bɛɛpɛ enugutseboe lɛ Helanɛ ma kɔ ɛ bɛɛpɛ kelea mɛ kuboeteo. 23Pɔ̀ kwipani ní Kristo gi bɛkla ní ose lo su u: linu liboe gi liitu Yudanɛ ma ina nɛ, lɛ linu linukpaboe ki banama gi bénu Yudanɛ ma ɛ. 24Pɔ ki banama gi Aya axwa ɛ, ki Yudanɛ ma ni Helanɛ ma ɛ, liboe lɛ ya linu Kristo, gi yɛ onu Aya yɛ kigaglaɛ ni Aya yɛ kuboeteo. 25Lɛ ese linu si kidiliɛ gi kinu linukpaboe kí Aya ɛ, kinu kuboete gluglu i sani ɔnɔ gbagbe yɛ kuboeteo, lɛ niklɔ gi Aya ebotso e, niklɔ ɔlɛ gagla sani ɔnɔ gbagbe yɛ kigaglaɛ.
26Benemi ba, mlaplɛ aŋu kiliɛ gi mleeze e, xe Aya axwa mlɔ ɛ. Ní banima kugyodi yo onu i, mlɔ me banɔ glegle mlɔ aŋu ádra, lɛ ozekɔ óze ní mlɔ mɛ beglegle ba awla a, lɛ mládɔ kupe ʋidi me kyɛ. 27Pɔ̀ Aya akya kelea lia mɛ banama gi báma liboeboe me e, tɔ yikɔ ba kpɛ beboete ba kuye, lɛ akya kela lia mɛ bidɔ bɛklɔ gi kigagla kima bɛ awla ɛ, si yikɔ bɛ ɛkpɛ banama gi bebu si bali gagla ɛ, kuye e. 28Akya kidiliɛ gi kelea mɛ kébu si kinu kididɔ ɛ, bɛ klɔ gi bɛkpɛ kakpaa ɛ, tɔ yikɔ bɛ zizi kidiliɛ gi kelea mɛ kebu si kiliɛ veve e. 29Atɔ ɔnɔnɔ ɔkitani isu kudɔ ní Aya aŋu mɛ. 30Kɔkpɛ yɛ loso mlalɛ ní Kristo Yesu me, gi yɛ edzì kuboeteo aki blɔ dɔni Aya klɔ ɔ. Yɛ onu blɔ kude gyɔgyɔɔ, blɔ kusudraa, ani blɔ kubúbú yo. 31Lɛ loso kiliɛ gi bɛŋwlimi nɛ ɛplɛ ɛ, “Ɔniliɛ gi apɛ si yidɔ isu i, ɔdɔ isu ya ní Ɔkaɛ yɛ mɛ ɛ.”",https://www.bible.com/bible/1982/1CO.1.AVN
1 KORINTO 2,"Liboe le ní Kristo gi bɛkla ní ose lo su i su
1Benemi ba, agi maba mlɔ klɔ ɔ si mipani Aya yɛ liboe kpòkpò le si mlɔ ɛ, máwa enugumeboe ʋidi ni keplekpa mɛ kuboete ʋidi su axwɛ ɛ. 2Lɛ gi meze ní mlɔ su i, matrɔ lɛ si mátrate kididɔ sani Yesu Kristo o, gi beku ní ose lo su u. 3Lɛ gi maba mlɔ klɔ ɛ, kigagla kíze ní mɛ su, lɛ mazeesugu ni lifu glegle e. 4Mɛ kunugu yo ni mɛ liboedodo le e, bíga eboeteboe ni eboe gi aameni banɔ onu me e, boŋu i, kidiliɛ gi mabitɛ ɛ, kibasɛ Ɔfuɛfuɛ nɔ lɔ kigagla ɛ. 5tɔ mlɔ kuziŋaa kukíze ní kelea mɛ kuboeteo aʋa a, boŋu i, tɔ kwiaze ní Aya yɛ kigaglaɛ mɛ.
Kuboete dɔni Ɔfuɛfuɛ nɔ klɔ
6Pɔ̀ kwipani eboeteboe ki banama gi betsi ní Ɔfuɛfuɛ nɔ mɛ ɛ. Pɔ̀ aní kelea lia mɛ kuboete aloo baʋaŋaa ba a, gi bɛɛŋa kelea aʋa a, gi ba onu ɛɛtraza ɛ. 7Owo, kwipani ní Aya yɛ kuboete kpòkpò su, kuboete gi bɛkɔ ɛ kpò o, gi kɔ Aya akya a aplɛ aki blɔ kusudraa a, xe ableke kelea kekpese e. 8Kelea lia mɛ baʋaŋa ba ɔtɔtɔ ónu kɔ ese e, xegi nya benu kɔ ese e, nya bákla kuklekleo Ɔkaɛ ní ose lo su u. 9Pɔ̀ ŋwisi kiliɛ gi bɛŋwlimi plɛ ɛ,
“Kimbi kímɔ ɔ, lɛ kutu fɛ kúnu u,
lɛ ɔ́nɔnɔ oʋígyo le edi i,
kidiliɛ gi kɛ Aya abla aplɛ
aki banama gi bɛlɔ yɛ ɛ.”
10Pɔ̀ Aya ebu le abasi blɔ gani Yɛ Ɔfuɛfuɛ nɔ aʋa a. Ɔfuɛfuɛ nɔ izɛɛpamí kidɔ kakaa, Aya yɛ bidɔ dzudzu kpokpo ʋe fɛ. 11Lɛ ese linu si nyaŋwɛ ɔlɛ mlɔ kusi i, gi aatè yɛ ɔhanuglɔ yɛ begyodi ʋa sani ɔniliɛ klɔ yɛ ɔtutɔ lɔ yɛ Ɔfuɛfuɛ nɔ ɔ; niteme ke e, ɔnɔnɔ ɔ́trate Aya yɛ begyodi ʋa sani yɛ Ɔfuɛfuɛ nɔ ɔ.
12Kúzɛ kelea lia ya mɛ Ɔfuɛfuɛ nɔ ɔ; boŋu i, kwizɛ Ɔfuɛfuɛ ɔnɔ gi Aya atsisi i, tɔ kwiate kidiliɛ gi kɛ Aya akɔ akyɛ blɔ faã ɛ. 13Eboa la ya kwiipani, lɛ enu eboe gi kelea lia ya mɛ kuboeteo kwibasɛ blɔ ɔ, boŋu i, enu eboe gi Ɔfuɛfuɛ nɔ ɛbasɛ blɔ ɔ gi ɛɛbasɛ Ɔfuɛfuɛ nɔ mɛ anukwarɛ gani Ɔfuɛfuɛ nɔ mɛ eboe la aʋa a. 14Ɔniliɛ awla gi Ɔfuɛfuɛ nɔ ɔma ɛ, ɔ́tratani bidɔ gi bidɔ ní Aya yɛ Ɔfuɛfuɛ nɔ klɔ ɛ kuzɛ, lɛ ese linu si binu anukpaboe aki yɛ, lɛ ɔ́tratani bɛ ese kunu u, lɛ ese linu si Ɔfuɛfuɛ nɔ mɛ ko biaga, xe bianu bɛ ese e. 15Ɔniliɛ gi ɔlɛ ní Ɔfuɛfuɛ nɔ mɛ ɛ, izɛta liboe kakaa odi i, pɔ̀ ɔnɔnɔ ɔ́tratani yɛ kuta odi i.
16“Nyaŋwɛ ete Ɔkaɛ yɛ begyodi ʋa mɛ ɛ?
xe aatani yɛ bidɔ kubasɛ ɛ?”
Pɔ̀ blɔ xunyɔ ɛ, Kristo yɛ begyodi ʋa bali ní blɔ awla.",https://www.bible.com/bible/1982/1CO.2.AVN
1 KORINTO 3,"Kulɛlɛ ní ɔsɔli ha lɔ mɛ
1Mɛ benemi ba, mátratani kupani ki mlɔ ŋwisi banɔ gi balɛ ní Ɔfuɛfuɛ nɔ mɛ ɛ, lize si mipani ki mlɔ ŋwisi kelea mɛ banɔ kinɛ ɛ, ŋwisi bebi ní Kristo me kinɛ ɛ. 2Magani mlɔ nì kumwani yɔ, aní ni bidɔ ŋaŋa nyipu ʋe e, lɛ ese linu si mlábla aki bidɔ nyipu kuŋaŋa a. Ni abla kyɛ ɛ, mlamá kublabla mɛ aki ʋɛ ɛ. 3Lɛ mledzi alɛ ní kelea mɛ ko. Lɛ ese linu si kaŋuza ni avitɛ na alɛ ní mlɔ kusi i, kɔ aní banama gi bɛkɔ ba aŋu na ɛtrɔ ni kelea mɛ bidɔ mɛ aʋa ko mledzi enu i? Mlɔ kiboebitɛ kiibasɛ si kelea me banɔ ko mledzi enu u. 4Xe mlɔ mɛ tole apani si, “Malɛ nì Paulo kude e” xe ɔʋla yɛ kyɛ apani si “Malɛ ni Apolo kude e” kɔ aní kelea mɛ banɔ ko mlenu i?
5Nyaŋwɛ onu Apolo o? Lɛ nyaŋwɛ onu Paulo o? Aya yɛ banɔsumu ko kunu, lɛ gani blɔ aʋa mlɛziŋa a. Blɔ mɛ ɔkakaa izɛɛwa lixwɛ nɛ klɔ gi Ɔkaɛ aki yɛ si ɔwa ɛ. 6Makpɛ lisebi le, Apolo yɛ akpɛ lɛ kuni yo, pɔ̀ Aya yɛ aki si lisebi le litsi i. 7Ɔniliɛ klɔ gi yɛ akpɛ lisebi le e, ni ɔniliɛ klɔ gi yɛ akpɛ lisebi le kuni yo e, ɔ́maɛ veve e, pɔ̀ Aya gi yɛ aki si bidɔ mɛ bizetsi i. 8Ɔniliɛ klɔ gi yɛ akpɛ lisebi le ni ɔniliɛ klɔ gi yɛ akpɛ lɛ kuni yo e, kutrɔtrɔ tule ko kuli ní ba awla, lɛ ɔkakaa azɛ yɛ liʋɛ tsatsa lɛ ní yɛ axwɛ ana gi awa onu u. 9Lɛ ese linu si kunu Aya yɛ baxwɛwaglɔnɛ lɛ mlɔ mlenu Aya yɛ ɔnyrɔ nɔ, lɛ mlɔ mlenu yɛ ligba lɛ gi ɛɛwa a.
10Ni Aya yɛ lipomepɛpɛɛ nɛ gi aki mɛ onu i, makpɛ ɔxɔ lɔ ŋwisi ɔgbawa gbã kinɛ, lɛ ɔnɔ dzedze ɛɛwa ɛtrɔ ɛ. Pɔ̀ lilɛ si ɔnɔ kakaa odi mumɔ kiliɛ gi ɛɛwa ɛtrɔ ɛ. 11Lɛ ese linu si ɔnɔnɔ ɔ́tratani ɔxɔ dzedze kukpɛ sani lɔ klɔ gi bɛkpɛ plɛ ɛ, gi lɔ onu Yesu Kristo e. 12Lɛ xe ɔnutɔ akɔ sika a, klosalo loo akla zikedzi, ise loo lixu loo siwa awa atrɔ ni ɔxɔ lɔ ya aʋa ɛ, 13yɛ lixwɛ nɛ liaŋwi, lɛ ese linu si liwe le liabu le kubasɛ ɛ. Ní Litsixwawe le aʋa ɛ, kifu yɛ kiabu ɔnɔ kakaa yɛ axwɛwawa la kubasɛ; kifu yɛ kiabasɛ lixwɛ nɛ gi ɔnɔ kakaa awa ɛ, la kigbãɛ mɛ ɛ. 14Xegi kidiliɛ gi awa kitani kulɛ ɛ, ní kifu yɛ onu i, ɔgbawa yɛ aazi yɛ liʋɛ nɛ. 15Pɔ̀ xe ɔnutɔ yɛ axwɛwawa la ɛkani i, kɔlɔ aalila yɛ liʋɛ nɛ; pɔ̀ yɛ ɔtutɔ lɔ ɛ, aamɔ kubúbú, ŋwisi ɔnɔ gi aga kifu yɛ mɛ kinɛ ɛ.
16Kimɔ mlaʋímɔ egyesi si mlɔ ɔtutɔ lɔ ɛ, mlɔ mlenu Aya yɛ Lisɔligba lɛ na a? Lɛ Aya yɛ Ɔfuɛfuɛ nɔ ɔkpasi ní mlɔ mɛ na? 17Lɛ xe ɔnutɔ aazizi Aya yɛ Lisɔligba lɛ ɛ, Aya aazizi ɔniliɛ klɔ ʋa. Lɛ Aya yɛ Lisɔligba lɛ ɛ, lɛ su lidra, lɛ mlɔ mlenu yɛ Lisɔligba lɛ ɛ.
18Ɔnɔnɔ ɔ́kimeni yɛ isu ya a. Xe ɔnutɔ ní mlɔ kusi ebu si yete liboe ní kelea lia ya mɛ kilɛlɛɛ onu i, odzi “kanukpaʋi” tɔ aatani oboete ɔtutɔ kudzi i. 19Lɛ ese linu si kelea lia ya mɛ kuboeteo kunu kuga ní Aya aŋu mɛ. Ŋwisi kiliɛ gi bɛŋwlimi plɛ si,
“Aya izɛpunu beboete ba evu ní ba kuboeteo me.”
20Lɛ bɛŋwlimi ni ɔkɔ dzedze dzɛ si i,
“Ɔkaɛ ete beboete ba begyodi ʋa; ete si bénu kididɔ ɔ.”
21Lɛ loso e, líma si ɔnɔnɔ ɔdɔ isu kɔkpɛ banɔ. Lɛ ese linu si kidɔ kakaa kinu mlɔ kinɛ ɛ; 22Xegi Paulo o, Apolo loo Petro o; loo kelea lia ya mɛ o, ligbã́ loo kutse o, abla loo ɔtɔ nɔ mɛ o, bɛ petee binu mlɔ binɛ. 23Lɛ mlenu Kristo banɛ ɛ, lɛ Kristo onu Aya yɛ ɔnɛ ɛ.",https://www.bible.com/bible/1982/1CO.3.AVN
1 KORINTO 4,"Kristo yɛ banɔkpɛkpɛ ba
1Lɛ loso lilɛ si i, banima bamɔ blɔ si kunu Kristo yɛ banɔsumu, ni banɔ gi ba awla akɔ Aya yɛ eboe kpokpo la akpɛ ɛ. 2Abla ɛ, kidiliɛ gi Aya aziã adɔ ni banɔ ba klɔ awla a, gi akpɛ yɛ eboe kpokpo la ɛ, kɛ kinu si liziã si babasɛ si benu anukwarɛ benete. 3Abla ɛ, mákɔ lɛ mɛ ɛ, xe mlɛxwa litsi ni me e, loo xe bɛxwa litsi ni me ní kelea lia ya mɛ otsixwa kɔ ɔtɔtɔ ɔ; ní anukwarɛɛ mɛ ɛ, maʋíxwa litsi ni mɛ isu ya kyɛ ɛ. 4Mɛ begyodi ʋa mɛ bɛdra, pɔ̀ aní lɛ libasɛ si mɛ linɛ ligyɔ ɔ. Ɔkaɛ yɛ izɛɛwxa litsi nì me e. 5Lɛ loso e, mlakíxwa litsi ni ɔnɔnɔ ɔ, xe ableke lipoe le liana a; mlepe Ɔkaɛ yɛ kubabaa. Yɛ aabu eboa la gi bekpo ní litumu ne me manɔ ni kuklekleo onu u, lɛ aabu banima ba begyodi ʋa a, gi bàkpasi ní ba ina nɛ mɛ ɛ, ku basɛ. Lɛ ní lipoe lɛ klɔ mɛ ɛ, ɔnɔ kakaa aazi yɛ kukpɔ̀kpɔ̀ɔ dɔni Aya klɔ.
6Abla benemi ba, kɔkpɛ mlɔ loso e, makɔ la ya petee akɔ asrɔ ni Apolo ni mɛ ɔtutɔ lɔ mɛ isu ya, atɔ mlaanu liboe lɛ ya ese aki mlɔ kupɛ̀pɛ si, “Mlakídɔ kidiliɛ gi bɛŋwlimi plɛ ɛ, ɛza.” Mlɔ mɛ ɔnɔnɔ ɔkifeke isu ní ɔnɔ tole ɔtɔtɔ loso o, tɔ aaplɛ ɔnɔ dzedze ɔtɔtɔ ní kese e.
7Nyaŋwɛ abitɛ mlɔ si mlɛga lidze ní banɔ dzedze ba su u? Lɛ ege kilɛ ní mlɔ awla a, gi aní kiki bɛki mlɔ kɛ ɛ? Lɛ xegi kiki bɛki mlɔ kɛ ɛ, ege lɛ loso mlɛdɔ isu ya ŋwisi aní kiki bɛki mlɔ kɛ ɛ?
8Kidɔ kakaa gi mlɛzia ɛ, kilí ní mlɔ awla kooko. Mledzi bexonete kooko! Lɛ mlɛbitɛ isu ya kokoo si mledzi bekusi i, ní lipoe lɛ klɔ mɛ gi blɔ kɔ ɛ, kuʋídzi bekusi i. Nya maapɛ si mlanya enu bekusi kokoo tɔ blɔ kyɛ kwiaze bekusi ni mlo! 9Lɛ libitɛ ɛki mɛ si Aya akɔ blɔ yɛ banɔkpɛkpɛ ba akɔ ŋwisi banɔ gi bɛtsá ní ɔga nɔ lɔ ɔgɔgɔ klɔ ní line ne me e, banɔ gi bɛtsa kutsépia ekɔ kinɛ ɛ. Abitɛ blɔ si kwidzi bidɔdidi ki kelea petee, kwidzi bidɔdidi iiki Aya yɛ baxwɛdzɛ ba ni banima pɔ́ ɔ.
10Kwidzi kunukpaʋi kɔkpɛ Kristo loso; pɔ̀ mlenu beboete ní Kristo me! Kwibotso, pɔ̀ mlɔ kɔɔ mlalɛ gagla a! Bɛkpɛ kubùbù ní mlɔ su, pɔ̀ blɔ kɔ ɛ, bedi blɔ aŋu mɛ! 11Gakɔna ni abla ɛ, kuzɛɛza kuʋɛ lɛ olile izeku blo o; kukpasi ní asiapɛ mɛ; banima bizekusi blo, lɛ kupe kúma ní blɔ awla a. 12Kuzɛɛwa axwɛ gagla ni blɔ awla la. Xegi bexo ifi le kpɛ blɔ ɛ, kuzɛɛkrira; xegi bɛyɔ kedu ní blɔ su i, kuzɛɛlɛɛ ní lɛ onu u. 13Xegi bezizi blɔ su i, kuzebu le onu nì ɔnà gbã. Gakɔna ni abla ɛ, kwidzi simlu iiki kelea mɛ, kwidzi sivu se ɔ̀bali kɔ ɛki kelea mɛ.
14Máʋiŋwlimi eboa la ya si míkɔ la ɛkpɛ mlɔ kuye e, pɔ̀ tɔ migba mlɔ ŋwisi mɛ ɔtutɔ mɛ bebi gi malɔ kinɛ ɛ. 15Lɛ xegi baʋadi akpe liɔfɔ bali ní mlɔ awla ní Kristo me kyɛ ɛ, Ɔka tole kpoo ko ɔlɛ ní mlɔ awla. Lɛ ní Kristo Yesu me e, medzi mlɔ ɔka gi ma mani mlɔ Liboe Gbã nɛ ɛ. 16Lɛ loso mɛɛkpɛ mlɔ sise si mlakpasi mɛ kizezee me. 17Kɔkpɛ lɛ ya loso e, mɛɛtsisi Timoteo, gi onu mɛ obi ní Ɔkaɛ mɛ gi malɔ ɛ, xe onu anukwarɛɛ onete ní Ɔkaɛ mɛ ɛ, ní mlɔ klɔ. Yɛ aaplɛ aŋu kí mlɔ, mɛ bede ʋa ya kude gi mezeno ní mɛ ligbã́ nɛ ní Kristo Yesu me e, gi lisrɔ ni kidiliɛ ɛ, gi mabasɛ ní isɔliha lɛ mɛ ní ɔkɔ kakaa ɛ.
18Mlɔ mɛ banɔatɔ mlekpese isu kufeke gi mlɛbu si mátraba edi mlo tɔ ɛ. 19Pɔ̀ xe Ɔkaɛ adimɛ ɛ, maaba mlɔ klɔ kpekpemi, lɛ niklɔ maate kigaglaɛ liɛ klɔ gi kiliɛ ní banɔ basudɔ ba ya ʋa awla a, ní kiliɛ gi beegu kunugu yo su u. 20Lɛ ese linu si Aya yɛ kaʋaŋaa ɛ kénu enugumeboe, pɔ̀ enu kigagla eboe e. 21Liwoli mlɛpɛ́ ɛ? Miba mlɔklɔ ni kiseʋi loo miba ni kulɔlɔ ni Ɔfuɛfuɛ gi ɛplɛ litɔ kese na a?",https://www.bible.com/bible/1982/1CO.4.AVN
1 KORINTO 5,"Mlebu Ɔhasiwa yɛ ní baʋaziŋa ba kusi
1Abla ɛ, bɛtrɔ likla ní kunutsatsa aʋa si kihasi ye kikpasi ní mlɔ kusi gbɛgbɛ nite si babubitɛ ba kura kyɛ ɛ, líma ní ba kusi nite e. Bɛsi mɛ si onyime ɔtɔ ɛɛfɛ ni yɛkadze! 2Lɛ mlɛkɔ lɛ dɔ isu ya a? Aní asigaga mɛ boŋu mlaaze e, xe mlaabu onyime liɛ ɛ, gi abitɛ liboe lɛ ya ní mlɔ kusi i? 3Lɛ gi máma ni mlɔ kusi ní kisugyaɛ mɛ kyɛ ɛ, malɛ ní mlɔ kusi ní Ɔfuɛfuɛ nɔ mɛ ɛ, lɛ mebú ɔniliɛ klɔ gi abitɛ liboe lɛ ya lipɔ ɔ, ŋwisi kilɛ malɛ ní mlɔ kusi kinɛ ɛ. 4Xegi mletsa ní blɔ Ɔkaɛ Yesu yɛ linyi ne me e, lilɛ si mlete si malɛ nì mlɔ ní Ɔfuɛfuɛ nɔ mɛ lɛ blɔ Ɔkaɛ Yesu Kristo yɛ kigaglaɛ kyɛ kilɛ ní mlɔ kusi i, 5mlayurɔ ɔniliɛ klɔ akpɛ ni Satana awla tɔ ozizi yɛ kule kuku zimizi yo pɔ̀ tɔ yɛ Ɔfuɛfuɛ nɔ kɔ aamɔ kubúbú yo ní Ɔkaɛ yɛ liwe le aʋa.
6Lípɛ si mlazadɔ isu ya! Kite mléte si, “kuɖeme sisami ɔtɔ ko izɛki si amɔwɔ yɛ pɔ́ izeeho na a?” 7Mlayurɔ kuɖeme koko ye ní mlɔ kusi i, tɔ mledzi ŋwisi amɔwɔ vuvu gi kuɖeme ɔtɔtɔ ɔ́ma ní yɛ mɛ ɛ, kiliɛ gi lilɛ si mleze e, lɛ ese linu si bɛkɔ blɔ kutseolidɔzawe le lɛ keʋesibi ya gi kenu Kristo e kɔ. 8Lɛ loso e, mlaki tɔ kuŋa liwe le aní ni kuɖeme koko liɛ klɔ gi onu kupɛ́pɛ zimizi ni litukpomegagla a, pɔ̀ ni àklã gi kuɖeme ɔ́ma ní la mɛ ɛ, ligbã́ ɛ nɛ klɔ gi lɛ su lidra a, xe linu anukwarɛ ɛ.
9Ní keplekpaa lia klɔ gi matsisi mlɔ mɛ ɛ, magba mlɔ sì mlakíkpɛ ɔhá nì bahasi nɛ ba a. 10Maʋípani ní babubitɛ ba ní kelea lia mɛ gi bɛɛwa kihasi ye su u, loo baŋazinɛ loo banama gi bizezuru su u, loo bizesumu babu ʋa. Xegi nya wɔaya kí banɔ ba ya elu i, lilɛ si wɔado ní kelea lia mɛ petee. 11Pɔ̀ abla ɛ, mɛɛŋwlimi iiki mlɔ si líma si mlakpɛ ɔha a, nì ɔniliɛ klɔ gi ɛɛxwa isu ya si onemi ɔʋaziŋa a, pɔ̀ xe onu ɔhasinɛ, loo onu ɔnɔ gi izɛpɛ si kidɔ kakaa kidzi yɛ kinɛ ɛ, loo onu ɔnɔ gi izɛba banɔ ɔ, loo onu ɔnɔ gi izesumu ɔbu i, loo onu ɔnɔ gi izezizi banɔ su u, loo onu ɔdaŋwɛ loo onu oze. Mlakíŋa bidɔ ni ɔniliɛ klɔ ʋa elu kyɛ ɛ.
12Aní mɛ lixwɛ linu si mixwa litsi ni banama gi báma ní ɔsɔli ha lɔ mɛ ɛ. Pɔ̀ linu mlɔ lixwɛ si mlaxwa litsi ni banama gi bákpasi ní ɔsɔli ha lɔ mɛ ɛ. 13Aya aaxwa litsi ni banɔ ba klɔ gi báma ní ɔsɔli ha lɔ mɛ ɛ. “Mlebu ɔnɔ zimizi ye ní mlɔ kusi.”",https://www.bible.com/bible/1982/1CO.5.AVN
1 KORINTO 6,"Litsi kuxwaxwa ní baʋaziŋa ba kusi
1Xegi liboe liku ní wɔ ni ɔʋaziŋa ɔtɔ kusi i, kude woli wɔmɔ si wɔakɔ lɛ ɔtsinɔ kelea mɛ banɔ si basɛ ní lipoe lɛ klɔ mɛ gi baʋaziŋa ba balɛ na a? 2Kite mléte si baʋaziŋa ba ba bɛtráxwa litsi le ni kelea mɛ na a? Lɛ xegi mlaaxwa litsi ni kelea mɛ ɛ, kitɛ xe mlatráxwa litsi ni eboe tsɛ́ɛ la na a? 3Lɛ kite mléte si blɔ kwitraxwa litsi nì Aya yɛ baxwɛdzɛ ba na a? Lɛ kitɛ xe mlátraxwa litsi ni kelea lia ya mɛ eboe la ɛ? 4Lɛ xe eboe hehe eku ní mlɔ kusi ní eboa la ya elu su i, mlakya banɔ gi bénu kididɔ ní ɔsɔli ha lɔ mɛ ɛ, tɔ basɛ la a. 5Mapani nite tɔ mikɔ ɛkpɛ mlɔ kuye. Kɔ kisɛ mlɛsɛ sì ɔnɔnɔ ɔ́ma ní mlɔ kusi gi ete liboe e, gi aaxwa litsi ní baziŋa ba kusi na a? 6Xe lɛ loso o, onemi ɔʋaziŋa tole aakɔ̀ ɔsã kude ní yɛ ɔhanuglɔɛ su u, ní banama gi báziŋa ɛ, ba aŋu mɛ na!
7Agi mlɛkɔ ɔsã kude ní mlɔ ahanuglɔ ba su i, libasɛ si bɛŋa mlɔ aʋa kooko. Ege loso mlatráki si bata mlɔ ese na a? Ege loso mlátraki si babà mlɔ ɔ? 8Xe mlɔ boŋu mlɛɛbà banima a, xe mlɛɛta ba ese na a? Xe mlɛbitɛ la ya ɛmanɔ ní mlɔ benemi baʋaziŋa ba su u?
9Kite mléte si litukpo me gagla benete ba ɛ, bátramɔ kaŋase ní Aya yɛ kaʋaŋaa mɛ na a? Mlakímeni isu u: bahasi nɛ loo babubitɛ loo benyime ba ya gi bɛgbani badzɛ ɛ, pɔ̀ xe bizɛlɔ̀ ádzɛboe e, loo benyime ba ya gi badzɛ ba bizɛɛtsa kibɔɛ kɔ si bafɛ ni ba a, loo benyime ba ya gi bizɛɛfɛ ni ba ahanuglɔ benyime e, ni badzɛ ba ya gi bizɛpɛ ba ahanuglɔ badzɛ ba a, 10loo beze ba, loo banama gi bizɛɛpɛ si kidɔ kakaa kize ba kinɛ ɛ, loo badaŋwɛmu ba loo banama gi bizezizi banɔ su u, loo banama gi bizemeni banɔ ɛzi ba bidɔ mɛ ɛ, batrámɔ kaŋase ní Aya yɛ kukusi yo me e. 11Lɛ ligbã́ɛ nɛ klɔ mlɔ mɛ mlɔ banɔatɔ mleze e. Pɔ̀ beplo mlo o, bɛdra mlɔ su, bɛbitɛ mlɔ si mlɔ bede ʋa bɛgyɔ ní Ɔkaɛ Yesu Kristo yɛ linyi ne me gani blɔ Aya yɛ Ɔfuɛfuɛ nɔ mɛ.
Mlɔ kisugyaɛ kinu Aya yɛ lisɔligba lɛ
12“Kidɔ kakaa su kidra ɛki mɛ si mibitɛ ɛ,” “pɔ̀ aní kidɔ kakaa kibu libi ɛki mɛ ɛ.” Bɛdra kudeonu iiki mɛ si mibitɛ kidɔ kakaa, pɔ̀ ani kidɔ kakaa kiatani mɛ aʋa kuŋa a. 13“Kiŋaŋaɛ kilɛ ki lipo le, lɛ lipo le fɛ lilɛ ɛki kiŋaŋaɛ.” Pɔ̀ Aya atrázizi bɛ tuʋa a. Kisugyaɛ, bábitɛ kɛ aki kihasi ye e, pɔ̀ bɛbitɛ kɛ si kisumu Ɔkaɛ ɛ, lɛ Ɔkaɛ fɛ aaki kɛ kidɔ kakaaɛ liɛ gi kizia kɛ ɛ. 14Lɛ gani yɛ kigaglaɛ mɛ ɛ, Aya ayɔni Ɔkaɛ adɔ ni bekpo ʋa mɛ lɛ aayɔni blɔ fɛ ɛ. 15Kite mléte si mlɔ inɔse le e, inu Kristo yɛ isu ya kapɛatɔ na a? Kɔ maakɔ Kristo yɛ kapɛ katɔ gi miikɔ ka ɛkpɛ likpɔ ni ɔhasinɛ na a? Litrába lɛ mɛ ɛ! 16Kɔ kite mléte si ɔniliɛ gi izɛɛkpɛ ɔhasinɛ ɔha ɛ, edzì kidɔ tile ni yɛ ní kisugyaɛ mɛ na a? Lɛ ese linu si bɛpani si, “Ba tiaʋa ɛ, biadzi kisugya tile.” 17Pɔ̀ ɔniliɛ gi akpɛ isu likpɔ ni Ɔkaɛ ɛ, aadzi kidɔ tile nì yɛ ní Ɔfuɛfuɛ nɔ mɛ.
18Mlese ní kihasi ye su, liboe zimizi kakaa elu gi ɔnɔ aabitɛ ɛ, ɔʋíbitɛ lɛ ɔmanɔ ní yɛ isu ya su u; pɔ̀ ɔniliɛ gi abitɛ lihasiboe e, abitɛ liboe zimizi amani yɛ isu ya su u. 19Mléte si mlɔ kisugyaɛ kinu Ɔfuɛfuɛ Dradra lɔ Lisɔligba lɛ na a, gi ɔkpasi ní mlɔ mɛ ɛ, gi lɔ mlɛzi dɔni Aya klɔ na a? Mláma ní mlɔ tutɔ mlɔ isu wla mɛ ɛ; 20Aya yɛ edzi mlo kedzi zɛzɛ. Lɛ loso e, mlakɔ mlɔ kisugyaɛ akpɛ kubùbù ní Aya su u.",https://www.bible.com/bible/1982/1CO.6.AVN
1 KORINTO 7,"Kugbagba ní Kudzɛgbanɔ ni Kunyimezeno su
1Abla ní eboa la su gi mlɛpani ní mlɔ keplekpaa mɛ ɛki mɛ ɛ, lipɛ xe onyime ɔ́gbani ɔdzɛ ɛ. 2Pɔ̀ gi kihasi ye kisrɛ ní mlɔ mɛ onu i, lilɛ sì onyime kakaa ɔgbani yɛ ɔtutɔ yedze, tɔ ɔdzɛ kakaa ozeni yɛ ɔtutɔ yenye. 3Onyimee ɔwa yɛ axwɛ na ŋwisi ɔdzɛnye kinɛ ɛ, lɛ ɔdzɛɛ fɛ ɛ, ɔwa yɛ kapɛa ŋwisi onyimedze kinɛ ɛ. 4Ɔdzɛɛ yɛ kisugyaɛ kínu yɛ tete kinɛ ɛ, boŋu i, kinu yenye kyɛ kinɛ ɛ. Nite ke onyimee yɛ kisugyaɛ kínu yɛ tete kinɛ ɛ, boŋu i kinu yedze kyɛ kinɛ ɛ. 5Mlakíkyi kede kpɛ mlɔ ahanuglɔ ba a, xe ani gani kesenunu mɛ kpɛ ɔtɔ lɛ ki lipoetɔ ko o, atɔ mlaakɔ mlɔ isu ya petee ɔki Aya kuxwaxwa; pɔ̀ lɛ kede e, mledzi akpɛ likpɔ dzɛ. Atɔ Satana okífeke mlo edi kɔkpɛ gi mlátani isu aʋa kuŋa loso o. 6Mɛɛpani lɛ ya aní si linu ɔsã a, pɔ̀ linu kude kɔkɔ ɔ. 7Nya maapɛ si onyime kakaa oze ŋwisi mɛ kiniɛ gi mágbani ɔdzɛ ɛ; pɔ̀ onyime kakaa azɛ bidɔ kɔkɔ lidze lidze adɔ ni Aya klɔ ɔ, ɔnutɔ ɛ, bidɔkɔkɔɛ bɛ ya, ɔnɔ dzedze e, bidɔkɔkɔ dzedze.
8Abla, ki banama gi benu itrè le e, ni badzɛa ya gi ba benye ba betse e, mɛɛsi ba si liapɛ ki ba si bakígbani badzɛ loo zeni benyime e, tɔ beze ŋwisi kiliɛ gi malɛ ɛ. 9Pɔ̀ xe bátratani isu aʋa kuŋa ɛ, lɛ kɔ bagbani badzɛ ani tɔ bezeni benyime lɛ ese linu si liapɛ sanɔ si bagbani badzɛ sani si isu ya mɛ izɛɛŋwasi ba ɔkpɛ kulekuku liɔ gi kuli ní ba mɛ loso o.
10Lɛ ki banama gi bɛgbanɔ badzɛ ɛ, loo gi bedini benyime e, mɛɛki ba ɔsãa nɔ, aní mɛ, pɔ̀ Aya a: Líma si ɔdzɛ ɔsɛ ní yenye su u. 11Pɔ̀ xe asɛ ɛ, líma si ozeni onyime e, loo lilɛ si odziba ní yenye klɔ ɔ; lɛ onyime kyɛ ɛ, líma si ɔyurɔ yedze e.
12Kí banɔ gɔgɔ ba ɛ, mɛɛpani si, (aní Ɔkaɛ pɔ̀ mɛ ɔtutɔ lɔ): xe onyime gi asɔli i, agbani ɔdzɛ gi ónu ɔsɔlisɔli i, pɔ̀ adimɛ si yɛ aze ní onyimee su i, lɛ kɔɔ onyimee ɔkiyurɔ yɛ ɛ. 13Lɛ xegi ɔdzɛ, odini onyime gi ónu ɔsɔlisɔli i, pɔ̀ adimɛ si yɛ nì ɔdzɛɛ biaze e, lɛ kɔɔ ɔkisɛ ní ɔdzɛɛ su u. 14Lɛ ese linu si onyimee gi ónu ɔʋaziŋa ɛ, Aya adra yɛ su gani yedze aʋa a, lɛ ɔdzɛ gi ónu ɔʋaziŋa kyɛ ɛ, Aya adra yɛ su gani yenye gi onu ɔʋaziŋa aʋa a. Xe aníte e, mlɔ bebi ba su batrádra a, pɔ̀ kiliɛ gi lilɛ ɛ, ba su ɛɛdra.
15Pɔ̀ xe ɔnɔ gi ɔ́ziŋa asɛ ɛ, mlaki tɔ ɔtrɛ. Ní la ya mɛ ɛ, kididɔ kínya ɔʋaziŋaɛ gi onu onyimedze e, loo ɔdzɛnye e. Aya yɛ axwa mlɔ si mleze ní kusuyɔ mɛ. 16Kitɛ mlatani kute xe wɔ onyimedzee wɔabu wonye e, loo wɔ ɔdzɛnyee wɔabu wodze e?
17Ní liboe lɛ ya kede e, lilɛ si ɔnɔ kakaa oze ligbã́ nɛ ní niklɔ gi Ɔkaɛ aki yɛ onu u, ani kí niklɔ gi Aya axwa yɛ akɔ onu u. Lɛ ya linu kutrɔtrɔ liɔ gi mizɛɛbasɛ ní ɔsɔli ha kakaa mɛ ɛ. 18Xegi bɛtsa ɔyaʋi ki wɔ ɔ, xe ableke Aya axwa wɔ ɛ, wukisi sì wɔadzi ɔnɔ gi ɔ́tsa ɔyaʋi i, lɛ xegi ɔnutɔ ɔ́tsa ɔyaʋi i xe ableke Aya axwa yɛ ɛ, ɔkisi sì yɛ atrɛtsa ɔyaʋi tɔ ɔ. 19Lɛ xe ɔnɔ atsà ɔyaʋi loo ɔ́tsa ɔyaʋi i, línu kididɔ; kidiliɛ gi kisazia ɛ, kɛ ko kinu si ɔbitɛ ní Aya yɛ isã nɛ aʋa. 20Ɔnɔ kakaa oze kiliɛ gi eze e, xe Aya axwa yɛ ɛ. 21Ɔnɔdzidzi woze xe Aya axwa wɔ na a? Wukíki si likpɛ wɔ kunugu u; pɔ̀ xegi kudeonu kulɛ ɛki wɔ ɛ, zɛ wɔ isuwla mɛ kuzezeo. 22Lɛ ese linu si ɔniliɛ gi eze ɔnɔdzidzi i, xe Ɔkaɛ axwa yɛ ɛ, onu Ɔkaɛ yɛ ɔnɔ gi ɔlɛ ní yɛ isuwla mɛ ɛ; niteme ke ɔnɔ gi ɔlɛ ní yɛ ɔtutɔ yɛ isuwla mɛ ɛ, xe Ɔkaɛ axwa yɛ ɛ, onu Ɔkaɛ yɛ ɔnɔdzidzi. 23Aya yɛ edzi mlo kedzi ʋidi i; lɛ loso e, mlakídzì banɔdzidzi ɛki banima a. 24Mɛ benemi ba, mlɔ mɛ ɔnɔ kakaa oze ɔnɔ gi enu kutu aki Aya, tɔ oze ní kizeze liɛ mɛ gi eze e, xe Aya axwa yɛ ɛ.
25Abla kí badzɛa ba gi béte benyime e, mázi liboeboe adɔ ni Ɔkaɛ kɔ aki ba a, pɔ̀ gani Aya yɛ lipomepɛpɛ nɛ mɛ ɛ, aki mɛ kuboete gi biaka ní kɔ aʋa a, lɛ maaki mlɔ mɛ begyodi ʋa ní lɛ su u. 26Kɔkpɛ abla baxixa ʋa loso e, megyo le edi si liapɛ xegi mledzi alɛ ŋwisi kiliɛ ɛ gi mlalɛ ɛ. 27Xegi ɔdzɛ ɔlɛ ní wɔ awla ɛ, wukíyurɔ yɛ ɛ. Xegi wɔ́gbani ɔdzɛ ɛ, wukípɛ ɔdzɛ si wugbanɔ ɔ. 28Pɔ̀ xegi wɔgbani ɔdzɛ fɛ ɛ, wɔ́bitɛ liboe zimizi i. Pɔ̀ xegi ɔdzɛ ɛ, gi ɔbitɛ enyimeboe odi odini onyime e, ɔ́bitɛ liboe zimizi i. Pɔ̀ banama a gi bɛgbanɔ badzɛ ba ɛ, biamɔ ɔzia ní ligbã́ɛ lɛ ya mɛ, lɛ nya mapɛ si mibu mlo ní lɛ mɛ xe e.
29Mɛ benemi ba, liboe lɛ gi mɛɛpani i, lɛ ese linu si lipoe le lilɛ kpekpemi kí Ɔkaɛ yɛ kubaba a. Lɛ loso dɔni abla kɔtsinɔ ɛ, banama awla gi badzɛ balɛ ɛ, beze ligba nɛ ŋwisi ɔdzɛ ɔma ní ba awla kinɛ ɛ; 30banama gi beebemi i, beze ŋwisi baʋíbemi i; banama gi bɛɛmɔ isami i, beze ŋwisi baʋímɔ isami i; banama gi beedzi bidɔ ɛ, beze ŋwisi kidiliɛ gi beedzi i, aní ba kinɛ kinu u; 31banama gi bɛwa kelea lia mɛ bidɔ mɛ su axwɛ ɛ, bakídzi tole nì bɛ ɛ. Lɛ ese linu si kelea lia kiliɛ gi kwite ka abla ɛ, ka onu kɛɛza.
32Mapɛ si mlɔ ina idɔ. Onyime gi ɔ́gbani ɔdzɛ ɛ, tɔ yɛ begyodi ʋa beze ní Ɔkaɛ yɛ axwɛ na su ani kiliɛ gi aaku Ɔkaɛ aŋu i. 33Pɔ̀ onyime gi agbani ɔdzɛ kɔ ɛ, yɛ begyodi ʋa bali ní kelea mɛ eboe la su, lɛ ese linu si aapɛ si yiku yedze aŋu; 34lɛ yɛ bapɛ́pɛ ʋa bɛlɛ ɛ. Ɔdisami ni ɔdzɛ gi ódini onyime e, izɛɛpɛ si yiwa Ɔkaɛ yɛ axwɛ na, yɛ kupɛpɛ kunu si yikɔ yɛ kisugyaɛ nì yɛ Ɔfuɛfuɛ nɔ pɔ́ ɛki Ɔkaɛ. Pɔ̀ ɔdzɛ gi odini onyime e, izɛɛpɛ kelea mɛ eboe la, kiliɛ gi aaku yenye aŋu i. 35Mɛɛpani la ya ɛsi mlɔ kí mlɔ ɔtutɔ mlɔ kupɛ̀pɛ aní si tɔ mitsi kudeonu iiki mlɔ ɔ, boŋu tɔ mleze ní kude gyɔgyɔ aʋa tɔ mlakɔ mlɔ aŋu na petee atrɔ ní Ɔkaɛ yɛ kusumu yo aʋa.
36Xe onyime ɔtɔ gi akpɛ ɔdisami ɔtɔ kuwlawla a, xe amɔ si yaʋíga mumɔ, lɛ xe ɔdisami nɔ gi akpɛ kuwlawlaa eetsi ní agɔ mɛ ɛ, xe amɔ si liziã si yigbani yɛ ɛ, lilɛ si ɔbitɛ ní yɛ kupɛ́pɛɔ aʋa tɔ ɔgbani yɛ. Kesetataa tɔtɔ káma ni lɛ mɛ. 37Pɔ́ xe onyimee atrɔ lɛ ní yɛ ɔtutɔ yɛ ɔna nɔ mɛ si yɛ ɔ́tragbanɔ ɔdzɛ ɛ, gi aní kimi bemi ní yɛ aʋa a, xe aatani isu aʋa kuŋa a si yɛ ɔ́tragbani ɔdzɛ ɛ, onyime liɛ klɔ kyɛ abitɛ lɛ mumɔ. 38Lɛ loso onyime liɛ klɔ gi agbani ɔdisami nɔ ɔ, gi bɛkpɛ kuwlawla abitɛ lɛ mumɔ ɔ, pɔ̀ ɔniliɛ ɛ, gi ɔ́gbani yɛ kuwlawlakpɛdzɛ ɛ, abitɛ lɛ mumɔ asanɔ.
39Ɔdzɛ gi odini onyime e, xe yenye ɔlɛ ligbã́ nɛ ɛ, ɔwlamɔmɔ ɔma ní yɛ su u; pɔ̀ xe yenye etse e, kɔ lɔ amɔ ɔwla gi aazeni onyime kakaa a, gi apɛ ɛ, pɔ̀ lilɛ si oze Ɔkaɛ yɛ ɔnɛ ɛ. 40Ní mɛ kumɔmɔ onu i, aaze ɔsamì nɛ ɔsã nɔ, xegi aaze ŋwisi kiliɛ gi ɔlɛ kinɛ ɛ. Lɛ megyo le edi si mɛ fɛ ɛ, Aya yɛ Ɔfuɛfuɛ nɔ ɔkpasi ní mɛ mɛ̀.",https://www.bible.com/bible/1982/1CO.7.AVN
1 KORINTO 8,"Kuʋiʋi ní bidɔŋaŋaɛ ʋɛ gi bizɛɛki babu ʋa su u
1Abla ní bidɔŋaŋa gi bizɛɛki babu ʋa su i: Kwite si kuboete kuli ní blɔ petee awla. Kuboete kuzɛɛkɔ si banima bizeemuni isu u, pɔ̀ kulɔlɔɔ kuzɛɛkpɛ blɔ kigagla a. 2Ɔniliɛ gi egyoedi si yete kiditɔ ɛ, óte kidiliɛ gi linu si ote e. 3Pɔ̀ ɔniliɛ gi alɔ Aya ɛ, Aya ete ye.
4Lɛ loso ní bidɔŋaŋa gi bɛki babu ʋa su i; kwite si ɔbu yɛ ónu kididɔ kura a, lɛ ní kelea lia ya mɛ ɛ, Aya tole ko ɔlɛ. 5Lɛ ese linu si xegi babu ʋa balɛ ní lifunu ne e, loo ní kesea aʋa, lɛ “babu” ʋa ni “ifuɛfuɛ gagla lɛ kpaŋu gi banima bizesumu i,” 6blɔ kɔ ɛ Aya tole ko ɔlɛ ní blɔ awla, Ɔka yɛ, gi yɛ abitɛ kidɔ kakaa ɛ, xe yɛ loso kuli ligbã́ nɛ ɛ; lɛ Ɔkaɛ tole gi onu Yesu Kristo e, yɛ ko ɔlɛ, lɛ gani yɛ aʋa bɛbitɛ kidɔ kakaa a, lɛ gani yɛ aʋa kuli ligbã́ nɛ ɛ.
7Pɔ̀ aní ɔnɔ kakaa ete anukwarɛ liɛ ya a. Banɔatɔ ɛ, kububitɛɔ kwita eku ní ba mɛ gbɛgbɛ nite me si xegi bɛɛŋa bidɔ ʋɛ ya ɛ, bizɛɛbitɛ ɛki ba ŋwisi bidɔŋaŋa gi bɛki ɔbu yɛ ɛ; lɛ gi ba ina nɛ ibotso loso e, ba ina nɛ mɛ ilulù. 8Bidɔŋaŋa ʋɛ kɔ e, bitrátini blo epɔni Aya a; kutrálila kididɔ ɔ, xe kúŋa bidɔ mɛ ɛ, lɛ kutrámɔ kididɔ ɛdɔni lɛ mɛ ɛ, xe kwiŋa bidɔ ʋɛ klɔ ɔ.
9Lɛ loso e, mledi isu aʋa mumɔ si mlɔ ɔwlamɔmɔ nɔ ɔkiki si banama gi ba kuziŋaa kúma ɛ gagla bawɔli eku ní eboe zimizi me e. 10Lɛ xe ɔnutɔ ɔ, gi yɛ kuziŋaa kúma ɛ gagla a, amɔ wɔ ɔniliɛ gi wote liboe e lɛ ya si wɔɛŋa bidɔ ní libugba lɛ mɛ ɛ, lítrakpɛ ɔna ní yɛ lipo o, xe yɛ kyɛ aaŋa bidɔŋaŋa a, gi bɛki babu ʋa na a? 11Lɛ loso ɔniliɛ ya a, gi yɛ kuziŋaa kúma ɛ gagla a, gi yɛ loso Kristo etse e, aakyrɔ kɔkpɛ wɔ kuboeteo. 12Lɛ xegi mlɛbitɛ eboe zimizi yurɔ mlɔ benemi ba nite e, xe mlɛkpɛ ba kuziŋaa a, gi kúma ɛ gagla ebi i, mlɛta Kristo ese. 13Lɛ loso xegi kidiliɛ ɛ, gi mɛɛŋa kiaki si mɛ onemi ye aabitɛ liboe zimizi i, kɔlɔ mátratà kigya liwewe tɔ ɔ, tɔ maaki mɛ onemi dzedze aawɔli ku ní liboe zimizi i tɔtɔ mɛ tɔ.",https://www.bible.com/bible/1982/1CO.8.AVN
1 KORINTO 9,"Kidiliɛ gi kinu Ɔnɔ kpɛkpɛɛ yɛ kiniɛ ɛ
1Dani malɛ ní mɛ ɔtutɔ mɛ isuwla mɛ ɛ? Aní ɔnɔ kpɛkpɛ menu i? Lɛ dani mamɔ Yesu blɔ Ɔkaɛ ɛ? Lɛ aní mlɔ mlenu axwɛ a na gi mawa aki ɔkaɛ la libi le e? 2Lɛ xegi ménu ɔnɔ kpɛkpɛ aki banɔatɔ kyɛ ɛ, menu ɔnɔ kpɛkpɛ ɔki mlɔ xunyɔ, Lɛ ese linu si mlɔ mlenu mɛ axwɛwawa la gi mawa aki Ɔkaɛ la liklatrɔtrɔ lɛ ɛ.
3Liboe lɛ ya linu mɛ kunububu yo kí banama gi bizɛxwa litsi ni mɛ. 4Kɔ kude kúma ní blɔ awla si kwiaŋa bidɔ tɔ kwiaŋwɛ bidɔ ní mlɔ kupeo me na a? 5Lɛ kɔ kima líma si kwiagbani blɔ bedze ba gi benu baʋaziŋa si beze ni blɔ kude ŋwisi kiliɛ gi banɔkpɛkpɛ dzedze ba ni Ɔkaɛ yɛ benemi ba ni Petro kyɛ bizɛbitɛ na a. 6Aloo mɛ ni Barnaba tètè ko linu si kuwa axwɛ na tɔ kwiakɔdi isu aʋa na a?
7Ɔguta woli ɔlɛ ɛ, gi yɛ ɔtutɔ izɛɛtsa liʋɛ ɛki isu ya a, gi ɔlɛ ní yɛ ɔxwɛwa klɔ na a? Ɔnyrɔmɛdzɛ woli ɔlɛ ɛ, gi ɔʋíŋa yɛ ɔnyrɔ nɔ mɛ esebi yoyo la na a? Baga ʋa ɔʋadi woli ɔlɛ ɛ, gi ɔʋíŋwɛ yɛ baga ʋa ba kumwani yɔ na a? 8Liboe lɛ ya gi mɛɛpani i, banɔ gbagbe begyodi onu mɛɛpani lɛ na a? Aní liboe lɛ ya ke su Ɔsã nɔ ɛɛpani na a? 9Lɛ ese linu si bɛŋwlimi kpɛ ní Mose ɔsã nɔ mɛ si, “Wukínya ligumee nɛ gi liigu amu na a, lɛ onugu lo o.” Abla ɛ, Aya akɔ litɔ lɛ mɛ aki egume na loo kitɛ ɛ? 10Apani liboe lɛ ya aki blɔ aníte e? Ee, bɛŋwlimi liboe lɛ ya ɛki blɔ, lɛ ese linu si ɔniliɛ gi ɛɛsɔ amu na a, ni ɔniliɛ gi egu amu na ɛ, beedi kudeonu si biamɔ ba kapɛa ní ɔnyrɔ nɔ mɛ bidɔ mɛ mɛ̀. 11Xegi kwikpɛ Ɔfuɛfuɛ nɔ mɛ esebi ní mlɔ kusi i, kisani lisani mlɔ si kwiamɔ kelea lia mɛ bidɔ dɔni mlɔ klɔ na a? 12Xegi banɔatɔ kɔɔ ɔŋakɔ lɔ ya elu ɔlɛ ni ba awla si mlaaki ba kupɔnɔ ɛ, ɔŋakɔ ɔlɔ ya elu ɔma ní blɔ awla sani ba na a?
Pɔ̀ blɔ kɔɔ kúwa ɔŋakɔ lɔ ya su axwɛ ɛ, boŋu i, kwizi liboe kakaa tɔ kukídzi ɔvia loo banɔ gi beetsi kudeonu iiki Kristo yɛ liboe gbã nɛ ɛ. 13Kite mléte si banɔaklɔ gi bizɛɛwa axwɛ na ní asɔligba la mɛ ɛ, bizɛɛmɔ ba kiŋaŋaɛ dɔni asɔligba la mɛ na a? Lɛ banɔaklɔ gi bizeesumu ní ɔdɔpɔʋisuʋɔ lɔ su i, bizɛɛmɔ ba ɔgyɔ lɔ ní kidiliɛ gi bɛkɔ ní ɔdɔpɔʋisuʋɔ lɔ aʋa na a? 14Niteme kee, Ɔkaɛ aki ɔsã si banama gi bizɛɛpani liboe gbã nɛ ɛ, biazɛ ba kiŋaŋaɛ dɔni liboe gbã nɛ mɛ.
15Pɔ̀ máwa mɛ ɔŋakɔ lɔ ya ɔtɔtɔ su axwɛ, lɛ máʋiŋwlimi liboe lɛ ya ni kugyodi si mlaabitɛ niteme eboe aki mɛ ɛ. Maapɛ boŋ si mitse sani si ɔnutɔ ɔzɛ kidiliɛ gi kɛ loso madɔ isu ya ní mɛ awla a. 16Pɔ̀ xe mɛɛpani liboe gbã nɛ ɛ, mátratani isu kudɔ ɔ, lɛ ese linu si Aya emi mɛ aʋa si mipani liboe le e. Baba kimɛ xegi mápani liboe gbã nɛ ɛ. 17Xegi mapani liboe gbã nɛ ŋwisi ɔnɔ gi akɔ isu akɔ kinɛ ɛ, liaziã si batsa liʋɛ aki mɛ; pɔ̀ xe aní mɛ kupɛ́pɛ onu mɛɛpani liboe gbã nɛ ɛ, kɔ lixwɛ nɛ gi Aya aka mɛ aʋa si mawa ɛ, lɛ mɛɛwa. 18Kɔlɔ ɛ, ege kinu libi le ɛki mɛ ɛ? Lɛ ko linu si: gi mɛɛpani liboe gbã nɛ ɛ, mɛɛpani lɛ faã kibɔ mozɛ, atɔ mikíkɔ mɛ ɔŋa klɔ ɛtrɔ ní mlɔ aʋa a, xe mɛɛpani liboe gbã nɛ ɛki mlɔ ɔ.
19Linya ɛli lɛ mɛ si malɛ ní mɛ isuwla mɛ, lɛ ménu ɔnɔnɔ ɔnɛ kyɛ ɛ, pɔ̀ mabitɛ mɛ isu ya si midzi ɔnɔdzidzi kí ɔnɔ kakaa atɔ migbani banɔ glegle mani Yesu klɔ. 20Gi mazɛɛwa axwɛ na ní Yudanɛ ma kusi i, medzi ŋwisi Yuda ɔnɛ, tɔ mimɔ Yudanɛ ma ɛki Ɔkaɛ. Ki banama gi bali ní ɔsã nɔ ese e, medzi ŋwisi ɔnɔ gi ɔlɛ ní ɔsã nɔ ese e, nya mɛ ɔtutɔ máma ní ɔsã nɔ ese xe e, atɔ mimɔ banama gi bali ní ɔsã nɔ ese aki Kristo. 21Ki banama awla gi ɔsã nɔ ɔma ɛ, medzi ŋwisi ɔniliɛ awla gi ɔsã nɔ ɔ́ma ɛ, gani lɛ mɛ máma ní ɔwlamɔmɔ mɛ ní Aya ɔsã nɔ ese kyɛ ɛ, pɔ̀ malɛ ní Kristo yɛ ɔsã nɔ ese e, atɔ mihe banɔaklɔ gi ɔsã nɔ ɔma ní ba awla ɛ, ɛmanɔ ní Kristo klɔ. 22Kí banama gi bebotso ní kuziŋaa mɛ ɛ, mɛ fɛ mebotso atɔ migbani banama gi bebotso ní kuziŋaa mɛ mani Kristo klɔ. Medzi kidɔ kakaa akí banima petee atɔ gani kude kakaa onu i, maabu bamɛ batɔ ɔ. 23Mabitɛ la ya petee kɔkpɛ liboe gbã nɛ loso, tɔ mɛ fɛ maamɔ ɔŋakɔ ní lɛ kukriraa mɛ.
24Aloo kite mléte si xegi banima beese e, bamɛ tole ko izɛɛŋa aʋa na a? Kɔlɔ ɛ, mlese ní kudeo liɔ klɔ onu gi mlaŋa aʋa ɛ.
25Osese kakaa gi ɔkpasi ní besese ba kusi i, izɛɛga kuhehe gagla mɛ ɛ, bizɛɛbitɛ lɛ nite atɔ biazɛ likusikuto elɛ gi liʋíkle e, xe lizee zizi i; pɔ̀ kuzɛɛbitɛ lɛ tɔ kwiazɛ likusikuto elɛ gi litrázizi liwewe e. 26Lɛ loso e maʋíse ŋwisi ɔnɔ gi eese e, gi litukpo líma ni yɛ kuseseo onu u; lɛ loso maʋíta akpafu íkpɛ liwɔ mɛ ɛ. 27Owo, mizeebu kiní iiki mɛ kisugyaɛ atɔ kidzi ɔnɔdzidzi kí mɛ atɔ xegi mapani Aya yɛ liboe le asi banima pɔ́ ɛ, bátrabu me ní lɛ mɛ si mégyeno o.",https://www.bible.com/bible/1982/1CO.9.AVN
1 KORINTO 10,"Paulo Agba ba ní Kububitɛɔ su
1Mápɛ si mleze ní litumu me ní liboe lɛ ya su u, mɛ benemi ba, blɔ bakatsitsi ba petee beze ní liplɛ lɛ gi lɛ lizɛgbani ba ese e; lɛ ba pɔ́ bɛtsa axu la a. 2Lɛ ní aplɛ la ni axu la mɛ ɛ, Aya akpɛ kuni aki ba petee ŋwisi banɔ gi balɛ ni Mose kude e. 3Ba pɔ́ bɛŋa Ɔfuɛfuɛ nɔ mɛ bidɔŋaŋa lide tile; 4lɛ bɛŋwɛ Ɔfuɛfuɛ nɔ mɛ kuni yo; lɛ ese linu si bɛŋwɛ kuni yo ɛdɔni Ɔfuɛfuɛ nɔ mɛ liklakpɔ ɛlɛ gi lizeni ba kude me e, lɛ liklakpɔ ɛlɛ klɔ linu Kristo. 5Gi liba lɛ mɛ nite kyɛ ɛ, Aya ɔ́mɔ isami ní bamɛ beglegle ba, ba bekpo ʋa bɛwɔ ní ɔyaya klɔ.
6Abla ɛ, eboa la ya ɛɛba la mɛ ŋwisi liŋwitsɛ ki blɔ, tɔ kukíki si blɔ ina nɛ izeni eboe zimizi na kude kiliɛ gi bɛbitɛ ɛ. 7Mlakíze babubitɛ ŋwisi kiliɛ gi bamɛ batɔ beze kinɛ ɛ. Ŋwisi kiliɛ gi bɛŋwlimi si i: “Banima beze kesea lɛ bɛŋa bidɔ ɔ, xe bɛŋwɛ bidɔ ɔ, lɛ bɛyɔ ɛ, xe bekpese abúvu na kuyo e.” 8Líma si kuwa kihasi ye ŋwisi kiliɛ gi bamɛ batɔ bɛwa kɛ kinɛ ɛ, xe ní liwe tile me e, bamɛ akpe avitaʋa ni tiata betse e. 9Líma si kufeke Ɔkaɛ odi i, kiliɛ gi batɔ bɛbitɛ ɛ, xe bagblaga ʋa benemi ba a, xe betse e. 10Lɛ líma si kutɛ̀, kiliɛ gi bamɛ batɔ bɛbitɛ ɛ, xe Aya yɛ kutseo ɔxwɛdzɛɛ akyrɔ ba a.
11Eboa la ya ɛba ba aʋa ŋwisi liŋwitsɛ kinɛ ɛ, lɛ bɛŋwlimi la ɛplɛ ɛki blɔ ŋwisi kugbagba kinɛ ɛ, blɔ banama gi blɔ kulɛ ligba nɛ ɛ, xe kelea ka ligù nɛ liana a. 12Lɛ loso xegi wogyo odi si wɔlɛ gagla ɛ, di le aʋa si wukígleʋe e. 13Kufekedi utɔtɔ kúba mlɔ aʋa gi kuʋíba banɔdzedze ba aʋa eʋídi. Pɔ̀ Aya onu anukwarɛ onete e, gi izɛɛbitɛ ɛ ní liboe lɛ gi apani i aʋa. Lɛ ɔ́traki si biafeke mlo odi sani kiliɛ gi mlɔatani kutu u. Pɔ̀ xegi beefeke mlo edi i, yɛ aaki mlɔ kude kutɔ onu gi mlɔatani kɔ onu kulɛ ɛ.
14Lɛ loso mɛ baʋia veve ba a, mlebú isu ya ní kubusumu yo me. 15Mɛɛpani iiki mlɔ banɔ gi bete liboe e; mlegyo eboa la gi mɛɛpani iiki mlɔ edi. 16Kepliʋia gi ka loso kuzedo Aya ɖase e, xe ka su axwɛ kuzɛɛwa ní ɔkplɔ nɔ su i, Ɔkaɛ yɛ ika lɛ su axwɛ kuzɛɛwa. Lɛ àklã na gi la kuzɛɛyaʋi i, aní Kristo yɛ kisugyaɛ kɛ kapɛatɔ kunu na a? 17Lɛ ese linu si dɔni liklã̀ tile lɛ klɔ mɛ ɛ, blɔ banama gi kwisrɛ ɛ, kunu kisugya tile lɛ ese linu si kuzɛɛlɛ liklã̀ tile lɛ klɔ ʋa.
18Bù Israelbanɛ ma su di; banɔaklɔ gi bizɛɛŋa bidɔ bɛklɔ gi bɛkɔ ní ɔdɔpɔʋisuʋɔ lɔ aʋa ɛ, bali likpɔ gani kidiliɛ klɔ gi bɛki Aya mɛ ɛ lɛ benu tole ni Aya a. 19Kɔlɔ ɛ kipani mlɛɛpani si, kidɔ gi bɛki babu ʋa ɛ, bínu kiditɔ na a? Aloo babu ʋa benu kiditɔ na a? 20Owo! Pɔ̀ kidɔ gi babubitɛ ʋa bizɛɛkɔ ɛ, bizɛɛkɔ ʋɛ ɛki ifuɛfuɛ zimizi ne, lɛ aní kí Aya a, lɛ loso mápɛ si mleze tole ni ifuɛfuɛ zimizi i. 21Mlatrátani Ɔkaɛ yɛ kepliʋia kuŋwɛ ɛ, xe lɛ kede e, mlaŋwɛ bidɔ ní ifuɛfuɛ zimizi ne kepliʋia kyɛ mɛ ɛ, mlatrátani bidɔ kuŋa ní Ɔkaɛ yɛ ɔkplɔ nɔ su u, xe mlazɛɛŋa bidɔ ni ifuɛfuɛ zimizi ne kyɛ ɛ. 22Kikpɛ kwikpɛ Aya kimbi kyikyi na a? Lɛ kibu kwibù si kuli gagla sani yɛ na a?
Ɔʋaziŋaɛ yɛ ɔwlamɔmɔ nɔ
23Mlɛzɛpani si “Kudeo onu kuli ki kidɔ kakaa” pɔ̀ mɛ Paulo mɛɛpani si aní kidɔ kakaa kizebu libi i. Mlɛzɛɛpani si “Bebu kudeo onu ɛki kidɔ kakaa, pɔ̀ mɛ Paulo mɛɛpani si aní kidɔ kakaa kizɛɛki kupɔnɔ ɔ.” 24Ɔnɔnɔ ɔkizeedi yɛ ɔtutɔ yɛ kupɛ̀pɛɔ ko, pɔ̀ ɔpɛ banɔ dzedze ba bapɛ́pɛ ʋa.
25Mlaŋa kidɔ kakaa gi bɛɛda ní kigyɛ kedzia mɛ ɛ, tɔ mlakízeʋi beʋiʋi i, gi biakpɛ mlɔ begyodi ʋa kunugu u. 26Lɛ ese linu si, “Kesea ni kidɔ kakaa ní ka mɛ ɛ, kinu Ɔkaɛ yɛ kinɛ.”
27Xegi ɔnɔ gi ɔ́ziŋa axwa wɔ si gaŋa bidɔ ni yɛ ɛ, xe wɔdimɛ si wɔatrɛ ɛ, ŋa kidiliɛ gi bɛkɔ edu ní wɔ ketu ya ɛ, wukíʋi liboeboe gi liakpɛ wɔ ɔna nɔ kunugu u. 28Pɔ̀ xe ɔnutɔ asi wɔ sì i, “Kiŋaŋaɛ liɛ ya bɛkɔ kɛ ɛki babu ʋa ɛ,” kɔlɔ wukíŋa kiŋaŋaɛ liɛ klɔ ɔ, kɔkpɛ ɔniliɛ klɔ gi asi wɔ liboe le e, 29aní wɔ ɔna nɔ loso o, pɔ̀ ɔnɔ ʋlaɛ yɛ ɔna nɔ loso o. Lɛ ese linu si ege loso ɔnɔ dzedze yɛ ɔna nɔ azɛɛxwa litsi ni mɛ ɔwlamɔmɔ nɔ ɛ? 30Xegi medo Aya ɖase aki mɛ kiŋaŋaɛ ɛ, ege loso ɔnutɔ aabu me lipɔ ɔkpɛ kiŋaŋaɛ gi kɛ loso medo Aya ɖase e?
31Lɛ loso e, kidɔ kakaa gi wɔŋa loo wɔŋwɛ ɛ, loo kidɔ kakaa gi wɔbitɛ ɛ, bitɛ la pɔ́ kí Aya yɛ kusudra a. 32Wukíki si ɔnɔnɔ otu kikliʋi xegi Yuda ɔnɛ loo Hela ɔnɛ aloo Aya yɛ ɔsɔli ha lɔ ɔ. 33Ŋwisi kiliɛ gi mekeni edi si miku ɔnɔ kakaa aŋu ní kude kakaa onu u. Lɛ ese linu si maʋípɛ mɛ ɔtutɔ mɛ linɛ ɛ, pɔ̀ mɛɛpɛ ligbã ɛki ɔnɔ kakaa atɔ biamɔ kubúbú u.",https://www.bible.com/bible/1982/1CO.10.AVN
1 KORINTO 11,"1Mlakpasi mɛ kiboebitɛɛ ŋwisi kiliɛ gi makpasi Kristo yɛ kiboebitɛɛ ɛ.
Kiboebitɛ gbã ɛ ní ɔsɔli klɔ
2Makpɔ mlɔ lɛ ese linu si mlɛzɛɛplɛ aŋu ni mɛ aʋa ní kidɔ kakaa mɛ ni kiliɛ gi mlevu mɛ bidɔ basɛbasɛ ʋɛ ni awla a, kiliɛ gi makɔ ʋɛ aki mlɔ ɛ.
3Abla ɛ, mapɛ si mlete si Kristo yɛ onu onyime kakaa yɛ litukpo le, lɛ ɔdzɛ kakaa yɛ litukpo le linu yenye e, lɛ Aya yɛ onu Kristo yɛ litukpo le e. 4Lɛ loso onyime kakaa gi ɛɛxwa Aya loo ɛɛpani liboe plɛ ɛ, xe akɔ bidɔ ewe yɛ litukpo le e, ɔniliɛ klɔ ɔ́kpɛ kubùbù ní yɛ litukpo le su u. 5Lɛ ɔdzɛ kakaa gi ɛɛxwa Aya loo ɛɛpani liboe plɛ ɛ, gi ówe bidɔ ni yɛ litukpo le aʋa ɛ, akpɛ yɛ litukpo le kuye, lidzegaga ɛ tɔtɔ líma ní yɛ ni ɔdzɛ gi axwã yɛ litukpo le kusi i. 6Lɛ xegi ɔdzɛ ówe bidɔ yɛ litukpo le e, liapɛ si ɔxwa yɛ litukpo le. Lɛ xegi linu kuye ki ɔdzɛ si ɔhà loo ɔxwa yɛ litukpo le e, kɔlɔ lilɛ si owe bidɔ ní yɛ litukpo le. 7Líma si onyime owe bidɔ yɛ litukpo le e, lɛ ese linu si yɛ ɔnɔɛ yɛ onu Aya yɛ kizeze me ni yɛ kusudra a; Pɔ̀ ɔdzɛɛ yɛ izeebu onyimee yɛ kukɔkɔ ɛbasɛ ɛ. 8Lɛ ese linu si onyimee ɔ́dɔ ni ɔdzɛɛ mɛ ɛ, pɔ̀ ɔdzɛ ádɔ ní onyimee me. 9Lɛ, báʋɔ onyimee ɔ́ki ɔdzɛɛ, boŋu i, bɛʋɔ ɔdzɛɛ ki onyimee. 10Ɔkpɛ lɛ ya loso o, lɛ kɔkpɛ Aya yɛ baxwɛdzɛ ba loso e, lilɛ si ɔdzɛɛ ɔbasɛ gyesi ɔtɔ si yalɛ ní kigagla ɛtɔ ese e.
11Ní Ɔkaɛ mɛ xunyɔ ɛ, ɔdzɛɛ ɔ́ma ní yɛ ɔtutɔ yɛ isuwla mɛ ɛ xegi onyime ɔ́ma a, lɛ onyimee fɛ ɔ́ma ní yɛ ɔtutɔ yɛ isuwla mɛ xegi ɔdzɛ ɔ́ma a. 12Lɛ ese linu si kiliɛ gi ɔdzɛɛ ádɔ ni onyimee me e, nite kee ɔdzɛɛ yɛ apɔ onyimee. Pɔ̀ kidɔ kakaa kidɔ ní Aya kɔ ɔ. 13Mlata lɛ edi si kɔɔ, lipɛ si ɔdzɛɛ ɔxwa Aya gi ówe bidɔ ní yɛ litukpo le na a? 14Líŋwi ki mlɔ ní Aya yɛ bidɔbitɛbitɛ ʋɛ kusi si, xegi onyime yɛ litukpo le siya sɛ sidze e, linu kuye ki yɛ na a? 15Pɔ̀ ki ɔdzɛɛ xunyɔ ɛ, binu bidɔ gi biipedi i, xegi yɛ siya sɛ sidze gblamadzaa na a? Sɛ sinu bidɔ kɔkɔ gi bɛki yɛ si tɔ siwe yɛ litukpo le e. 16Pɔ̀ xe ɔnutɔ apɛ si yihe liboe e, maapani ko si ɔkɔ ɔtɔtɔ ɔmáni blɔ awla, lɛ ɔtɔtɔ ɔma ní Aya yɛ isɔli ha lɛ kyɛ mɛ ɛ.
Kutrɔtrɔ ní Ɔkaɛ yɛ ɔkplɔ nɔ su kiŋaŋaɛ su
17Mátrakpɔ̀ mlɔ ní batrɔtrɔ ʋa ya gi bɛtrába mɛ ɛ, lɛ ese linu si mlɔ batsátsa ʋa bizeezizi bidɔ ɛsanɔ si balulɔ bɛ. 18Ní ɔtɔpu kɔ ɛ, menu si kulɛlɛ kuli ní mlɔ kusi xegi mlɛtsa ŋwisi ɔsɔli ha kinɛ ɛ, lɛ maapɛ si mizɛ lɛ aʋa ɛɛŋa a. 19Lilɛ si kulɛlɛ kuze ní mlɔ kusi tɔ biamɔ mlɔ banama aʋa gi Aya yɛ liklatrɔtrɔ lɛ lilɛ ɛ kugyesi. 20Xegi mlɛtsa ŋwisi ɔha kinɛ ɛ, aní Ɔkaɛ yɛ kiŋaŋaɛ mlɛɛzi ŋa a. 21Lɛ ese linu si xe mlɛɛŋa bidɔ mɛ ɛ, mlɔmɛ ɔkakaa izɛɛtrɛ lɛ aʋa ɛɛŋa bidɔ mɛ gi ɔ́trape bagɔgɔ ba a, liki si banɔatɔ bizeeze ni kuʋɛ kɔ batɔ pɔ̀ bɛŋwɛ emu i. 22Kupe kúma ní mlɔ tutɔ awla gi mlaaŋa bidɔ ɔ, xe mlaŋwɛ bidɔ na a? Aloo kipɛ mlɛpɛ si mlɛkpɛ Aya yɛ ɔha lɔ kakpaa tɔ mlɛkpɛ bazianete ba kuyeo na a? Liboe woli maasi mlɔ ɔ? Mikpɔ̀ mlɔ ɔkpɛ ligbã́zezee nɛ ya loo? Litrába lɛ mɛ ɛ!
23Lɛ ese linu si kidiliɛ gi mazɛ adɔ ni Ɔkaɛ klɔ ɛ, kɛ mɛ kyɛ makɔ aki mlɔ: si Ɔkaɛ Yesu i, ní elesi ala klɔ mɛ gi bebu ye ekɔ ɛ, akɔ lìklã nɛ, 24lɛ gi edo Aya ɖasee ní lɛ aʋa ɛ, ayaʋi lɛ lɛ apani si, “Lɛ ya linu mɛ kisugyaɛ, gi bɛkɔ ɛki mlɔ ɔ. Mlabitɛ lɛ tɔ mlakɔ aplɛ aŋu ní mɛ aʋa.” 25Niteme kee, agi bɛŋa bidɔ mɛ pɔ ɛ, akɔ kaŋwɛpliʋia lɛ apani si, “Kaŋwɛpliʋia lia kenu kunyanya vuvu yɔ ní mɛ ika lɛ mɛ; xegi mlɛɛŋwɛ ka onu i, atɔ mlakɔ aplɛ aŋu ní mɛ aʋa.” 26Lɛ ese linu si lipoe kakaa gi mlɛɛta aklã na ya a, xe mlɛŋwɛ ní kaŋwɛpliʋia lia ya onu i, mlɛɛklá Ɔkaɛ yɛ kutseo zɛkɔna ni lipoe lɛ gi aadzi ba ɛ.
27Lɛ loso e, xe ɔnutɔ atà Ɔkaɛ yɛ lìklã nɛ loo aŋwɛ dɔni yɛ kaŋwɛpliʋia onu ní kude gi kúgyɔ onu i, aŋa lipɔ gi abitɛ liboe zimizi ní Ɔkaɛ yɛ kisugyaɛ ni yɛ ika lɛ su u. 28Kɔlɔ lilɛ si ɔnɔ ɔtapo yɛ isu ya odi xe ableke aatà lìklã nɛ ɛ, xe ableke aaŋwɛ ní kaŋwɛpliʋia lia onu u. 29Lɛ xe ɔnutɔ ónu Ɔkaɛ yɛ kisugyaɛ ese e, xe ata lìklã nɛ ɛ, xe aŋwɛ ní kaŋwɛpliʋia onu i, aamani litsixwaxwa ní yɛ isu ya aʋa a. 30Lɛ klɔ ʋa loso mlɔmɛ banɔ glegle mlebotso lɛ mlɛdɔ bànya ʋa a, xe banɔ glegle fɛ betse e. 31Pɔ̀ xegi kwitapo isu ya edi kpɛ ɔtɔ ɛ, kutrába Aya yɛ litsixwaxwa nɛ ese e. 32Xegi Ɔkaɛ axwa litsi ni blɔ ɛ, kihe eehe blo, atɔ bakíbu blo lipɔ kɔpɔni kelea mɛ ɛ.
33Lɛ loso mɛ benemi ba a, xe mlɛtsa si mlɛɛŋa Ɔkaɛ yɛ kiŋaŋaɛ ɛ, mlepe mlɔ ahanuglɔ ba. 34Lɛ xegi kuʋɛ kwiku ɔnutɔ ɛ, ɔŋa bidɔ ní yɛ kepea mɛ, atɔ xegi mlɛtsa si mlɛŋa bidɔ mɛ ɛ, likímani Ɔkaɛ yɛ litsixwaxwa ni mlɔ aʋa a.
Lɛ xegi maba ɛ, maaki mlɔ batrɔtrɔ gɔgɔ ʋa a.",https://www.bible.com/bible/1982/1CO.11.AVN
1 KORINTO 12,"Ɔfuɛfuɛ dradra nɔ lɔ bidɔkɔkɔ ʋɛ
1Abla ní Ɔfuɛfuɛ dradra nɔ lɔ bidɔ kɔkɔ ʋɛ su i, benemi ba, mápɛ si mleze ni litumu me ní lɛ su u. 2Mlete si gi mleze ní kububitɛɔ mɛ ɛ, gani bedeatɔ onu i, bɛŋa mlɔ aʋa lɛ bɛgbani mlɔ ɛlila ɛtsini babua ʋa gi baʋígu kunugu kɔ ɛ. 3Lɛ loso mapɛ si misi mlɔ si ɔnutɔ gi ɛɛpani ní Aya yɛ Ɔfuɛfuɛ nɔ kigagla ese e, ɔ́tratani kupani si “Yesu onu obusionɛ”, lɛ ɔnɔnɔ ɔ́tratani kupani si “Yesu yɛ onu Ɔkaɛ”, xe aní Aya yɛ Ɔfuɛfuɛ nɔ ɛɛgbani yɛ ɛ.
4Bidɔkɔkɔ ede ede na alɛ, pɔ̀ Ɔfuɛfuɛ toleɔ lɔ klɔ ko ɛki bɛ petee e. 5Axwɛwawa la bede ede ede alɛ, pɔ̀ Ɔka tole ko banima beesumu u. 6Kitèbitɛ ede ede na alɛ, pɔ̀ Aya tole ko izɛki kitèbitɛ ki ɔnɔ kakaa ki lixwɛ nɛ gi ɛɛwa a.
7Abla kí ɔnɔ kakaa ɛ, Ɔfuɛfuɛ nɔ lɔ kibabaɛ kibasɛ isu ya ní kude kutɔ aʋa kí ɔnɔ kakaa yɛ kupɛ̀pɛ. 8Ɔfuɛfuɛ nɔ izɛɛki ɔnutɔ kuboesenu, lɛ ki ɔnɔ dzedze dɔni Ɔfuɛfuɛ tole lɔ klɔ kee me e, izɛki kuboete. 9Ɔfuɛfuɛ nɔ izɛki ɔnɔ tole e, kuziŋa lɛ ki ɔnɔ dzedze e, izɛki kigagla tɔ aakɔ̀ yɔni banima. 10Ɔfuɛfuɛ nɔ izɛɛki si ɔnutɔ aabitɛ enugutseboe; lɛ ki ɔnɔ dzedze e, izɛki si odo eboe ɔplɛ; lɛ ki ɔnɔ dzedze e, tɔ ɔtani lidzegaga kukpɛ ní ifuɛfuɛ nɛ kusi i. Ki ɔnutɔ ɛ, ɛki kupani ni siya ede ede me, lɛ ki ɔnɔ dzedze dzɛ ɛ, ɛki siya ede ede na ese kububu yo. 11La ya petee enu Ɔfuɛfuɛ toleɔ lɔ klɔ lɔ axwɛwawa, lɛ izɛɛki bidɔ kiliɛ gi ɛɛpɛ ɛ.
Kisugya tile gi kilɛ ní kupɛ̀ kupɛ̀ mɛ
12Kisugyaɛ kinu kidɔ tile ko, pɔ̀ kilɛ̀ ní kupɛ̀ kupɛ̀ mɛ, lɛ gi kɛ kupɛɔ kwisrɛ kyɛ ɛ, kisugya tile ko kinu. Lɛ nite Kristo kyɛ ɔlɛ. 13Lɛ ese linu si Ɔfuɛfuɛ nɔ ɛkpɛ kuni iiki blɔ pɔ́ si kudzi kisugya tile, xegi Yuda ɔnɛ loo Hela ɔnɛ, banɔdzidzi loo banɔ gi bali ní ba tutɔ ba isuwla mɛ, blɔ petee Ɔfuɛfuɛ toleɔ lɔ klɔ ko Aya aki blɔ.
14Kisugyaɛ ɔtutɔ lɔ ɛ, ani kapɛ tiele ko kinu, pɔ̀ kɛ kupɛɔ kwisrɛ ɛ. 15Xe ɔkli lɔ aapani si, “Agi ménu ɔwla loso e, ménu kisugyaɛ kapɛa tɔtɔ ɛ,” litráki si ɔ́traze kisugyaɛ kapɛatɔ tɔɔ. 16Lɛ xegi kutu yɔ kwiapani si, “Agi ménu kimbi ye loso e, ménu kisugyaɛ kapɛa tɔtɔ ɛ,” lítraki si kútraze kisugyaɛ kapɛatɔtɔ tɔɔ. 17Lɛ xe kisugyaɛ petee kinu kimbi i, kitɛ kiabitɛ xe kianu i? Lɛ xe kisugyaɛ petee kinu kutu yɔ tete e, kitɛ kiabitɛ xe kianu ɔfu nɔ ɛ? 18Pɔ̀ ní anukwarɛɛ mɛ ɛ, Aya akpɛ kisugyaɛ kapɛ kakaa ní kisugyaɛ mɛ kiliɛ gi apɛ́ si kize e. 19Xegi si kisugyaɛ petee kize kapɛ tiele ko e, kítraze kisugya tɔɔ ɔ. 20Kiliɛ gi lilɛ ɛ, kisugyaɛ kupɛɔ kwisrɛ, pɔ̀ kisugya tile ko kinu u.
21Lɛ loso e, kimbi ye kítratani ɔwla lɔ kusɛ si, “Mázia wɔ ɔ!” Lɛ litukpo le lítratani kuklikpɔɔ kusɛ si “mázia mlɔ ɔ!” 22Boŋu i, kisugyaɛ kupɛ uliɔ su gi banima bɛmɔ si kigagla kíma ɛ, kɔ kwisazia. 23Lɛ kisugyaɛ kùpɛ uliɔ gi kuzɛɛŋwi ŋwisi kubùbù kúma ní kɔ su i, kɔsu kuzɛɛkpɛ kubùbù i sanɔ. Lɛ kupɛ uliɔ gi kúpɛ si bamɔ ɛ, kɔ kuzekpo xe kɔsu kuzɛɛkpɛ kubùbù yo o. 24Kùpɛ uliɔ gi kwipedi i, kúzia si kukyì awla ní kɔ su u. Aya ɔtutɔ akpɛ kùpɛ uliɔ klɔ ʋa likpɔ lɛ akpɛ kubùbù ʋidi ní kɔ su kiliɛ gi liziã ɛ. 25Lɛ loso e, kulɛlɛ kúma ní kisugyaɛ su, boŋu i, lilɛ si kisugyaɛ kapɛ kakaa kakɔ litɔ lɛ mɛ aki kapɛ kakaa. 26Xe kapɛ tiele kɛmɔ kini i, kùpɛ gɔgɔ fɛ kwiamɔ kinie ni ka. lɛ xe bɛkpɔ̀ kapɛ tiele e, kùpɛ gɔgɔɔ fɛ kwiamɔ isami nɛ ni ka.
27Abla ɛ, mlɔ mlenu Kristo yɛ kisugyaɛ, lɛ mlɔmɛ kakaa onu yɛ kapɛatɔ. 28Lɛ ní ɔsɔli ha lɔ mɛ ɛ, Aya edu ní ɔtɔpu kɔ ɛ, banɔkpɛkpɛ ba, ní ɔʋla kɔ ɛ, beboedoplɛ ba, ní ɔtanɛ kɔ ɛ, badɔbasɛ ba; lɛ banama gi bizɛɛbitɛ enugutseboe la ɛ, ní ba kede e, banama gi bɛki kigaglaɛ si bayɔni banyanya ba a, lɛ banama gi bɛɛpɔni banima a, lɛ banama gi bizedi axwɛ na aʋa ɛ, lɛ banɔatɔ gi bizɛpani siya ede ede na a. 29Banima petee benu banɔkpɛkpɛ ba na a? Banima pɔ́ benu beboedoplɛ ba na a? Banima pɔ́ benu badɔbasɛ ba na a? Banima pɔ́ bɛki kigaglaɛ si babitɛ enugutseboe la na a? 30Bamɛ ɔkakaa awla kigaglaɛ kilɛ si bayɔni banyanya ba na a? Aloo tɔ bapani siya ede ede na na a? Lɛ ba pɔ́ bizebu siya sɛ ese na a? 31Lɛ loso e, mlapɛ ní mlɔ ina nɛ petee bidɔkɔkɔɛ ʋɛ gi bimu isanɔ ɛ.
Lɛ abla ɛ, matrábasɛ mlɔ kude gbã liɔ gi kwisapɛ ɛ.",https://www.bible.com/bible/1982/1CO.12.AVN
1 KORINTO 13,"Kude uliɔ klɔ onu gi mlaalɔ mlɔ ahanuglɔ ba ɛ
1Xegi mapani banima siya ede ede na ni Aya yɛ baxwɛdzɛ ba siya sɛ ɛ, pɔ̀ xe kunɔlɔ kúma ní mɛ mɛ̀ ɛ, mɛ kunugu yo kunu kamasa aloo ɔnyɔróroe. 2Xegi kuboedoplɛ kɔ bidɔkɔkɔ ʋɛ bilɛ ní mɛ awla a, xe mizeenu eboe kpokpo la petee ese e, xe mete eboe la petee e, lɛ xe kuziŋa gi kwiahwani eto la kuli ní mɛ awla a, pɔ̀ xe kunɔlɔ kúma ní mɛ awla ɛ, mɛ́nu kididɔ ɔ. 3Xegi makɔ mɛ kidɔ kakaa makɔ akyɛ bepiplinete ba a, xe makɔ isu akɔ si bakpɛ mɛ kifu u, pɔ̀ xe kunɔlɔ kúma ní mɛ awla ɛ, mátramɔ kididɔ ɔ.
4Kunɔlɔɔ kuzɛɛplɛ litɔ kese, lɛ kuzedi banɔ asigaga a, lɛ dzɛ ɛ, kuʋíkpɛ banɔ kaŋuzã a, lɛ kuʋífeke isu u, loo dɔ isu. 5Kunɔlɔɔ kuʋídu onugu, lɛ kuʋípɛ isu ya línɛ ɛ, lɛ dzɛ ɛ, kuʋíyeʋi isu kise ise, loo bla eboe aplɛ aki banɔ. 6Kunɔlɔɔ kuʋímɔ isami nì eboe zimizi i, pɔ̀ kuzɛɛmɔ isami ni anukwarɛɛ ɛ. 7Kunɔlɔɔ kuzɛɛkpɛ kuka ɛklani ɔnɔ lɛ kuzɛɛzi ɔnɔ aʋa ɛɛŋa a, lipoe kakaa lɛ kuzeedi kudeonu lipoe kakaa lɛ kuzɛɛkpɛ ikũ̀ nɛ lipoe kakaa.
8Kunɔlɔɔ kɔ onu kuʋídu. Pɔ̀ niklɔ gi kuboedoplɛ kulɛ ɛ, kwiadu; niklɔ gi siya ede ede si lɛ ɛ, sia mɔni, niklɔ gi kuboete kulɛ ɛ, kɔ onu kwiaza. 9Lɛ ese linu si liboe le kapɛmi ko kwite e, lɛ kuzeedo eboe plɛ kapɛ ni kapɛ ɛ; 10pɔ̀ xe lipoe lɛ gi kidɔ ɔ gi kina kɛ lipoe le lina ɛ, kɔlɔ kidiliɛ gi kína ɛ, kialila. 11Agi meze onuvɔ ɛ, mapani ŋwisi ɔnuvɔ kinɛ, mɛ begyodi ʋa beze ɔnuvɔ banɛ, lɛ mabitɛ eboe la ŋwisi ɔnuvɔ kinɛ ɛ. Abla gi metsi i, xe medzi onyime e, mayurɔ anuvɔboe la. 12Kidiliɛ gi kwimɔ abla ɛ, kilɛ ko ŋwisi bidɔ gi kwimɔ funufunu ní azinzi yɛ mɛ kinɛ ɛ; pɔ̀ kwitramɔ bɛ aŋu mɛ ni aŋu mɛ. Abla ɛ, mete bidɔ mɛ kapɛmiatɔ ko; pɔ̀ mátrate kidɔ kakaa ŋwisi kiliɛ gi Aya ete me kinɛ ɛ. 13Lɛ eboe tata la ya ko ɛɛgɔ kɔtsinɔ ɔ, la enu; kuziŋa, kudeonudidi, ni kunɔlɔɔ. Lilɛ gi lisa keme ní la kusi i, lɛ linu Kunɔlɔ ɔ.",https://www.bible.com/bible/1982/1CO.13.AVN
1 KORINTO 14,"Bidɔkɔkɔ ʋɛ ní Kuboedoplɛ ní siya ede ede na su
1Mleze ni kunɔlɔɔ kɔ kudeo kude, atɔ mlakpɛ ikũ̀ nɛ tɔ mleʋi Ɔfuɛfuɛ nɔ mɛ bidɔkɔkɔ ʋɛ, ŋwisi kuboedoplɛɔ kɔ bidɔkɔkɔ ʋɛ kinɛ ɛ. 2Lɛ ese linu si ɔniliɛ gi ɛɛpani siya dzedze se e, ɔ́ʋipani iiki banɔ ɔ, pɔ̀ ɛɛpani iiki Aya a. Ni anukwarɛɛ mɛ ɛ, ɔnɔnɔ ɔ́tranu liboe lɛ gi ɛɛpani i lɛ ese e, izɛɛpani eboe kpokpo ni yɛ Ɔfuɛfuɛ nɔ. 3Pɔ̀ ɔniliɛ gi eedo liboe plɛ ɛ, ɛɛpani iiki banima ki ba kigagla kukpɛkpɛ, sise kukpɛkpɛ ni ba ɔna kuyɔyɔ. 4Ɔniliɛ gi ɛɛpani siya dzedze se e, izɛkpɛ yɛ ɔtutɔ yɛ isu kigagla, pɔ̀ ɔniliɛ gi eedo liboe plɛ ɛ, ɛɛkpɛ ɔsɔli ha lɔ petee kigagla. 5Maapɛ si mlɔ pɔ́ mlapani ní siya ede ede me, pɔ̀ liaze mɛ ole sanɔ ɔ, xegi mlɔ pɔ́ mlado eboe plɛ ɛ. Lɛ ese linu si ɔniliɛ gi eedo eboe plɛ ɛ, emu asani ɔniliɛ gi ɛɛpani siya ede ede na ɛ, sani si eebu eboa la gi ɛɛpani i, ese ɛki ɔsɔli ha lɔ gi biaki ɔha lɔ aatsi i.
6Lɛ loso mɛ benemi ba, xe maba mlɔ klɔ ɔ, xe maba ɛpani siya ede ede na ɛki mlɔ ɛ, libi woli maabu ki mlɔ ɔ? Sani si maba ɛpani si mlɔ ní kubububasɛ, loo kuboete, loo kuboedoplɛ, loo isã itɔ su u, lɛ ko mlaanu mɛ ese e. 7Lɛ ni kudɔkpaa liɔ mɛ gi ligbã́ limá, ŋwisi ketee loo igbé ne ɔsangu no gi ole ɔlɛ ní bɛ awla kyɛ ɛ, xegi baʋíʋe no ní ɔsã onu i, kitɛ ɔnutɔ gi ɛɛta kutu yɔ ɛ, aabitɛ xe aatè odzi ɔnɔ gi beeʋe e. 8Lɛ xegi ɔniliɛ gi eeme kakuklui ya a, xe oʋíme ka a, xe ka mɛ kaʋídra ɛ, nyaŋwɛ aabla ɔki kigũ yɛ na a? 9Nite ke lilɛ ki mlɔ kyɛ, kitɛ ɔnutɔ aanu liboe lɛ klɔ gi wɔɛpani i, xegi wɔ siya sɛ mɛ silídra na a? Wɔazɔ pani kpɛ ní liwɔ lɛ mɛ. 10Siya ede ede alɛ ní kelea mɛ, pɔ̀ sitɔtɔ síma gi se ese kununu kúma a. 11Lɛ xegi ménu kuyaa klɔ gi ɔnutɔ ɛɛpani mɛ ɛ, ɔniliɛ klɔ ʋa gi ɛɛpani i, aadzi ɔbaba ɔki mɛ, lɛ mɛ fɛ maadzi ɔbaba ɔki yɛ ɛ. 12Nite lilɛ ki mlɔ kyɛ, xegi liʋítsɔ ɛki mlɔ si mlazi ɔfuɛfuɛ nɔ bidɔkɔkɔ ʋɛ ɛ, lilɛ si mlekeni edi tɔ mlabitɛ asanɔ ní bidɔkɔkɔɛ ʋɛ gi biakpɛ ɔha lɔ kigagla mɛ ɛ.
13Lɛ loso e, ɔniliɛ klɔ gi izɛɛpani siya sitɔ ɛ, ɔxwa Aya tɔ ɔki si aatani eboa la gi ɛɛpani i, ese kubu. 14Lɛ ese linu si xegi mɛɛxwa Aya ní siya ede ede na mɛ ɛ, mɛ Ɔfuɛfuɛ nɔ ɛɛxwa Aya. Mɛ begyodi ʋa kɔ ɛ, baʋíbu libí i tɔtɔ. 15Kɔlɔ ege kɛ maabitɛ ɛ? Maaxwa Aya ni mɛ Ɔfuɛfuɛ nɔ, pɔ̀ ɛ, maaxwa Aya ni mɛ begyodi ʋa kyɛ. Maaza idzi nɛ ni mɛ Ɔfuɛfuɛ nɔ, pɔ̀ maaza idzi nɛ ni mɛ begyodi ʋa kyɛ ɛ.
16Xegi wɔɛkpɔ̀ Aya ni wɔ Ɔfuɛfuɛ nɔ ɛ, kitɛ ɔnɔ gi ɔlɛ ní wɔ su u, pɔ̀ xe óʋinu wɔ liboe lɛ gi woedo ese e, kitɛ aado si liba lɛ mɛ ɛ?, xegi wɔedo Aya ɖase e gi ónu liboe le me e? 17Wɔanya zedo Aya ɖase gi lipɛ ɛ, pɔ̀ litrákpɛ ɔnɔ dzedze e, gi ɔlɛ ní wɔ su i, kigagla.
18Medo Aya ɖase si mizɛɛpani siya ede ede sani mlɔ petee. 19Pɔ̀ ní ɔha lɔ kusi i, maapɛ si mipani eboe tetsu gi banima bianu la ese e, tɔ mikɔ ɛbasɛ banima bidɔ, sani si tɔ mipani eboe akpe liɔfɔ ni siya dzedze mɛ.
20Mɛ benemi ba, mlakize ŋwisi banuvɔ ní mlɔ begyodi ʋa mɛ ɛ, mlaze ŋwisi banuvɔ ní eboe zimizi na mɛ baa, pɔ̀ mleze banɔtsitsi ni mlɔ begyodi ʋa mɛ ɛ. 21Bɛŋwlimi kpɛ ní ɔsã nɔ mɛ si,
“Gani banama gi bizɛɛpani siya ede ede na aʋa ɛ,
Lɛ gani bababa ba ba inugu le me e,
Maapani ki banɔaya ʋa,
pɔ̀ kyɛ ɛ, batráta mɛ liboe le kutu u.” Nite Ɔkaɛ apani i.
22Lɛ loso e, kupaniɔ ní siya ede ede na mɛ ɛ, bínu gyesi iiki baʋaziŋa ba a, boŋu i, binu gyesi iiki banama gi báziŋa ɛ; Lɛ kuboedoplɛ ɛ, kunu gyesi iiki baʋaziŋa ba lɛ aní ki banama gi báziŋa a. 23Lɛ xe ɔsɔli ha lɔ pɔ́ ɛtsa a, xe lɛ ɔnɔ kakaa ekpese kupani ní siya ede ede na mɛ ɛ, xe banɔatɔ gi bénu bɛ ese e, aloo xe banɔatɔ ɔ, gi báziŋa bɛ ba ɛ, bátraʋi si mlalɛ mumɔ abla na a? 24Pɔ̀ xe ɔnɔ kakaa eedo Aya liboe le eplɛ ɛ, xe ɔnɔ gi ɔ́zɛ ɔŋa loo ɔnɔ gi onu liboe le ese aba ɛ, lɛ mɛ liadra kí yɛ si yenu ɔnɔ zimizi i, lɛ eboa la petee gi enu i, aabasɛ yɛ si Aya aaxwa litsi ni yɛ ɛ. 25Lɛ yɛ begyodi kpokpo ʋa biado oŋwe no, lɛ aadɔ kesea gi aasumu Aya a, lɛ aadra lɛ mɛ si, “Anukwarɛ linu si Aya ɔlɛ ní mlɔ kusi!”
Kutrɔtrɔ ní Kusɔli yɔ mɛ
26Mɛ benemi ba, liboe woli kwiapani i? Xegi mlɛtsa si mleesumu i, ɔnɔ kakaa ɛɛpɛ si yibitɛ kiditɔ, ɔnutɔ aapɛ si yiza ɔdzi, loo aapɛ si yibasɛ bidɔ, loo aapɛ si yisi mlɔ kubububasɛ gi Aya ebu abasi yɛ ɛ, loo si yipani siya ede ede, loo yɛ aapɛ si yibu sɛ ese. Pɔ̀ kidɔ kakaa gi mlɛbitɛ ɛ, lilɛ si kikpɛ mlɔ baʋaziŋa ba pɔ́ kigagla.
27Xegi banɔatɔ bɛpɛ si bɛɛpani ní siya ede ede me e, mlaki tiaʋa xe bɛsanɔ ɛ, tiata tɔ bapani. Lɛ lilɛ si beegu kunugu yo tole, tole ní ba ahanuglɔ ba kede e, tɔ ɔnutɔ obu eboa la gi bɛpani i, ese. 28Pɔ̀ xe ɔnɔnɔ ɔ́ma a, gi aabu eboe la ese e, kɔlɔ ɔniliɛ klɔ gi ɛɛpani i, ɔdɔ zĩi ní kutsatsaa mɛ atɔ aapani kí yɛ isu ya nì Aya tètè.
29Mlaki tɔ beboedoplɛ tiaʋa loo tiata ba pani tɔ beboedoplɛ dzedze ba bazɛɛta liboe lɛ gi bɛɛpani edi i mɔmɔmɔ. 30Pɔ̀ xe ɔnutɔ ɛɛpani i, xe ɔnɔ dzedze gi odi kesea azɛ kubububasɛ adɔ ni Aya klɔ ɛ, lɛkɔ ɔnɔ tɔpu yɛ gi ɛɛpani i, lilɛ si ɔgɔ tsriɖi. 31Gani kude uliɔ ya onu i, mlɔ petee mlaapani Aya liboe le tole tole, lɛ mlɔ mɛ ɔkakaa aakpasi bidɔ ɔ, lɛ ɔna aaze yɛ lipo o. 32Banama gi bizɛɛpani Aya yɛ liboe le e, bɛmɔ kigagla ní ba ifuɛfuɛ nɛ aʋa, le loso e, biatani litɔ kuplɛ kese lɛ biapani i, xegi ba lipoe le lina ɛ. 33Lɛ ese linu si Aya ónu kumasɔmasɔ Aya a, pɔ̀ onu kusuyɔ Aya a.
Ŋwisi kiliɛ gi lilɛ ní Aya yɛ baʋaziŋa ba kutsatsa kakaa mɛ ɛ. 34Badzɛ ba bagɔ tsriɖi ní kutsatsaa mɛ. Kudeonu kúma si bapani i. Lilɛ si babùbɔ isu ya ŋwisi kiliɛ gi ɔsã nɔ ɛpani i. 35Xegi kuʋiʋi kutɔ kulɛ ní ba awla ɛ, beʋi ba benye ba ní ba kupeo me, lɛ ese linu si linu kuye si badzɛ ba bapani ní ɔsɔli ha lɔ batsátsa ʋa mɛ ɛ.
36Aloo kibu mlebu si Aya yɛ liboe le e, mlɔ Korintoanɛ ma aʋa likpese na? Aloo mlɔ tètè ko liboe le lina na a? 37Xe ɔnutɔ akɔ lɛ si ye nu Aya yɛ oboedoplɛ ɛ, aloo akɔ lɛ si Aya aki yɛ Ɔfuɛfuɛ nɔ mɛ bidɔkɔkɔ ɛ, kɔ lilɛ si ɔmɔ ogyesi si liboe lɛ gi mɛɛŋwlimi i, linu ɔsã dɔni Ɔkaɛ ɔtutɔ lɔ klɔ ɔ. 38Pɔ̀ xe ɔ́zɛ liboe lɛ ya ɛ, kɔlɔ mlɔ fɛ mlakíkɔ litɔ lɛ mɛ aki yɛ ɛ.
39Lɛ loso mɛ benemi ba a, mlapɛ ni mlɔ ina nɛ petee si mlapani Aya yɛ liboe le, lɛ mlakítsi kude ɔki banama gi bizɛpani siya ede ede na a. 40Mledi le aʋa si mlɛbitɛ kidɔ kakaa mumɔ ani ní kude gbã onu.",https://www.bible.com/bible/1982/1CO.14.AVN
1 KORINTO 15,"Paulo aplɛ aŋu aki Korintoanɛ ma kidiliɛ gi kɛ aʋa bɛziŋa ɛ
1Abla ɛ, mlaki tɔ miplɛ aŋu ki mlɔ mɛ benemi ba ní liboe gbãɛ nɛ gi mapani aki mlɔ azanɔ aʋa a. Mlɛzi lɛ lipoe lɛ klɔ, lɛ mledzi alɛɛ gaglaa ní lɛ mɛ ɛ. 2Lɛ ya linu liboe gbãɛ nɛ gi lɛ libu mlo o, xegi mlɛtrɛ lɛ aʋa a, xe mlɛzi liboe lɛ ɛ, gi mapani aki mlɔ aʋa ɛɛŋa ɛ. Pɔ̀ xegi aní nite e, kɔ mlɔ kuziŋaa kunu kufiteete.
3Maki mlɔ kidiliɛ gi kisaɛ veve e, gi kɛ mɛfɛ mazɛ ɛ. Kristo etse aki blɔ eboe zimizi na, ŋwisi kiliɛ gi bɛŋwlimi kpɛ ní kuŋwlimi dradraa mɛ kinɛ ɛ. 4Bevive ye lɛ bɛyɔni yɛ dɔni bekpo ʋa mɛ ɛ ní liwe tanɛ nɛ aʋa ŋwisi kiliɛ gi bɛŋwlimi nɛ ɛkpɛ ní Kuŋwlimi dradraa mɛ kinɛ ɛ. 5Ebu isu abasi Petro, lɛ klɔ ʋa kede e, banɔkpɛkpɛ liɔfɔ ni tiaʋa ba bɛmɔ yɛ. 6Lɛ klɔ ʋa kede e, ebu isu abasi benemi gi bɛsani banɔ alafa tietsu ní lipoe tile me e, gi ba kapɛ ʋidi a kedzi alɛ ligbã́ nɛ ɛ, pɔ̀ bamɛ batɔ kɔɔ betse e. 7Lɛ ebu isu ya abasi Yakobo o, lɛ kede e, yɛ banɔkpɛkpɛ ba petee e. 8Lɛ gɔgɔ ɛ, mɛ fɛ mamɔ yɛ, mɛ gi bɛpɔ ŋwisi limɛ gi liwɔli kinɛ ɛ. 9Lɛ ese linu si mɛ menu ɔsisami yɛ ní yɛ banɔkpɛkpɛ ba kusi i, gi nya mégyeno si baxwa mɛ si yɛ ɔnɔkpɛkpɛ kura kiliɛ gi meti Aya yɛ ɔha lɔ loso o.
10Gani Aya yɛ lipomepɛpɛ nɛ mɛ ɛ, menu kidiliɛ gi menu abla ɛ, lɛ yɛ lipomepɛpɛ nɛ libu libi kí mɛ ɛ. Lɛ ese linu si mawa axwɛ gagla sani yɛ banɔkpɛkpɛ ba petee e, lɛ aní mɛ kigagla onu u, pɔ̀ Aya yɛ lipomepɛpɛɛ nɛ ɛ, gi lilɛ ní mɛ mɛ̀ ɛ. 11Lɛ loso e, xegi mɛ mɛɛsɔli loo ba bɛɛsɔli i, liboe tilee lɛ klɔ gi mlɛzi ŋa ɛ, lɛ ko blɔ petee kwisɔli i.
Banima kuyɔyɔ dɔni bekpo ʋa mɛ
12Xegi kwisɔli si Aya ayɔni Kristo adɔ ni bekpo ʋa mɛ ɛ, liboe woli lɛ loso mlɔ mɛ banɔatɔ bɛɛpani si banima bátrayɔ ɛdɔni bekpo ʋa mɛ ɛ? 13Lɛ ese linu si, xegi banɔ bátrayɔ ɛdɔni bekpo ʋa mɛ ɛ, lɛ kɔ Aya ɔ́yɔni Kristo ɔ́dɔni bekpo ʋa mɛ o. 14Lɛ xegi Aya ɔ́yɔni Kristo ɔ́dɔni bekpo ʋa mɛ ɛ, kɔlɔ ɔ liboe lɛ gi kwipani si mlɔ ní Aya su i, línu kididɔ ɔ, lɛ mlɔ kuziŋaa kyɛ kúbu libi i. 15Sanɔ ɛ, libasɛ si, kwiŋa asia katsali ní Aya su u, lɛ ese linu si kwipani si Aya ayɔni Kristo adɔ ni bekpo ʋa mɛ. Pɔ̀ lɛ ɔ́yɔni yɛ ɛ, xegi linu anukwarɛ ɛ, si banɔ bátrayɔ ɛdɔni bekpo ʋa mɛ ɛ. 16Lɛ xegi Aya ɔ́yɔni bekpo ʋa ɛ, kɔlɔ ɔ́yɔni Kristo fɛ o. 17Lɛ xe ɔ́yɔni Kristo e, kɔlɔ mlɔ kuziŋaa kúbu libi o, kɔlɔ mledzi alɛ ní mlɔ eboe zimizi na mɛ. 18Libasɛ si banama kyɛ gi bɛzi Yesu aʋa ɛɛŋa a, xe betse e, bɛlila! 19Lɛ xegi blɔ kudeonudidi yo ní Kristo me kunu ki ligbã́ lɛ ya ko e, kɔlɔ kunu basigaganete sani ɔnɔ kakaa ní kelea mɛ.
20Pɔ̀ anukwarɛɛ linu si Aya ayɔni Kristo adɔ ni bekpo ʋa mɛ. Yɛ onu ɔtɔpu yɛ gi onu liklatrɔtrɔ si biayɔ ni banama petee gi betse e. 21Lɛ ŋwisi kiliɛ gi kutse kwiba kelea mɛ gani ɔnɔ aʋa ɛ, kuyɔyɔ dɔni bekpo ʋa mɛ kyɛ kwiba gani ɔnɔ aʋa a. 22Lɛ kiliɛ gi banima pɔ́ bizeetse e, gi blɔ pɔ́ kunu Adam yɛ lipo me bebi loso e, nite me kee biayɔni ɔnɔ kakaa gi aadzi ligbã́ gani likpɔ kpɛkpɛ mɛ ni Kristo o. 23Pɔ̀ ɔnɔ kakaa ní yɛ lipoe le aʋa a: Kristo yɛ beetu kuyɔnɔ ɔ, lɛ kede e, biayɔni banama petee gi benu Kristo yɛ banɛ ɛ, xegi edzì aba ɛ.
24Lɛ klɔ ʋa kede e, kelea kiagù, lɛ aadzi ni kaʋaŋaa kí yɛ ka Aya a, xegi ezizi ɔʋaŋa kakaa ni ozekɔ kakaa ni kigagla kakaa kede e. 25Lɛ ese linu si lilɛ si Kristo ɔŋa kukusi ga kɔkpɛni lipoe lɛ klɔ gi aakpɛ yɛ ahwafiɔnɛ kakaa ní yɛ kukliseo e. 26Lɛ ahwafiɔnɛ gɔgɔ ɛ, gi yɛ aʋa aaŋa ɛ, yɛ onu kutseo. 27Lɛ Aya yɛ liboe le lipani si, “Aya akɔ kidɔ kakaa akpɛ ní yɛ kukliseo.” Abla xegi liboe li lipani si “kidɔ kakaa bɛkpɛ kɛ ní yɛ ese e,” lɛ mɛ lidra sì Aya ɔtutɔ lɔ ɔ, gi yɛ akɔ kidɔ kakaa akpɛ ní Kristo ese e, ɔ́ma ni lɛ mɛ ɛ. 28Lɛ xe Aya abitɛ la ya petee e, kɔlɔ yɛ Yebi ye ɔtutɔ ɛ, aakɔ̀ yɛ isu ya kpɛ ní Aya ese e, yɛ gi yɛ akɔ kidɔ kakaa akpɛ ni Kristo ese e; lɛ Aya aaŋa kukusi yo ní kidɔ kakaa aʋa a.
29Abla xegi batráyɔni bekpo ʋa ɛ, liboe woli liaba banama gi bɛkpɛ kuni kɔ ki banama gi betse e aʋa? Lɛ xegi bekpo ʋa batráyɔ ɛ, ege loso bɛɛkpɛ kuni ki banima ní ba linyi ne me e? 30Lɛ blɔ kɔ ɛ, ege lɛ loso kwiazɛkpɛ blɔ ligbã́ nɛ ní kuxixa mɛ ɔnyɔsasa kakaa ɛ? 31Mɛ benemi ba, maka si mizɛɛmɔ kutseo aŋu mɛ liwe kakaa! Liboe lɛ gi mɛɛpani linu si, ŋwisi kiliɛ gi mizeefeke isu ni mlɔ aʋa ní blɔ Ɔkaɛ Kristo Yesu me. 32Lɛ libi woli lilɛ ní lɛ mɛ ɛki mɛ, xegi mɛɛta kigũ ni liŋwafu nɛ mɛ baga ʋa ni Efeso o ní banima begyodi ʋa onu u, xegi banima batráyɔ ɛdɔni bekpo ʋa mɛ ɛ, lɛ xegi kuyɔyɔ dɔni bekpo ʋa mɛ kúma ɛ, lɛkɔ
“mlaki tɔ kuŋa bidɔ atɔ kuŋwɛ bidɔ
lɛ ese linu si kwitratse kivo o!”
33Mlakíki tɔ bemeni mlo, “Ɔha nyani nyani mɛ kuzeze kuze zizi ligbã́zeze gbã.” 34Mlenyime ní mlɔ begyodi ʋa mɛ kiliɛ gi lilɛ si lize e, tɔ mlamɔni eboe zimizi na kubitɛ ɛ. Lɛ linu kuye ɛki mlɔ si, mipani sì mlɔ mɛ banɔatɔ ɛ, béte Aya a.
Kisugyaɛ kuyɔyɔ
35Pɔ̀ ɔnutɔ aaʋi si, “Kitɛ biayɔ ni bekpo ʋa a, xe biadzi ligbã ɛ? Kisugya wolilu kiaze ní ba awla a?” 36Linukpaboe woli lɛ ya! Kidiliɛ gi mlɛkpɛ ɛ, kiʋídzi ligbã́ sani si kitse xe ɛ. 37Lɛ xegi mlɛkpɛ bidɔ ɛ, aní ose ɔlɔ gi aaze e, lɔ mlɛkpɛ pɔ̀ lisebi i, nyafɛ adeʋi loo esebi dzedze. 38Pɔ̀ Aya aki lɛ kilɛlɛ liɛ mɛ gi apɛ si ose lo aaze e; lɛ ki lisebi kakaa ɛ, izɛki lɛ lɛ kilɛlɛ mɛ. 39Kisugya tile elu kíma ɛki bidɔ gbagbe ʋe petee e, kisugyaɛ kitɔ kilɛ ɛki banɔ gbagbe ba, kitɔ ki baga ʋa, lɛ kitɔ ki kudzɔʋi yɔ lɛ kitɔ ki akpa la fɛ ɛ.
40Lɛ bisugya ʋɛ bilɛ ní lifunu ne fɛ, lɛ bisugya ʋɛ bilɛ ní kesea aʋa; kupedi uliɔ klɔ gi kuli ní lifunu ne bidɔ mɛ su i, kunu lide tile lɛ kupedi uliɔ gi kuli ní kesea ʋa bidɔ mɛ su i, kunu kidɔ dzedze. 41Liwo le lɛ kupedi yo kunu lide tile, ɔdzidzi yɛ yɛ kupedi yo kunu kudzedze, lɛ badzidziebi ʋa fɛ ba kupedi yo kunu kudzedze. Lɛ badzidziebi bi ʋa ba kupedi yo kulɛ lidze lidze.
42Nite litraze xe bɛyɔni bekpo ʋa a, xe bedzi ligbã́ a. Kisugyaɛ liɛ gi bizɛkpɛ ní sise se me xe gi kwitse e, kizeezizi pɔ̀ xegi bɛyɔni kɛ ɛ, kiaze ligbã́ nɛ gi kitrazizi i. 43Biavive ke kisugya gi kiizizi i, pɔ̀ biayɔni kɛ ní kusudra mɛ ɛ. Bevive ke ní kubotsobotso me pɔ̀ xe bɛyɔ ni kɛ ɛ, kiayɔ ní kigagla mɛ. 44Bevive ke kesea ʋa ya kisugya; pɔ̀ biayɔni kɛ Ɔfuɛfuɛ mɛ kisugya a.
Lɛ ese linu si xegi kelea mɛ kisugyaɛ kilɛ ɛ, kɔlɔ Ɔfuɛfuɛ nɔ mɛ kisugyaɛ fɛ kilɛ ɛ. 45Lɛ bɛŋwlimi si “Ɔnɔ tɔpu yɛ Adam edzì kidɔ gbagbe,” Pɔ̀ Adam gɔgɔɛ gi yɛ onu Kristo ye e, onu Ɔfuɛfuɛ gi izɛki ligbã́ a. 46Aní kidiliɛ gi kilɛ ní Ɔfuɛfuɛ nɔ mɛ kitu ba a, pɔ̀ kidiliɛ gi kilɛ ní kelea lia mɛ kisugyaɛ mɛ ɛ, lɛ kede e, lɛ kidiliɛ gi kilɛ ní Ɔfuɛfuɛ nɔ mɛ kɛ kigba ɛkpɛ ɛ. 47Ɔnɔ tɔpu yɛ ɛ, sise bɛkɔ ɛ ʋɔ yɛ, lɛ ádɔ kesea mɛ ɛ; pɔ̀ ɔnɔ ʋla yɛ ádɔ ní lifunu ne e. 48Banama gi bali kesea aʋa ɛ, balɛ ŋwisi ɔniliɛ klɔ gi sise se bɛkɔ ɛ ʋɔ yɛ ɛ; lɛ banama gi bali ní lifunu ne e, ba kyɛ ba lɛ ŋwisi ɔniliɛ klɔ gi ádɔ ní lifunu ne e. 49Lɛ kiliɛ gi kulɛ abla ŋwisi ɔniliɛ gi ádɔ ní kesea aʋa ɛ, niteme ke kwitraze ŋwisi ɔniliɛ gi ádɔ ní lifunu ne e.
50Mɛ benemi ba a, liboe lɛ gi mɛɛpani linu si blɔ kesea aʋa ya kisugyaɛ ni ika lɛ ɛ, bítratani ɔŋakɔ kumɔ ní Aya yɛ kaʋaŋaa mɛ ɛ. Bidɔ gi bizeezizi i, bítratani ɔŋakɔ kumɔ ní bidɔ gi bitrázizi i me.
51Mlata kutu tɔ mido liboe kpokpo gi litu banima kugyɔ ɛ si mlɔ. Blɔ petee kutrátse e, pɔ̀ bɛtrákyi blɔ petee blɔ kilɛlɛɛ mɛ ɛ. 52Liaba lɛ mɛ ní lipoe kpekpe etɔ mɛ, kilɛ gi ɔnɔ aada yɛ bimbi ʋe ʋleʋleʋle e, xegi beme kakuklui gɔgɔa ɛ. Lɛ ese linu si xegi beme kakuklui ya ɛ, banama gi betse e, biayɔni ba gi batrátse tɔ ɔ. Lɛ blɔ banama gi kuli ligbã́ nɛ ɛ, biakyi blɔ kyɛ blɔ kizezee me. 53Lɛ ese linu si lilɛ si bekyi blɔ bisugyaɛ ʋɛ gi bizezizi i, lilɛ si bekyi ʋe tɔ bidzi bisugya gi bitrazizi liwewe e; blɔ kesea aʋa ya bisugya ʋɛ gi bizeetse e, lilɛ si bekyi ʋe tɔ bidzi bisugya gi bítratse liwewe e.
54Lɛ xegi blɔ bisugyaɛ ʋɛ gi bizeezizi i, xegi bekyi ʋe e, xe bidzi bisugya gi bitrázizi liwewe e, xe kisugyaɛ liɛ gi kizeetse e, xe kidzi kisugya gi kitrátse liwewe e, kɔ Aya yɛ liboe lɛ gi bɛŋwlimi plɛ ɛ, liba lɛ mɛ si:
“Bɛmlɔ kutseo ní kaʋaŋaa mɛ ɛ!”
55“Oo Kutse nifɔ wɔ kuʋaŋaa kulɛ ɛ?
Kutseo nifɔ wɔ ome no ɔlɛ ɛ?”
56Lɛ ese linu si kutseo kɔ ome no onu kuzimizi yo, lɛ kuzimizi yo kuzɛɛzi kɔ kigaglaɛ dɔni ɔsã nɔ klɔ ɔ. 57Pɔ̀ kwido Aya ɖase gi yɛ aki si kwiŋa aʋa gani blɔ Ɔkaɛ Yesu Kristo me e!
58Lɛ loso mɛ benemi lɔlɔ ba a, mlalɛɛ gaglaa tɔ mlakíki si kididɔ kihwani mlɔ ɔ. Mlakɔ mlɔ isu ya petee aki Ɔkaɛ yɛ axwɛ na lipoe kakaa, lɛ ese linu si mlete si mlɔ axwɛ na ní Ɔkaɛ mɛ ɛ, atráze efiteete e.",https://www.bible.com/bible/1982/1CO.15.AVN
1 KORINTO 16,"Bidɔ kɔkɔ ki Aya yɛ banima ní Yerusalem
1Abla ní mlɔ beʋiʋi ʋa ní bidɔ kɔkɔɛ ʋɛ gi bɛkpɛ likpɔ ɛki Aya yɛ banima su i, lilɛ si mlabitɛ kiliɛ gi masi ɔsɔli ha lɔ ní Galatia si babitɛ ɛ. 2Mlɔ mɛ ɔnɔ kakaa ɔbla kibɔɛ liɛ gi mlɛmɔ ɛ, kɛ kapɛatɔ ní ogle no lɔ liwe tɔpu nɛ aʋa a, atɔ likízia tɔɔ si mlaazɛ gyɔ bibɔ xe maba a. 3Xegi maba ɛ maŋwlimi kuplekpa gi kwiabu banama a, gi mlaakya ɛbasɛ ɛ, lɛ ba biakɔ mlɔ bidɔ kɔkɔ ʋɛ ɛtsini Yerusalem. 4Lɛ xegi liaziã ɛ, mɛ ni ba kwiaga kudeo trɛ.
Paulo yɛ ɔtutɔ yɛ kupɛpɛ ɔ
5Maaba mlɔ klɔ xegi mazɛga Makedonia ɛ, lɛ ese linu si mabitɛ kutrɔtrɔ si mizɛɛga Makedonia. 6Nyafɛ maaze ní mlɔ su taʋɛ, loo nyafɛ kublɔ lipoe le petee, atɔ mlaatani mɛ kupɔnɔ ní mɛ kude gaga mɛ tsinɔ níklɔ gi matradzɛ ɛ. 7Mápɛ si miba edi mlo ko o, tɔ mitsa ɛza; mapɛ si miba eze ní mlɔ su lipoe gblamadza a, xe Ɔkaɛ aki kude e. 8Maaze ni ya ní Efeso zɛkɔna ni Pentekoste liwe le aʋa. 9Lɛ ese linu si kudeonu kwidra ɛki mɛ ni ya kí axwɛ gbã kuwawa, linya ɛli lɛ mɛ si banɔ glegle bɛyɔ kedu ní mɛ su.
10Xegi Timoteo aba mlɔ klɔ ɛ, mlakíki lifu liku ye e, gi ɔlɛ ní mlɔ kusi i, lɛ ese linu si Ɔkaɛ yɛ axwɛ ɛɛwa, ŋwisi kiliɛ gi mɛ fɛ mɛɛwa la kinɛ ɛ. 11Mlakígbe si mlátrazi yɛ ɛ, boŋu i, mlapɔni yɛ tɔ odziba ní mɔ klɔ ní kusuyɔ mɛ; meedi yɛ kudeonu si aaba nì baʋaziŋa dzedze ba.
12Abla ní blɔ onemi ye Apolo su i, mɛɛkpɛ yɛ kunugu yo veve si tɔ ɔbadi mlo ni baʋaziŋa gɔgɔ ba, pɔ̀ ɔ́pɛ si yiba ní lipoe lɛ ya mɛ ɛ. Xegi amɔ kudeonu dzedze e, aaba di mlo.
13Mleze ní aŋu, tɔ mlalɛɛ mumɔ ní kuziŋaa mɛ, ɔna oze ní mlɔ lipo tɔ mleze gagla. 14Mlabitɛ kidɔ kakaa ní kulɔlɔ mɛ.
15Mlete sì Stefana ni yɛ kepea ɛ; ba beze baʋaziŋa tɔpu ba ní Axaya, lɛ bɛkɔ litɔ lɛ mɛ ɛki Aya yɛ banima a. Maki mlɔ litukpo, mɛ benemi ba si, 16mlakɔ isu akpɛ ní banɔaklɔ elu ese e, ani ɔnɔ kakaa gi ɛɛwa axwɛ na a, xe eesumu ni ba ese e. 17Isami iku me si Stefana ni Fortunato ani Axaiko bɛba lɛ ese linu si bɛmani mɛ kidiliɛ gi kíma ní mɛ awla ɛ. 18Lɛ bɛkpɛ mɛ ɔna nɔ nì mlɔ ina nɛ kyɛ isami i. Banɔaklɔ ʋa elue e, lilɛ si ba kiboebitɛɛ kiku aŋu u.
Paulo yɛ kunɔpanɔ gɔgɔɔ
19Isɔliha lɛ ní Asia kesea mɛ ɛ, ipani mlɔ, Akwila ni Priskila ani ɔha lɔ gi izɛɛtsa ní ba kepea mɛ ɛ, bɛpani mlɔ mɔmɔmɔ ni isami. 20Benemi ba pɔ́ ní ya a, bɛpani mlɔ. Mlakpɛ mlɔ ahanuglɔ ba wolaa ní sinemi me.
21Mɛ Paulo mɛ maŋwlimi kunɔpanɔ liɔ ya nì mɛ awla la.
22Xe ɔnutɔ ɔ́lɔ blɔ Ɔkaɛ ɛ, ifixoxo igbani yɛ kpɛ. Oo Ɔka ba!
23Blɔ Ɔkaɛ Yesu yɛ lipomepɛpɛ nɛ lize ni mlo.
24Mɛ kulɔlɔ ki mlɔ petee ní Kristo Yesu me e. Atɔ liba lɛ mɛ.",https://www.bible.com/bible/1982/1CO.16.AVN
2 KORINTO 1,"1Keplekpaa lia ya kɛdɔ ní mɛ Paulo gi menu Kristo Yesu yɛ ɔnɔkpɛkpɛ ɛ, gani Aya yɛ kupɛ́pɛ onu ani blɔ onemi ye Timoteo klɔ. Kí Aya yɛ ɔsɔli ha lɔ ní Korinto kɔpɔni kí Aya yɛ banima petee ní Axaya kesea mɛ:
2Atɔ Aya blɔ Ɔka ani blɔ Ɔkaɛ Yesu Kristo baki mlɔ lipomepɛpɛ ni kusuyɔ.
Aya yɛ Izɛyɔ Ɔnɔ Kakaa yɛ Ɔna
3Mlaki tɔ kudo Aya gi onu blɔ Ɔkaɛ Yesu Kristo Yɛka ɖase e. Ɔka gi izedi banɔ asigaga a, xe yɛ izɛki ɔnɔ kakaa ɔnadɔdɔ ɛ! 4Yɛ izɛɛpɔni blɔ ní blɔ baxixa ʋa petee me tɔ blɔ kwitani banama gi beku baxixa ede ede na mɛ ɛ, kupɔnɔ, kiliɛ gi blɔ fɛ Aya apɔni blɔ ɛ. 5Lɛ ese linu si kiliɛ gi Kristo yɛ ɔzia mɔmɔ nɔ ɛgbigba eku kpaŋu ní blɔ agbã́ na mɛ ɛ, nite ke gani Kristo me e, blɔ ɔnadɔdɔ lɔ aagbigba. 6Xegi kuli ní kuyeʋiyeʋi me e, linu mlɔ ɔnadɔdɔ ni kubúbú; lɛ xegi bɛyɔ blɔ ɔna ɛ, linu ɔnadɔdɔ ɛki mlɔ, gi lɔ izɛɛmani litɔplɛplɛkese ní igyidodo me ki mlɔ ní ɔzia nɔ ke gi kwimɔ mɛ ɛ. 7Lɛ blɔ kudeonudidi yo ki mlɔ kuli gagla lɛ ese linu si kwite si ŋwisi kiliɛ gi mlɛɛmɔ ɔzia nɔ ɛpɔni blɔ ɛ, nite ke mlamɔ ɔnadɔdɔ ni blɔ.
8Kúpɛ si mleze ní litumu me benemi ba a, ní kupepe uliɔ gi kwiba blɔ aʋa ní Asia kesea mɛ su u. Bemi ní blɔ aʋa gbɛgbɛ gi lisani blɔ kututu si ɔna óze ni blɔ lipo tɔ ɔ, si kwiaze ligbã́ kyɛ. 9Ní anukwarɛɛ mɛ ɛ, kwimɔ egyesi si bɛtsa kutsépia ɛki blɔ. Pɔ̀ liboe lɛ ya liba lɛ mɛ nite tɔ kukíkɔ aŋu atrɔ ní blɔ isu ya aʋa a, pɔ̀ tɔ kukɔ trɔ ní Aya aʋa a, gi yɛ izɛɛyɔni bekpo ʋa ɛ. 10Yɛ ebu blo adɔ ni kuxixa ʋidi uliɔ ya mɛ ɛ, lɛ aabu blo o. Lɛ loso e, kwikɔ blɔ kudeonudidi yo ɛtrɔ ní yɛ aʋa si aatrɛ lɛ aʋa gi aabu blo o, 11kiliɛ gi mlɛpɔni blɔ ɔ, gani mlɔ Aya kuxwaxwa mɛ. Kɔ banɔ glegle biado ɖase ní blɔ litukpo kɔkpɛ lipomepɛpɛ nɛ kupɔnɔ liɔ gi bɛki blɔ ɔ, gi banɔ glegle bɛxwa Aya loso o.
Paulo Atsrɛ Yɛ Batrɔtrɔ ʋa
12Abla ɛ, liboe lɛ ya aʋa kwidɔ isu ya; blɔ ina nɛ iisi blɔ si kwivu isu ya mumɔ ní kelea lia ya mɛ. Liveve le, ní blɔ ni mlɔ siŋanɛ sɛ mɛ, ní kudradra ni anukwarɛɛ gi bidɔ ní Aya kɔ mɛ ɛ. Kwibitɛ lɛ aní gani kelea mɛ kuboete me e, pɔ̀ gani Aya yɛ lipomepɛpɛ nɛ mɛ ɛ. 13Lɛ ese linu si aní eboe dzedze gi mlatrátani la kukla a loo gi mlatrátani la ese kunu i, la kwiŋwlimi kí mlɔ. Lɛ meedi kudeonu si i 14ŋwisi kiliɛ gi mlenu blɔ ese kapɛ ni kapɛ ɛ, mlaba nu blɔ ese mɔmɔmɔ tɔ mlaatani isu kudɔ ní blɔ aʋa ŋwisi kiliɛ gi kwiadɔ isu ní mlɔ aʋa a, ní Ɔkaɛ yɛ liwe le aʋa kinɛ ɛ.
15Gi maka ní lɛ aʋa loso e, matrɔ si maaba di mlo kpɛ ɔtɔ, atɔ mlɔamɔ ebibubu taʋa. 16Matrɔ si maaba di mlo xegi mɛɛtrɛ ní Makedonia ɛ, lɛ xegi madɔ ní Makedonia ɛ, maga mlɔ klɔ tɔ mlaakpɛ mɛ kude ní mɛ kudegaga trɛ ní Yudea mɛ. 17Gi mɛɛbitɛ batrɔtrɔ ba ya ʋa ɛ, mábitɛ lɛ ŋwisi liwaʋíboe kinɛ ɛ. Lɛ mábitɛ mɛ batrɔtrɔ ʋa ní kelea lia mɛ bapɛ́pɛ ʋa onu u, xe maatani kupani ní onugu tole ɔlɔ klɔ mɛ si Ee, Ee, loo Owo, owo o.
18Pɔ̀ kikakaa elue e, gi Aya onu anukwarɛ onete e, blɔ liboe le kí mlɔ línu Ee ni Owo. 19Lɛ ese linu si Aya Yebi ye Yesu Kristo, gi Sila, Timoteo ani mɛ kwisɔli ní mlɔ kusi i, ónu ɔnɔ gi onu “Ee” ani “Owo”, boŋu i, yɛ liboe le lipoe kakaa linu si “Ee.” 20Lɛ líbitɛ liboeboe xe Aya aka aplɛ tasɛ tasɛ ɛ, la petee enu “Ee” ní Kristo me. Lɛ loso e, gani Yesu Kristo me e, kuzeedo si “Liba lɛ mɛ” ki Aya yɛ kusudra a. 21Abla ɛ, Aya izɛki si blɔ ni mlɔ kuzɛɛlɛɛ gagla ní Kristo me. Yɛ asra kumu yɔ aki blɔ 22lɛ akpɛ blɔ lixaŋu nɛ si kunu yɛ banɛ ɛ, lɛ akɔ yɛ Ɔfuɛfuɛ Dradra lɔ akpɛ ní blɔ ina nɛ mɛ ɛ, tɔ bize ŋwisi bidɔ gi bɛtsa ɛplɛ ní blɔ litukpo o, gi biitrɔ likla ni kidiliɛ gi kitraba ɛ, aʋa.
23Maxwa Aya si yɛ ɔŋa katsalia ɔki mɛ si médzi aba Korinto tɔ ɔ, atɔ mibu mlo ní kunugu me. 24Aní kipɛ́ kwipɛ si kutrɔ ɛki mlɔ kidiliɛ gi kɛ aʋa mlaziŋa; pɔ̀ kwiwa axwɛ na ni mlɔ kí mlɔ isami i, lɛ ese linu si gani kuziŋaa mɛ mlalɛɛ gagla a.",https://www.bible.com/bible/1982/2CO.1.AVN
2 KORINTO 2,"1Lɛ loso matrɔ lɛ si mátraba ɛkpɛ mlɔ ɔnatata tɔ ɔ. 2Lɛ ese linu si xegi makpɛ mlɔ kuyeʋiyeʋi i, nyaŋwɛ aagɔ gi yɛ aakpɛ mɛ isami i, sani mlɔ banɔaklɔ ke gi mlɔ maki si mlenu kuyeʋiyeʋi yo e? 3Lɛ loso maŋwlimi keplekpaa kiliɛ gi maŋwlimi ka ɛ, tɔ xegi maba ɛ, lítraze ɔna nyipu iiki mɛ ɛ, ní mlɔ banama gi lilɛ si mlakpɛ mɛ isami nɛ ɛ, mlɔ aŋu mɛ tɔɔ. Lɛ maka ní mlɔ petee aʋa si xegi mɛɛmɔ isami nɛ ɛ, kɔlɔ mlɔ petee fɛ, isami nɛ iaku mlo. 4Lɛ ese linu si maŋwlimi aki mlɔ ni ɔna nyipu ni ɔnatata ani kube; aní mɛ kutrɔtrɔ linu si mikpɛ mlɔ asigaga a, pɔ̀ tɔ mibu mɛ kunɔlɔɔ kɔ kidzudzu ye me basɛ mlɔ ɔ.
Paulo abasɛ bidɔ ní kiliɛ gi biakɔ eboe zimizi na kɔkyɛ su u
5Abla xe ɔnutɔ aki si ɔnutɔ ɔmɔ ɔnatata ɛ, ɔ́bitɛ lɛ mani mɛ tete su u, pɔ̀ abitɛ lɛ amani mlɔ petee su u, lɛ ní kude kutɔ onu i, mápɛ si mibitɛ lɛ si linyani isanɔ ɔ. 6Lisrɛ si mlɔ banima kapɛ ʋidi a mlehe kutu kí oniliɛ klɔ. 7Boŋu i, lilɛ si mlakɔ akyɛ yɛ tɔ mlayɔ yɛ ɔna, atɔ ɔki wɔ ní asigaga la mɛ ɛ. 8Lɛ loso e, maki mlɔ litukpo si mlatrɔ likla ní lɛ aʋa aki yɛ si mlɛlɔ yɛ. 9Kidiliɛ gi kɛ loso maŋwlimi keplekpaa lia aki mlɔ ɛ, kɛ ese kinu si, mapɛ si mite xe mlɛtani kulɛɛ ní kufekedi uliɔ ya mɛ ɛ, ani xe mlenu kutu ní liboe kakaa mɛ ɛ. 10Xegi mlɛkɔ ɔnutɔ yɛ eboe zimizi na ɛkyɛ yɛ ɛ, mɛ fɛ makɔ la kukyɛ yɛ. Lɛ kidiliɛ gi makɔ akyɛ ɛ, xe kiditɔ kilɛ gi maakɔ kyɛ ɛ, makɔ kɛ akyɛ ní Kristo aŋu mɛ kɔkpɛ mlɔ loso, 11atɔ mitsi kude kí Ozimizi ye tɔ ɔkiŋa blɔ aʋa a. Lɛ ese linu si kwite yɛ batrɔtrɔ ʋa a.
Paulo nì Kunyanya Vuvu Yɔ ní Troa
12Agi mazeku Troa si mipani Liboe Gbã nɛ ní Kristo su i, mamɔ si Ɔkaɛ adra kudeonu akí axwɛ na ní klɔ. 13Pɔ̀ mɛ begyodi ʋa mɛ bádɔ ɔ, lɛ ese linu si mámɔ mɛ onemi ye Tito ní klɔ ɔ. Lɛ loso maklá banima ní iklɔ lɛ maza atrɛ ní Makedonia ɛ.
14Pɔ̀ kwido Aya ɖase e! Gi yɛ izɛgbani blɔ lipoe kakaa a, ní ɔga nɔ mɛ ní Kristo yɛ kuʋaŋaa kukli yɔ mɛ ɛ. Lɛ gani blɔ aʋa ɛ, Aya izeehle Kristo yɛ kisuwa flafla kɛ gi kinu yɛ kuteteo ní ɔkɔ kakaa a. 15Lɛ kulɛ ki Aya ŋwisi kidɔ gi kiinyɔfu flaflafla a, gi kinu Kristo yɛ kisuwaɛ kí banama gi ba beebu i, ni banama gi ba bɛɛkyrɔ ɛ. 16Kí ɔnutɔ ɛ, kunu ɔfu zimizi gi aaki kutse e; pɔ̀ ki ɔnɔ dzedze e, kunu ɔfu flafla gi aaki ligbã a. Lɛ nyaŋwɛ aatani lixwɛ nɛ ya onu kulɛ ɛ? 17Kúma ŋwisi banɔ glegle dzedze ba ɛ, kuʋída Aya yɛ liboe le ki kibɔ ɔ, boŋu i, ní Kristo me e, kuzɛɛpani Aya yɛ liboe le ní Aya aŋu mɛ ni anukwarɛɛ ŋwisi banɔ gi bɛkpɛ dɔni Aya kɔ kinɛ ɛ.",https://www.bible.com/bible/1982/2CO.2.AVN
2 KORINTO 3,"1Kɔ isu kwikpese kukpɔ̀ dzɛ a? Loo ŋwisi banɔ dzedzeatɔ kinɛ ɛ, kizia kwizia kuplekpa gi kwipani ní blɔ su kí mlɔ ɔ, loo dɔni mlɔ klɔ ki banɔ dzedze ba na a? 2Mlɔ ɔtutɔ mlenu blɔ keplekpaa gi bɛŋwlimi ní blɔ ina nɛ mɛ ɛ, gi ɔnɔ kakaa ete e, xe ɔnɔ kakaa aatani kukla a. 3Lɛ mlɛbasɛ si mlenu keplekpa gi kɛdɔ ní Kristo klɔ ɔ, libii lɛ gi lido ɛdɔni blɔ axwɛwawa la mɛ ɛ, gi aní kiŋwlimiseʋi i, gi biatani kutsoli bɛkɔ ɛ ŋwlimi ka a, pɔ̀ Aya gbagbe yɛ Ɔfuɛfuɛ nɔ ɔ, lɛ báŋwlimi ka atrɔ ní akla aʋa a, pɔ̀ bɛŋwlimi ka ɛtrɔ ní banɔ gbagbe ba ba ina nɛ aʋa a.
4Lɛ ya linu ɔna gi ɔlɛ ní blɔ lipo ní Kristo me ní Aya aŋu mɛ ɛ. 5Aní si kwiatani kiditɔ kubitɛ ní blɔ ɔtutɔ isuwla mɛ ɛ, boŋu i, kidɔ kakaa gi kuzɛɛbitɛ ɛ, kidɔ ní Aya klɔ. 6Yɛ aki blɔ blɔ kutanɔɔ tɔ kuwa yɛ axwɛ na ŋwisi yɛ banɔsumu kinɛ ɛ, ní kunyánya vuvu yɔ mɛ. Lɛ kunyanya vuvu liɔ ya ɛ, aní ní kɔ kuŋwlimi yɔ onu u, pɔ̀ ní kɔ Ɔfuɛfuɛ nɔ mɛ onu u; lɛ ese linu si kuŋwlimi yɔ kuzɛɛmani kutse, pɔ̀ Ɔfuɛfuɛ nɔ izɛmani ligbã́ nɛ ɛ.
Kunyanya vuvu yɔ kɔ Kudradraa
7Abla xegi Kutseo kɔ axwɛ ana gi bɛwa ŋwisi ye banɔsumu kinɛ ɛ, gi kɔ isã nɛ bɛŋwlimi trɔ ní akla na aʋa, kwimani kutse e, gi nya kɔ kudradra kwiki si Mose yɛ aŋu na mɛ ezeekle e, xe Israɛl bebi ba bázɛtani yɛ aŋu na mɛ kudi i, kɔkpɛ la kuklekleo gi nya kwiklo kyɛ xe e, 8kɔlɔ kudradra ʋidi kwiaze ní Ɔfuɛfuɛ nɔ axwɛwawa la mɛ sanɔ ɔ! 9Xegi kusumu liɔ gi kuzebu banɔ lipɔ su kwidra ɛ, kitɛ xe kusumu uliɔ gi kuzɛɛki banɔ su izɛdra kutrámani kudradra ɛsanɔ ɔ? 10Lɛ ese linu si kidiliɛ gi kɛsu kidra ɛzanɔ ɛ, kɛsu kídra tɔ ɔ, xegi kwikɔ kɛ srɔni kudradra ʋidi uliɔ gi kulɛ abla a. 11Lɛ xegi kidiliɛ gi kiikpã kiba ni kudradra ɛ, kitɛ kuklekleo kiaze ki kidiliɛ gi kilɛɛ tsinɔ ɔ?
12Lɛ loso gi kudeonudidi uliɔ kuli ní blɔ awla ɛ, ɔna ɔlɛ ní blɔ lipo. 13Kúma ŋwisi Mose kiniɛ, gi akɔ kavlɔʋi ewe yɛ aŋu na mɛ ɛ, tɔ Israel banɛ ma bamɔni kuklekleo kudi kɔkpɛ lipoe lɛ gi kwiakpã ɛ. 14Pɔ̀ ba begyodi ʋa mɛ bádra a, lɛ ese linu si gakɔkpɛ ni omono e, bewe bidɔ bɛklɔ xegi bɛkla kunyanya kokoo e. Báti kɔ azanɔ ɔ, lɛ ese linu si gani Kristo aʋa ko biati kɔ. 15Kɔna ni omono kruaa kyɛ ɛ, lipoe kakaa gi bɛkla Mose kuplekpaa ɛ, kavlɔʋia keedziwe ba ina nɛ dzɛ. 16Pɔ̀ xe ɔnutɔ ekyi evu Ɔkaɛ ɛ, kɔ bɛti kavlɔʋia ɛ. 17Abla ɛ, Ɔkaɛ yɛ onu Ɔfuɛfuɛ nɔ, lɛ niklɔ gi Ɔkaɛ yɛ Ɔfuɛfuɛ nɔ ɔlɛ ɛ, niklɔ ɔwlamɔmɔ nɔ ɔlɛ. 18Blɔ banɔaya gi bɛti kavlɔʋia ní blɔ aŋu na mɛ ɛ, kwiimɔ xe kwibu Ɔkaɛ yɛ kusudraa ɛbasɛ ɛ, beekyi blo tɔ kudzi ŋwisi yɛ gi bɛki blɔ kusudra a, gi kwikeme sanɔ ɔ, gi kwidɔ ni Ɔkaɛ ɛ, gi onu Ɔfuɛfuɛ nɔ klɔ ɔ.",https://www.bible.com/bible/1982/2CO.3.AVN
2 KORINTO 4,"Kunu Exo ní Sise Kufukpo me
1Lɛ loso gi gani Aya yɛ asigagadidi la mɛ ɛ, xe aki blɔ axwɛ ana ya si kuwa ɛ, blɔ ɔna ɔ́tragbɔ̀ ɔ. 2Boŋu i, kwibu eyekuboe la ni eboe kpokpo la ɛzanɔ, kuʋímeni banɔ ɔ, lɛ kuʋíkyi Aya yɛ liboe le kyɛ ɛ. Boŋu i, gi kwiibu anukwarɛɛ basɛ wee e, kwiikpɔ isu ya ɛki ɔnɔ kakaa si biate blo ní ba ina nɛ mɛ ní Aya yɛ aŋu mɛ. 3Lɛ xe liboe gbã nɛ gi kwiipani i, xe lɛ mɛ lídra kyɛ ɛ, banama gi bɛɛkyrɔ ɛ, ba ko lɛ mɛ lídra ɛkɔ ɔ. 4Ozimizi ye, kesea ʋa ya ka aya yɛ akpɛ banama gi báziŋa ɛ, ba begyodi ʋa ní litumu me. Lɛ loso baʋímɔ Liboe gbã nɛ ɛ, lɛ kusudraa kɔ kuklekleo ní Kristo su gi yɛ onu Aya yɛ kizeze me e. 5Lɛ ese linu si aní blɔ ɔtutɔ isu ya kwisɔli i; kwisɔli Yesu Kristo si onu Ɔka, lɛ blɔ ɔtutɔ lɔ kɔ ɛ, kunu mlɔ banɔsumu kɔkpɛ Yesu loso. 6Lɛ ese linu si Aya gi yɛ apani si i, “Kuklekle kudo dɔni litumu ne me e,” yɛ aki si yɛ kuklekleo kukle ní blɔ ina nɛ mɛ. Atɔ kuki si kute Aya yɛ kusudraa kɔ kuklekleo ní Kristo yɛ aŋu na mɛ ɛ.
7Pɔ̀ exo ala alɛ ní blɔ awla ní sise kufukpo me e, tɔ libasɛ si kigagla ʋidi liɛ kidɔ ní Aya kɔ lɛ aní blɔ kɔ ɔ. 8Baxixa ʋa bali ní blɔ su ní kapɛ kakaa mɛ, pɔ̀ baʋíŋa blɔ aʋa a, lɛ kuzɛɛpisa pɔ̀ kyɛ ɛ, blɔ ɔna ɔʋígbɔ̀ ɔ. 9Banima bizɛyɔ kedu ní blɔ su pɔ̀ Aya ɔ́yurɔ blɔ ɔ; bizɛpɛ si beye blo pɔ̀ kuʋítse e. 10Yesu yɛ kutseo kuli ní blɔ kisugyaɛ mɛ lipoe kakaa tɔ yɛ ligbã́ nɛ liaŋwi ní blɔ kisugyaɛ mɛ. 11Pɔ̀ blɔ gi kulɛ ligbã́ nɛ ɛ, kulɛ ní kuxixa mɛ lipoe kakaa kɔkpɛ Yesu loso, atɔ biamɔ yɛ ligbã́ nɛ ní blɔ kisugyaɛ liɛ gi kizetse e, me. 12Libasɛ si kutseo kwiiwa axwɛ na ní blɔ mɛ, pɔ̀ ligbã́ nɛ liiwa axwɛ na ní mlɔ mɛ ɛ.
13Bɛŋwlimi kpɛ ní kuŋwlimi dradraa mɛ si, “Mazi lɛ aʋa aŋa lɛ loso Mapani.” Ni kuziŋa Ɔfuɛfuɛ tole ɔlɔ klɔ ʋa ɛ, blɔ fɛ kwiziŋa lɛ loso kwiipani; 14lɛ ese linu si kwite si Aya, gi yɛ ayɔni Yesu Kristo adɔ ni bekpo ʋa mɛ ɛ, aayɔ ni blɔ fɛ kɔpɔni Yesu lɛ aakɔ̀ blɔ pɔni mlɔ, manɔ ní yɛ aŋu mɛ. 15Eboa la petee gi ɛɛba blɔ aʋa ɛ, alɛ aki mlɔ libibubu; lɛ loso Aya yɛ lipomepɛpɛ nɛ gi liina banima ní kisrɛsrɛ mɛ ɛ, liaki ɖasedodo gi aagbigba ki Aya yɛ kusudraa a.
16Lɛ loso e, ɔna oʋído ní blɔ lipo o. Linya ɛli ní lɛ mɛ si blɔ inɔse le iiblo, pɔ̀ ní Ɔfuɛfuɛ nɔ mɛ ɛ, beedzini blo kigagla ɛkpɛ liwe kakaa. 17Lɛ ese linu si blɔ baxixa sisami ʋa ya gi kwimɔ abla ɛ, bɛtráze lipoe kpekpemi itɔ ko, lɛ bɛɛki si kwiimɔ kusudra gi kɔ onu kutraza liwewe e, gi kwipɛ sani baxixa ya ʋa petee e. 18Lɛ loso kúkɔ blɔ aŋu na atrɔ ní kudɔkpaa liɔ klɔ gi kuzɛɛmɔ aʋa a, pɔ̀ kwikɔ la ɛtrɔ ní kudɔkpaa liɔ klɔ gi kuʋímɔ ɛ aʋa. Lɛ ese linu si kidiliɛ gi bizɛɛmɔ ɛ, kizeeze lipoe kpekpemi itɔ ko, pɔ̀ kidiliɛ klɔ gi baʋímɔ ɛ, kɛ kizeeze kɔtsini kanɔmɛ anɔmɛ.",https://www.bible.com/bible/1982/2CO.4.AVN
2 KORINTO 5,"1Abla kwite si kusaa akpandɔ liɛ mɛ gi kukpasi i, gi onu blɔ kesea aʋa ya kisugyaɛ ɛ; xegi ezizi i, ligba lilɛ ní blɔ awla dɔni Aya klɔ. Ligba gi liaze ní blɔ awla ní lifunu ne e, gi aní ɔnɔ awla bɛkɔ ɛwa lɛ ɛ. 2Pɔ̀ abla ɛ, kwigù hũu u, gi kwipɛ si kwiaze ní blɔ lifunu ne kisugyaɛ mɛ ɛ. 3lɛ ese linu si xegi kwikpɛ lifunu ne kisugyaɛ ɛ, bátramɔ blɔ si kwibu liya a. 4Lɛ ese linu si gi kukpasi ní kelea mɛ kusa akpandɔ liɛ ya mɛ ɛ, kwiitàni ní isu ya mɛ, lɛ lidɔtu ʋidi litini ní blɔ aʋa a, lɛ ese linu si kúpɛ si bebu blo liya a, pɔ̀ kwipɛ si kuze ní blɔ lifunu ne kisugyaɛ mɛ atɔ kidiliɛ gi kinu kidɔ tsetse e, biakyi ke tɔ kiadzi ligbã́. 5Abla ɛ, Aya yɛ abitɛ blɔ akí liboe lɛ ya, xe aki blɔ Ɔfuɛfuɛ nɔ ŋwisi bidɔ gi bɛtsa ɛplɛ ɛ, gi kiitrɔ likla a ní kidiliɛ gi kitraba ba ɛ, aʋa.
6Lɛ loso e, ɔna ɔlɛ ní blɔ awla lipoe kakaa, lɛ kwite si gi kuli kepe ní kisugyaɛ mɛ ɛ, kuli ní ɔdzage ní blɔ Ɔkaɛ su. 7Kuli ligbã́ nɛ ní kuziŋa mɛ aní ní kidiliɛ gi kwimɔ onu u. 8Ɔna ɔlɛ ní blɔ lipo lɛ mɛɛpani, lɛ kwiapɛ si kwiayurɔ blɔ kisugyaɛ tɔ kwiaze kepea ni Ɔkaɛ. 9Lɛ loso e, kwitrɔ lɛ si kwiabitɛ kidɔ kakaa tɔ kwiaku yɛ aŋu, xegi kulí kepe ní kisugyaɛ mɛ ni ya a, loo ní ɔdzage ni kɛ su. 10Lɛ ese linu si lilɛ si blɔ petee kwialɛɛ ní Kristo yɛ litsixwagbo le ɔtɔ nɔ, tɔ ɔnɔ kakaa aazi kidiliɛ gi kinu si ɔzɛ ɛ, kɔkpɛ kidɔ kakaa gi abitɛ ɛ, lipoe lɛ gi eze ni kisugyaɛ mɛ ɛ, xegi kinu kigbã loo kinyaninyani i.
Mlaki Aya Ɔkpɛ Blɔ nì Yɛ Likpɔ
11Abla gi kwite kidiliɛ ɛ, gi linu tɔ sé Ɔkaɛ ɛ, lɛ loso kwikeni idi tɔ kuliɔ̀ʋi banima tɔ benu blɔ ese e. Aya ete kidiliɛ gi kunu i, lɛ medi kudeonu si lɛ mɛ lidra ɛki mlɔ ina nɛ fɛ ɛ. 12Kuʋí keni idi dzɛ si kukpɔ̀ isu iiki mlɔ ɔ; pɔ̀ kwikenidi tɔ kwiaki mlɔ kudeonu tɔ mladɔ isu ní blɔ aʋa a, atɔ mlatani lɛ onu kubu kí banama gi bizeefeke isu ya a, ní kidiliɛ gi banima bizɛɛmɔ aʋa a sani kidiliɛ gi kilɛ ní ɔna nɔ mɛ ɛ aʋa. 13Xegi kwiiwle e, Aya loso kwiiwle, pɔ̀ xegi kulɛ mumɔ ɛ, kulɛ mumɔ kɔkpɛ mlɔ loso. 14Lɛ ese linu si Kristo yɛ kunɔlɔɔ kɔ kwiŋa blɔ aʋa lɛ ese linu si lɛ mɛ lidra ɛki blɔ si ɔnɔ tole etse aki ɔnɔ kakaa lɛ loso e, ɔnɔ kakaa etse. 15Etse akí banima petee, tɔ banama gi bali ligbã́ nɛ ɛ, batráze ligbã́ nɛ ɛki isu ya tɔ ɔ, pɔ̀ biaze ligbã́ kí ɔniliɛ klɔ gi yɛ etse aki ba ɛ, xe bedzini yɛ yɔnɔ ɛ.
16Lɛ loso dɔni abla ɛ, kuʋímɔ ɔnɔnɔ dɔni kelea mɛ bede ʋa onu tɔ ɔ. Nya lipoe tɔ zanɔ ɛ, nite kwizɛmɔ Kristo pɔ̀ kuʋímɔ yɛ nite tɔ ɔ. 17Lɛ loso xe ɔnutɔ akpɛ likpɔ ni Kristo e, edzì ɔnɔ vuvu; bidɔ koko ʋe biza; bidɔ vuvu ʋɛ biba. 18La petee ɛdɔ Aya klɔ lɛ gani Kristo me e, akpɛ blɔ ni Yɛ likpɔ lɛ akpɛ lixwɛ ní blɔ awla si tɔ kukpɛ Yɛ ni banɔdzedze ba kyɛ likpɔ. 19Aya ɛɛkpɛ kelea mɛ ni Yɛ isu ya likpɔ gani Kristo aʋa; lɛ Aya ɔʋíbla banima ba eboe zimizi na ɛki ba a. Lɛ akɔ likpɔkpɛkpɛ lɛ odu lo akpɛ ní blɔ awla aki banima.
20Lɛ loso kulɛɛ ní Kristo linyi ne me ŋwisi Aya eeʋi gani blɔ aʋa kinɛ ɛ, kwiki mlɔ litukpo ní Kristo yɛ linyi ne me si: Mlaki tɔ bakpɛ mlɔ ni Aya likpɔ. 21Aya aki si Kristo gi eboe zimizi áma ní yɛ su i, odzi eboe zimizi kí blɔ tɔ gani yɛ aʋa ɛ, blɔ eboe aagyɔ ní Aya aŋu mɛ ɛ.",https://www.bible.com/bible/1982/2CO.5.AVN
2 KORINTO 6,"1Ŋwisi Aya yɛ baxwɛwa glɔnɛ kinɛ ɛ, kwiki mlɔ litukpo si mlakíkɔ Aya yɛ lipomepɛpɛ nɛ gi mlɛzɛ ɛ, ŋwisi kidɔ gi kítrabu libi i. 2Lɛ ese linu si apani si,
“Gi lipoe le lina si mipɛ̀ lipo me ki mlɔ ɛ, mata mlɔ kutu u,
lɛ gi liwe lɛ aʋa a, gi lilɛ si mibu mlo lina ɛ, mapɔni mlɔ.”
Mɛsi mlɔ si abla Aya yɛ lipomepɛpɛ nɛ liwe le lina, abla yɛ kubúbú yo liwe le lina.
Paulo Yɛ Baxixa ʋa
3Kuʋíplɛ likla ni mlɔ kude me si mletu kikliʋi, tɔ biamɔ kunutsatsa tɔtɔ ní blɔ axwɛwawa la su. 4Pɔ̀ ŋwisi Aya yɛ banɔsumu kinɛ ɛ, kuzɛɛkpɔ̀ isu ya ní kude kakaa onu; ní igyidodo me; ní baxixa ʋa mɛ, ní kupepe ni ɔna kugbɔ̀gbɔ̀ mɛ ɛ. 5Kuzɛɛkpɔ̀ isu ní kukusì me, ligba kuzeze me, ní kedu kuyɔyɔ mɛ; ní axwɛ gagla la kuwawa mɛ, sramɔdɔmɔdɔ elesi ni kuʋɛ mɛ; 6kɔpɔnɔ ɛ, kuzɛɛbasɛ blɔ kusudraa ni eboe ese kununu yo, litɔplɛplɛkese kese ani asigagadidi; ní Ɔfuɛfuɛ Dradra lɔ mɛ, lɛ kuzɛɛbasɛ blɔ ɔna mɛ kunɔlɔ; 7ní anukwarɛ kudodo me, ni ní Aya yɛ kigaglaɛ mɛ ɛ, kwivu kude gyɔgyɔ kɔ bigutadɔ mɛ ní kaŋawla ni kaba mɛ. 8Lɛ gani kusudra ani kuyé me e, kunutsatsa nyani nyani ni kunutsatsa gbã mɛ ɛ; anukwarɛɛ benete pɔ̀ bɛxwa blɔ si basia nɛ ɛ; 9bɛbitɛ ŋwisi béte blo o, pɔ̀ ba pɔ́ bete blo o; bɛsi si kwitse, pɔ̀ mledi kuli ligbã́ nɛ ɛ; bekusi blo pɔ̀, baʋíye blo o. 10Kuli ní asigaga mɛ, pɔ̀ lipoe kakaa kuli ní isami mɛ ɛ; kwiku lipi le, pɔ̀ kwibitɛ banɔ glegle e, gi bedzi bexonete e; kwiŋwi ŋwisi kididɔ kíma ní blɔ awla a, pɔ̀ kidɔ kakaa kilɛ ní blɔ awla a.
11Kwipani iiki mlɔ ni ɔna faã Korintoanɛ ma, lɛ kwidra blɔ ina nɛ mɛ ɛki mlɔ. 12Kúkɔ blɔ kunɔlɔɔ kokpo mlo o, pɔ̀ mlɛ kɔ mlɔ kuni yɔ ɛkɔ ɛ kpo blo o. 13Ŋwisi kutsrɛtsrɛ gbã kinɛ ɛ; mɛɛpani ki mlɔ ŋwisi kí mɛ bebi kinɛ ɛ; lɛ loso e mlɔfɛ mladra mlɔ ina nɛ mɛ aki blɔ ŋwisi kiliɛ gi kwidra blɔ ini nɛ mɛ ɛki mlɔ kinɛ ɛ.
Mlakíkpɛ ɔha ni banama gi báziŋa a
14Mlakíkpɛ likpɔ ni banama gi báziŋa a. Lɛ ese linu si siŋanɛ woli lu si lɛ ní banama gi ba bede ʋa bɛgyɔ ɔ, ni banama gi benu litukpomegagla benete kusi i? loo ɔha kpɛkpɛ woli lu ɔlɛ ní kuklekle ni litumu ne kusi i? 15Likpɔkpɛkpɛ woli lu lilɛ ní Kristo ni Belial kusi i? Liboe woli lilɛ ní ɔʋaziŋaɛ ni ɔniliɛ gi ɔ́zɛ ŋa ɛ kusi i? 16Kunyánya woli lu kulɛ ní Aya yɛ lisɔligba lɛ ni babu ʋa kusi i? Lɛ ese linu si blɔ kunu Aya gbagbee yɛ lisɔligba lɛ. Ŋwisi kiliɛ gi Aya apani si i,
“Maaze nì ba
lɛ maaga ní ba kusi,
lɛ maaze bá Aya,
lɛ biaaze mɛ banɔ.”
17“Lɛ loso e, mledò ní ba kusi
tɔ mlebú lidze,
nite Ɔkaɛ apani.
Mlakígbɔni bidɔ gi bɛsu bídra a,
atɔ maazi mlɔ.”
18“Maaze Ɔka ki mlɔ,
lɛ mlaaze mɛ bebinyime ni mɛ bebidzɛ,
nite kigaglaɛ petee Ɔkaɛ Aya apani.”",https://www.bible.com/bible/1982/2CO.6.AVN
2 KORINTO 7,"1Agi eboa la ya a gi Aya aka aplɛ aki blɔ alɛ ní blɔ awla ɛ, mɛ baʋia dimɛnɔ ba, mlaki tɔ kudra blɔ isu ya su dɔni kidɔ kakaa gi kialulu blɔ isu ya a, ni blɔ Ɔfuɛfuɛ nɔ mɛ mɛ̀. Atɔ mlaki tɔ blɔ kudradraa kuna ki Aya yɛ kubùbù nì yɛ kusese.
Paulo Yɛ Isami nɛ
2Mlaki tɔ blɔ kyɛ kumɔ ozekɔ ní mlɔ ina nɛ mɛ. Kuʋíta ɔnɔnɔ ese e, kuʋíkyi ɔnɔnɔ ɛxla a, kuʋítafa ɔnɔnɔ ɔ. 3Maʋípani nite tɔ mikɔ ebú mlɔ lipɔ ɔ; mapani azanɔ si mleŋa kedzi ní blɔ ina nɛ mɛ si kwiaze ligba loo kwiatse ni mlo. 4Maka ní mlɔ aʋa mɔmɔmɔ; mizɛɛdɔ isu ní mlɔ aʋa. Mlɛkpɛ mɛ kigagla mɔmɔmɔ; lɛ ní blɔ baxixa ʋa petee me e, odukɔ ɔma ɔki mɛ isami nɛ ɛ.
5Lɛ gi kwiba Makedonia ɛ, blɔ kisugyaɛ liɛ ya kímɔ kusuyɔ; bɛzɛkpɛ blɔ kunugu yo ní kapɛ kakaa mɛ, gani kuboehe ní oge no, lifu ne ní kimɛ mɛ. 6Pɔ̀ Aya gi yɛ izɛɛyɔ ɔna ɛki banama a, gi ba ɔna ɛgbɔ ɛ, ayɔ blɔ ɔna gi Titus aba blɔ klɔ ɛ, 7lɛ aní yɛ kubaba tètè e, pɔ̀ ɔnayɔyɔ lɔ gi mlɛki yɛ ɛ. Asi blɔ kiliɛ gi mlɛpɛ si mlɛmɔ mɛ ɛ, mlɔ ɔna tata nɔ, kiliɛ gi mlɛkɔ lɛ mɛ ɛki mɛ ɛ, gi biki si mɛ isami nɛ isrɛ sanɔ ɔ.
8Lɛ xegi mɛ keplekpaa kákpɛ mlɔ isami kyɛ ɛ, litráve me e. Nya live me lipoe lɛ klɔ ɔkpɛ gi mamɔ si mɛ keplekpaa kákpɛ mlɔ isami kɔ ki lipoe kpekpemi itɔ fɛ ɛ. 9Pɔ̀ abla ɛ, isami iiku me, ani gi keplekpaa kákpɛ mlɔ isami loso o, pɔ̀ mlɔ asigaga la ɛki si mlekyi ɔna mɛ ɛ. Lɛ ese linu si mledzi basigaga nɛ kiliɛ gi Aya apɛ ɛ, lɛ loso e, ɔnɔnɔ ɔ́kpɛ mlɔ libi ní kude kutɔtɔ onu gani blɔ aʋa a. 10Xegi Aya aki si mleku ní asigaga mɛ ɛ, lɛ lizɛɛmani ɔna mɛ kukyikyi i, gi kɔ kuzɛɛki blɔ kubúbú yo o, xe kuʋímani “atɛsi metete” e, pɔ̀ kelea mɛ asigaga la ɛ, la izɛɛmani kutse. 11Mledi kidiliɛ gi asigaga la ya ní Aya yɛ aŋu mɛ ɛkpɛ ní mlɔ mɛ ɛ: kiliɛ gi mlɛzɛɛdu aŋu na a, kiliɛ gi mlɛzɛpɛ veve si mlɔ linɛ ligyɔ ɔ, kiliɛ gi mlezeyeʋi isu u, xegi mlemɔ liboe tɔ ɔ, gi liʋigyɔ ɛ, kiliɛ gi lifu ne lizeeku mlo o, xegi liboe zimizi litɔ liba mlɔ aʋa a, kiliɛ gi mlɛzɛpɛ si mlɛmɔ mɛ ɛ, kiliɛ gi mlɛzɛkɔ litɔ ní lɛ mɛ ɛ, kiliɛ gi mlalɛ ní kublabla mɛ si mlɛmɔ si bɛbitɛ eboe gbã a. Ni lipoe kakaa mɛ ɛ, mlebu isu ya ɛbasɛ si mláŋa lipɔ ní liboe lɛ ya mɛ ɛ. 12Loso agi maŋwlimi akí mlɔ ɛ, ani ɔniliɛ klɔ gi abitɛ liboe zimizi i, loo ɔniliɛ gi yɛ su bɛbitɛ liboe zimizi i manɔ, pɔ̀ ní Aya aŋu mɛ ɛ, mlɔ ɔtutɔ mlaamɔ kiliɛ gi mlɛkɔ isu ya ɛki blɔ ɛ. 13Gani lɛ petee me e, bɛkpɛ blɔ kigagla.
Kɔpɔni blɔ ɔtutɔ blɔ ɔnadɔdɔ lɔ ɛ, lize blɔ isami koŋ si kwimɔ Titus yɛ isami nɛ, lɛ ese linu si mlɔ petee mlɛkpɛ yɛ ɔna nɔ isami. 14Madɔ isu aki yɛ ní mlɔ su, lɛ mlákpɛ mɛ kuye e. Pɔ̀ lɛ kiliɛ gi liboe kakaaɛ lɛ ɛ, gi kwipani si mlɔ lilɛ ní lɛ mɛ ɛ, niteme ke blɔ kusudɔɔ ní mlɔ su kí Tito fɛ ɛ, kɔ kyɛ kunu anukwarɛ. 15Lɛ yɛ kudimɛnɔɔ ki mlɔ ɛ, kwikeme pɔnɔ xegi aplɛ aŋu si mlɔ petee mlenu kutu u, lɛ mlɛzi yɛ ni lifu ani kusugu u. 16Isami iku me si maaka ni mlɔ petee aʋa.",https://www.bible.com/bible/1982/2CO.7.AVN
2 KORINTO 8,"Paulo Akpɛ Ɔna mɛ Bidɔkɔkɔ Faã Kigagla
1Benemi ba, kwipɛ si mlete lipomepɛpɛɛ nɛ gi Aya akí Makedonia isɔliha lɛ ɛ. 2Dɔni kukenidi gagla mɛ ɛ, ba isami nɛ ni ba ɔzia nɔ bigbigba, gi bidzi bidɔkɔkɔ faã a, gi biku kumu yɔ ɔ. 3Lɛ mɛɛŋa katsalia ɛki ba si, bɛki bidɔ kiliɛ onu gi biatanɔ, sani ba kutanɔ kyɛ. Ní ba ɔtutɔ ba isuwla mɛ ɛ, 4beʋi dɔni blɔ iwla mɛ veve si kuki ba kudeonu tɔ ba kyɛ bamɔ ɔwakɔ ní lixwɛ nɛ ya mɛ ki banɔ dradra ba. 5Lɛ bábitɛ kiliɛ gi kwidi kudeonu ikɔ ɔ, pɔ̀ ní ɔtɔpu kɔ ɛ, bɛkɔ ba isu ya ɛki Ɔkaɛ, lɛ bɛkɔ isu ya ɛki blɔ ní Aya yɛ kupɛpɛɔ onu. 6Lɛ loso kwikpɛ Tito kigagla gi ekpese lixwɛ nɛ ya kooko e, tɔ aablo ni lipomepɛpɛ nɛ lixwɛ nɛ ya kyɛ ní mlɔ kapɛa mɛ ɛ. 7Pɔ̀ kiliɛ gi mlɛbitɛ sanɔ ní kidɔ kakaa mɛ ɛ, ní kuziŋaa mɛ, ní kupaniɔ mɛ, ní kuboeteo mɛ, ní anukwarɛ zizi mɛ ani mlɔ kunɔlɔɔ kí blɔ mɛ ɛ, mledi le ɔza si mlɔ fɛ mlɛbitɛ sanɔ ní lipomepɛpɛ nɛ bidɔkɔkɔɛ ʋɛ ya mɛ.
8Aní ɔsã mɛɛkpɛ ki mlɔ, pɔ̀ mapɛ si mífeke mlɔ kunɔlɔɔ kɔ anukwarɛ edi i, tɔ míkɔ kɔ ɛsrɔni banɔ gɔgɔ ba ba anukwarɛɛ. 9Lɛ ese linu si mlete blɔ Ɔkaɛ Yesu Kristo yɛ lipomepɛpɛ nɛ gi nya eze oxonete xe e, pɔ̀ kɔkpɛ mlɔ loso e, edzì opiplinete tɔ mlɔ kyɛ gani yɛ lipi le me e, mladzi bexonete.
10Lɛ mɛ kugbagba ki mlɔ ní kidiliɛ gi kisapɛ̀ ní liboe lɛ ya mɛ kinu si i, galigɔ lɛ ɛ, mlɔ mleeze banɔ tɔpu ba aní ní bidɔkɔkɔ ʋɛ mɛ tètè pɔ̀ ní kupɛ́pɛ si mlaabitɛ nite me kyɛ ɛ. 11Abla ɛ, mlebloni lixwɛ nɛ, atɔ la kublono e, kwiaze ŋwisi kiliɛ gi mlɛpɛ si mlɛbitɛ lɛ kinɛ ɛ, ní kiliɛ gi mlaatanɔ onu u. 12Lɛ xe kupɛ́pɛɔ kulɛ́ ɛ, biaazɛ mlɔ bidɔkɔkɔ ʋɛ ɛ, ní kidiliɛ gi kilɛ ni ɔnɔ kakaa awla ɛ onu, aní ní kidiliɛ gi kíma ní yɛ awla onu u.
13Aní blɔ kupɛ́pɛ linu si banɔatɔ bamɔ ɔnadɔdɔ tɔ mlɔ pɔ̀ bemi mlo akpɛ ɛ, boŋu i, tɔ mlɔ pɔ́ mleze ní kisɔsɔ mɛ. 14Ní lipoe lɛ ya mɛ ɛ, mlɔ bidɔ srɛsrɛ ʋɛ ɛ, biana ki ba baziazia ʋa atɔ xe mlɔ kyɛ mleku ní ɔzia mɛ ɛ, ba bidɔ srɛsrɛ ʋɛ biana ki mlɔ baziazia ʋa. Atɔ mlaze ni kisɔsɔ mɛ. 15Kiliɛ gi bɛŋwlimi kpɛ ni Aya liboe le me si i, “Ɔniliɛ gi atá yɛ ní kisrɛsrɛ mɛ ɛ, yɛ ɔni yɛ ɔ́sa srɛ ɛ, lɛ ɔniliɛ gi atá sisami kyɛ ɛ, yɛ ɔni yɛ ɔ́saɛ sisami.”
Bɛkpɛ Tito ní Korinto
16Medo Aya ɖase gi akpɛ lɛ ní Tito ɔna nɔ mɛ ɛ, si ɔkɔ litɔ ní lɛ mɛ ŋwisi kiliɛ gi makɔ litɔ ní lɛ mɛ aki mlɔ kinɛ ɛ. 17Lɛ ese linu si Tito ɔ́zɛ liboe le gi kwisi yɛ si ɔbitɛ tètè e, boŋu i, atrába nì yɛ ɔtutɔ yɛ kupɛpɛ vevee si tɔ yipɔni mlɔ nì yɛ ɔna nɔ petee e. 18Kɔpɔni yɛ ɛ, kwitsisi onemi ye gi yɛ isɔliha lɛ petee iikpɔ̀ kɔkpɛ yɛ ikù nɛ kukpɛkpɛɔ ki Liboe Gbã nɛ loso o. 19Lɛ kɔpɔnɔ ɛ, isɔliha lɛ iikya yɛ si ɔpɔni blɔ gi kwiikɔ ba bidɔkɔkɔ ʋɛ tsinɔ ɔ, gi blɔ ɔtutɔ kwitrɔ ɔ si kwikɔ ɛkpɛ kubùbù ní Ɔkaɛ ɔtutɔ lɔ su ani tɔ kubasɛ si kwikɔ lɛ mɛ si kwipɔnɔ ɔ.
20Kúpɛ si ɔnɔnɔ ɔki kunutsatsa zimizi utɔtɔ ní kiliɛ gi kwialɛ bidɔkɔkɔɛ ʋɛ ya a, gi bɛkɔ nì ɔna faã su u. 21Lɛ ese linu si kwipɛ si kuga kude gbã aní ní Aya tètè aŋu mɛ ɛ, pɔ̀ ní banima kyɛ aŋu mɛ ɛ.
22Kɔpɔnɔ ɛ, kwiikpɛ blɔ onemi ye nì ba kude; gi ebu abasi blɔ lipoe glegle ni ní bede glegle onu si kifu kilɛ ní yɛ mɛ ɛ, lɛ sanɔ ɛ, abasɛ si yɛ azɛ mlɔ aʋa aŋa. 23Tito kɔ ɛ, yɛ onu mɛ ɔgaglɔnɛɛ nì mɛ ɔxwɛwaglɔnɛ ní mlɔ kusi, blɔ benemi dzedze ba ɛ, ba bali ní isɔliha lɛ linyi ne me lɛ benu kubùbù kí Kristo. 24Lɛ loso mlabasɛ benyime ba ya mlɔ kunɔlɔɔ, nì kidiliɛ loso gi kuzɛɛdɔ isu ní mlɔ aʋa a, tɔ isɔliha lɛ petee biamɔ nɛ.",https://www.bible.com/bible/1982/2CO.8.AVN
2 KORINTO 9,"Kupɔnɔ Kí Benemi Basɔlisɔli ba
1Nya líziã si miŋwlimi ki mlɔ ní bidɔkɔkɔɛ ʋɛ gi mlɛtsisi banɔ dradra ba su u. 2Lɛ ese linu si mete si mlɛpɛ veve si mlɛɛpɔnɔ, lɛ makɔ mlɔ adɔ isu akí Makedonia banɛ ma. Lɛ masi ba si, “Benemi ba ní Axaya ɛ, bɛbla si biaki kupɔnɔ dɔni galigɔ lɛ ke.” Mlɔ kupɛ́pɛɔ kwihwa ni bamɛ beglegle si ba kyɛ babitɛ kiditɔ. 3Abla ɛ, mɛɛtsisi benemi ba, tɔ blɔ kusufekeo ní eboa la ya mɛ ɛ, kukíze kupluplu u. Pɔ̀, tɔ mlaaze ní kublabla mɛ ni mlɔ kupɔnɔɔ kiliɛ gi mapani si mlaapɔnɔ ɛ. 4Lɛ ese linu si xegi mɛ ni banama a, gi bɛdɔ Makedonia kwiaba a, xe biamɔ si mlamá ní kublabla mɛ ɛ, kwiaŋa kuye gi nya kwika ní mlɔ aʋa gbɛgbɛ te e. Xegi kútrapani ní mlɔ kuyeo su i. 5Lɛ loso e, megyo le edi si liziã si mikpɛ benemi ba kigagla tɔ betù ɔtɔ aki mɛ tɔ biaakpɛ mlɔ bidɔkɔkɔ ʋɛ likpɔ ɔ. Ɔna mɛ faã bidɔkɔkɔɛ ʋɛ gi mleka ɛplɛ si mlaakɔ ɛ. Lɛ biakpɛ ʋɛ likpɔ xe maaba a, lɛ biabasɛ si kipɛ́ mlɛpɛ si mlɛɛki bɛ ɛ, lɛ bínu bidɔ gi bemi ní mlɔ aʋa si mlakɔ ɔ.
Mlakpɛ bidɔ ni ɔna faã
6Mlaplɛ aŋu si ɔniliɛ gi akpɛ bidɔ sisami i, yɛ aamɔ bidɔ sisami; lɛ ɔniliɛ gi akpɛ bidɔ glegle e, yɛ aamɔ bidɔ glegle. 7Mlɔmɛ ɔnɔ kakaa ɔkɔ kidiliɛ gi atrɔ ní yɛ ɔna nɔ mɛ si yɛ akɔ ɛ, aní ni aŋu mɛ nyasi nyasi loo ŋwisi kimi bemi ní yɛ aʋa kinɛ ɛ; lɛ ese linu si Aya izɛɛlɔ ɔniliɛ gi izɛɛki bidɔ ni isami i. 8Lɛ Aya aatani mlɔ yɛ lipomepɛpɛ kakaa kukɔ niteme si ní kidɔ kakaa mɛ ni lipoe kakaa mɛ ɛ, mlamɔ mlɔ baziazia ba petee lɛ mlɔ eboe gbã na aasrɛ. 9Kiliɛ gi Aya yɛ liboe le lipani si i,
“Izeehle yɛ bidɔkɔkɔ ʋɛ ɛki bazianete ba ni ɔna faã;
lɛ yɛ kude gyɔgyɔɔ kulɛ kɔtsinɔ kanɔmɛ anɔmɛ.”
10Lɛ Aya gi yɛ izɛɛki esebi la ɛki ɔnyrɔmɛdzɛɛ ni àklã na ki kidɔŋaŋa ɛ, yɛ kee aaki mlamɔ eboe gyɔgyɔ la gi aasrɛ. Lɛ aaki si kidiliɛ gi kilɛ ni mlɔ awla ɛ, kiasrɛ. 11Aaki si mlaaze bexonete ní kude kakaa onu gi mlɔ fɛ mlaaki bidɔ ni ɔna faã lipoe kakaa a, lɛ gani blɔ aʋa ɛ, mlɔ bidɔkɔkɔ ʋɛ biaki si banima biado Aya ɖase.
12Lixwɛ nɛ gi mlɛwa ɛ, liʋíki Aya yɛ banima ba bidɔ ziazia ʋɛ tètè ko, boŋu i, lɛ liiki si banɔ glegle bedo Aya ɖase. 13Lɛ kɔkpɛ kidiliɛ gi mlɔ axwɛwawa la ebu ibasɛ ɛ, banima bíakɔ kukpɔ̀kpɔ̀ ki Aya kɔkpɛ mlɔ isu ya kukɔkpɛ ní Kristo yɛ Liboe Gbã nɛ mɛ ɛ, gi mleenu kutu loso o. Lɛ ya lipɔni mlɔ bidɔkɔkɔ ni ɔna faã gi mlɛlɛ ʋɛ ni ba ni ɔnɔ kakaa fɛ ɛ. 14Lɛ loso, ní ba Aya kuxwaxwa ní mlɔ litukpo me e, ba ina nɛ iigyo mlo edi kɔkpɛ Aya yɛ lipomepɛpɛ ʋidi lɛ gi aki mlɔ loso o. 15Mlaki tɔ kudo Aya ɖase ki yɛ bidɔkɔkɔɛ ʋɛ gi ɔnɔnɔ ɔ́tratani kusrɔ loso o.",https://www.bible.com/bible/1982/2CO.9.AVN
2 KORINTO 10,"Paulo Aŋwlɛ Yɛ Axwɛwawa la litukpo
1Gani Kristo yɛ kusububɔ ni yɛ litɔplɛplɛkese kese me e, mɛ Paulo, gi mlɛzɛɛsɛ si menu ɔnɔ gi onu ofufluse e, xegi malɛ ní mlɔ kusi i, pɔ̀ xe maʋíse ɔnɔ aŋu mɛ ɛ, xegi malɛ ni ɔdzage e, meʋi dɔni mlɔ iwla mɛ si 2mɛɛki mlɔ litukpo si xegi maba mlɔ klɔ ɛ, litrázia si mizeehe eboe gagla a, ni banama gi begyo le edi si kelea lia mɛ bede ʋa onu kulɛ ligbã́ nɛ ɛ. 3Gi kulɛ ní kelea mɛ kyɛ ɛ, kuʋíta kigũ ŋwisi kelea mɛ kinɛ ɛ. 4Bigutadɔɛ mɛ su axwɛ gi kwiiwa ɛ, bínu kelea ya mɛ bigutadɔ pɔ̀ binu Aya yɛ bigutadɔ gi kigagla kiliɛ ní bɛ awla a, gi biazizi ahwafiɔnɛ yɛ izekɔ gagla lɛ ɛ. 5Kuzeezizi kuboehe kakaa; ni imɔkpɛkpɛ kakaa gi iyɔ kedu ya ní Aya kuteteo su u; kuzeevu kugyodi kakaa tɔ kuki si kukpɛ litukpo ní Kristo ese. 6Lɛ kuli ní kublabla mɛ si kwiahe kutu kí kutu monumonu kakaa xegi mlɛbasɛ si mlalɛ ní kutununu me petee ɛki Kristo e.
7Mleedi eboa la gi alɛ ní mlɔ aŋu na mɛ ɛ. Xegi mlɔmɛ onutɔ aka ní yɛ isu aʋa si yenu Kristo ɔnɛ ɛ, lilɛ si odzini le kutapo odi mumɔ si blɔ kyɛ ɛ, kunu Kristo banɛ ŋwisi yɛ ɔtutɔ lɔ kiniɛ na a. 8Lɛ ese linu si xegi maasa awla kakɔ ɔ, ní kigaglaɛ liɛ gi Ɔkaɛ aki blɔ si tɔ kukɔ gani mlɔ tɔ mletsi i sani si tɔ kuzizi mlo kyɛ ɛ, kuye kútraku me e. 9Mápɛ si miŋwi ŋwisi meekeni idi si míkpɛ mlɔ lifu ni mɛ kuplekpaa a, gi maŋwlimi aki mlɔ mɛ ɛ. 10Lɛ ese linu si banɔatɔ bɛɛpani si, “Paulo yɛ kuplekpaa gi aŋwlimi i, kɔmɛ eboe la alɛ nyipu lɛ alɛ gagla a, pɔ̀ xe yɛ ɔtutɔ ɔlɛ ní blɔ su i, ónu ɔnɔ gagla a, lɛ yɛ eboe la ɛ, enu kididɔ ɔ.” 11Linu si banɔ ba klɔ ba bamɔ egyesi si lidzegaga ɛtɔtɔ líma ní kidiliɛ gi kwiŋwlimi ní blɔ kuplekpaa mɛ ɛ, xe kúma ní mlɔ su i, ani kidiliɛ gi kwiabitɛ ɛ, xe kuli ní mlɔ kusi i me.
12Kútrakeni idi si kúkla isu ya kpɛ loo tɔ kúkɔ isu ya ɛsrɔni banama gi bizɛkpɔ̀ isu ya a. Gi beegyigye batutɔ ba isu ya a nì ba isu ya, xe bɛɛkɔ ba isu ya ɛsrɔni ni ba ahanuglɔ ba ɛ, bétè liboe. 13Blɔ kɔ ɛ, blɔ kusudɔɔ kútradɔ kudeo ɛza a; pɔ̀ blɔ kusudɔɔ kwiaze ní axwɛ ana gi Aya akpɛ ní blɔ awla ɛ aʋa, lɛ axwɛ ana klɔ ɛna mlɔ kyɛ ɛ. 14Lɛ kuʋísa kutrɛ ní blɔ kusudɔɔ mɛ ɛ, kiliɛ gi liaze e, xegi kúba mlɔ klɔ ni Liboe Gbã nɛ ní Kristo su u. Lɛ ese linu si kwitani mlɔ kuna ni Kristo yɛ Liboe Gbã nɛ. 15Lɛ kuʋídɔ kudeo ɛza si kwidɔ isu ní axwɛ gi banɔ dzedze bɛwa aʋa a. Blɔ kudeonudidi kunu si kiliɛ gi mlɔ kuziŋaa kwiitsi ipɔnɔ ɛ, blɔ axwɛ na kètu ya ni mlɔ kusi kiane sanɔ. 16Kɔlɔ kwiatani Liboe Gbã nɛ kupani ní kuse dzedzeo aʋa. Lɛ ese linu si kúpɛ si kwidɔ isu u ní axwɛ gi bɛwa kokoo ní ɔnɔ dzedze yɛ kètu ya mɛ ɛ aʋa.
17Pɔ̀ Aya yɛ liboe le lipani si i, “Ɔniliɛ gi apɛ si yidɔ isu ya ɛ, lilɛ si ɔdɔ isu ya ní kidiliɛ gi Ɔkaɛ abitɛ aʋa a.” 18Lɛ ese linu si aní ɔniliɛ gi ɛɛkpɔ isu ya ɛ, yɛ onu ɔnɔ gbã ɛ, pɔ̀ ɔniliɛ gi Ɔkaɛ akpɔ̀ ɛ.",https://www.bible.com/bible/1982/2CO.10.AVN
2 KORINTO 11,"Paulo Ni Asia na Banɔkpɛkpɛ ba
1Megyo le edi si mlaazi mɛ xegi mɛɛdɔ kuga taʋɛ fɛ ɛ; Mlɛɛbitɛ lɛ nite kokoo! 2Mɛɛgɔni kìfu ní mlɔ onu lɛ kìfui liɛ gi mɛgɔni i, kidɔ ní Aya klɔ. Mlalɛ ko ŋwisi ɔdisami gi makpɛ kuwlawla akɔ akí onyime tole e, Kristo kinɛ. 3Meese lifu ne si biapisa mlɔ begyodi ʋa ŋwisi kiliɛ gi ɔgblagaɛ akɔ ɔdaye lo emeni Eva kiniɛ ɛ, lɛ mlɔ begyodi ʋa biasɛ ní mlɔ ɔna mɛ dradra ni kulɔlɔ petee aki Kristo su u. 4Lɛ ese linu si xegi mlezenu banama a, gi bɛba ɛzɛpani ní Yesu dzedze su liboe ɛki mlɔ ɔ, gi liga lidze ní Yesu liɛ ɛ, gi yɛ su liboe kwiba ɛpani ɛki mlɔ ɛ, loo mlɛzi Ɔfuɛfuɛ dzedze gi ɛga lidze ní lɔ klɔ ɔ, gi mlɛzɛ su i, loo mlenu Liboe Gbã gi liga lidze ní Liboe Gbãɛ nɛ gi mlɛzɛ su i, mlalɛ ní kublabla mɛ si mlazi lɛ kyɛ!
5Mámɔ lɛ si “banɔkpɛkpɛ dzi aŋu mɛ” ba klɔ ʋa, bɛɛpɛ sani mɛ ɛ. 6Nyafɛ béhe me ŋwisi ɔnɔ gi aapani ní banɔ kusi i, pɔ̀ kuboesenu kulɛ ní mɛ awla a; lɛ kwidra lɛ mɛ ki mlɔ lipoe kakaa gani kude kakaa onu u.
7Liboe zimizi linu si mibubɔ isu tɔ mimuni mlo gani Aya yɛ liboe le gi mapani aki mlɔ faã a, gi mázi kibɔ ní mlɔ awla na a? 8Lize ŋwisi mazeezuru isɔliha dzedze le gi mazi kupɔnɔ adɔ ni ba klɔ ɔ, xe makɔ kɔ apɔni mlɔ ɛ. 9Lɛ gi mazɛɛwa axwɛ na ní mlɔ kusi i, xe mazia kiditɔ ɛ, méze lidɔtu iiki ɔnɔnɔ ɔ, lɛ ese linu si benemi ba ya gi bɛdɔ ní Makedonia ɛ, bɛzɛɛki mɛ kidiliɛ gi mazia ɛ. Medi le aʋa si méze lidɔtu iiki mlɔ ní kude utɔtɔ onu u, lɛ maadi le aʋa si maatrɛ ní lɛ aʋa nite e. 10Ní Kristo yɛ anukwarɛɛ liɛ gi ɔlɛ ní mɛ mɛ̀ onu i, ɔnɔnɔ ni Axaya kesea mɛ ɛ, ɔ́tratsi kude ɛki mɛ kusufeke uliɔ ya a. 11Ege loso e? kilɔ málɔ mlɔ loso a? Aya ete si malɔ mlɔ!
12Matratrɛ ní lɛ aʋa tɔ mibitɛ kidiliɛ gi kɛ mɛɛbitɛ abla ɛ, atɔ mitsi kudeonu ikí banɔkpɛkpɛ ba klɔ gi bɛɛpɛ kudeonu u, si tɔ bamɔ ba si blɔ ni ba kwisɔ ní eboa la gi bɛɛpani i mɛ. 13Lɛ ese linu si banɔ báklɔ ba ɛ, benu asia banɔkpɛkpɛ, benu baxwɛwa gi bizeemeni banɔ ɔ, gi bekyi isu ya a, ŋwisi Kristo yɛ banɔkpɛkpɛ kinɛ ɛ. 14Lɛ likítu mlo kugyɔ ɔ, lɛ ese linu si Satana ɔtutɔ lɔ ɛ, abitɛ yɛ isu ya ŋwisi Aya yɛ ɔxwɛdzɛ gi izekle kinɛ ɛ! 15Lɛ loso e, línu liboe gi liatu ɔnɔ kugyɔ ɔ si yɛ baxwɛdzɛ ba fɛ, bɛtsrɛ ba isu ya tɔ baŋwi ŋwisi banɔsumu gi ba bede ʋa bɛgyɔ ɔ. Ba oblono kɔ aaze kidiliɛ ɖii gi ba kiboebitɛɛ kiʋi i.
Paulo adɔ isu ya ní yɛ Ɔzia mɔmɔ nɔ aʋa
16Meedzini ipani si: ɔnɔnɔ ɔki gyo le edi si menu kanukpaʋi i. Pɔ̀ xe wɔzi lɛ nite e, lɛ kɔ mlazi mɛ ŋwisi kanukpaʋi atɔ midɔ̀ isu ya taʋɛ. 17Ní mɛ kusudɔɔ liɔ ya mɛ ɛ, máʋipani ŋwisi kiliɛ gi Ɔkaɛ aapani i, boŋu i, mɛɛpani ŋwisi kanukpaʋi kinɛ ɛ. 18Agi banɔ glegle bɛɛdɔ isu ya ní kelea mɛ bede ʋa onu i, mɛ fɛ maadɔ isu ya. 19Mlɛplɛ litɔ kese ki kunukpaʋiɔ ni isami lɛ ese linu si mlete liboe koŋ! 20Ní anukwarɛɛ mɛ ɛ, mlɛzɛɛzi ɔnɔ kakaa elue gi aabitɛ mlɔ yɛ banɔdzidzi loo ɔnɔ gi aakpɛ mlɔ klanɔ ɛ, loo amɔ ɔŋakɔ ní mlɔsu u, loo izeefeke isu ní mlɔ aʋa a, loo aasa mlɔ bidɔ ní aŋu na mɛ ɛ. 21Linu mɛ kuye si mizɛ lɛ si kwize befufluse gbɛgbɛ nite gi kwibitɛ eboa la ya ɛ!
Pɔ̀ xe ɔnutɔ aakenidi si yidɔ isu ya ní kiditɔ su i, mɛ fɛ maadɔ isu ní kɛ su u; mɛɛpani ŋwisi kanukpaʋi kinɛ. 22Hebrianɛ benu na a? Mɛ fɛ Hebriɔnɛ menu. Israelbanɛ benu na a? Mɛ fɛ Israelɔnɛ menu. Abraham yɛ besoebi benu na a? Mɛ fɛ Abraham yɛ osobi menu. 23Kristo yɛ banɔsumu benu na a? Masani ba. (Mɛɛpani ŋwisi ɔnɔ gi yɛ aŋu mɛ eezizi kinɛ ɛ). Mawa axwɛ gagla sani ba, meze ligba lipoe glegle, bekusi me mɔmɔɔmɔ, lɛ meze kutse iwla mɛ lipoe glegle e. 24Yudanɛ ma bɛfiaʋi mɛ biseʋi avitata ni ɔgɔtile afiaʋi tetsu zizi; 25Tatá zizi bɛfiaʋi mɛ biseʋi ʋe; lɛ bɛsa mɛ akla tule e. Onitsahu lo ɛyaʋi nì blɔ tatá, gi mawɔ ní axu la mɛ elesi zizi nì liwe tile e. 26Mazɛ aklanɔ lipoe kakaa, lɛ meze kuxixa mɛ ɛ, dɔni inipe le kɔ, dɔni banama gi bɛtsa bede ʋa ɛki mɛ kɔ ɔ, dɔni blɔ ɔtutɔ blɔ akɔanɛ ma iwla mɛ ni banama gi bénu Yudanɛ ma ba iwla mɛ ɛ, baxixa ʋa beze ní ima ʋidi ne me, ni kumami yɔ mɛ, ní axu la aʋa, ani banama gi benu asia baʋaziŋa ba klɔ ɔ. 27Mawa axwɛ ni kupèpè; gi lipoe glegle e, mázadɔ sra; Kuʋɛ ni olile eku me; lɛ lipoe glegle e, máŋa kididɔ ɔ, lɛ kublɔ kwizeku me gi mámɔ ɔ ewu gi maakpɛ fɛ ɛ. 28Lɛ ní la klɔ ʋa kede e, mɛ begyodi ʋa mɛ báʋidɔ liwewe gi mɛ aŋu me éple kese kí isɔli ha lɛ petee loso o. 29Nyaŋwɛ ebotso xe mɛ mébotso o; lɛ xegi bɛgbani ɔnutɔ ɛkpɛ ní eboe zimizi me e, mizɛɛnu kuyeʋiyeʋi ní mɛ isu ya mɛ.
30Xe linu si midɔ̀ isu ya ɛ, maadɔ isu ní kudɔkpaa liɔ gi kwibasɛ si kigagla kíma ní mɛ awla ɛ su. 31Aya gi onu Ɔka kí Ɔkaɛ Yesu u, gi yɛ biakpɔ̀ tsinɔ ní kanɔmɛ ɛ, ete si máʋisɛ asia a. 32Agi meze ní Damasko e, ɔma nɔ ɔʋadi ye gi eze ní Okusi Areta ese e, akpɛ banɔpe ba ní ɔma ʋidi no lɔ kuvunu yo tɔ bevu me e. 33Pɔ̀ bepleni me ní kasɔʋi mɛ gani ligli le fɛsrɛ ɔtɔ me, lɛ mese ní yɛ su i.",https://www.bible.com/bible/1982/2CO.11.AVN
2 KORINTO 12,"Eboa la gi Ɔkaɛ Ebu Abasi Paulo e
1Lilɛ si mitrɛ ní lɛ aʋa tɔ midɔ̀ isu ya, xegi lítrabu libi fɛ ɛ. Maapani ní eboa la gi Ɔkaɛ aki si mamɔ ní kubububasɛ uliɔ gi aki mɛ ɛ su. 2Mete onyime ɔtɔ ní Kristo me gi befeke tsinɔ ní lifunu ne ɔtanɛ klɔ agɔ liɔfɔ ni tene la ya. Méte xe kisugyaɛ mɛ eze loo Ɔfuɛfuɛ nɔ mɛ eze e, xe liboe lɛ ya liba lɛ mɛ ɛ, pɔ̀ Aya ko ete e. 3Lɛ mete si ɔniliɛ ya ɛ, xe kisugyaɛ mɛ eze loo óze ní kisugyaɛ mɛ ɛ, méte; Aya ko ete. 4Lɛ mete si onyime liɛ ya ɛ, bɛtsini yɛ ní Paradiso ye me, lɛ enu eboa la su gi kinemi kitrátani kupani i, eboa la su gi báki ɔnɔ gbagbe kude si ɔpani i. 5Ɔniliɛ ya elu sú maadɔ isu ya, pɔ̀ mátradɔ̀ isu ya ní mɛ ɔtutɔ lɔ mɛ isu ya su u, sani si bidɔ bɛklɔ gi biabasɛ si mebotso e. 6Xe nya mapɛ si midɔ̀ isu ya ɛ, mátraze kanukpaʋi i, lɛ ese linu si maazɛpani anukwarɛɛ. Pɔ̀ mátradɔ̀ isu ya a, lɛ loso ɔnɔnɔ ɔ́tramɔ mɛ ɔnɔ ʋidi sani kiliɛ gi amɔ mɛ kidiliɛ gi mabitɛ ɛ, ni eboa la gi mapani i.
7Pɔ̀ tɔ mikíze ní kusufekeo ni kusudɔɔ mɛ ɛ, kɔkpɛ eboe ʋidi a la gi bebu ibasi mɛ loso ɛ, bɛkpɛ kunya gi kulɛ ŋwisi kibu kinɛ ɛ, ní mɛ isu ya mɛ, dɔni Ozimizi ye yɛ ɔxwɛdzɛ klɔ gi kwiwa axwɛ na tɔ mikifeke isu ya a. 8Tatá zizi maxwa Ɔkaɛ si ɔti lidɔtu i lɛ ya ní mɛ aʋa. 9Pɔ̀ ebu le onu si; “Mɛ lipomepɛpɛ nɛ lisrɛ ɛki wɔ, lɛ ese linu si mɛ kigaglaɛ kizɛɛna kɛ ɔna klɔ ní kubotsobotso me.” Lɛ loso maadɔ isu isanɔ nì isami ní mɛ kubotsobotsoo me e, atɔ Kristo yɛ kigaglaɛ kiaze ní mɛ aʋa. 10Lɛ ɔkpɛ Kristo loso e, lilɛ mɛ ole xegi mebotso o, xegi beekpini me e, xegi malɛ ní kuxixa mɛ ɛ, xegi bɛyɔ kedu ní mɛ su u, xegi eboe la aʋítrɛ lɛ aʋa ɛki mɛ mumɔ ɛ. Lɛ ese linu si, xegi mebotso e, kɔ malɛ gagla ɛ.
Paulo Akɔ litɔ lɛ mɛ akí Korintoanɛ ma
11Mabitɛ isu ya kanukpaʋi, pɔ̀ mlɔ mlɛkɔ ɔ, xe mabitɛ nite e. Mlɔ nya lilɛ si mlakpɔ mɛ xe e, Lɛ ese linu si aní ɔnɔ fiteete menu, xe bɛkɔ mɛ srɔni “banɔkpɛkpɛ gbã ba,” gani lɛ mɛ si ménu kididɔ fɛ ɛ. 12Kidiliɛ gi kizɛkpɛ banɔkpɛkpɛ ba gyesi i, gi kinu lixaŋu nɛ, enugutseboe, ni eboe mamɔ edi i, mabitɛ ʋɛ ní mlɔ kusi ni litɔplɛplɛkese kese glegle. 13Kiboebitɛ kitɔtɔ kilɛ gi mabitɛ aki isɔliha dzedze le e, gi mábitɛ aki mlɔ sani si mákɔ isu atrɔ ní mlɔ aʋa na a? Mlakɔ kesetataa lia akyɛ mɛ!
14Abla ɛ, malɛ ní kublabla mɛ si míba edi mlo kutanɛ, lɛ mátraze lidɔtu iiki mlɔ ɔ, lɛ ese linu si mlɔ ɔtutɔ lɔ mɛɛpɛ, aní kidiliɛ gi kiliɛ ní mlɔ awla a. Líziã si banuvɔ ba babla bidɔ aplɛ aki ba bapɔnɛ ba a, pɔ̀ linu si bapɔnɛ ba babla bidɔ aplɛ akí ba bebi ba. 15Liaze mɛ isami si miwa mɛ kidɔ kakaa su axwɛ aki mlɔ, kɔpɔni mɛ ɔtutɔ mɛ isu ya kyɛ. Lɛ xegi malɔ mlɔ asanɔ ɛ, mlaatí ní mlɔ kulɔlɔɔ kimɛ aʋa na a?
16Kiliɛ gi lilɛ ɛ, mlɛdimɛ si ménu lidɔtu aki mlɔ. Pɔ̀ ɔmɔnɛɛ gi menu i, mapunu mlɔ lɛ mevu mlo e. 17Maba mlɔ gani benyime ba ya gi makpɛ mlɔ klɔ aʋa na a? 18Makpɛ litukpo kese akí Tito si ɔba mlɔ klɔ, lɛ makpɛ mɛ onemi ye nì yɛ kude e. Tito ɔ́ba mlɔ, loo aba mlɔ na a? Aní Ɔfuɛfuɛ tole ni kude tule aʋa kwiga na?
19Kibu mleebu si gakɔna ni abla ɛ, isu litukpo kwiŋwlɛ ki mlɔ na a? Aní nite, kwipani ní Aya aŋu mɛ ŋwisi banɔ gi balɛ ní Kristo me e; lɛ baʋia dimɛnɔ ba, kidɔ kakaa gi kwibitɛ ɛ, kwibitɛ kɛ ɛki mlɔ kigagla kukpɛkpɛ. 20Lɛ ese linu si mese lifu si xegi meku ni klɔ ʋa ɛ, mátramɔ mlɔ kiliɛ gi maapɛ si mleze e, lɛ mlɔ fɛ ɛ, mlátramɔ mɛ kiliɛ gi mlaapɛ si mize e. Meese lifu ne si maamɔ avitɛ, kaŋuzá, kusuyeʋi, kulɛlɛ, banɔ su kuzizi, kunugu kugugu ní banɔ su, kusudɔ ni kapisa ní mlɔ ɔma nɔ mɛ ɛ. 21Meese lifu si xegi maba mlɔ klɔ dzɛ ɛ, mɛ Aya aaple nì me ní mlɔ aŋu mɛ, lɛ ɔna aata mɛ ɔkpɛ banɔ glegle ba ya gi bɛta kese zanɔ ɛ, xe békyi ɔna mɛ ní ba anyaniboe la mɛ, ba kihasi ye ni kuda ŋwɛŋwɛ kpaŋukpaŋu mɛ ɛ.",https://www.bible.com/bible/1982/2CO.12.AVN
2 KORINTO 13,"Paulo yɛ Kugbágba Gɔgɔɔ
1Kutánɛ kɔya gi matradi mlo o. Kwite si “Liboe kakaa ɛ, linu si banɔ tiaʋa loo tiata beze gi biaŋa katsalia ki lɛ ɛ.” 2Magba mlɔ lipoe lɛ gi maba mlɔ klɔ kuʋla a. Meedzini lɛ ɛpani abla gi máma ní mlɔ kusi i, si; xegi madziba dzɛ ɛ, mátradi banama gi bɛbitɛ eboe zimizi na ɛzanɔ ɔ, loo ɔnɔ dzedze ɔ́tɔtɔ asigaga. 3Agi mlɛpɛ si mleete si Kristo eegu kunugu igani mɛ aʋa ɛ, lɛ ya linu likla trɔtrɔ si ónu ɔnɔ gi kigagla kíma ní yɛ awla a, xe abitɛ kiditɔ aki mlɔ ɔ; boŋu i, abasi yɛ kigaglaɛ ní mlɔ kusi. 4Lɛ ese linu si tɔ kuka lɛ aʋa ɛ, beku ye ní ose lo su ŋwisi ɔnɔ gi kigagla kíma ní yɛ su kinɛ ɛ, pɔ̀ ɔlɛ ligbã́ nɛ gani Aya yɛ kigaglaɛ mɛ ɛ. Nite me ke blɔ kyɛ ɛ, ní likpɔ kpɛkpɛ mɛ nì yɛ ɛ, kigagla kíma ní blɔ su u; pɔ̀ gani Aya yɛ kigaglaɛ mɛ ɛ, kwiaze ligbã́ ni yɛ tɔ kwiasumu mlo.
5Mlatapo mlɔ isu ya edi si mlalɛ ní kuziŋaa mɛ na a; tɔ mlaxwa litsi ni ìsu ya a. Kɔ mlamɔ ogyesi si Kristo Yesu ɔlɛ ní mlɔ mɛ na a? Kɔ kiwɔli mlɛ wɔli petee, lɛ ko mlatrámɔ egyesi i. 6Maka lɛ aʋa si mlaamɔ egyesi si kúwɔli ní kufekedi yo me e. 7Abla ɛ, kwixwa Aya si mlakíbitɛ liboe zimizi i tɔtɔ. Aní si tɔ banima biamɔ ogyesi si mlɛŋa kufekedi yo aʋa loso o, pɔ̀ tɔ̀ mlabitɛ kidiliɛ gi kinu kigbã ɛ, xegi liiŋwi ki banima si kwiwɔli kyɛ ɛ. 8Lɛ ese linu si kutrátani kedu kuyɔ ní anukwarɛɛ su u, sani si kulɛ ni anukwarɛɛ kude. 9Isami izeeku blo xe kigagla kíma ní blɔ mɛ ɛ, pɔ̀ xe mlɔ pɔ̀ mlalɛ gagla ɛ; lɛ loso kuzɛɛxwa Aya si tɔ mlana a. 10Liboe lɛ ya loso maŋwlimi eboa la ya aki mlɔ gi máma ní mlɔ su u; tɔ xegi maba ɛ, litrázia si mihe eboe gagla ni mlɔ ní mɛ ozeklɔ onu. Ozekɔ ɔlɔ gi Ɔkaɛ aki mɛ ki mlɔ kutsitsi i, aní si tɔ mikɔ zizi mlo o.
Kunɔpanɔ gɔgɔɔ
11Tɔ miblono e, mɛ benemi ba, mleze mumɔ! Mlekeni edi tɔ mlana; mlenu mɛ liboe le; mleze ni kugyodi tule; atɔ mleze ní kusuyɔ mɛ. Tɔ kunɔlɔɔ ni kusuyɔɔ Aya oze ni mlo.
12Mlakpɛ mlɔ ahanuglɔ ba wolaa ni ɔna dradra. 13Aya yɛ banima petee bɛtsisi mlɔ ba kunɔpanɔɔ.
14Tɔ blɔ Ɔkaɛ Yesu Kristo yɛ lipomepɛpɛ nɛ ni Aya yɛ kunɔlɔɔ ani Ɔfuɛfuɛ Dradra nɔ lɔ likpɔkpɛkpɛ lɛ lize ni mlɔ petee.",https://www.bible.com/bible/1982/2CO.13.AVN
GALATIA 1,"1Keplekpa lia kɛdɔ ní mɛ Paulo gi menu ɔnɔ kpɛkpɛ kɔ ɔ. Mɛ kuxwaxwa si midzi ɔnɔ kpɛkpɛ ɛ, kúdɔ ɔnɔ gbagbe kɔ loo gani ɔnɔ gbagbe aʋa a, pɔ̀ kwidɔ ní Yesu Kristo ni blɔ Ɔka Aya a, gi ayɔni Kristo adɔ ni bekpo ʋa mɛ kɔ ɔ. 2Benemi ba pɔ́ niya a, bɛkpɛ likpɔ ni mɛ, xe kwiŋwlimi keplekpaa lia ya ɛki isɔliha lɛ ní Galatia kesea mɛ ɛ.
3Maxwa Aya blɔ Ɔka ní blɔ Ɔkaɛ Yesu Kristo tɔ baki mlɔ lipomepɛpɛ ni kusuyɔ.
4Kristo akɔ yɛ isu akɔ ní blɔ eboe zimizi na litukpo gi ayurɔ yɛ isu ya akpɛ ní blɔ Ɔka Aya kupɛ́pɛɔ ese e, tɔ yiki blɔ ɔwlamɔmɔ dɔni lipoe zimizi i lɛ ya mɛ. 5Atɔ mlaki tɔ kukpɔ̀ Aya dɔni kanɔmɛ tsini kanɔmɛ! Tɔ liba lɛ mɛ.
Liboe Gbã dzedze etɔtɔ líma
6Litu me kugyɔ si ní lipoe kpekpemi lɛ ya mɛ ɛ, mlɛyurɔ Aya gi yɛ axwa mlɔ gani Kristo yɛ lipomepɛpɛ nɛ mɛ ɛ, lɛ mlɛzi kudɔbasɛ dzedze ko e, 7gi ní anukwarɛɛ mɛ ɛ, línu Liboe Gbã. Pɔ̀ lɛ mɛ lidra si banɔ batɔ balɛ gi bɛɛpisa mlɔ ɔ, lɛ beekeni idi tɔ beekyi Kristo yɛ Liboe Gbã nɛ ɛ. 8Pɔ̀ xe blɔ ɔ, loo ɔxwɛdzɛ dɔni lifunu ne aasɔli Liboe Gbã dzedzeetɔ ki mlɔ sani liboe lɛ gi kwisi mlɔ ɛ, tɔ bebu ye lipɔ tratratra, tɔ bakɔ yɛ akpɛ ní kifumoni ye me e! 9Kwipani lɛ edi, lɛ mɛɛpani lɛ abla dzɛ si: xe ɔnutɔ aasɔli Liboe Gbã dzedze ki mlɔ sani lɛ klɔ gi mlɛnu u, xe mlɛzɛ ɛ, atɔ bebu ye lipɔ tratratra tɔ bakɔ yɛ akpɛ ní kifumoni ye me e!
10Kibasɛ libasɛ si mɛɛpɛ si miku ɔnɔ gbagbe loo Aya liŋu na a? Aloo kipɛ mɛɛpɛ si miku banima aŋu na a? Xe nya mapɛ si miku banima aŋu i, mátraze Kristo yɛ ɔnɔsumu u.
Kiliɛ gi Lize xe Paulo Edzì Ɔnɔ kpɛkpɛ ɛ
11Mɛ benemi ba, mlaki tɔ misi mlɔ si, Liboe Gbãɛ nɛ gi masɔli i, lídɔ ɔnɔ kɔ ɔ. 12Mázi lɛ adɔ ni ɔnɔ gbagbe ɔtɔtɔ kɔ ɔ, lɛ ɔnɔnɔ ɔ́basɛ mɛ ɛ. Boŋu Yesu Kristo yɛ ɔtutɔ yɛ ebu le abasɛ mɛ.
13Bɛsi mlɔ kiliɛ gi meze ligba nɛ ɛ, ní Yudanɛ ma kusumu yo onu, kiliɛ gi makɔ keduyɔyɔ ni litukpomegagla alɛɛ ní Aya yɛ baʋaziŋa ba ɔha lɔ su u, xe mekeni edi si miyaʋi lɔ kikaka elu u. 14Lɛ ni blɔ kesea mɛ ɛ, meze ní ɔtɔ akí mɛ ahanuglɔ Yadanɛ glegle ní Yudanɛ ma kusumu yo ikɔ lɛ onu, lɛ mevu blɔ baka ba batrɔtrɔ ʋa mɛ asani ba.
15Pɔ̀ gi Aya a, gi yɛ akya mɛ ɛ, xe able bɛpɔ mɛ ɛ, xe axwa mɛ gani yɛ lipomepɛpɛ nɛ mɛ ɛ, gi liku ye aŋu 16si yibu Yebi ye e, gi ɔlɛ ní mɛ mɛ̀ ɛbasɛ mɛ ɛ, tɔ maasɔli yɛ Liboe Gbã nɛ ní yɛ su kí banama gi bénu Yudanɛ ma ɛ, mádzɛ ɔnɔnɔ kɔ si mizɛ kiɖaŋu u. 17Lɛ mátrɛ ní Yerusalem tɔ mizɛɛmɔ banɔkpɛkpɛa ba gi beze ɔtɔ ɛki mɛ ɛ. Boŋu i, masɛ kyɔŋ atrɛ ní Arabia lɛ kede e, medzi aba Damasko.
18Agɔ tata kede xe memu atrɛ ní Yerusalem tɔ mizeete Petro o, lɛ meze yɛ klɔ ewe liɔfɔ ni tetsu u. 19Mámɔ ɔnɔkpɛkpɛ ɔtɔtɔ tɔɔ sani Yakobo, gi onu Ɔkaɛ yeneminyime e. 20Kidiliɛ gi maŋwlimi i, kilɛ ni kɛ mɛ, Aya ete si máʋisɛ asia! 21Lɛ kede e, madzi ikɔ́ lɛ ní Siria nì Kilikia. 22Ni lipoe lɛ klɔ mɛ ɛ, baʋaziŋa ba ní Kristo me ba iha lɛ mɛ bezeze ba ní Yudea ɛ, béte me aŋu mɛ nì aŋu mɛ ɛ. 23Eboa la gi banima bɛzɛɛpani ní mɛ su u ko béte si, “Onyime liɛ klɔ gi ayɔ kedu ya ní blɔ su azanɔ ɛ, yɛ ɛɛsɔli kuziŋaa klɔ gi ekeni edi si yiyaʋi i!” 24Lɛ loso e bɛkpɔ̀ Aya kɔkpɛ kidiliɛ gi abitɛ agani mɛ aʋa a.",https://www.bible.com/bible/1982/GAL.1.AVN
GALATIA 2,"Banɔkpɛkpɛ Dzedze ba bɛzi Paulo
1Ní agɔ liɔfɔ ni tene kede e, memu atre ní Yerusalem ni Banaba, lɛ magbani Tito kyɛ apɔni isu ya ɛ. 2Madzɛ lɛ ese linu si Aya ebu abasɛ mɛ si linu si mitrɛ. Ní kikpokpo me kutsátsa mɛ ɛ mebú eboe mɛ, aki banama gi bɛŋwi ŋwisi ba beze ba onu i, mápɛ si axwɛ ana gi mawa zanɔ ɔ loo laklɔ gi mɛɛwa abla ɛ, adɔ limu. 3Mɛ ɔgaglɔnɛ Tito, gi onu Hela ɔnɛ kruaa kyɛ ɛ, bemi yɛ aʋa si ɔtsà ɔyaʋi. 4Pɔ̀ liboe lɛ ya likpɛ ketui dono o, lɛ ese linu si banɔ baklɔ ʋa bɛbitɛ isu ya ŋwisi baʋaziŋa kinɛ ɛ, bekpo etiku blɔ mɛ, tɔ bɛɛpami tɔ beedi ɔwlamɔmɔ nɔ klɔ gi kwimɔ ɛ, gani blɔ likpɔkpɛkpɛ mɛ ni Kristo Yesu u. Bɛpɛ si bɛɛbitɛ blɔ banɔdzidzi. 5Pɔ̀ tɔ kubla Liboe Gbã nɛ lɛ anukwarɛɛ akí mlɔ ɛ, kúkiba kudeonu lipoe tɔtɔ fɛ.
6Pɔ̀ banɔ baklɔ gi bɛŋwi ikí ba si ba bedi ní ba onu i, mámɔ lidzegaga ɛtɔtɔ ní ba kusi i. Lɛ ese linu si Aya ɔʋíxwa litsi ní banɔ kiŋwiŋwi mɛ su, lɛ banɔ baklɔ ba bákɔ liboeboe apɔni liboe lɛ gi mabasɛ si mlɔ ɔ. 7Boŋu i, bɛmɔ si Aya aki mɛ lixwɛ si misɔli liboe le ki banama gi bénu Yudanɛ ma a, kiliɛ ɖii gi aki Petro lixwɛ nɛ si ɔsɔli liboe le ɔki Yudanɛ ma ɛ. 8Lɛ ese linu si kiliɛ gi Aya awa axwɛ ní Petro yɛ axwɛwawa la mɛ ki Yudanɛ ma ɛ, nite ke ɛɛwa axwɛ na ní mɛ axwɛ na mɛ ŋwisi ɔnɔkpɛkpɛ ki banama gi bénu Yudanɛ ma a. 9Yakobo, Petro, nì Yohanes gi bɛŋwi si ba bedi ní ba onu i, bɛkpɛ lɛ gyesi ye si Aya aki mɛ lixwɛ dzedze lɛ ya; lɛ loso bɛki mɛ nì Banaba awla ní lɛ aʋa a, gi binu gyesi si baxwɛwaglɔnɛ kunu u. Kwidimɛ si Banaba nì Mɛ kwiawa axwɛ na ní banama gi bénu Yudanɛ ma kusi i, tɔ ba fɛ biawa axwɛ na ní Yudanɛ ma kusi. 10Kidiliɛ ko gi beʋi kinu si tɔ kuplɛ aŋu ní bazianete ba ní bá likpɔkpɛkpɛ lɛ mɛ aʋa a, gi lɛ linu kidiliɛ ɖii gi mazɛɛpɛ si mibitɛ ɛ.
Paulo Atɛni Petro Ní Antioxia
11Gi Petro aba Antioxia ɛ, mayɔ kedu ní yɛ su aŋu mɛ ni aŋu mɛ lɛ ese linu si, lɛ mɛ lidra si ata kese e. 12Xe ableke banɔ batɔ gi Yakobo akpɛ bɛba eku ní klɔ ɛ, Petro azɛɛŋa bidɔ ni benemi ba ya gi bénu Yudanɛ ma ɛ. Pɔ̀ gi banɔ baklɔ ba bɛba ɛ, edzì kide lɛ ɔ́zɛɛŋa bidɔ nì banama gi bénu Yudanɛ tɔ ɔ, lɛ ese linu si azeese Yudanɛ a ma gi bɛtrɔ awla ni lɛ aʋa si batsà ɔyaʋi aki ba ɛ, si biayɔ kedu ní yɛ su.
13Lɛ benemi Yudanɛ dzedze ba fɛ ɛ, bɛkɔ ɔŋufa ɛpɔni Petro; lɛ bemeni Banaba fɛ ɛ.
14Agi mamɔ si baʋíga ní kude gyɔgyɔɔ aʋa ni Liboe Gbã nɛ lɛ anukwarɛɛ aʋa ɛ, masi Petro ní ba petee aŋu mɛ si, “Yuda ɔnɛ wonu pɔ̀ woeze ligbã́ nɛ ko ŋwisi ɔnɔ gi ónu Yuda ɔnɛ kinɛ ɛ. Kitɛmɛ wɔakyi Babubitɛ ba tɔ beze ni Yudanɛ ma ikɔ lɛ kude e?”
15“Blɔ banama gi kunu Yudanɛ gani kipɔpɔ mɛ ɛ, kúnu ‘Banama gi bénu Yudanɛ gi bɛta kese e’, ŋwisi kiliɛ gi bɛɛxwa ba kinɛ ɛ. 16Lɛ kwite si ɔnɔ liboe litrágyɔ ní Aya aŋu mɛ ɛ, gani ɔsã nɔ aʋa kubitɛ mɛ, boŋu i, gani kuziŋa ní Yesu Kristo me. Blɔ fɛ kwizi Kristo Yesu aʋa ɛɛŋa, tɔ blɔ linɛ liagyɔ ní Aya yɛ aŋu mɛ ɛ, lɛ aní kɔgani kidiliɛ gi Mose Ɔsã nɔ eʋi me e. Lɛ ese linu si gani Mose ɔsã nɔ aʋa kubitɛ mɛ ɛ, ɔnɔnɔ linɛ litrágyɔ ní Aya kɔ ɔ.
17“Kɔlɔ xegi kwipɛ si blɔ linɛ ligyɔ ní Aya kɔ ɔ, gani likpɔkpɛkpɛ mɛ ni Kristo e, xe bɛɛmɔ blɔ si kwibitɛ eboe zimizi ŋwisi kiliɛ gi banama a, gi bénu Yudanɛ ma balɛ kinɛ ɛ, kɔ kibasɛ libasɛ si Kristo ɛɛkpɛ eboe zimizi na kubitɛ kigagla na a? Owo líma lɛ mɛ nite e! 18Xegi medzini kiditɔ ɔ, gi mayaʋi i, xe medzini kɛ awa ɛ, kɔlɔ mɛɛbasɛ isu ya si, menu ɔnutɔ gi ɛɛta Ɔsã nɔ ese e. 19Tsã ɛ, meze ní ɔsã nɔ ese, pɔ̀ máma ní ɔsã nɔ ese tɔ ɔ, lɛ malɛ ligbã́ nɛ aki Aya. Beye mɛ ligbã́ koko le nì Kristo ní yɛ osetsase lo su, 20lɛ loso aní mɛ malɛ ligbã́ nɛ tɔ ɔ, pɔ̀ Kristo yɛ ɔlɛ ligbã́ nɛ ní mɛmɛ ɛ. Ligbã́ɛ nɛ gi malɛ abla ɛ, malɛ ní kuziŋaa mɛ ní Aya Yebi ye me, ɔniliɛ gi alɔ mɛ ɛ, xe akɔ yɛ ligbã́ nɛ akyɛ ní mɛ onu i. 21Mátradimɛ si mikyí kede ekpɛ Aya yɛ lipomepɛpɛ nɛ ɛ. Pɔ̀ xe ɔnutɔ linɛ liagyɔ ní Aya aŋu mɛ gani Mose Ɔsã nɔ aʋa ɛ, kɔ libasɛ si Kristo etse fiteete!”",https://www.bible.com/bible/1982/GAL.2.AVN
GALATIA 3,"Kristo aʋa Kuziŋa loo Mose Ɔsã nɔ aʋa kubitɛ
1Mlɔ Galatia banɛ kunukpaʋi! Nyaŋwɛ akpɛ mlɔ kudamadamaa liɔ ɔ? Ní mlɔ ɔtutɔ mlɔ aŋu mɛ ɛ, bɛsrɔ mlɔ Yesu Kristo yɛ kutseo ní osetsase lo su! 2Mlasi mɛ liboe tilee lɛ ya; kizi mlɛzi Aya yɛ Ɔfuɛfuɛ nɔ gani Mose Ɔsã nɔ aʋa kubitɛ mɛ loo gani liboe le gi mlenu u, xe mlɛzi lɛ aʋa ɛɛŋa me na a? 3Lɛ kitɛ mlɛdɔ kunukpaa ŋwisi baga ʋa nite e! Agi mlekpese mlɔ ligbã́ nɛ ni Aya yɛ Ɔfuɛfuɛ nɔ ɛ; kipɛ́ mlɛpɛ si mleebloni le ní mlɔ ɔtutɔ mlɔ kigagla mɛ na a? 4Kɔ eboe gleglea la mɛ gi mlɛga ɛ, enu kididɔ kura aki mlɔ na a? 5Kikɔ́ Aya akɔ yɛ Ɔfuɛfuɛ nɔ akí mlɔ ɔ, xe abitɛ enugutseboe ala a, gi abitɛ ɛ ní mlɔ kusi kɔkpɛ gi mlɛbitɛ ní Mose Ɔsã nɔ lɔ kupɛ́pɛɔ aʋa a, loo kɔkpɛ gi mlenu Liboe Gbã nɛ ɛ, xe mlezi lɛ aʋa ɛɛŋa na a?
6Mlegyo eboa la mɛ gi Abraham aga edi i; “Azɛ Aya aʋa aŋa, lɛ kɔkpɛ yɛ kuziŋaa loso e, Aya azɛ yɛ si onu ɔnɔ gi yɛ bede ʋa bɛgyɔ ɔ.” 7Linu si mlete si banama awla gi kuziŋa kulɛ ɛ, bá benu Abraham yɛ bebi ba. 8Aya yɛ Liboe le lipani plɛ si Aya atráki si banama gi bénu Yudanɛ ma ɛ, ba bede ʋa biagyɔ gani kuziŋa mɛ. Lɛ loso, Aya yɛ Liboe le lidra Liboe Gbã nɛ mɛ ɛki Abraham si, “Gani wɔ aʋa ɛ, Aya aakrira kelea amade na petee.” 9Lɛ loso ɔnɔ kakaa gi aziŋa ɛ, Aya aakrira yɛ ni Abraham. Abraham yɛ onu kuziŋaa ɔkaɛ.
10Banama gi bɛkɔ ba begyodi ʋa etrɔ ní Mose Ɔsã nɔ aʋa ɛ, balɛ ní ifixoxo ese. Lɛ Aya yɛ liboe le lipani si, “Ɔniliɛ gi ɔ́zɛ kidɔ kakaa gi bɛŋwlimi kpɛ ní Mose Ɔsã nɔ keplekpaa mɛ ɛ, xe ɔʋíbitɛ ni lɔ aʋa ɛ, ɔkpasi ní Aya yɛ ifixoxo ese!” 11Abla ɛ, lɛmɛ lidra si ɔnɔnɔ linɛ litrágyɔ nì Aya yɛ aŋu mɛ ɛ, gani Ɔsã nɔ aʋa kubitɛ mɛ. Lɛ ese linu si Aya yɛ liboe le lipani si i, “Ɔniliɛ gi yɛ bede ʋa bɛgyɔ gani kuziŋa mɛ ɛ, yɛ ko aaze ligbã.” 12Pɔ̀ Mose Ɔsã nɔ ɛga lidze ní kuziŋaa su u. Boŋu i, kiliɛ gi Aya yɛ liboe le lipani si, “Ɔniliɛ gi aabitɛ ɛ, kidiliɛ gi Ɔsã nɔ eʋi i, aaze ligbã ní lɛ onu u.”
13Pɔ̀ gi Kristo edzì ifixoxo ní blɔ onu i, Kristo ebú blo adɔ ni Ɔsã nɔ lɔ ifixoxo le ese; lɛ Aya yɛ liboe le lipani si i, “Ɔnɔ kakaa gi bɛkú ní ose su i, ɔlɛ ní Aya yɛ ifixoxo ese.” 14Kristo abitɛ lɛ si tɔ kukrira liɔ klɔ gi Aya aka aplɛ akí Abraham si i, biaki banama gi bénu Yudanɛ fɛ gani Kristo Yesu me e, atɔ gani kuziŋa mɛ ɛ, kwiazi Aya yɛ Ɔfuɛfuɛ nɔ gi aka aplɛ ɛ.
Lidzegaga nɛ ní Mose Ɔsã nɔ ni Aya yɛ Kakaplɛa kusi
15Mɛ benemi ba, matraki mlɔ liŋwitsɛ dɔni liwe kakaa ligbã́zeze me; kiliɛ gi ɔnɔnɔ ɔ́trata liboetɔ ɔ, gi bɛpani i, xe bɛnya nɛ ɛplɛ ese e, loo aakɔ̀ kididɔ pɔni lɛ tɔ ɛ, nite lilɛ ní kapɛa lia ya kyɛ mɛ ɛ. 16Abla ɛ, Aya abitɛ yɛ kakaplɛa akí Abraham ni yɛ osobi ye. Aya yɛ liboe le lípani si “ni wɔ besoebi ba,” gi libasɛ si banɔ srɛsrɛ ɛ, pɔ̀ lipani si, “ni wɔ osobi ye e,” gi libasɛ si ɔnɔ tole kpoo, gi yɛ onu Kristo ye e. 17Mɛɛpani si Aya abitɛ onugu nyanya ni Abraham, lɛ aka aplɛ si, yɛ abitɛ ní yɛ liboe le aʋa a. Ɔsã nɔ gi bɛkpɛ agɔ alafa tiene nì avitata kede e, ɔ́tratani yɛ onugu nyanya nɔ kuble e, xe aazizi yɛ kakaplɛa a, gi Aya aka aplɛ ɛ. 18Lɛ xe Aya bidɔkɔkɔ ʋɛ bika ni Ɔsã nɔ su i, kɔlɔ bíka ní yɛ kakaplɛa su tɔ ɔ. Pɔ̀ kɔkpɛ Aya yɛ lipomepɛpɛ nɛ loso e, akɔ bidɔkɔkɔɛ klɔ ʋa aki Abraham gani yɛ kakaplɛa mɛ.
19Kɔlɔ ege loso bɛkpɛ Ɔsã nɔ ɛ? Bɛkɔ lɔ ɛpɔnɔ, tɔ ɔbasɛ blɔ, tɔ kute kidiliɛ gi eboe zimizi na enu i, lɛ linu si ozè zɛkɔna ni Abraham yɛ osobi ye kibabaɛ, gi yɛ loso Aya aki kakaplɛa ɛ. Aya yɛ baxwɛdzɛ ba aʋa Ɔsã nɔ ɛga xe eba a, lɛ bɛkɔ lɔ ɛki ɔnɔ gbagbe ɔguvu u, gi ɔlɛ ni Aya yɛ baxɛdzɛ ba ni blɔ kusi i, xe ableke ɛna banɔ gbagbe ba a. 20Abla ɛ, ɔguvu ye ónu ɔnɔ tole ɔnɛ ɛ, lɛ Aya tole ko ɔlɛ ɛ.
Kidiliɛ gi kɛ loso Ɔsã nɔ ɛba ɛ.
21Kibasɛ libasɛ si Ɔsã nɔ ɛyɔ kedu ní Aya yɛ kakaplɛa su na a? Aníte koŋ! Lɛ xe ɔnɔ azɛ ɔsã nɔ klɔ gi aaki ligbã ɛ, kɔlɔ ɔnɔ kakaa kude kwiagyɔ gani lɔ aʋa kugaga mɛ ɛ. 22Pɔ̀ Aya yɛ liboe le lipani kí kelea mɛ petee si kakpasi ní kuzimizi yo kigaglaɛ ese; lɛ loso kakaplɛa bidɔkɔkɔ ʋɛ ní kuziŋa ní Yesu Kristo me e, bɛ bɛkɔ ɛki banama gi bɛziŋa a.
23Pɔ̀ xe able ke kuziŋaa kwiaba ɛ, Ɔsã nɔ evu blo enya ŋwisi ligba bezeze kinɛ, kɔzɛna ni lipoe lɛ klɔ gi biabu kuziŋaa basɛ ɛ. 24Lɛ loso e, Ɔsã nɔ ɛzɛɛgbani blɔ ɛtsinɔ ní Kristo klɔ atɔ Aya alulɔ blɔ ni yɛ kusi gani kuziŋa ní Kristo me aʋa a. 25Abla gi kuziŋaa lipoe le lina ɛ, Ɔsã nɔ ɔma ní blɔ onu tɔ ɔ.
26Gani kuziŋaa mɛ ɛ, mlɔ pɔ́ mledzi Aya ye bebi gani likpɔkpɛkpɛ mɛ nì Kristo Yesu u. 27Gi bɛkpɛ kuni kimlɔ ní likpɔkpɛkpɛ mɛ ni Kristo e, mlɛkpɛ Kristo ɔtutɔ yɛ ligbã́ nɛ ŋwisi awu kinɛ ɛ. 28Abla ɛ, lidzegaga ɛtɔtɔ líma ní Yuda ɔnɛ ni Hela ɔnɛ kusi, ɔnɔdzidzi ni isuwla mɛ ozeze kusi, benyime ni badzɛ kusi; mlɔ pɔ́ mledzi kidɔ tile ní likpɔkpɛkpɛ mɛ ni Kristo Yesu u. 29Xegi mlenu Kristo banɛ ɛ, kɔlɔ mlenu Abraham yɛ besoebi, lɛ mlaazɛ kidiliɛ gi kɛ Aya aka aplɛ ɛ.",https://www.bible.com/bible/1982/GAL.3.AVN
GALATIA 4,"1Abla ɛ, mɛɛpani si, xegi obi liɛ gi aaŋa yɛ ka bidɔ mɛ ɛ odzi onu obi i, lidzegaga ɛtɔtɔ líma ní yɛ nì ɔnɔdzidzi ye kusi i, ɔkpɛ gi oʋítsi loso o, xe kidɔ kakaa kinu yɛ kínɛ fɛ ɛ. 2Agi oʋítsi i, banima balɛ gi biadi ye aʋa a, lɛ biadi yɛ bidɔ mɛ kyɛ aʋa kɔzɛna ni lipoe lɛ klɔ gi yɛ ka atrɔ aplɛ ɛ. 3Niteme ké, gi blɔ fɛ kwize banuvɔ ɛ, kwize banɔdzidzi kí kalea lia mɛ ifuɛfuɛ nɛ gi iiŋa aʋa ɛ. 4Pɔ̀ gi lipoe gbã nɛ lina ɛ, Aya atsisi yɛ ɔtutɔ yebinyime e. Aba ŋwisi ɔnɔ Yebi gi ɔdzɛ apɔ ɛ, lɛ eze ní Yudanɛ ma Ɔsã nɔ ese e, 5atɔ aabu banama gi beze ní Ɔsã nɔ ese e, tɔ kwiazi blɔ ɔŋa klɔ ŋwisi blɔ Ɔkaɛ yɛ bebi kinɛ ɛ.
6Tɔ bibasɛ si mlenu yɛ bebi i, Aya atsisi Yebi ye yɛ Ɔfuɛfuɛ nɔ ní blɔ ìna nɛ mɛ, Ɔfuɛfuɛ ɔnɔ klɔ gi izɛɛkpɛ ozi si, “Kakaa,” mɔka. 7Lɛ loso e, wónu ɔnɔdzidzi tɔ ɔ, pɔ̀ obi i. Lɛ gi wonu yɛ obi i, Aya aaki wɔ kidɔ kakaa gi kilɛ ní yɛ awla kí yɛ bebi ba ɛ.
Paulo akɔ litɔ lɛ mɛ aki Galatianɛ ma
8Tsã́ gi mléte Aya ɛ, mleze banɔdzidzi ki babu ʋa a. 9Pɔ̀ abla gi mlete Aya a, loo, mipani si abla gi Aya ete mlo e, kítɛ xe mlɛɛpɛ si mleedzini isu ikpɛ ni ifuɛfuɛ nɛ awla gi kigagla kíma a, pɔ́ xe iŋa aʋa ɛ awla.? Ege lɛ loso mlɛpɛ si mleedzi banɔdzidzi ki lɛ dzɛ ɛ? 10Lɛ mlezeevu aŋu ní ewe veve la, badzidzi ʋa, epoe la ni agɔ la su mɔmɔɔmɔ. 11Likpɛ mɛ ɔna nɔ kunugu! Liibasɛ si mɛ axwɛ ana gi mawa akí mlɔ ɛ, edzì efiteete.
12Maki mlɔ litukpo, mɛ benemi ba, mleze ko ŋwisi kiliɛ gi malɛ ɛ. Kiliɛ gi mɛ fɛ malɛ ko ŋwisi mlɔ kinɛ ɛ. Aní kita mlɛta mɛ ese e. 13Mlaplɛ aŋu ní kidiliɛ gi kɛ loso o, masɔli liboe gbã nɛ aki mlɔ kutɔpu yɔ ɛ; lɛ ese linu si mɛ isu mɛ ízɛɛdra. 14Pɔ̀ gi mɛ ɔnɔse lo eze lidɔtu kí mlɔ fɛ ɛ, mládzi kede ní mɛ su loo yurɔ mɛ ɛ. Boŋu i, mlɛzi mɛ kiliɛ gi mlazi Aya yɛ ɔxwɛdzɛ dɔni lifunu ne kinɛ ɛ; ŋwisi kiliɛ gi mlaazi Kristo Yesu ɔtutɔ lɔ kinɛ ɛ.
15Isami iize ní mlɔ aʋa! Lɛ liboe woli liba ɛ? Mɛ ɔtutɔ maatani kupani si mlaapɛ si mlɛɛkpaʋi mlɔ bimbi ʋe tɔ mlɛkɔ ʋɛ ɛki mɛ ɛ, xe liaze plɔplɔ ɛ. 16Lɛ abla ɛ, kidzí medzi mlɔ ahwafiɔnɛ ɛ, gi masi mlɔ anukwarɛɛ loso na a?
17Banɔ dzedzea klɔ ba ɛ, ba bimbi bizã ní mlɔ su, pɔ̀ ba begyodi ʋa bápɛ ɛ. Ba kupɛ́pɛ ko kunu si tɔ bafili mlɔ ní blɔ su, atɔ mladimɛ nì ba ŋwisi kiliɛ gi bɛdimɛ ni mlɔ kinɛ ɛ. 18Abla ɛ, lipɛ si kupɛ́pɛ dzudzu uliɔ klɔ kuze, xe begyodi ʋa bɛ pɛ ɛ, lilɛ si lize nite lipoe kakaa, lɛ aní si xe malɛ ní mlɔ su ko o. 19Mɛ bebi ba gi malɔ ɔ! Abla dzɛ ɛ, ŋwisi one gi ɛɛpɔ ɛ, meenu kuyeʋiyeʋi uliɔ klɔ ɛki mlɔ kɔzɛna ni lipoe lɛ klɔ gi Kristo yɛ kizezee me kiazɛ mlɔ mɛ ɛ. 20Nya liku mɛ kule si mize ní mlɔ su abla, atɔ maabu ɔkli dzedze ní mlɔ su. Lɛ ese linu si mɛɛgani aŋu ní mlɔ su!
Hagar Ani Sara Ba liŋwitsɛɛ lɛ
21Mlakí tɔ miʋi mlo banama gi mlɛpɛ si mleeze ní Ɔsã nɔ ese e; Dani mleenu kiliɛ gi Ɔsã nɔ ɛɛpani na a? 22Ɛɛpani si bebinyime tiaʋa Abraham apɔ, tole ɔdzɛɛ ɔnɔdzidzi ye apɔ yɛ, lɛ ɔʋla ɛ, ɔdzɛɛ gi agbanɔ ní ɔkɔ lɔ onu i, yɛ apɔ yɛ. 23Yebinyime gi ɔdzɛɛ ɔnɔdzidzi ye apɔ akí yɛ ɛ, bɛpɔ yɛ ní kiliɛ gi banima bizɛɛpɔ̀ onu u, pɔ̀ yebinyime gi ɔdzɛɛ ɛ, gi agbanɔ ní ɔkɔ lɔ onu apɔ aki yɛ ɛ, bɛpɔ yɛ ní Aya yɛ kakaplɛa onu.
24Bíanu eboa la ya ʋa ese gani abee me; badzɛ tiaʋa ya ʋa ɛ, balɛɛ kí banyánya tiaʋa. Ɔniliɛ klɔ gi apɔ yɛ bebi ba ní kunɔdzi yo me e, yɛ onu Hagar, lɛ ɔlɛɛ kí kunyánya uliɔ klɔ gi bɛbitɛ ní Sinai Lito le aʋa ɛ. 25Hagar, gi ɔlɛɛ kí Sinai Lito le ní Arabia ɛ, yɛ onu abee kí omono Yerusalem ɔma ʋidi no gi lɔ mɛ banima pɔ́ balɛ ni kunɔdzi me e. 26Pɔ̀ lifunu ne Yerusalem yɛ kɔ ɛ, yɛ ɔlɛɛ ɔki ɔdzɛɛ gi bɛgbanɔ ní ɔkɔ lɔ onu u, lɛ yɛ onu blɔ one e. 27Lɛ Aya yɛ liboe le lipani si,
“Mɔ isami, wɔ ɔdzɛ gi bebi báma ní wɔ awla a!
wɔ́ gi woʋípɔ̀ oʋídi i,
kpɛ ɔdzi ni ole gagla,
wɔ gi woʋínu kuyeʋiyeʋi ní kubipɔ mɛ oʋidi i;
lɛ ese linu si ɔdzɛ liɛ gi yɛ tete ɔlɛ ɛ,
yɛ bebi ba bɛsrɛ sani ɔdzɛ liɛ gi
odi ní kenyime pe me e.”
28Abla ɛ, mlɔ mɛ benemi ba, ŋwisi Isak kinɛ ɛ, mledzi kakaplɛa ka bebi. 29Ní lipoe lɛ klɔ mɛ ɛ, obi ye gi bɛpɔ ní kelea mɛ kigyɔgyɔɛ onu i, aayɔ kedu ní obi liɛ klɔ gi bɛpɔ gani Aya yɛ Ɔfuɛfuɛ nɔ mɛ su u; lɛ nite lilɛ abla a. 30Pɔ̀ kitɛ Aya yɛ liboe le lipani i? Lipani si, “Kpɛ ɔdzɛ ɔnɔdzidzi ye ni Yebi ye kude tɔ basɛ; lɛ ese linu si ɔdzɛ ɔnɔdzidzi ye Yebi ye e, ɔ́tramɔ ɔŋakɔ ní yɛka bidɔ mɛ mɛ̀ ŋwisi ɔdzɛɛ gi bɛgbanɔ ní ɔkɔ lɔ onu u Yebi ye kinɛ ɛ.” 31Loso, mɛ benemi ba, kúnu ɔdzɛ ɔnɔdzidzi ye yɛ Yebi i, pɔ̀ kunu ɔdzɛɛ gi bɛgbanɔ ní ɔkɔ lɔ onu yɛ bebi i.",https://www.bible.com/bible/1982/GAL.4.AVN
GALATIA 5,"Kwimɔ ɔwla xegi kulɛ ní Kristo me
1Kristo akí blɔ isuwla mɛ kuzeze! atɔ kwiamɔ ɔwla. Mlalɛ ŋwisi banɔ gi balɛ ní ɔwlamɔmɔ mɛ kinɛ ɛ, tɔ mlakíyurɔ mlɔ isu ya tɔ mlaadzi banɔdzidzi tɔ ɔ.
2Mlata kutu! Mɛ Paulo mɛɛsi mlɔ si xe mlɛɛyurɔ isu ya si batsà ɔyaʋi aki mlɔ ɛ, kɔ libasɛ si Kristo ónu kididɔ ki mlɔ kura. 3Kɔpɔnɔ ɛ mɛɛsi ɔnɔ kakaa gi ayurɔ isu ya si batsà ɔyaʋi aki yɛ ɛ, si lilɛ si ɔbitɛ ní Ɔsã nɔ petee aʋa. 4Mlɔ banama gi mlekeni idi si mlɔ bede ʋa biagyɔ ni Aya aŋu mɛ gani Ɔsã nɔ mɛ ɛ, mleebu lidze ní Kristo su. Lɛ Aya yɛ lipomepɛpɛ nɛ liadɔ mlɔ ɔza a. 5Blɔ kɔ ɛ, gani blɔ kuziŋaa mɛ ɛ, kwidi kudeonu si blɔ bede ʋa biagyɔ gani Ɔfuɛfuɛ nɔ lɔ kigaglaɛ mɛ ɛ. 6Lɛ xe kulɛ ní likpɔkpɛkpɛ mɛ ni Yesu Kristo e, ɔyaʋi kutsatsa loo kumɔtsamɔtsa ɛ, kútramani lidzegaga ɛtɔtɔ; lɛ klɔ gi liziã ko linu kuziŋaa, gi kwibasɛ kiliɛ gi kwialɔ blɔ ahanuglɔ ba a.
7Mlezekeni idi ní mlɔ kuziŋaa mɛ ɛ xe e! Nyaŋwɛ akɔ xe mlɛmɔni kutu kunu ki anukwarɛɛ? 8Aní ɔniliɛ gi axwa mlɔ ɛ yɛ alìɔʋi mlɔ. 9“Kuɖeme sisami ɔtɔ ko bizɛɛkɔ ɛpɔni kunɔɔ xe kɔ petee kuzeeho o.” 10Pɔ̀ mazi lɛ aʋa aŋa gani Ɔkaɛ mɛ si mlatráta ɔnɔ dzedze ɔtɔtɔ kutu u. Lɛ ɔniliɛ klɔ ɔ, gi yɛ ɛɛpisa mlɔ ɛ, kitɛ kitɛ ɔlɛ fɛ ɛ, Aya aahe kutu ɔki yɛ.
11Pɔ̀ mɛ benemi ba a, xegi mɛɛsɔli si ɔyaʋi tsatsa ɛzia ɛ, ege lɛ loso bɛɛyɔ kedu ní mɛ su i? Xe línu anukwarɛɛ ɛ, kɔlɔ mɛ kusɔliɔ si Kristo etse ni ose lo su i, líma si kumani eboe hehe e. 12Maapɛ si banama gi beehe eboe ni mlo e, batrɛ lɛ aʋa petee; tɔ bebu isu ya agùaza ɛ.
13Mlɔ mɛ benemi ba a, bɛxwa mlɔ tɔ mleze isuwla mɛ banɔ. Pɔ̀ mlakíki si mlɔ ɔwlamɔmɔɔ nɔ ya ɛ, odzi eboe zimizi kubitɛ tɔ mlɔ bapɛ́pɛ ʋa baŋa mlɔ aʋa a. Boŋu i, mlaki tɔ kulɔlɔ kuki tɔ mlesumu mlɔ ahanuglɔ ba. 14Lɛ Ɔsã zizi nɔ pɔ ɛ, bɛnya nɔ likpɔ tile si; “Lɔ wɔ ɔhanuglɔɛ kiliɛ gi wɔ lɔ wɔ ɔtutɔ wɔ isu ya ɛ.” 15Pɔ̀ xe mlɛɛnemi i, xe mlɛtà mlɔ ahanuglɔ ba ŋwisi baŋuga kinɛ ɛ, xe mlɛkpɛ mlɔ ahanuglɔ ba ebi i, xe mlɛkpɛ ba kusuyeʋio e, kɔlɔ mlevu aŋu xe aníte e, mlaazizi mlɔ ahanuglɔ ba.
Mlaki tɔ kuze ligbã́ ní Ɔfuɛfuɛ nɔ kigaglaɛ mɛ
16Mɛɛpani si; mlaki tɔ Aya yɛ Ɔfuɛfuɛ nɔ ɔgbani mlɔ ligbã́ nɛ, atɔ mlakíki tɔ mlɔ isu ya mɛ bapɛ́pɛ zimizi ʋa baŋa mlɔ aʋa a. 17Lɛ kidiliɛ gi blɔ kisugyaɛ kiipɛ ɛ, kiyɔ kedu ní Aya yɛ Ɔfuɛfuɛ nɔ kupɛ́pɛɔ su, lɛ kidiliɛ gi Aya yɛ Ɔfuɛfuɛ nɔ ɛɛpɛ ɛ, kiyɔ kedu ní kisugyaɛ kɛ kupɛ́pɛɔ su. Bɛ tuʋa ɛ binu ahwafianɛ aki bɛ ahanuglɔ ʋa, lɛ libasɛ si wɔtratani kidiliɛ gi wɔ ɛ pɛ́ ɛ, kubitɛ. 18Xe Aya yɛ Ɔfuɛfuɛ nɔ ɛɛgbani mlɔ ɛ, kɔlɔ mláma ni Ɔsã nɔ ese e.
19Kidiliɛ gi kisugyaɛ kizɛbitɛ ɛ, kizɛbasɛ isu ya wee. Lɛ bɛ binu ádzɛ ni enyimeboe, anyaniboe, ni akpɛ̃boe; 20ni kubúbitɛ, ani adzee, ofu kutrɔtrɔ, avitɛ; kìfu kugɔni, kusuyeʋi gagla, lipɛ ki mɛ tole, baglɔ ese kumonumonu, ni kulɛlɛ; 21kaŋuza, kuda mumu, ehwiboe ani edzedze la ŋwisi la ya elue e. Mledi mumɔ abla kiliɛ gi masi mlɔ edi i; si banama gi bizɛɛbitɛ eboa la ya elu i, bátraŋa Aya yɛ Kaʋaŋaa mɛ bidɔ ɔ.
22Pɔ̀ Aya yɛ Ɔfuɛfuɛ nɔ izɛɛki esebi ŋwisi, kunɔlɔ, isami, kusuyɔ, litɔplɛplɛkese kese, lipomepɛpɛ, bidɔ gbã, kuziŋa, 23kusububɔ, ani isu aʋa kuŋaŋa. Ɔsã ɔtɔtɔ ɔ́yɔ kedu ní bɛya su u. 24Lɛ banama gi benu Kristo Yesu banɛ ɛ, bɛkla bá bisugya ʋɛ ni kusuŋwasiɔ ni kɔ bapɛ́pɛ ʋa ní Kristo osetsase lo su. 25Aya yɛ Ɔfuɛfuɛ nɔ ɛki blɔ ligbã́ nɛ; lɔ kee linu si ɔgbani blɔ ligbã́ nɛ. 26Líma si kudɔ isu ya loo kufati blɔ ahanuglɔ ba loo kukɔ kaŋuza ní blɔ ahanuglɔ ba su.",https://www.bible.com/bible/1982/GAL.5.AVN
GALATIA 6,"Mlapɔni mlɔ ahanuglɔ ba
1Mɛ benemi ba, xe ɔnutɔ adɔ eku ní eboe zimizi me e, mlɔ banama gi mlalɛ́ ní Aya yɛ Ɔfuɛfuɛ nɔ mɛ ɛ, mledzini yɛ alulɔ nì litɔ plɛplɛ kese, tɔ mlevu aŋu ni isu ya su, tɔ bakíkeni mlɔ kyɛ edi i. 2Mlapɔnɔ tɔ mletu mlɔ ahanuglɔ ba adɔtu la, gani lɛ mɛ ɛ, mlaaga ní Kristo yɛ Ɔsã nɔ aʋa a. 3Xe ɔnutɔ ebù isu ya si yenu ɔnɔ ní lípoe lɛ mɛ gi ónu ɔnɔnɔ ɛ, yɛ ɔtutɔ isu ya ko eemeno. 4Ɔnɔ kakaa ɔxwa litsi ni yɛ ɔtutɔ yɛ kizezee me. Xegi amɔ si kipɛ ɛ, kɔlɔ aatani isu kufeke ní yɛ kiboebitɛɛ aʋa, pɔ̀ ɔ́trakɔ kɛ ɛsrɔni kidiliɛ gi ɔnɔdzedze abitɛ ɛ. 5Lɛ linu si ɔnɔ kakaa otu yɛ ɔtutɔ yɛ lidɔtu le.
6Ɔniliɛ gi bɛɛbasɛ Aya yɛ liboe le e, ɔlɛ yɛ bidɔ gbã mɛ petee ni yɛ ɔdɔbasɛ yɛ.
7Mlekímeni isu u: ɔnɔnɔ ɔ́ʋikpɛ Aya kuga a. Lisebi ilɛ gi ɔnɔ akpɛ ɛ, lɛ aagu. 8Xe akpɛ bidɔ ní kisugyaɛ kulekuku me e, dɔni lɛ mɛ ɛ, aayasi kutse; lɛ xe akpɛ bidɔ ní Aya yɛ Ɔfuɛfuɛ nɔ mɛ ɛ, dɔni Ɔfuɛfuɛ nɔ mɛ ɛ, aayasi ligbã́ moblo le. 9Lɛ loso e, mlakíki tɔ eboe gbã kubitɛ kupe blo; lɛ xegi kúki litukpo e, lipoe le litrába gi kwiavini blɔ bidɔ kpɛ́kpɛ ʋɛ ɛ. 10Lɛ loso kiliɛ gi kwiamɔ lipoe le ko e, linu si kubitɛ bidɔ gbã kí ɔnɔ kakaa a, lilɛ gi lisa ɛveve e, kí banama gi balɛ ní kuziŋaa mɛ ni blɔ ɛ.
Kúgbagba Gɔgɔɔ ni Kunɔpaniɔ
11Mlevu aŋu ní kuŋwlimi ʋidi liɔ ya gi mɛɛŋwlimi iiki mlɔ abla ni mɛ ɔtutɔ mɛ ɔwla lɔ ɛ!
12Banama gi bizɛɛbitɛ aŋumɛboe la ɛ, ba bɛɛpɛ si bemi mlɔ aʋa tɔ mlatsa ɔyaʋi i. Bɛɛbitɛ lɛ nite, atɔ bakíyɔ kedu ní basu kɔkpɛ Kristo yɛ osetsase lo loso. 13Banɔ baklɔ kura gi bɛga ɔyaʋi tsatsa lɔ mɛ fɛ ɛ, baʋíga ní Mose Ɔsã nɔ aʋa a; bɛpɛ si mlaga ɔyaʋi tsatsa lɔ mɛ atɔ biafeke isu ya ní mlɔ kisugyaɛ aʋa a. 14Mɔkɔɛ, maadɔ isu ní blɔ Ɔkaɛ Yesu Kristo kutseo ní yɛ osetsase lo aʋa; lɛ ese linu si gani yɛ osetsase lo aʋa ɛ, lilɛ ko ŋwisi kelea mɛ ketse kí mɛ, lɛ mɛ fɛ metse aki kelea mɛ ɛ. 15Líma veve kura a, xe ɔnɔ aga ɔyaʋi tsatsa lɔ mɛ ɛ; kidiliɛ gi kilɛ veve e, kɛ kinu si tɔ odzi ɔnɔ vuvu. 16Banama gi bekuni batrɔtrɔ ba ya kude ní ba ligbã́ nɛ mɛ ɛ, atɔ kusuyɔ ni asigagadidi eze ni ba kude, ba ni Aya yɛ banima petee.
17Tɔ migu lɛ ɛ; ɔnɔnɔ ɔkikpɛ mɛ kunugu tɔ ɔ, lɛ ese linu si bebikpoa ʋa gi balɛ ní mɛ isu ya ɛ, bɛɛbasɛ si menu ɔnɔdzidzi akí Kristo.
18Mɛ benemi ba, atɔ blɔ Ɔkaɛ Yesu Kristo yɛ lipomepɛpɛ nɛ lize ni mlɔ Ɔfuɛfuɛ nɔ. Liba lɛ mɛ.",https://www.bible.com/bible/1982/GAL.6.AVN
EFESO 1,"Paulo apani Aya yɛ banima ní Efeso
1Keplekpaa lia ya kɛdɔ ní mɛ Paulo, gi Aya axwa gani yɛ kupɛ́pɛɔ onu, si midzi Yesu Kristo yɛ ɔnɔkpɛkpɛ kɔ ɔ. Mɛɛŋwlimi ka ɛki Aya yɛ banima ní Efeso, banama gi balɛ ní anukwarɛɛ aʋa ni Kristo Yesu i. 2Atɔ Aya gi onu blɔ Ɔka ni blɔ Ɔkaɛ Yesu Kristo bapɛ lipo me aki mlɔ ɔ, tɔ baki mlɔ kusuyɔ ɔ.
Ɔfuɛfuɛ nɔ mɛ Kukrira ní Kristo me
3Mlaki tɔ kukpɔ̀ Aya gi onu blɔ Ɔkaɛ Yesu Kristo yɛ Aya ani yɛka fɛ ɛ. Yɛ akrira blɔ lɛ aki blɔ Ɔfuɛfuɛ mɛ kukrira kakaa dɔni lifunu ne gani Kristo aʋa a. 4Lɛ ese linu si akya blɔ kooko ní Kristo me, xe ableke biabitɛ kelea a, si kudzi yɛ banɛ, tɔ blɔ isu iadra dɔni kesetata kakaa mɛ ní yɛ aŋu mɛ ɛ. Gani yɛ kunɔlɔɔ mɛ ɛ, 5Aya atrɔ lɛ kooko si gani Yesu Kristo me e, yɛ abitɛ blɔ yɛ bebi i, lɛ ya lize yɛ isami ni yɛ kutrɔtrɔ 6ki yɛ kukpɔ̀kpɔ̀ ní yɛ lipomepɛpɛ glegle le, gi aki blɔ faã gani Yebi ye e gi alɔ koŋ i me! 7Lɛ gani Kristo ika lɛ mɛ ɛ, kwimɔ ɔwlamɔmɔ, lɛ bɛkɔ blɔ eboe zimizi na ɛkyɛ blɔ ɔ. Niteme Aya yɛ lipomepɛpɛ nɛ likeme. 8Lipomepɛpɛɛ nɛ ya akɔ akyɛ blɔ ɔ kpaŋu gani yɛ kuboeteo ni kuboesenu yo me. 9Aya abitɛ ní yɛ batrɔtrɔ ʋa aʋa, lɛ aki si kwite yɛ eboe kpokpo ala gi atrɔ kooko e gani Kristo me. 10Batrɔtrɔ ʋa ya gi Aya aablo no ní lipoe gbã nɛ aʋa a, aakpɛ kidɔ kakaa likpɔ ní lifunu ne ni kesea aʋa ki Kristo gi yɛ onu kidɔ kakaa litukpo le e.
11Aya abitɛ kidɔ kakaa ní yɛ batrɔtrɔ ʋa ni yɛ kupɛpɛɔ onu; lɛ akya blɔ si kuze yɛ banɔ ní likpɔkpɛkpɛ mɛ ni Kristo o, kɔkpɛ yɛ ɔtutɔ yɛ kutrɔtrɔ ní kidiliɛ gi atrɔ adɔ ni okpese klɔ ke e. 12Lɛ loso mlaki tɔ blɔ banama gi kwize banɔ tɔpu ma a, gi kwidi kudeo nu ní Kristo me e, kuze ki Aya yɛ kukpɔ̀kpɔ̀ ki yɛ kusudraa. 13Mlɔ fɛ mledzi Aya yɛ banɔ gi mlenu anukwarɛ liboe le e, Liboe Gbã nɛ gi limani mlɔ kubúbú i. Agi mlɛzɛ Kristo aʋa ɛɛŋa ɛ, lɛ Aya akpɛ mlɔ gyesi, gi aki mlɔ Aya yɛ Ɔfuɛfuɛ nɔ ɔ, gi lɔ su apani aplɛ ɛ. 14Ɔfuɛfuɛ nɔ ɔlɛɛ kede ɔki blɔ xe ɛɛka lɛ aʋa si kwiamɔ kidiliɛ ɛ, gi Aya aka aplɛ aki yɛ banima a, lɛ lɛ ya litrɔ likla lɛ aʋa ɛki blɔ si Aya aaki yɛ banima ɔwlamɔmɔ nɔ tratratra. Mlaki tɔ kukpɔ̀ yɛ kudradraa.
Paulo Axwa Aya ní baʋaziŋa ba ní Efeso litukpo
15Lɛ loso e, dɔnɔ lipoe lɛ gi menu mlɔ kuziŋaa ní Ɔkaɛ Yesu me e, ni mlɔ kulɔlɔɔ ki Aya yɛ banima petee onu i, 16maʋímɔni Aya ɖase kudo ní mlɔ onu u. Mizɛɛplɛ aŋu ní mlɔ aʋa xegi mɛɛxwa Aya a, 17lɛ mizeeʋi blɔ Ɔkaɛ Yesu Kristo yɛ Aya, Ɔka gi ekeme e, tɔ ɔki mlɔ yɛ Ɔfuɛfuɛ nɔ, gi aabitɛ mlɔ beboete tɔ aabu Aya basɛ mlɔ tɔ mlaate ye sanɔ ɔ. 18Meʋi si mlɔ begyodi ʋa mɛ badra, tɔ mlamɔ yɛ kuklekleo atɔ mlaate kidiliɛ gi kɛ kinu kudeonudidi uliɔ ɔ, gi kɔ onu axwa mlɔ ɛ, kukrira ʋidi uliɔ gi kunu kaŋasea aki yɛ banima ɛ, 19ani kiliɛ gi yɛ kigaglaɛ ɛ, gi batrátani kɛ kukɔsrɔ nɔ kididɔ ɛ kikeme ní blɔ mɛ, blɔ banama a, gi kwizi ŋa ɛ. Kigaglaɛ liɛ ya gi kiiwa axwɛ na ní blɔ mɛ ɛ, kɛ kee kinu yɛ kigagla ʋidi ye, 20kɛ kee akɔ ayɔni Kristo adɔ ní bekpo ʋa mɛ, xe edu ye ní yɛ kaŋawla mɛ ní lifunu ne kelea mɛ ɛ. 21Niklɔ Kristo ɛɛŋa kukusi yo ní lifunu ne bekusi ba pɔ́, kigagla kakaa ani baka ba aʋa; yɛ linyi ne e, lisani enyi na petee ní kelea lia ya ani kalia kɔlɔ mɛ ɛ. 22Aya akɔ kidɔ kakaa akpɛ ní Kristo kukliseo, lɛ akɔ yɛ aki baʋaziŋa ba si, yɛ onu baʋaziŋa ba petee litukpo le. 23Ɔha lɔ onu Kristo yɛ kisugyaɛ, gi kina ní kidɔ kakaa mɛ ɛ, lɛ yɛ kee ebloni kidɔ kakaa ní ɔkɔ kakaa ɛ.",https://www.bible.com/bible/1982/EPH.1.AVN
EFESO 2,"Aya aki blɔ ligbã́ gani Kristo me.
1Mlɔ kɔ ɛ, mletse ní Ɔfuɛfuɛ nɔ mɛ kɔkpɛ mlɔ kesetataa ni mlɔ eboe zimizi na 2gi la mɛ mleeze e lipoe lɛ gi mlezeni kelea mɛ bede zimizi ʋa kude e; mlezeenu kutu iki ifuɛfuɛ zimizi nɛ gi ilɛ ní liwɔ lɛ mɛ lɛ okusi ye e, ɔfuɛfuɛ ɔnɔ gi lɔ ɛɛŋa kamla abla ní banama a, gi baʋínu kutu i aʋa. 3Blɔ pɔ́ blɔ fɛ kwize ní ba kusi, lɛ kwize ní blɔ tutɔ kupɛpɛɔ onu u, gi kwizɛɛbitɛ kidiliɛ ɛ, gi kiku blɔ isu ya nì begyodi ʋa aŋu i. Ní blɔ kizezee me onu i, kwize ko ŋwisi banɔ gɔgɔ ba kinɛ ɛ, gi Aya kusuyeʋio ko kwigyeni blo o. 4Pɔ̀ Aya yɛ asigagadidi la ɛsrɛ ɛ, lɛ yɛ kulɔlɔ ki blɔ kwikeme nite si, 5agi kwitse e ní Ɔfuɛfuɛ nɔ mɛ gani blɔ kutu monumonu yo me e, aki blɔ ligbã́ nì Kristo. Ebu mlo gani Aya yɛ lipomepɛpɛ nɛ mɛ ɛ. 6Ni blɔ likpɔkpɛkpɛ mɛ nì Kristo me e, Aya ayɔni blɔ apɔni yɛ tɔ kwiaŋa kukusi nì yɛ ní lifunu ne kelea mɛ. 7Nite Aya abitɛ tɔ yikɔ ɛbasɛ ní ɔtɔ nɔ mɛ, kidiliɛ gi yɛ lipomepɛpɛ ʋidi ne e, gi batrákɔ ɛsrɔni kididɔ ɔ, xe ebu abasɛ ní yɛ kulɔlɔ liɔ ɔ, gi abasi blɔ gani Kristo Yesu me e, binu. 8Lɛ ese linu si gani Aya yɛ lipomepɛpɛ nɛ mɛ ebu mlo gani kuziŋa mɛ, aní mlɔ tutɔ mlɔ kukenidi me lidɔ, pɔ̀ Aya yɛ bidɔkɔkɔ binu u, 9ani dɔni mlɔ axwɛwawa mɛ kyɛ, lɛ loso ɔnɔnɔ ɔ́tratani isu kufeke ní lɛ su u. 10Aya yɛ abitɛ blɔ kidiliɛ gi kunu u, lɛ gani blɔ likpɔkpɛkpɛ mɛ ni Kristo Yesu i, abitɛ blɔ si kwiaze ligbã́ ki axwɛ gbã kuwawa.
Kristo kutseo kwikpɛ Yudanɛ ni banama gi bénu Yudanɛ ma likpɔ ɔ
11Lɛ loso mlaplɛ aŋu si tsã́ ɛ, mlɔ gi mlénu Yudanɛ gani kipɔpɔ mɛ ɛ, Yudanɛ ma gi bizɛxwa isu ya si “banama gi bɛtsa ɔyaʋi i” bɛzɛxwa mlɔ si “banama gi bátsa ɔyaʋi i,” pɔ̀ bɛ ya binu bidɔ gi bizɛbitɛ ki ba kisugyaɛ ko. 12Mlaplɛ aŋu si ní lipoe lɛ klɔ mɛ ɛ, mléte Kristo o, mlézè ní Israel bebi ba kusi i, lɛ mlézè ní Aya yɛ banɔkyakya ba kusi i. Mlámɔ ɔŋakɔ ní Aya kunyanyaa gi kɔ kwize yɛ kakaplɛa aki yɛ banima mɛ ɛ, lɛ mleze ní kelea mɛ ɛ, gi kudeonudidi kúze ní mlɔ awla a, lɛ mléte Aya fɛ ɛ. 13Pɔ̀ abla ɛ, ní likpɔkpɛkpɛ mɛ ni Kristo Yesu i, mlɔ banama gi mleze ní ɔdzage no e, gani Kristo ika lɛ mɛ ɛ, bɛki mletipɔnɔ.
14Lɛ Kristo ɔtutɔ amani blɔ kusuyɔ gi abitɛ Yudanɛ ma a, ni Banama gi bénu Yudanɛ ma a, ɔnɔ tole. Nì yɛ ɔtutɔ yɛ kisugyaɛ ɛ, ayaʋi ofutrɔtrɔ lɔ klɔ gi eze ŋwisi ligli i, gi lilɛ ba kusi i, xe beze ahwafianɛ ki bahanuglɔ ba ɛ. 15Gani yɛ kutseo me e, ebu Yudanɛ ma ɔsã nɔ ni lɔ batrɔtrɔ ʋa azanɔ tɔ yidzini banɔ tiaʋa ya ʋa ɛbitɛ tɔ bedzi ɔnɔ tole ní likpɔkpɛkpɛ mɛ ni yɛ isu ya, atɔ gani lɛ mɛ ɛ, tɔ kusuyɔ ku ba a. 16Gani yɛ kutseo me ní osetsase lo su i, Kristo ezizi ba ofu lo, lɛ gani osetsase lo me e, akpɛ banɔ tiaʋa ya ʋa likpɔ gi bedzi ɔnɔ tole e, lɛ edzini ba amanɔ ní Aya klɔ ɛ. 17Lɛ loso Kristo aba a, xe asɔli kusuyɔ Liboe Gbã nɛ aki ɔnɔ kakaa a, ki mlɔ banama gi mlénu Yudanɛ ɛ, gi mlalɛ ní ɔdzage ní Aya su u, ni kí Yudanɛ ma, gi beti apɔni yɛ ɛ. 18Gani Kristo me blɔ petee, Yudanɛ ni banama gi bénu Yudanɛ ɛ, biatani Ɔfuɛfuɛ tole me kuze xe biatrɛ ní blɔ Ɔka yɛ aŋu mɛ ɛ.
19Lɛ loso, mlɔ banama gi mlénu Yudanɛ ɛ, mlénu bababa loo ahwafianɛ tɔɔ; abla ɛ, mlenu blɔ akɔanɛ kɔpɔni Aya yɛ banima, lɛ mlenu Aya yɛ kepeme bebi i. 20Mlɔ fɛ bɛwa mlɔ ɛtrɔ ní ɔxɔ lɔ aʋa kiliɛ gi banɔkpɛkpɛ ba ni beboedoplɛ ba bɛkpɛ lɔ ɛplɛ ɛ, nì likɔtɔ lɛ mɛ likla ɛnɛ gi linu Kristo Yesu ɔtutɔ ɔ. 21Yɛ onu ɔniliɛ gi evu ligba zizi nɛ edu u, lɛ yɛ izɛki si lizɛba edzì lisɔligba a, gi libu isu lidze ki Ɔkaɛ. 22Ní likpɔkpɛkpɛ mɛ ni yɛ ɛ, mlɔ fɛ bɛɛtrɔ mlɔ ɛkpɛ likpɔ ni banɔ gɔgɔ ba si mledzi ozekɔ lɔ gi Aya aaze gani yɛ Ɔfuɛfuɛ nɔ mɛ ɛ.",https://www.bible.com/bible/1982/EPH.2.AVN
EFESO 3,"Paulo edo Liboe gbã nɛ aki banama gi bénu Yudanɛ
1Kɔkpɛ lɛ ya loso e, mɛ Paulo, bɛkpɛ mɛ ligba ki Kristo Yesu ní mlɔ banama gi mlénu Yudanɛ ma loso o, 2mazi aŋa si mlenu si Aya ní yɛ lipomepɛpɛ nɛ mɛ ɛ, akɔ lixwɛ ɛ nɛ ya aki mɛ si miwa akí mlɔ kupɛ̀pɛ. 3Aya ebu yɛ batrɔtrɔ kpokpo ʋa abasɛ mɛ. Kiliɛ gi maŋwlimi aki mlɔ taʋɛ azanɔ ɛ, 4lɛ xe mlaakla kidiliɛ gi maŋwlimi i, mlaamɔ kiliɛ gi menu Kristo yɛ eboe kpokpo la ese e. 5Tsã́ ɛ, bébu eboe kpokpo la ya elue abasɛ ɔnɔ gbagbe ɔtɔtɔ ɔ, pɔ̀ Aya ebu la abasɛ abla gani yɛ Ɔfuɛfuɛ nɔ mɛ aki yɛ banɔkpɛkpɛ dradra ba ni yɛ beboedoplɛ ba. 6Liboe kpokpo le linu si gani Liboe Gbã nɛ mɛ ɛ, banama gi bénu Yudanɛ fɛ ɛ, bɛmɔ ɔŋakɔ pɔni Yudanɛ ma ní Aya yɛ kukriraa mɛ, lɛ bedzi banɔ likpɔkpɛkpɛ tile ni kisugya tile, lɛ bɛmɔ ɔŋakɔ ní kakaplɛa lia gi Aya akɔ gani Kristo Yesu me e.
7Aya abitɛ mɛ ɔnɔsumu ye ki Liboe Gbã nɛ gani yɛ bidɔkɔkɔɛ ʋɛ gi aki mɛ aʋa a, kɔgani yɛ kigaglaɛ axwɛwawa la mɛ ɛ. 8Mɛ menu ɔgɔgɔɛ ní Aya yɛ banɔ gɔgɔ ba petee kusi; pɔ̀ Aya gani yɛ lipomepɛpɛ nɛ mɛ ɛ, aki mɛ kudeonu si mikɔ Liboe Gbã nɛ ni eboe gbã na gi kwiamɔ dɔni Kristo klɔ ɔ, gi ekeme e sani kiliɛ gi banima bianu la ese e, kɔ tsini banama gi bénu Yudanɛ ɛ, 9tɔ miki banima petee bamɔ kiliɛ gi Aya yɛ kikpokpo me batrɔtrɔ ʋa a biawa axwɛ na. Aya gi yɛ abitɛ kidɔ kakaa ní kelea mɛ ɛ, ekpo yɛ batrɔtrɔ ʋa dɔni okpese klɔ kɔna ni abla a, 10atɔ ní lipoe lɛ ya mɛ ɛ, ɔnɔ kakaa gani baʋaziŋa ba aʋa ɛ, baʋaŋa ba ni, bekusi ba nì bigagla ʋɛ ní lifunu ne kelea mɛ ɛ, biakpasi yɛ kuboeteo ní kɔ edeke la ni kukyikyi kakaa mɛ. 11Aya yɛ abitɛ lɛ kɔkpɛ yɛ batrɔtrɔ moblo ba gi aki liba lɛ mɛ gani Kristo Yesu blɔ Ɔkaɛ aʋa a. 12Ní likpɔkpɛkpɛ mɛ ni Kristo ani gani blɔ kuziŋa ní yɛ mɛ ɛ, Aya klɔ kudeo kwidra gi kwiatani Aya aŋu mɛ kutrɛ lifumose e. 13Maki mlɔ litukpo si, mlɔ ɔna ɔkigbɔ̀ kɔkpɛ ɔzia nɔ gi mɛɛmɔ ní mlɔ onu loso o; lɛ petee liiba lɛ mɛ ɛki mlɔ kupɛpɛ.
Yesu alɔ blɔ
14Kɔkpɛ lɛ ya loso e, medu mɛ aklamasi na kesea lɛ maxwa blɔ Ɔka Aya, 15gi yɛ kɔ okú kakaa ní lifunu ne nì kesea ʋa izɛɛzi lɔ linyi ne ɔtutɔ lɔ ɔ. 16Meʋi Aya si dɔni yɛ kukrira glegleo me e, ɔki mlɔ kigagla gani yɛ Ɔfuɛfuɛ nɔ mɛ tɔ mlɔ begyodi ʋa beze gagla a, 17lɛ meʋi Aya si Kristo aaze ní mlɔ ina nɛ mɛ gani kuziŋa mɛ ɛ. Meʋi Aya si tɔ mlalɔ mlɔ ahanuglɔ ba, tɔ xe mlɛbitɛ nite e, mlɔ igu ne ni ɔxɔ lɔ iaze ní kunɔlɔɔ mɛ. 18tɔ mlakpɛ likpɔ ni Aya yɛ banima pɔ́, tɔ mlate blɔ Ɔkaɛ Yesu Kristo yɛ kunɔlɔɔ kɔ kinenee me ni kɔ kidzedzee me, kɔ kimumu ye me ani kɔ kidzudzu ye me, 19tɔ mlaate yɛ kulɔlɔ ɔ, gi kwimu i sani kuboete kakaa tɔ mlaayi ni Aya yɛ kizezee me.
20Ki ɔniliɛ gi gani yɛ kigaglaɛ ɛ, gi kiwa axwɛ ní blɔ mɛ ɛ, aatani kubitɛ ki blɔ sani kiliɛ gi kwiatani kuʋi i, loo kwiatani kugyodi i, 21Aya kunɛ kunu kusudraa ní ɔsɔli ha lɔ mɛ ni Kristo Yesu me lipoe kakaa, kɔtsinɔ kanɔmɛ anɔmɛ! Amen.",https://www.bible.com/bible/1982/EPH.3.AVN
EFESO 4,"Baʋaziŋa ba Likpɔkpɛkpɛ ní Yesu me
1Lɛ loso mɛ gi makpasi ligba lɛ ɛ, kɔkpɛ gi meesumu Ɔkaɛ ɛ; mɛɛkpɛ lɛ mlɔ mɛ si mleze ligbã́ gi lisrɔnɔ lɛ klɔ gi Aya atrɔ aplɛ ɛ, xe axwa mlɔ ɛ. 2Mlepleni isu ya lipoe kakaa, mlayɔ ni ɔna mɛ, tɔ mlaplɛ litɔ kese. Mlabasɛ mlɔ kulɔlɔɔ, lɛ mlakíyeʋi isu u, xegi banɔdzedze ba bɛta kese e. 3Mlekeni edi tɔ likpɔkpɛkpɛ lɛ lize ní mlɔ kusi kiliɛ gi Aya yɛ Ɔfuɛfuɛ nɔ ɛki kusuyɔ liɔ ɔ, gi kwinya mlɔ ɛkpɛ likpɔ ɛ. 4Kisugya tile ni Ɔfuɛfuɛ tole bilɛ, ŋwisi kiliɛ gi kudeonudidi tule e, gi kɔ Aya axwa mlɔ akɔ kulɛ ɛ. 5Ɔkaɛ tole ɔlɛ, kuziŋa tule, kunikpɛkpɛ tule; 6Aya tole gi onu Ɔka ki blɔ petee yɛ ɔlɛ ɛ, lɛ yɛ onu Ɔkaɛ, gi ɛɛwa axwɛ na gani blɔ petee me e, xe ɔlɛ ní blɔ mɛ ɛ.
7Pɔ̀ ki blɔ mɛ ɔkakaa ɛ, bɛki blɔ lipomepɛpɛ ŋwisi kiliɛ gi Kristo alɛ bɛ ɛ. 8Kiliɛ gi bɛŋwlimi kpɛ Aya yɛ liboe le me si,
“Agi atrɛ ní lifunu ne kaʋa ke e,
atsini banɔ vuvu ba kpaŋu kɔpɔni isu ya,
lɛ aki banima bidɔ kɔkɔ ʋɛ ɛ.”
9Abla ɛ “emu atrɛ kaʋaa,” lɛ ese linu si kitɛ ɛ? Lɛ ese linu si kutɔpu yɔ ɛ, eple atrɛ ní kesea odzudzu klɔ ké. 10Lɛ loso e, ɔniliɛ klɔ gi yɛ eple aba ɛ, yɛ ke emu atrɛ ní ayɛɛ mɛ lɛ adɔ lifunu ne aza a, tɔ yɛ kaʋaŋaa kana ní lifunu ne, ni kesea aʋa ani kesea ese e. 11Yɛ aki banima bidɔkɔkɔ ʋɛ, yɛ edu banɔatɔ tɔ beze banɔkpɛkpɛ, batɔ tɔ beze beboedoplɛ, batɔ tɔ beze banama gi bizɛɛpani liboe gbã nɛ ɛklanɔ ɔ, batɔ tɔ bedi baʋaziŋa ba ni Liboe Gbã nɛ badɔbasɛ ba aʋa. 12Abitɛ lɛ nite tɔ yikɔ ɛlulɔ Aya yɛ banima ɛki Aya kusumu yo, tɔ Kristo yɛ baʋaziŋa ba gi benu Kristo yɛ kisugyaɛ biatsi tɔ biamɔ kigagla a. 13Kɔzɛna ni lipoe lɛ gi blɔ ɔ pɔ́ kwiadzi kidɔ tile ní blɔ kuziŋaa ni blɔ kuboeteo ní Aya Yebi ye me e; lɛ kwiatsi gi kwiazɛ Kristo yɛ kizezee me petee e. 14Lɛ loso e, kutraze banuvɔ tɔ ɔ. Kútraze ŋwisi keniaʋa ohu u, gi kuni yo akpɔ la loo asia na kudɔbasɛ liwɔ gagla lɛ, liazefu klanɔ ɔ, lɛ banama gi bizɛbasɛ asia na ɛ batrátani blɔ kumeno o, xe kwiazi asia na aʋa ŋa tɔ ɔ. 15Boŋu i, gani anukwarɛɛ kupaniɔ mɛ ɛ, ní kulɔlɔ Ɔfuɛfuɛ nɔ mɛ ɛ, lilɛ si kwiatsi ní kapɛ kakaa mɛ kí Kristo o, gi yɛ onu litukpo le e. 16Dɔni yɛ kɔ ɛ, isu ya kapɛ kakaa kɛkpɛ likpɔ, lɛ ika lɛ ivu kapɛ kakaa ɛkpɛ likpɔ ní ka itsaklɔ. Loso xe kapɛ kakaa kɛwa ka axwɛ na a, kiliɛ gi liziã ɛ, ɔnɔse lo izɛmɔ kigaglaɛ gani kulɔlɔ mɛ ɛ.
Ligbã́zeze ŋwisi Aya yɛ bebi kinɛ ɛ
17Lɛ loso mɛɛsi mlɔ ní Aya linyi ne me e, lɛ mɛɛtrɔ likla lɛ aʋa ɛki mlɔ si, mledi mumɔ tɔ mlakítrɛ ní lɛ aʋa eze ligbã́ ŋwisi banama gi béte Aya a, xe ba begyodi ʋa bénu kididɔ ɔ, 18lɛ ba kuboesenu yo kwidɔ litumu u. Ɔŋakɔ ɔma kí ba ní ligbã́ɛ nɛ gi Aya izɛɛkɔ mɛ ɛ, lɛ ese linu si, ba pɔ́ béte liboe, lɛ ba batu ʋa mɛ bali gagla a. 19Béte kuye tɔ ɔ; lɛ bɛyurɔ isu ya ɛki eboe zimizi ni anyaniboe kakaa ni kupɛpɛ si bɛɛbitɛ sani nite e.
20Aní lɛ mlɛkpasi ní Kristo su u! 21Agi mlenu yɛ onu tututu u, xe mlekuni yɛ kude e, bɛbasɛ mlɔ anukwarɛɛ liɛ gi ɔlɛ ní Yesu me e. 22Lɛ loso e, bɛbasɛ mlɔ si mlayurɔ mlɔ ligbã́ koko le gi liki si mleeze kiliɛ ɛ, gi mlɛpɛ ɛ, ligbã́ koko le gi lɛ liizizi kɔkpɛ lɛ kupɛpɛ zimizi yo o, gi kwimeni mlo o, xe kwiki si mlɛlila ɛ. 23Mlaki tɔ mlɔ ina nɛ ni mlɔ begyodi ʋa bidzi bidɔ vuvũ, 24atɔ mlakɔ isu vuvũ akpɛ ŋwisi liwu kinɛ ɛ, gi lɛ bɛbitɛ ní Aya yɛ kilɛlɛɛ mɛ ɛ, xe libu isu ya ɛbasɛ ní anukwarɛɛ ligbã́ nɛ mɛ ɛ, gi ligyɔ ɔ xe lidra ɛ.
25Mlakísɛ asia tɔ ɔ! Ɔnɔ kakaa odo anukwarɛɛ ki yɛ ɔhanuglɔ ɛ, lɛ ese linu si blɔ petee kunu kupɛ kí kisugya tile e. 26Xe mlɛmɔ kusuyeʋi i, mlakíki tɔ kugbani mlɔ kpɛ eboe zimizi me e, lɛ mlakíki tɔ liwo le liku ní mlɔ kusuyeʋio aʋa a. 27Lɛ mlakíki ozimizi ye kudeonu u. 28Banama gi bizezuru i, bamɔni kuzuru tɔ bawa axwɛ tɔ beze ligbã́ gbã aki isu, tɔ batani bazianete ba kupɔnɔ ɔ.
29Mlakíki eboe zimizi atɔtɔ edo ní mlɔ onu, pɔ̀ eboe gbã ko, la klɔ gi aaki kupɔnɔ ɛ, tɔ eboa la gi mlaapani i, aabitɛ eboe gbã aki banama gi bɛɛta mlɔ kutu i. 30Lɛ mlakíkpɛ Aya yɛ Ɔfuɛfuɛ nɔ ní asigaga mɛ ɛ; gi lɔ Aya ɔkɔ akpɛ mlɔ gyesi ye ki liwe lɛ gi aabu mlo e. 31Mlebú kuyeʋiyeʋi kakaa, kusuyeʋi gagla, avitɛ, banɔ su kuzizizizi ani liboe zimizi kakaa azanɔ. 32Boŋu i mlapɛ lipo me tɔ mledi mlɔ ahanuglɔ ba asigaga, tɔ mlakɔ eboe akyɛ mlɔ ahanuglɔ ba kiliɛ gi Aya akɔ akyɛ mlɔ ní Kristo me e.",https://www.bible.com/bible/1982/EPH.4.AVN
EFESO 5,"Mleze ligba ɛ nɛ gi Aya apɛ ɛ
1Agi mlenu Aya yɛ bebi ba gi alɔ koŋ i, mlekeni edi tɔ mlakpasi yɛ ligbãzeze ne. 2Mlaki kulɔlɔ kugbani mlɔ ligbã nɛ, kiliɛ gi Kristo alɔ blɔ ɔ, xe etse ni blɔ litukpo e. Akɔ yɛ ligbã́ nɛ aki Aya ŋwisi bidɔkɔkɔ ni bidɔ pɔʋi pɔʋi flafla gi biku Aya aŋu kinɛ ɛ.
3Agi mlenu Aya yɛ banɔ ɛ, líma si mlapani ní adzɛ ni enyimeboe loo anyaniboe atɔtɔ loo kimbikyikyi itɔtɔ su ní mlɔ kusi. Lɛ ese linu si eboa la ya elu égyeni Aya yɛ banɔ dradra ba a. 4Lígyeno si mlazɛɛpani eyekuboe loo anyaniboe loo anukpaboe loo mlazɛɛkpɛ atsɛ́ɛ dovo. Boŋu i, mledo Aya ɖase e. 5Lilɛ si mlete si banama gi benu bahasi nɛ, loo banama mɛ gi kumɔdramɔdra kulɛ loo banama gi bizɛɛza kimbi i, batrámɔ ɔŋakɔ ní Kristo ni Aya yɛ Kukusi yo me e. Ɔniliɛ gi izɛɛza kimbi i, onu ɔbusumu.
6Mlakíki ɔnɔnɔ omeni mlo ni asasaboe; lɛ ese linu si ɔkpɛ la ya elu loso Aya kusuyeʋio kwiaba banama gi baʋínu kutu iki yɛ ɛ aʋa. 7Lɛ loso e mlakíkpɛ ɔha ni banɔaklɔ ba elu u.
8Kutɔpu yɔ ɛ, mlɔ tutɔ fɛ mleze ní litumu me, pɔ̀ gi mledzi ɔkaɛ yɛ banɛ ɛ, mlalɛ ní kuklekle me. Lɛ loso mleze ligbã́ ŋwisi banɔ gi benu kuklekle me banɔ ɔ, 9lɛ ese linu si banama gi balɛ ni kuklekle me e, ba esebi la enu agbã̀, ba bede ʋa bizɛɛgyɔ, lɛ bizeedo anukwarɛɛ. 10Banama gi balɛ ní kuklekle me e, bizɛɛkpasi kidiliɛ gi kizeeku Ɔkaɛ aŋu i. 11Mlakíkpɛ ɔha ni litumu ne me bidɔ mɛ ɛ, gi banima bizɛɛbitɛ ɛ. Boŋu i, mlebu ʋe edono ní kuklekleo onu. 12Linu liyeyeboe si tɔ bapani ní kikpokpo me kiboebitɛ liɛ gi banama a, gi baʋínu kutu i, bizɛɛbitɛ su. 13Lɛ xe bɛmani kidɔ kakaa ní kuklekleo onu i, kɔ ba kizezee me ɔtutɔ lɔ kiŋwui. 14Lɛ ese linu si kuklekle kuzɛɛkɔ si kidɔ kakaa gi bebu ibasɛ ɛ, kizɛŋwi mɔmɔɔmɔ. Lɛ loso bɛpani si,
“Nyime, wɔ liɛ gi wɔɛdɔ sra sɛ ɛ,
tɔ yɔ dɔni kutse me,
atɔ Kristo aakle bali wɔ aʋa.”
15Lɛ loso mledi mumɔ kiliɛ gi mlalɛ ligbã́ nɛ ɛ. Mlakíze ŋwisi banɔ gi béte liboe e, boŋu i ŋwisi banɔ gi bete liboe e. 16Mlawa lipoe kakaa ɛlɛ gi mlɛmɔ ɛ su axwɛ, lɛ ese linu si lipoe zimizi lɛ ya. 17Mlakíze kunukpaʋi i, boŋu mlekeni edi tɔ mlete kidiliɛ gi kinu Ɔkaɛ yɛ kupɛpɛɔ ɛ. 18Mlakíŋwɛ kuda gi kwizizi mlo o; boŋu i, mlaki tɔ Aya yɛ Ɔfuɛfuɛ nɔ oze ní mlɔ aʋa. 19Mlaka sika sɛ ni mlɔ ahanuglɔ ba gani isɔlidzi kukpɔ̀kpɔɔ̀ idzi nɛ ani Ɔfuɛfuɛ nɔ mɛ idzizaza mɛ; mlaza idzi isɔlidzi aki Ɔkaɛ ni kukpɔ̀kpɔɔ̀ dɔni mlɔ ina nɛ mɛ. 20Ní blɔ Ɔkaɛ Yesu Kristo linyi ne me e, mledo Aya blɔ Ɔkaɛ ɖase lipoe kakaa ní kidɔ kakaa mɛ.
Paulo agba benyime ba ni ba bedzɛ ba
21Mlakpɛ litukpo kese aki mlɔ ahanuglɔ ba ɔkpɛ gi mleese Kristo loso o.
22Badzɛ ba, mlepleni isu ya ki mlɔ benye ba ŋwisi kiliɛ gi mlepleni isu ya aki Ɔkaɛ kinɛ ɛ. 23Lɛ ese linu si onyimee yɛ onu ɔdzɛ yɛ litukpo le, ŋwisi kiliɛ gi Kristo onu litukpo ní ɔsɔli ha lɔ onu kinɛ ɛ. Lɛ Kristo ɔtutɔ yɛ onu ɔsɔli ha lɔ gi onu yɛ kisugyaɛ lɔ litukpo le, lɛ yɛ ebu ɔsɔli ha lɔ ɔ. 24Lɛ loso bedze ba, lilɛ si mlakpɛ litukpo ni mlɔ benye ba ese ní kidɔ kakaa mɛ, ŋwisi kiliɛ gi ɔsɔli ha lɔ eepleni isu ya ɛki Kristo kinɛ ɛ.
25Benye ba a, mlalɔ mlɔ bedze ba kiliɛ gi Kristo alɔ ɔsɔli ha lɔ ɔ, xe akɔ yɛ ligbã́ nɛ akyɛ ɛ, gi etse ní ɔha lɔ litukpo e. 26Abitɛ lɛ nite tɔ yidra ɔsɔli ha lɔ su ɛki Aya gani yɛ liboe le me, adra lɔ su ŋwisi kiliɛ gi bizeewloni ɔnɔ ni kuni i, 27tɔ yidzini ɔsɔli ha lɔ ɛki isu ya ní lɔ kupedi yo me e, ɛdra lɛ kesetata atɔtɔ káma lɔ su u, gi liŋwi itɔtɔ líma lɔ su u, lɛ lɔ ɔkɔkɔ kyɛ ɔ́sunya a. 28Nite ke lilɛ si benyime ba balɔ ba bedze ba kiliɛ gi bɛlɔ ba tutɔ ba isu ya a. Onyime gi alɔ yedze e, alɔ yɛ kisugya ɛ. 29Ɔnɔnɔ ɔʋítrɔ yɛ ɔtutɔ yɛ kisugyaɛ ofu u, boŋu i izɛɛgani yɛ isu ya lɛ izeedi yɛ kisugyaɛ aʋa, kiliɛ gi Kristo izɛɛbitɛ ki ɔsɔli ha lɔ ɛ; 30lɛ ese linu si kunu yɛ isu ya bidɔ ɔ. 31Kiliɛ gi bɛŋwlimi kpɛ ní Aya yɛ liboe le keplekpaa mɛ si, “Lɛ ya loso, onyime aayurɔ yɛka ni yene lɛ aakpɛ likpɔ ni yedze e, lɛ ba tiaʋa biadzi kisugya tile.” 32Liboe kpokpo dzudzu lilɛ ní liboe lɛ ya mɛ, gi mɛɛpani i, lɛ ese si linu Kristo ni ɔsɔli ha lɔ su liboe. 33Pɔ̀, lihali mlɔ fɛ; onyime kakaa ɔlɔ yedze ŋwisi yɛ ɔtutɔ yɛ isu ya kinɛ ɛ, lɛ ɔdzɛ kakaa ɔkpɛ kubùbù ní yenye su.",https://www.bible.com/bible/1982/EPH.5.AVN
EFESO 6,"Paulo agba Bebi ba ni ba Bapɔnɛ ba
1Banuvɔ ba, linu si mlenu mlɔ bapɔnɛ ba igbè tɔ mlebù ba, lɛ ese linu si lipɛ lɛ nite lilɛ si mlabitɛ ɛ. 2“Kpɛ kubùbù ní wɔka ni wone su” lɛ linu ɔsã tɔpu nɔ gi kakáplɛ kalɛ apɔni lɔ ɔ: 3“tɔ liadɔ ní lɛ aʋa ɛki wɔ, atɔ wɔaze ligbã́ gblamadza ní kesea aʋa.”
4Mlɔ bapɔnɛ ba, mlakíkpɛ mlɔ bebi ba kusuyeʋi i. Boŋu i, mlagani ba nì bagbágba ni kuhehe ní ɔsã onu kiliɛ gi Ɔkaɛ apɛ ɛ.
Banɔdzidzi ba ni ba Baka ba
5Mlɔ banɔdzidzi ba ɛ, mlenu kutu aki mlɔ kesea aʋa baka ba ni lifu ani kusugu; lɛ mlabitɛ lɛ ni mlɔ ɔna nɔ petee, ŋwisi Kristo yɛ mleesumu kinɛ ɛ. 6Mlakízɛɛbitɛ lɛ xegi bedi mlo ko o, lɛ ese linu si mlɛpɛ si mlɛɛmɔ kukpɔ̀kpɔɔ̀ ɛdɔni ba kɔ; boŋu i nì ɔna petee, mlabitɛ kidiliɛ gi Aya apɛ ɛ, lɛ ese linu si Kristo yɛ banɔdzidzi mlenu. 7Mlawa mlɔ axwɛ na ni isami, ŋwisi Ɔkaɛ mleesumu kinɛ ɛ, lɛ aní banɔ ko mleesumu u. 8Mlaplɛ aŋu si Ɔkaɛ aatsa liʋɛ ki ɔnɔ kakaa, ɔnɔdzidzi loo ɔnɔ gi ɔlɛ yɛ ɔtutɔ yɛ isuwla mɛ, ní axwɛ gbã na gi awa onu u.
9Baka ba, mlabitɛ niteme ke aki mlɔ banɔdzidzi ba, atɔ mlamɔni ba lifu ne kukpɛ. Mlaplɛ aŋu si mlɔ ni mlɔ banɔdzidzi ba ɛ, mlenu Ɔka tole ní lifunu ne yɛ banɔ, yɛ gi izɛɛxwa litsi ni ɔnɔ kakaa aŋu mɛ modi i.
Paulo asi Baʋaziŋa ba si Bakpɛ Ɔfuɛfuɛ nɔ mɛ Kigũ yɛ Awu la
10Tɔ migù mɛ liboe le e, ze kigagla ní Ɔkaɛ mɛ lɛ ese linu si yɛ kigaglaɛ ki srɛ ɛ. 11Kpɛ bidɔ mɛ petee gi Aya aki wɔ ŋwisi ɔguta awu gi izeekpo ye kinɛ ɛ, tɔ wɔatani kulɛɛ ní ozimizi ye edeke la onu. 12Lɛ ese linu si kuʋíta kigũ ni banɔ ɔ, pɔ̀ ni litukpo me gagla ifuɛfuɛ ní lifunu ne kelea mɛ ɛ, baʋaŋa ba, banama gi bedi izekɔ ni liwɔ lɛ mɛ ɛ, bigagla ʋɛ ní kele zimizia lia ya mɛ, ifuɛfuɛ zimizi nɛ gi ilɛ ní kelea lia litumu ne me e, ni ifuɛfuɛ zimizi ne ní lifunu ne. 13Lɛ loso kpɛ Aya yɛ kigũ yɛ awu ala petee gi aakpo wɔ ɔnɔse lo e, abla! Atɔ xe liwe zimizi ne lina ɛ, wɔatani ahwafiɔnɛɛ yɛ axwɛwawa la onu kulɛ ɛ, lɛ ní kigũ yɛ kede e, wɔatani kulɛ ní wɔ ɔlɛɛ klɔ ɔ.
14Lɛ loso e, bla tɔ lɛɛ, tɔ nya wɔ kasɛa mɛ ni anukwarɛɛ ŋwisi kasɛmɛ ɔnyagbe kinɛ ɛ, tɔ kɔ ligbã́ gi lɛ kude kwigyɔ ɛ, ŋwisi wɔ kakɔ mɛ liwu gi liakpo wɔ kakɔa mɛ kinɛ ɛ. 15Kpɛ kublabla ki kusuyɔɔ Liboe Gbã nɛ kupaniɔ ŋwisi wɔ afɔkpa ʋa kinɛ ɛ. 16Lɛ lipoe kakaa ɛ, vu wɔ kuziŋaa ŋwisi bidɔ gi wɔakɔ nì asia na itrɛɛ nɛ gi iisɔ ŋwisi kifu kinɛ ɛ, gi ozimizi ye aata ɛ. 17kɔ wɔ kubúbú yo kume ŋwisi wɔ akatsaloglo ye kinɛ ɛ, atɔ kɔ Aya yɛ liboe le ŋwisi wɔ ihɛ gblamadza yɛ gi Ɔfuɛfuɛ nɔ aaki wɔ ɛ kinɛ vu ni wɔ ɔwla ʋla lɔ. 18Bitɛ la ya petee ní Aya kuxwaxwa mɛ, ki Aya kupɔnɔ ɔ. Xwa Aya lipoe kakaa, kiliɛ gi Ɔfuɛfuɛ nɔ aagbani wɔ ɛ. Lɛ loso ze ni aŋu tɔ wukíki litukpo lipoe tɔtɔ ɔ; xwa Aya lipoe kakaa ki Aya yɛ banima petee.
19Mlaxwa Aya ní mɛ onu, tɔ Aya ɔki mɛ liboe le e, xe malɛ ní kublabla mɛ si mipani i, atɔ mipani lifumose tɔ mibu Liboe Gbã nɛ eboe kpokpo la kubasɛ. 20Kɔkpɛ liboe lɛ ya loso menu Kristo yɛ ɔnɔ kpɛkpɛ! Pɔ̀ abla, ɛ malɛ ní ligba a. Mlaxwa Aya tɔ mitani kulɛɛ tɔ mipani liboe le lifumose kiliɛ gi linu si lize e.
Paulo ni Baʋaziŋa ba Bɛtsisi ba Kunɔpaniɔ.
21Blɔ onemi Tixiko gi malɔ ɔ, gi onu ɔnɔsumu ní kuziŋaa mɛ ki Ɔkaɛ axwɛ na ɛ, aasi mlɔ eboe la pɔ́ ní mɛ su u, atɔ mlate kilɛlɛ liɛ gi malɛ ɛ, ni kidiliɛ gi mɛɛbitɛ ɛ. 22Lɛ loso mɛɛkpɛ yɛ ɛtsisi mlɔ tɔ ɔsi mlɔ kiliɛ gi blɔ petee kulɛ ɛ, ani tɔ ɔkpɛ mlɔ kigagla.
23Atɔ Aya gi onu Ɔka a, ni blɔ Ɔkaɛ Yesu Kristo baki benemi baʋaziŋa ba petee kusuyɔ, ni kulɔlɔ ani kuziŋa. 24Atɔ Aya yɛ lipomepɛpɛ nɛ lize ni banama petee gi bɛlɔ blɔ Ɔkaɛ Yesu Kristo ni ba ɔna nɔ petee e.",https://www.bible.com/bible/1982/EPH.6.AVN
FILIPI 1,"1Mɛ Paulo ni Timoteo gi kunu Kristo Yesu yɛ banɔsumu ba ɛ, blɔ kwiiŋwlimi keplekpaa lia ya;
ɛki Aya yɛ banima pɔ́ gi bɛkpɛ likpɔ ni Kristo Yesu u, kɔpɔni baʋaziŋa ba baka ba ani ɔha lɔ banɔpɔnɔ ba gi bali ní Filipi i;
2Tɔ Aya blɔ Ɔka ni Ɔkaɛ Yesu Kristo baki mlɔ lipomepɛpɛ ni kusuyɔ.
Paulo axwa lɛ edo Aya ɖase e
3Mizeedo Aya ɖase ní mlɔ litukpo lipoe kakaa ɛ lɛ gi maplɛ aŋu ní mlɔ aʋa ɛ; 4lɛ lipoe kakaa gi maxwa Aya ní mlɔ petee litukpo e, mizɛɛbitɛ lɛ ni isami, 5kɔkpɛ kiliɛ gi mlɛpɔni mɛ gi mamani mlɔ Liboe Gbã nɛ dɔni liwe tɔpu nɛ aʋa gakɔna ni abla ɛ. 6Lɛ maka lɛ aʋa si Aya a, gi yɛ ekpese axwɛ gbã la ya ní mlɔ mɛ ɛ, aatrɛ ní lɛ aʋa kɔzɛna ni la ɔgù kɔ ní liwe lɛ gi Kristo Yesu aadzi ba aʋa a.
7Lɛ loso lipɛ ɛki mɛ si mizebù mlɔ su u, lɛ ese linu si mlakpasi ní mɛ ɔna nɔ mɛ ɛ. Lɛ mlɔ petee mlakpasi ní Aya yɛ lipomepɛpɛ nɛ mɛ ni mɛ ɛ, xegi ligba malɛ ɛ, loo gi malɛ ní mɛ ɔtutɔ mɛ isuwla mɛ ɛ, xe meebu liboe gbã nɛ onu i. 8Aya aaŋa katsalia ɔki mɛ si, lilɛ lɛ mɛ, xe mapani si meegyo mlɔ petee edi i, nì kulɔlɔ ŋwisi kiliɛ gi Yesu Kristo alɔ mlɔ kinɛ ɛ.
9Maxwa Aya si mlɔ kunɔlɔɔ kwiazetsi pɔnɔ, tɔ mlate liboe ni tɔ mlaanu eboe ese mɔmɔmɔ, 10atɔ mlaakya kidiliɛ gi kinu ki gbãɛ ɛ, lɛ mlɔ su adra a, lɛ lipɔŋaŋa ɛtɔtɔ lítraze ní mlɔ su kɔzɛna ni liwe lɛ gi Kristo aadzi ba ɛ. 11Tɔ mlɔ ligbã́ nɛ mɛ bede ʋa biagyɔ ŋwisi kiliɛ gi Yesu Kristo ko aatani kukɔ kinɛ ɛ, ki Aya yɛ kusudraa ni yɛ kukpɔ̀kpɔ̀.
Kristo me kuzeze
12Mɛ benemi ba, mapɛ si mlete si, eboa la gi ɛba mɛ aʋa ɛ, la ɛpɔni Liboe Gbã nɛ lɛ ɔtɔ kutrɛtrɛ. 13gani lɛ mɛ ɛ, kekusipea bepepe ba pɔ́ ani banɔ gɔgɔ ba gi bali ní ya ɛ, betè si malɛ ligba lɛ ese linu si menu Kristo yɛ ɔnɔsumu u. 14Lɛ mɛ ligba lɛ kuzezeo kwiki benemi glegle ba ɔna ní Ɔkaɛ mɛ, lɛ bɛɛpani Liboe Gbã nɛ nì ɔna lifumose e lipoe kakaa.
15Lilɛ ní lɛ mɛ si banɔatɔ bɛpani Kristo su kɔkpɛ kaŋuza ni eboe hehe, pɔ̀ banɔatɔ fɛ ɛ, bɛɛpani nì ɔna gbã. 16Banama gi bɛɛpani nì ɔna gbã ɛ, bɛbitɛ nite nì kulɔlɔ, lɛ ese linu si betè si Aya aki mɛ axwɛ si miŋwlɛ liboe gbã nɛ litukpo. 17Ba tɔpu ba ɛ, baʋíbu Kristo su ni ɔna gbã a, pɔ̀ dɔni ba ɔtutɔ ba bidɔpɛ́pɛ mɛ ɛ; begyo le edi si biamani kedu yɔyɔ ní mɛ su tɔ mimɔ kinie sanɔ gi malɛ ligba lɛ ɛ.
18Pɔ̀ líziã! Isami iku me kɔkpɛ gi bɛɛsɔli Kristo ní kude kakaa onu i, xegi gani kude nyani nyani onu loo gani kude gbã onu kyɛ ɛ, isami iaze kume. 19lɛ ese linu si mete si gani mlɔ Aya kuxwaxwa mɛ ɛ, ani kupɔnɔɔ gi kwidɔ Aya yɛ Ɔfuɛfuɛ nɔ klɔ gani Yesu Kristo aʋa ɛ, liboe lɛ gi liba mɛ aʋa ɛ, liadzi ɔwlamɔmɔ ki mɛ. 20Mapɛ koŋ lɛ meedi kudeonu si kuye kútraku me e, lɛ ɔna aaze mɛ lipo si gani mɛ aʋa ɛ, banima biakpɔ Kristo yɛ linyi ne ní mɛ mɛ̀, xegi metse loo malɛ ligbã a. 21Lɛ ege kinu ligbã́ nɛ ɛ? Ki mɛ xunyɔ ɛ, tɔ mize ligbã́ ɛ, binu Kristo pɔ̀ xe metse e, binu libibubu iki mɛ ɛ. 22Kɔ xe malɛ ligbã́ ɛ, liaki si maawa axwɛ gbã, pɔ̀ kɔ liwoli maavu kɔ̀ ɛ? Méte. 23Malɛ ní begyodi tiaʋa kusi, Mapɛ vevee si misɛ ní kelea lia mɛ tɔ mizeeze ni Kristo, gi lipɛ sanɔ kura a; 24pɔ̀ kɔkpɛ mlɔ loso e, liziã si mize ligba a. 25Maka lɛ aʋa lɛ mete si maaze. Maaze ni mlɔ petee, tɔ mipɔni mlɔ ki ɔtɔ kutrɛtrɛ tɔ mlaamɔ isami ní kuziŋa mɛ, 26atɔ xe maba mlɔ klɔ dzɛ ɛ, mlamɔ isami glegle ní Yesu Kristo me kɔkpɛ mɛ loso.
27Abla ɛ liveve le linu si mlɔ ligbã́zeze ne lize ŋwisi kiliɛ gi Kristo su Liboe Gbã nɛ lipɛ ɛ, atɔ xe maatani mlɔ kumɔ loo xe máma a, xe kinu menu mlɔ onu kyɛ ɛ, maate si mlalɛɛ mumɔ ní Ɔfuɛfuɛ tole me, gi mlɛŋwlɛ ŋwisi ɔnɔ tole ki kuziŋaa ni Liboe Gbã nɛ ɛ, 28mlakíse mlɔ ahwafianɛ ma. Ɔna oze ní mlɔ lipo lipoe kakaa, lɛ ya liabasɛ ba si Aya aakyrɔ ba, pɔ̀ mlɔ kɔɔ Aya aabu mlo, lɛ ese linu si Aya yɛ atráki mlɔ kaʋaŋaa a. 29Lɛ ese linu si bɛki mlɔ kudeonu ní Kristo linyi ne me aní si mlazi yɛ aʋa aŋa tètè ko, pɔ̀ tɔ mlamɔ ɔzia nɔ aki yɛ ɛ. 30agi mlɔkyɛ mlɛta kigũ yɛ ɛ, kigũi liɛ gi kɛ mlɛmɔ si mazɛɛta a, xe abla kyɛ ɛ, mleenu si mɛɛta ɛ.",https://www.bible.com/bible/1982/PHP.1.AVN
FILIPI 2,"Mlakpasi Kristo yɛ kusububɔɔ
1Xe mlɔ ligbã́ nɛ ní Kristo me e, lizɛki mlɔ kigagla a, xe yɛ kulɔlɔɔ kuzɛɛyɔ mlɔ ina nɛ ɛ. Xe mlalɛ likpɔkpɛkpɛ mɛ ni Aya yɛ Ɔfuɛfuɛ nɔ ɔ, lɛ xe mlezedi mlɔ ahanuglɔ ba asigaga a, loo mlɛzɛplɛ litɔ kese ɛki ba, xe mlezenu kuyeʋiyeʋi ki ba ɛ, 2kɔlɔ mlaki tɔ mɛ isami nɛ ina gani mlɔ kuzeze ŋwisi ɔnɔ tole gi yɛ begyodi ʋa benu tule e, xe yɛ kulɔlɔɔ kunu tule e, xe yɛ esobo la ni yɛ batrɔtrɔ ʋa kyɛ binu tule e. 3Mlakíbitɛ kididɔ ŋwisi mlɔ ko mlɛsate loo ní kusufeke mɛ boŋu i, mlepleni isu aki mlɔ ahanuglɔ ba, lɛ mlakɔ lɛ lipoe kakaa si banɔ dzedze ba bɛpɛ ɛ sani mlɔ ɔ. 4Mleze ni aŋu ní mlɔ ahanuglɔ ba bapɛ́pɛ ʋa su, aní mlɔ banɛ ma tete e.
5Lilɛ si mlɔ kiboebitɛɛ kize ŋwisi Kristo Yesu kiniɛ.
6Aya kilɛlɛɛ mɛ kize yɛ awla lipoe kakaa
pɔ̀ ɔ́kɔ lɛ si lilɛ si yɛ ni Aya basɔ̀ ɔ,
7Boŋu ní yɛ ɔtutɔ yɛ kupɛpɛ onu i, epleni isu ya
gi akɔ ɔnɔsumu kilɛlɛɛ mɛ ɛ, gi bɛpɔ yɛ ɛ,
xe bɛmɔ ɔnɔgbagbe kizeze me ní yɛ su i.
8Epleni isu ya,
lɛ enu kutu kɔtsini kutseo me,
kɔzɛna ni osetsase lo su kutseo me ke.
9Lɛ loso Aya emuni ye atsini ɔgyɔgyɔ klɔ ke,
lɛ akɔ linyii nɛ gi likeme sani linyi kakaa ɛ, aki yɛ,
10atɔ xe bɛxwa yɛ linyi ne e, banima biadu aklamasi kese aki yɛ.
banama gi bali ní lifunu ne ni banama gi bali ní kesea aʋa a, ani banama gi bákpasi ní kesea ese e,
11atɔ ɔnɔ kakaa aadra lɛ mɛ si, Yesu Kristo yɛ onu Ɔkaɛ,
ki Ɔka Aya yɛ kusudraa.
Mlekle ŋwisi badzidziebi ní kelea mɛ
12Lɛ loso mɛ baʋia dimɛnɔ ba, kiliɛ gi mlezenu kutu lipoe kakaa a, aní lipoe lɛ gi meze ní mlɔ su tètè e, pɔ̀ abla gi máma ni mlɔ su kyɛ ɛ, liziã si mlatrɛ ní lɛ aʋa ki mlɔ kubúbú yo ni lifu ni kusugu. 13Lɛ ese linu si Aya yɛ onu ɔniliɛ gi yɛ ɛɛwa axwɛ na ní mlɔ mɛ ɛ, si tɔ mlapɛ̀ ani tɔ mlabitɛ kidiliɛ gi apɛ si mlabitɛ ɛ.
14Mlabitɛ kidɔ kakaa tɔ kutɛ̀tɛ̀ ni eboe hehe akíze ní lɛ mɛ ɛ. 15Atɔ mlaadzi bebi dradra gi kutɛnɔ kútraze ní ba su u, Aya yɛ bebi ba, gi kesetata káma ní ba su u, gi balɛ ní kele nyani nyani ni banɔ zimizi kusi i, atɔ mlaaze banama gi bizeekle ŋwisi badzidziebi ní lifunu ne me kinɛ ɛ. 16Atɔ mlaki ba ligbã́ nɛ liboe le e, xegi mlɛtani la ya kubitɛ ɛ, maadɔ isu ya ní liwe lɛ gi Kristo aaba aʋa a, lɛ ese linu si liabasɛ si mése pluplu loo wa lixwɛ fiteete. 17Kɔ xe bɛbali mɛ ika lɛ ɛ, ŋwisi kuda gi bɛkɔ edo igbè, ni kidiliɛ gi mlɛɛki Aya a, kɔkpɛ gi mlɛzi yɛ aʋa ɛɛŋa loso e, isami iaku me lɛ mɛ ni mlɔ pɔ́ kwiamɔ isami i. 18Niteme ké lilɛ si isami iku mlo, lɛ mlaamɔ isami ni mɛ ɛ!
Timoteo ni Epafrodito
19Lɛ meedi kudeonu si i, xegi Ɔkaɛ Yesu apɛ́ ɛ, maakpɛ Timoteo tsisi mlɔ kpekpemii, tɔ mɛfɛ isami iaku me, xegi menu mlɔ onu i. 20Lɛ ese linu si ɔnɔnɔ ɔ́ma ní mɛ awla ŋwisi yɛ gi akɔ litɔ lɛ mɛ aki mlɔ kupɛpɛ ɛ; 21lɛ ese linu si banɔ dzedze ba petee, ba isu linɛ ko beebemi, lɛ ɔ́tɔtɔ ɔ́kɔ lɛ mɛ ɔki Yesu Kristo yɛ liboe le e. 22Lɛ mlɔ tutɔ mlete kiliɛ gi abasi isu ya ɛ, kiliɛ gi ŋwisi obi ni yɛka kinɛ ɛ, awa axwɛ na nì mɛ ɛki liboe gbã nɛ ɛ. 23Lɛ loso meedi kudeonu si maatsisi yɛ kyɔŋ xegi lɛ mɛ lidra ɛki mɛ ɛ, kiliɛ gi eboe la aaze ki mɛ ɛ. 24Mazi lɛ aʋa aŋa si mɛ ɔtutɔ maaba mlɔ klɔ kpekpe e.
25Lɛ megyo le edi si liziã si midzini Epafrodito tsisi mlɔ, onu mɛ onemi, ɔhanɛ ɔxwɛwa, ni ɔʋatrɔ ɔguta, ani mlɔ ɔnɔ kpɛkpɛ gi mlɛtsisi si ɔzeedi mɛ baziazia ʋa aʋa ɛ. 26Lɛ ese linu si linu yɛ kupɛ́pɛ si yimɔ mlɔ petee, lɛ liwa axwɛ ní yɛ aʋa si, mlenu si yɛ adɔ kunya a. 27Lɛ anya adɔ kunya a, gi etse kloe e; pɔ̀ Aya edi yɛ asigaga a, lɛ aní yɛ tete e, pɔ̀ edi mɛ fɛ asigaga a, tɔ mikínu kuyeʋiyeʋi i trɔ kuyeʋiyeʋi aʋa a. 28Lɛ loso matrɔ lɛ, si maatsisi yɛ kyɔŋ, tɔ xe mlɛmɔ yɛ ɛ, mlaamɔ isami dzɛ, atɔ mɛ fɛ mɛ kàŋuganɔa kiati ka aʋa a. 29Lɛ loso e, mlazi yɛ ní Ɔkaɛ linyi ne me ni isami, tɔ mlakpɛ kubùbù ní banɔ ba ya elu su. 30Lɛ ese linu si etse kloe, gi akɔ yɛ ligba nɛ aki Kristo yɛ axwɛwawa la a, gi azɛɛki mɛ kupɔnɔ uliɔ ɔ, gi mlɔ ɔtutɔ mlátani mɛ kukɔ ɛ.",https://www.bible.com/bible/1982/PHP.2.AVN
FILIPI 3,"Mlakítrɔ mlɔ aŋu na ní kisugyaɛ aʋa
1Tɔ migù mɛ liboe le e, mɛ benemi ba, mlamɔ isami ní Ɔkaɛ mɛ! Mɛ kɔ ɛ, lími mɛ aʋa si, midzini eboa la ya kee kuŋwlimi ki mlɔ ɔ; lɛ linu kupɔnɔ ɛki mlɔ.
2Mledi mumɔ ní banama gi bizɛbitɛ eboe zimizi na a, gi balɛ ŋwisi kuŋwafudroʋi yo o, banama gi bizeedi lɛ aʋa si bɛkpɛ kisugyaɛ ebì la su u, 3Lɛ ese linu si blɔ banama gi kuzeesumu Aya ní yɛ Ɔfuɛfuɛ nɔ mɛ ɛ, blɔ kwimɔ ɔyaʋi tsatsa gbã nɔ, lɛ kuzɛɛmɔ kudradra ní Kristo Yesu me e, lɛ kuʋítrɔ blɔ aŋu ní kisugyaɛ aʋa a.
4Nya maaplɛ aŋu ní kisugyaɛ aʋa xe e, lɛ xe ɔnutɔ aabu si yɛ atani aŋu kuplɛ ní kisugyaɛ aʋa ɛ, mɛ kɔ masani yɛ. 5Bɛtsa ɔyaʋi ki mɛ ní liwe ɔgɔtɔʋa yɛ aʋa, menu Israel ɔnɛ dɔni Benyamin likpɔ lɛ mɛ, mɛ bakatsi ba benu Hebrianɛ nɛ, lɛ ní Mose ɔsã nɔ mɛ ɛ, menu Farisi ɔnɛ; 6kɔkpɛ kifu iliɛ gi kize ní mɛ mɛ̀ onu i, mayɔ kedu ní baʋaziŋa ba su. Lɛ xe ɔnɔ gbagbe liboe liagyɔ ní ɔsã nɔ axwɛwawa la onu i, meze ɔnɔ gi lipɔŋaŋa ɛtɔtɔ líze ní mɛ su u. 7Pɔ̀ kudɔkpaa liɔ klɔ ɔ, gi kɔ nya kwiabu libi ki mɛ ɛ, mebù kɔ abla si kúbu libiitɔtɔ ɛki mɛ kɔkpɛ Kristo loso o. 8Lilɛ gi lisanɔ ɛ, makɔ kidɔ kakaa si kilila kɔkpɛ kidiliɛ gi kimu isanɔ loso o, Kristo Yesu gi onu mɛ Ɔkaɛ yɛ kutèteo o, lɛ kɔkpɛ yɛ loso e, mayurɔ awla ni kidɔ kakaa su, lɛ makɔ bɛ si binu sivu atɔ mamɔ kudeonu tɔ maaze Kristo yɛ ɔŋanɛ ɛ, 9tɔ mize likpɔ ni yɛ, lɛ loso aní ɔsã nɔ ɛki si mɛ linɛ ligyɔ ɔ, boŋu i, mɛ linɛ ligyɔ gani mɛ kuziŋaa ní Kristo me aʋa; ɔnɔ yɛ kude gyɔgyɔ kwidɔ ní Aya kɔ, ni kuziŋa mɛ. 10Kidiliɛ gi mapɛ ɛ, kɛ kinu si mite Kristo ani tɔ mite yɛ kuyɔyɔɔ kigaglaɛ, ni tɔ mikpɛ ɔha ni yɛ ní yɛ ɔzia mɔmɔ nɔ mɛ ɛ, atɔ midzi ŋwisi yɛ kiniɛ ní yɛ kutseo me, 11ni kugyodi si biayɔni mɛ kyɛ dɔni bekpo ʋa mɛ mani ligbã́ nɛ mɛ.
Mlekeni edi tɔ mlaazɛ kaʋaŋaa liʋɛ nɛ
12Maʋípani si maŋa aʋa kooko loo si mana kooko, pɔ̀ meekeni edi si mizɛ liʋɛɛ nɛ gi lɛ loso Kristo ehe me apɔni yɛ isu ya ɛ. 13Mɛ benemi ba, mɛ ɔtutɔ mákɔ lɛ si, mɛ ɔwla lɔ ɛna kidiliɛ gi kɛ mɛɛpɛ ɛ. Pɔ̀ kidɔ tile ko o, gi mizɛɛbitɛ kɛ kinu si i; kidiliɛ gi mabitɛ azanɔ ɛ, medze ke; lɛ bidɔ bɛklɔ gi bilɛ ní mɛ ɔtɔ nɔ ɛ, bɛ mizɛɛkpɛ ikù nɛ si mizɛ ɛ. 14Lɛ loso meese si mina ɔnakɔ lɔ klɔ gi maatsa ogbe no o, xe maazɛ liʋɛ nɛ ɛ. Liʋɛ nɛ linu Aya yɛ kuxwaxwa liɔ gi axwa mɛ ɛ, gani Yesu Kristo aʋa, gi linu ligbã́ nɛ ní lifunu ne e, kɔkpɛ kidiliɛ gi Kristo abitɛ aki mɛ ɛ.
15Lɛ loso e, blɔ banama petee gi kwitsi ni Ɔfuɛfuɛ nɔ mɛ ɛ, lilɛ si kugyodi tule uliɔ ya kuze ní blɔ awla. Pɔ̀ xe kugyodi dzedze utɔ kulɛ ni mlɔ mɛ ɔtɔ awla ɛ, Aya aabu lɛ mɛ ɔki mlɔ. 16Pɔ̀ kitɛkitɛ lilɛ kyɛ ɛ, mlaki tɔ kutrɛ lɛ aʋa tɔ kuga ní isãɛ nɛ aʋa gi kwiga koko e.
17Benemi ba, mlakpasi mɛ kibitɛɛ, Mlevu aŋu ní banama gi balɛ ni bede gbã ma a, gi kwibasɛ mlɔ ɛ su. 18Masi mlɔ liboe lɛ ya lipoe glegle, lɛ meedzini lɛ ɛpani ni kube dzɛ si, banɔ glegle balɛ ní mlɔ kusi, gi ba ligbã́zeze ne e, liki si bɛyɔ kedu ní kidiliɛ gi kɛ loso Kristo etse ní osetsase lo su i su. 19Banɔaklɔ ba oblo kɔ onu kifu moni ye me, banɔaklɔ ba epò la alɛ ŋwisi babu gi beesumu kinɛ ɛ, lɛ ba kukpɔ̀kpɔ̀ɔ kunu eyeyeboe e, banɔaklɔ ba ɛ, kesea aʋa bidɔ mɛ su ko ba begyodi ʋa balɛ. 20Blɔ pɔ̀ blɔ kepea kenu lifunu ne, lɛ blɔ kimbi kizã a, gi kwipe blɔ obúbú ye e, gi onu blɔ Ɔkaɛ Yesu Kristo e, 21Kigagla kilɛ ní yɛ awla gi kɛ akɔ akpɛ kidɔ kakaa ní yɛ isu ya ese e, lɛ ni kigaglaɛ liɛ klɔ aʋa ɛ, Yɛ atsrɛ blɔ kesea aʋa kizeze me e, atɔ kiadzi ŋwisi yɛ kizeze dradraɛ mɛ ɛ.",https://www.bible.com/bible/1982/PHP.3.AVN
FILIPI 4,"Paulo aki ba Kugbagba gɔgɔɔ
1Lɛ loso e, mɛ benemi ba gi malɔ ɔ, xe mizeegyo mlo edi i, mlɔ mlenu mɛ isami nɛ, gi mizeefeke isu ɔkpɛ mlɔ loso o, nite lilɛ si mlalɛɛ gagla ní Ɔkaɛ mɛ, mɛ benemi balɔlɔ nɛ ba!
2Mɛɛgba Ewodia ni Sintixe, tɔ benu ba ahanuglɔ ba ese ní Ɔkaɛ mɛ. 3Lɛ maki wɔ litukpo, mɛ ɔxwɛwa hanuglɔ vevee si, tɔ pɔni badzɛa ya ba, lɛ ese linu si bɛwa axwɛ gagla ni mɛ gi kwipani Liboe Gbã nɛ ɛ. Ba ni Klemens ani mɛ baxwɛwa hanuglɔ gɔgɔ ba, banama enyi na gi bɛŋwlimi kpɛ ní Aya yɛ ligbã́ nɛ keplekpaa mɛ ɛ.
4Isami iku mlo ní Ɔkaɛ mɛ lipoe kakaa; meedzini pani si: Isami iku mlo! 5Mlaki tɔ banima pɔ́ bete mlɔ ɔnayɔyɔ lɔ! Ɔkaɛ yɛ kibabaɛ kina pɔ́. 6Mlakíkɔ lɛ mɛ akí kididɔ ɔ, pɔ̀ ní kidɔ kakaa mɛ ɛ, gani Aya kuxwaxwa ni bidɔ kuʋiʋi me e, mlakɔ mlɔ baziazia ʋa aki yɛ, lɛ xegi mleeʋi ye e, tɔ mlazeedo ye ɖase ni ɔna ní bɛ litukpo. 7Atɔ Aya yɛ kusuyɔɔ gi kwimu isani ɔnɔ kesenunu kakaa ɛ, kwiapé mlɔ ina nɛ ni mlɔ begyodi ʋa su, ni Kristo Yesu me e.
8Mɛ benemi ba ní lɛ ɔgù kɔ ɛ, kidiliɛ gi ki nu anukwarɛ ɛ, kidiliɛ su gi kuzɛɛkpɛ kubùbù u, kidiliɛ gi kigyɔ ɔ, kidiliɛ su gi kidra ɛ, kidiliɛ gi kizɛkpɛ isami i, kidiliɛ su gi bizɛɛpani eboe gbã a, xe kiditɔ kigyeno o, lɛ xe kukpɔ̀kpɔ̀ kutɔ kulɛ ɛ, mlegyo la ya elue edi i! 9Kidiliɛ gi mlɛkpasi i, loo kidiliɛ gi mlɛzɛ ɛ, loo mlenu idɔni mɔ klɔ, loo mlɛmɔ ní mɛ mɛ̀ ɛ, mlakɔ bɛ akpɛ axwɛwawa mɛ. Atɔ Aya gi izɛɛki kusuyɔ ɔ, aaze nì mlo.
Paulo edo Filipianɛ ma ɖase
10Pɔ̀ mamɔ isami glegle ní Ɔkaɛ mɛ abla si mlɛkɔ ní lɛ mɛ ɛki mɛ dzɛ ɛ, lilɛ lɛ mɛ si mlekeni idi, pɔ̀ kudeonu kúze ɛki kidiliɛ ɛ, gi mlegyo edi si mlɛbitɛ ɛ. 11Maʋípani te kɔkpɛ mɛ baziazia ʋa loso o; lɛ ese linu si mɛkɔ ɛ, makpasi lɛ si, kizeze kakaa mɛ gi malɛ ɛ, lilɛ si kiku mɛ aŋu. 12Mete kidiliɛ gi linu si tɔ ɔnutɔ oze ɔzianete e, lɛ mete kidiliɛ gi linu si tɔ ɔnutɔ oze oxonete e. Makpasi liboe kpòkpò lɛ ya si kizeze kakaa mɛ gi malɛ ɛ, lilɛ si kikè me, xe kuʋɛ kwiku me o, kike meke o, bidɔ bisrɛ ní mɛ awla o, kididɔ kíma ní mɛ awla o. 13Mizɛɛtani kidɔ kakaa kubitɛ gani Kristo, ɔniliɛ klɔ gi izɛɛkpɛ mɛ kigaglaɛ mɛ ɛ.
14Pɔ̀ mlɛbitɛ lɛ mumɔ si, mlɛzɛɛki mɛ kupɔnɔ ní mɛ baxixa ʋa mɛ ɛ. 15Lɛ mlɔ Filipianɛ ma mlete si, lipoe lɛ gi mazɛɛpani Liboe Gbã nɛ aki mlɔ ɔ, gi masɛ ní Makedonia ɛ, mlɔ ko mleze baʋaziŋa ba ɔha lɔ gi ɛpɔni mɛ ni bidɔkɔkɔ ɔ. 16Lɛ gi meze ní Tesalonika kyɛ ɛ, mlɛtsisi mɛ bidɔziazia ʋɛ sani tule gi kuziazia kwiba ɛ. 17Aní si mɛɛpɛ kididɔ ɔ, pɔ̀ mapɛ si mlabitɛ eboe gbã sanɔ tɔ biakɔ ʋɛ pɔni mlɔ eboe Gbã na ní lifunu ne. 18Lɛ loso mazi kidɔ kakaa gi mlɛtsisi mɛ ɛ, lɛ bisani kiliɛ gi mazia kyɛ ɛ, gi Epafrodito amani mɛ kudɔkpaa liɔ ɔ, gi mlɛtsisi mɛ ɛ, kidɔ kakaaɛ iliɛ gi kizia mɛ ɛ, kilɛ ní mɛ awla. Mlɛki Aya bisumudɔ gi bilɛ flafla ɛ, gi Aya azɛ ɛ, lɛ biku Yɛ aŋu u. 19Lɛ mɛ Aya aaki mlɔ mlɔ bidɔziazia ʋɛ petee dɔni yɛ exo glegle la mɛ kɔkpɛ Yesu Kristo loso.
20Mlaki tɔ kukpɔ̀ blɔ Ɔka Aya dɔni abla kɔtsini kanɔmɛ anɔmɛ! Tɔ liba lɛ mɛ.
Paulo yɛ kunɔpanɔ gɔgɔɔ
21Mlapani Aya yɛ banima petee aki mɛ ní Kristo Yesu me! Benemi ba gi balɛ ní mɛ su kyɛ ɛ, bɛpani mlɔ. 22Aya yɛ banima petee bɛtsisi mlɔ ba kunɔpaniɔ, liveve le kí banama gi benu baxwɛwa ni Kaisaro kepea mɛ ɛ ní Filipi.
23Blɔ Ɔkaɛ Yesu Kristo yɛ lipomepɛpɛ nɛ lize ni mlɔ ifuɛfuɛ nɛ! Tɔ liba lɛ mɛ.",https://www.bible.com/bible/1982/PHP.4.AVN
KOLOSE 1,"Aya Kuxwaxwa ni yɛ Ɖase Kudodo o
1Mɛ Paulo gi menu Kristo Yesu yɛ ɔnɔ kpɛkpɛ ɛ, gani Aya kupɛpɛ onu, ni blɔ onemi Timoteo, blɔ kwiŋwlimi keplekpaa lia ya;
2ɛki banɔdradra ba ní Kolose ni benemi ba gi benu baʋaziŋa ba ní Kristo me e: atɔ Aya blɔ Ɔka ni Ɔkaɛ Yesu Kristo baki mlɔ lipomepɛpɛ ni kusuyɔ!
Paulo axwa lɛ edo Aya ɖase
3Kuzeedo Aya gi onu blɔ Ɔkaɛ Yesu Kristo yɛka ɖase e lipoe kakaa, xegi kwixwa Aya ní mlɔ litukpo e, 4lɛ ese linu si kwinu mlɔ onu ní mlɔ kaʋaziŋaa ní Kristo Yesu me, ni mlɔ kunɔlɔɔ kí Aya yɛ banima pɔ́. 5Kaʋaziŋa ni kunɔlɔ uliɔ gi kwidɔ ní kudeonudidi uliɔ ɔ, gi bɛbla ɛplɛ ɛki mlɔ ní lifunu ne e, gi kɔ onu mlenu lipoe lɛ ɛ, gi mlenu anukwarɛɛ liboe le e, gi linu Liboe Gbã nɛ ɛ, 6gi liba mlɔ klɔ kinɛ ɛ. Ŋwisi kiliɛ gi lilɛ ní kelea mɛ pɔ ɛ, Liboe Gbã nɛ liibu libi, lɛ liine onugu, ŋwisi kiliɛ ɛ, gi liibitɛ ní mlɔ kusi i, dɔni liwe lɛ klɔ gi mlenu le e, xe mlenu Aya yɛ lipomepɛpɛ nɛ ni lɛ anukwarɛɛ petee ese e. 7Mlɛkpasi lɛ ɛdɔni Epafra, blɔ ɔxwɛwa ɔhanuglɔ dimɛnɔ ɛ, gi izeesumu Kristo ni yɛ ɔna petee e, gi ɔlɛ ní blɔ linyi ne me e, kɔ. 8Ɔniliɛ klɔ kee apani asi blɔ ní mlɔ kunɔlɔɔ gi Aya yɛ Ɔfuɛfuɛ nɔ ɛki mlɔ su u.
9Lɛ loso e, dɔni liwe lɛ klɔ gi kwinu liboe lɛ ya ni mlɔ su i, kúmɔni Aya kuxwa ní mlɔ litukpo o, lɛ kuzeeʋi si Aya ɔki si mlete yɛ kupɛpɛɔ ni tɔ yɛ Ɔfuɛfuɛ nɔ ɔki mlɔ kuboete ni kuboesenu kakaa tɔ mlete kidiliɛ gi apɛ si mlabitɛ ɛ. 10Kwixwa Aya si mlaatani ligbã́ nɛ kuze kiliɛ gi Ɔkaɛ apɛ́ ɛ, lɛ mlabitɛ kidiliɛ gi kiku yɛ aŋu i, ní kude kakaa onu. Lɛ kwiʋi Aya si mlaawa axwɛ gbã kakaa a, lɛ mlatsi i, lɛ mlaate Ye ɔsã nɔ ɔ. 11Tɔ Aya aakpɛ mlɔ kigagla gani kigaglaɛ liɛ gi kidɔ ní yɛ kusudraa mɛ ɛ, atɔ mlaatani kulɛɛ ni igyi dodo, ni litɔplɛplɛkese kese ní kidɔ kakaa mɛ. 12Kwiʋi si mlaakɔ isami udo Ɔka Aya ɖase, gi aaki si mlamɔ ɔ ɔŋakɔ ní kidiliɛ gi abla aki yɛ banima a, ní Aya yɛ kaʋaŋaa, gi kenu kuklekle me e. 13Lɛ ese linu si ebu blo ní litumu ne kigaglaɛ ese, lɛ akɔ blɔ amanɔ ní Yebi dimɛnɔɛ yɛ kaʋaŋaa mɛ ɛ. 14Lɛ yɛ atsa liʋɛ nɛ ní blɔ litukpo o, xe bɛkɔ blɔ eboe zimizi na ɛkyɛ blɔ ɛ.
Kristo Ɔnɔɛ ni Yɛ axwɛwawa la
15Kristo gi kuzɛɛmɔ ɛ, yɛ onu Aya gi ɔnɔnɔ ɔʋímɔ ɔ, yɛ kilɛ́lɛɛ mɛ. Yɛ onu obi tɔpu yɛ, gi amɔ kigagla a, ní kidɔ kakaa gi Aya abitɛ ɛ aʋa. 16Lɛ ese linu si gani yɛ aʋa Aya abitɛ kidɔ kakaa, ní lifunu ne ni kesea aʋa, kidɔ kakaa gi bizɛɛmɔ ɔ, ni kidɔkakaa gi baʋímɔ ɛ, xe ekusigbo o loo bigagla, xe kukàŋaŋa, loo baʋaŋa a, bɛbitɛ kidɔ kakaa gani yɛ aʋa, lɛ bɛbitɛ ʋɛ ki yɛ ɛ, 17lɛ Kristo ɔlɛ xe Aya abitɛ kidɔ kakaa a, lɛ ní yɛ mɛ ɛ, kidɔ kakaa kikpɛ likpɔ. 18Yɛ onu litukpo le ki ɔnɔse lo gi onu ɔsɔli ha lɔ ɔ; yɛ onu okpese klɔ ni obi tɔpu yɛ gi bɛyɔnɔ ɛdɔni bekpo ʋa mɛ ɛ, tɔ yɛ aazɛ ɔtɔpu klɔ ní kidɔ kakaa mɛ. 19Lɛ ese linu si liku Aya liŋu si, yɛ kidɔ kakaa kilɛ ní Kristo me e, 20lɛ gani yɛ obi ye aʋa ɛ, aavu kigũ ní yɛ isu ya ni kidɔ kakaa kusi, lɛ gani Yebi ye ikaɛ lɛ gi bɛ bali ní osetsase lo su me e, aamani kusuyɔ ní kidɔ kakaa ní kesea aʋa ni kidɔ kakaa ní lifunu ne kusi i.
21Ní lipoe lɛ gi liza mɛ ɛ, mlekyi kede kpɛ Aya, lɛ mlɛbitɛ isu ya yɛ ahwafianɛ ní mlɔ begyodi ʋa mɛ kɔkpɛ mlɔ biboebitɛ zimizi ʋe loso, 22pɔ̀ abla ɛ, Aya akpɛ mlɔ ni yɛ likpɔ gani Yebi ye kutseo ní osetsase lo su me, lɛ loso aki si mlalɛ ní yɛ aŋu mɛ ŋwisi banɔ dradra a, gi liŋwitɔtɔ lìma ní mlɔ su u, lɛ kunutsatsa kutɔtɔ kúma ní mlɔ su kinɛ ɛ. 23Mlaze ní likpɔkpɛkpɛ me ni Kristo xegi mlɛtrɛ lɛ aʋa a, xe mlalɛɛ ní mlɔ kuziŋaa mɛ ɛ, gi bedu mlo o, xe mleli i, xe bátratani mlɔ kuhwanɔ ɔ dɔni kudeonudidi uliɔ gi Liboe Gbã nɛ liki mlɔ mɛ ɛ. Lɛ ya linu Liboe Gbãɛ nɛ gi mlenu u, gi bɛpani si kidɔbitɛbitɛ kakaa a ní lifunu ne ese. Liboe Gbã ɛ nɛ ya lɛ ɔnɔsumu mɛ Paulo medzi.
Paulo yɛ axwɛwawa la ki ɔsɔli ha lɔ
24Abla ɛ, mizɛɛmɔ isami ní ɔzia nɔ gi matsanɔ ní mlɔ litukpo e su, lɛ mɛɛpɔnɔ tɔ míblono ní mɛ kisugyaɛ mɛ, kidiliɛ gi kigɔ ní Kristo yɛ ɔzia mɔmɔ nɔ mɛ ɛ, ní yɛ kisugyaɛ mɛ, gi kinu ɔsɔli ha lɔ ɔ. 25Lɛ medzi ɔsɔli ha lɔ ɔnɔsumu kɔkpɛ lixwɛ ɛ nɛ gi Aya aki mɛ ɛ, si mikɔ yɛ Liboe zizi nɛ kɔki mlɔ loso. 26Lɛ linu liboe lɛ gi bekpo edɔni kanaa mɛ ní blɔ baka koko ba lipoe le ke e; pɔ̀ abla ɛ, ebu le abasɛ Aya yɛ banɔ dradra ba. 27Aya apɛ si tɔ bete yɛ Liboe kpòkpò le lɛ kedzizɛzɛa gi kalɛ ni yɛ awla a aki banama gi bénu Yudanɛ ma a, gi linu Kristo o, gi yɛ ɔkpasi ní mlɔ mɛ ɛ, gi lɛ linu blɔ kudeonudidi i, si blɔ kyɛ kwiamɔ ɔŋakɔ ní Aya yɛ kusudra mɛ.
28Kwidra yɛ su si ɔnɔ kakaa gi kwibu lɛ mɛ ɛ, lɛ kwigba ɔnɔ kakaa a, lɛ kwibasɛ ɔnɔ kakaa a gani kuboete kakaa mɛ, tɔ kwiaki ɔnɔ kaka aalɛ ní Aya aŋu mɛ ɔnɔ zizi, gi ɔlɛ ni likpɔkpɛkpɛ mɛ ni Kristo e. 29Tɔ mitani lɛ kubitɛ ɛ, mɛɛŋwlɛ gani Kristo yɛ kigaglaɛ petee gi aki mɛ ɛ, xe kiiwa axwɛ na ní mɛ mɛ̀ ɛ.",https://www.bible.com/bible/1982/COL.1.AVN
KOLOSE 2,"1Mapɛ si mlete kiliɛ gi mizɛɛŋwlɛ mlɔ litukpo o. Mlɔ ni banama gi balɛ ní Laodikea a, kɔpɔni banama petee gi bámɔ mɛ aŋu mɛ ni aŋu mɛ ʋidi i. 2Mɛ kupɛpɛɔ kunu si tɔ bakpɛ ɔna ní ba lipo, tɔ bakpɛ ba likpɔ ní kunɔlɔ mɛ ani tɔ bamɔ exo ala petee gi anukwarɛ kuboesenu yo kuzɛɛmanɔ ɛ, tɔ biate Aya yɛ Liboe kpòkpò le gi linu Kristo ɔtutɔ lɔ ɛ. 3Yɛ onu ɔniliɛ gi izɛɛdra Aya yɛ kuboeteo ni kuboesenu yo kɔ bikesinɔdɔ kpòkpò ʋe petee su u.
4Mɛɛsi mlɔ lɛ ya tɔ mlakíki si ɔnɔnɔ ɔkɔ yɛ onugu me gyigyi no omeni mlo o, xe yɛ eboe la ɛɛŋwi ŋwisi anukwarɛɛ enu fɛ ɛ. 5Lɛ ese linu si xe máma ní mlɔ su ní kisugyaɛ mɛ fɛ ɛ, malɛ ní mlɔ su ní Ɔfuɛfuɛ nɔ mɛ, lɛ isami izeeku me e, xe mamɔ kiliɛ gi mlɔ batrɔtrɔ ʋa balɛ ɛ, ni mlɔ Kristo aʋa kuziŋaa kɔ kigaglaɛ liɛ mɛ gi mlalɛ ɛ.
Ɔnɔ gbagbe yɛ ligbã nɛ lɛ Kunanaa kulɛ ní Kristo me
6Abla ɛ, kiliɛ gi mlɛzi Kristo Yesu ŋwisi Ɔkaɛ kinɛ ɛ, niteme ke lilɛ si mlaga ní likpɔkpɛkpɛ mɛ ni yɛ, 7tɔ mledzi banɔ gi ba igu ne idɔ ní yɛ mɛ ɛ, tɔ mlawa mlɔ ligbã́ nɛ atrɔ ní yɛ aʋa, atɔ mleze gagla ní kuziŋa mɛ, kiliɛ gi bɛbasɛ mlɔ ɛ, tɔ mleyi agbigba ni ɖase kudodo.
8Mledi lɛ aʋa tɔ ɔnɔnɔ ɔkimeni mlo evu gani kelea mɛ kuboeteo ni kemeno pluplu gi kuʋíbu libi itɔtɔ mɛ ɛ, lɛ ese linu si kuboete uliɔ kunu ikɔ̀ gi banima bizɛɛbasɛ ɛ, ani kelea mɛ bidɔbasɛbasɛ gi bídɔ ní Kristo me e. 9Lɛ ese linu si Aya yɛ kizeze me petee kikpasi ní Kristo me ŋwisi ɔnɔ kinɛ ɛ, 10lɛ Aya aki si mlɛna ní kidɔ kakaa mɛ ɛ, xe mlɛkpɛ likpɔ ní Kristo o, gi yɛ ɛɛŋa kigagla kakaa ni kukaŋaŋa kakaa aʋa ɛ.
11Gi mlɛkpɛ likpɔ ni Kristo e, bɛtsa ɔyaʋi ki mlɔ gi mlɛyurɔ mlɔ ligbã́ zimizi ne e, aní gani ɔyaʋi gi bɛtsa ni awla mɛ ɛ, pɔ̀ gani Kristo yɛ ɔyaʋi tsatsa lɔ mɛ ɛ. 12Lɛ bevive mlo ni yɛ ɛ gani kunikpɛkpɛɔ mɛ, bɛyɔni mlɔ ni Kristo gani mlɔ kuziŋaa ní Aya yɛ kigaglaɛ gi akɔ ayɔni yɛ adɔ ni bekpo ʋa mɛ ɛ mɛ. 13Gi mletse ní mlɔ eboe zimizi na mɛ ɛ, xe mlámɔ ɔwla dɔni eboe zimizi na kigaglaɛ ese e, gi lɛ ese linu si bátsa ɔyaʋi aki mlɔ ɛ, Aya aki si mledzi ligbã́ ni Kristo. Akɔ blɔ eboe zimizi na petee akyɛ blɔ, 14gi akyì ode e akpɛ ní ɔsã nɔ gi bɛŋwlimi i mɛ, nì lɔ kudetsítsi yo ni kedu alia gi biyɔ ni blɔ su mɛ ɛ; akɔ ʋɛ asɛ ní blɔ su lɛ eku ʋe ni osetsase lo su u. 15Lɛ gi Kristo azɛ kigagla ni kukaŋaŋa ní ifuɛfuɛ nɛ baka ʋa ni baʋaŋa ba awla ɛ, akpɛ ʋɛ kuye ní ɔha kusi gi aŋa bɛ aʋa gani osetsase lo me e.
16Lɛ loso mlakíki tɔ ɔnɔnɔ obu mlɔ lipɔ ní mlɔ kiŋaŋa loo biŋwɛŋwɛ, loo ní liwe ŋaŋa loo ɔdzidzi vuvu yɛ loo Lizemɔniwe le su. 17La ya elue enu gyesi gi Aya aki yɛ banima a ní Kristo kubaba su; pɔ́ liboe le ɔtutɔ lɔ linu Kristo o. 18Mlakíki tɔ ɔnɔ gi izɛɛplɛ imɔ ɔ, si yɛ ebu banɔ loo yɛ eesumu Aya yɛ ɔxwɛdzɛ ɔki tɔ mlɔ liʋɛ nɛ lidɔ mlɔ ɛza. Banɔ ba ya elu i, bizɛpani ní kidiliɛ gi bɛmɔ su u, lɛ ba kelea mɛ begyodi ʋa bizɛki si bizeefeke isu ya nì eboe fiteete la a. 19Oʋívu kudɔbasɛ yɔ ní Kristo gi yɛ onu litukpo le awla a, lɛ kiliɛ gi litukpo le lizɛɛbasɛ onɔse lo kudeo e, nite Kristo izɛɛbasɛ yɛ banima petee tɔ beze likpɔ ŋwisi kiliɛ gi axwa la ni ika lɛ izeevu kisugyaɛ kapɛ kakaa ɛkpɛ likpɔ kinɛ ɛ, xe izeetsi ŋwisi kiliɛ gi Aya apɛ si otsi kinɛ ɛ.
Kutse ni ligbã́ ní Kristo me
20Gi mletse ni Kristo ɛki kelea mɛ isã nɛ ɛ, xe mláma ní lɛ kigaglaɛ ese tɔ ɛ, ege loso mlɛki si bakpɛ ɔsã aki mlɔ ŋwisi kele me ligbã́ mlalɛ dzɛ ɛ? 21“Mlakívu kidiliɛ ɛ! mlakímini kiŋaŋaɛ liɛ edi i! mlakígbɔnɔ kidiliɛ klɔ ɔ!”? 22La ya petee ɛtrádu xegi bɛwa la su axwɛ pɔ́ ɛ; lɛ ese linu si ɛdɔ ní banima isã kpɛkpɛ ni bidɔbasɛbasɛ mɛ. 23Isãɛ lɛ ya elu izɛɛŋwi ŋwisi kuboete kɔkpɛ lɛ kusumu uliɔ gi izɛki si besumu i, tɔ liŋwi si beesumu Aya, ni lɛ imɔ nɛ mɛ kunɔbu yo, ni kiliɛ gi izebu kinie ɛki kisugyaɛ ɛ, pɔ̀ isãɛ nɛ íʋikɔ si ɔnɔnɔ ɔŋa yɛ kisugyaɛ kɛ kulekuku yo aʋa a.",https://www.bible.com/bible/1982/COL.2.AVN
KOLOSE 3,"Isã ki Ligbã́ dradra Kuzeze gi liku Aya aŋu i
1Abla gi Aya ayɔni mlɔ nì Kristo adɔ ni bekpo ʋa mɛ ɛ, mlapɛ́ kidiliɛ gi kilɛ ní lifunu ne e, niklɔ gi Kristo odi ní Aya yɛ kaŋawla mɛ ɛ. 2Mlatrɔ mlɔ begyodi ʋa ní lifunu ne bidɔ mɛ aʋa asani kesea aʋa bidɔ mɛ. 3Lɛ ese linu si mletse lɛ abla ɛ, mlɔ ligbã́ nɛ bekpo le ni Kristo ní Aya mɛ. 4Tɔ xe Kristo o, gi yɛ onu mlɔ ligbã́ nɛ aado e, tɔ mlɔ fɛ mlaado ni yɛ ní kusudraa mɛ.
Ligbã́ koko le ni ligbã́ vuvu nɛ
5Loso mleye mlɔ isu ya bidɔɛ mɛ, gi binu kesea aʋa kusuŋwasi i: gi binu kihasi i, kumɔdramɔdra, kulekuku, ani bapɛ́pɛ zimizi gi bizɛɛgbani banɔ ɛtsini kuzimizi me, kuŋazi gi binu kubusumu; 6kɔkpɛ bɛya elu loso Aya yɛ kusuyeʋio kwitraba batumonu ba aʋa, 7mlɛga bede ba ya elu izanɔ kɔkpɛ ligbã́ɛ nɛ gi mleze e loso.
8Pɔ̀ abla ɛ, lilɛ si mlebu bidɔ bɛ ya elue azanɔ gi binu u: Kusuyeʋi, kusuyeʋi gagla, banɔ su kuzizi, ebusioboe, eyeyeboe akí do edɔni mlɔ onu u. 9Mlakímeni mlɔ ahanuglɔ ba, gi mlebu mlɔ ligbã́ koko le ni lɛ kiboebitɛɛ ɛzanɔ ní mlɔ mɛ ɛ. 10Gi mledzi banɔvuvu u, gi Aya eedzini abitɛ ní kuboete ní yɛ kilɛlɛɛ mɛ onu u, tɔ yidzini mlo emanɔ tɔ mlaate ye mɔmɔmɔ.
11Lɛ loso lidzegaga líma ní Hela ɔnɛ ni Yuda ɔnɛ, ɔyaʋi tsatsa ni ɔyaʋi mɔtsamɔtsa kusi. Nite ke lidzegaga líma ní bababa ni Sikianɛ gi ba aŋu ádra, ɔnɔdzidzi ye ni ɔnɔ gi ɔlɛ ni isuwla mɛ kusi i, pɔ̀ Kristo yɛ onu kidɔ kakaa lɛ yɛ ɔkpasi ní kidɔ kakaa mɛ ɛ.
12Lɛ loso agi mlenu Aya yɛ banɔ gi akya ni banɔ dradra ba ni banɔ gi alɔ ɛ, mlɔ ligbãzeze ne libasɛ asigaga didi, lipome pɛpɛ, litɔplɛplɛkese, kusububɔ ni ɔnayɔyɔ, 13Atɔ mlaplɛ litɔ kese aki mlɔ ahanuglɔ ba, lɛ mlakɔ eboe akya mlɔ ahanuglɔ ba, xe liboetɔ lilɛ ní ɔnutɔ awla ní yɛ ɔhanuglɔ su i, kiliɛ gi Ɔkaɛ fɛ akɔ akyɛ mlɔ ɛ, mlɔ fɛ mlakɔ akyɛ mlɔ ahanuglɔ ba. 14Lɛ kɔpɔni eboe gbã na ya ɛ, mlabasɛ kunɔlɔ, lɛ ese linu si kɔ kuzɛɛnya ʋɛ petee kpɛ likpɔ.
15Mlaki tɔ Kristo yɛ kusuyɔɔ kuŋa aʋa ní mlɔ ina nɛ mɛ, lɛ ese linu si ŋwisi kisugya tile me banɔ kinɛ ɛ, Aya ɛxwa mlɔ ɛki kusuyɔ. Lɛ loso mlazeedo Aya ɖase e. 16Mlaki tɔ Kristo yɛ liboe le lize ní mlɔ mɛ sanɔ, lɛ mlakɔ kuboete kakaa kɔ basɛ mlɔ ahanuglɔ ba bidɔ, tɔ mlagba mlɔ ahanuglɔ ba nì idzi nɛ gi bɛŋwlimi ikpɛ ní Aya yɛ keplekpaa mɛ ɛ, nì baʋaziŋa ba idzi nɛ ani idzi gi ipani ní Aya Ɔfuɛfuɛ nɔ su u, tɔ mlaza idzi nɛ nì ɖase kudodo ki Aya ní mlɔ ina nɛ mɛ. 17Lɛ kidɔ kakaa gi mlaabitɛ gani kunugu loo axwɛwawa mɛ ɛ, mlabitɛ bɛ petee ní Ɔkaɛ Yesu linyi ne me, atɔ mlazeedo Ɔka Aya ɖase gani yɛ aʋa.
Paulo akpɛ isã akí basɔlisɔli ba kupeo
18Mlɔ benyimedze ba, mlepleni isu ya akpɛ ní mlɔ benye ba ese, kiliɛ gi lilɛ si mlabitɛ lɛ ŋwisi banɔ gi bali ni Ɔkaɛ kude kinɛ ɛ.
19Mlɔ badzɛnye ba, mlalɔ mlɔ bedze ba, mlakí zɛɛtɛni ba.
20Mlɔ banuvɔ ba, mlenu mlɔ bapɔnɛ ba ìgbe ní kidɔ kakaa mɛ, lɛ ese linu si bɛ bizeeku Ɔkaɛ aŋu.
21Mlɔ bebika ba, mlakíkpɛ mlɔ bɛbi ba kusuyeʋi i, xe aní te e, ba ina nɛ iagbɔ̀ ní kidɔ kakaa mɛ.
22Mlɔ banɔdzidzi ba, mlenu mlɔ kesea aʋa baka ba ìgbe ní kidɔ kakaa mɛ; lɛ mlabitɛ lɛ aní xegi ba aŋu na alɛ ní mlɔ su ko o, aloo tɔ mlɛɛzi kukɔkɔ ɛdɔni ba kɔ ɔ, pɔ̀ ní kidɔ kakaa mɛ ɛ, mlabitɛ lɛ ni ɔna mɛ dradra kɔkpɛ kubùbù kí Ɔkaɛ loso. 23Lɛ ni kidɔ kakaa gi mlaabitɛ mɛ ɛ, mlabitɛ kɛ dɔni mlɔ ɔna mɛ, ŋwisi Ɔkaɛ mlɛɛbitɛ lɛ ɛkɔ kinɛ ɛ, lɛ aní ki banɔ ɔ. 24Agi mlete si, mlɛtramɔ ɔŋakɔ ɛdɔni Ɔkaɛ klɔ ɔ, ŋwisi liʋɛ tsatsa kinɛ ɛ, kɔ Ɔkaɛ Kristo yɛ mleesumu i. 25Lɛ ɔnɔ kakaa gi izɛɛbitɛ eboe zimizi i, xegi Aya axwa litsi le e, aatsa lɛ liʋɛ nɛ ɔki yɛ gi aŋu mɛ didi atráze lɛ mɛ ɛ.",https://www.bible.com/bible/1982/COL.3.AVN
KOLOSE 4,"1Mlɔ baka ba, mlabitɛ kidiliɛ gi kipɛ ɛ, xe kisrɔnɔ nɔ ɛki mlɔ banɔdzidzi ba, agi mlete si Ɔka ɔlɛ ní mlɔ fɛ mlɔ awla ní lifunu ne loso.
Paulo abitɛ batrɔtrɔ apɔnɔ aki ba
2Mleze ní Aya kuxwaxwa aʋa lipoe kakaa, lɛ mleze ni aŋu tɔ mlazeedo yɛ ɖase e. 3Lɛ mlaxwa Aya ní blɔ fɛ litukpo o, tɔ Aya ɔdra liboe le kudeo ɔki blɔ, tɔ kupani Kristo yɛ Liboe kpokpo le, gi lɛ loso bɛkpɛ mɛ ligba lɛ ɛ, 4mlaxwa Aya tɔ midra lɛ su mumɔ kiliɛ gi lilɛ si mibitɛ ɛ. 5Mlakɔ kuboete agbani banama gi bénu baʋaziŋa ba ɛ, atɔ mlawa kude kakaa onu gi mlemɔ ɛ, su axwɛ, tɔ mlakɔ apani aki banama gi bénu baʋaziŋa ɛ. 6Mlaki tɔ lipomepɛpɛ ligbani mlɔ sìka kakaa se, tɔ mlɔ siya sɛ sidɔ ade lipoe kakaa, atɔ mlate kiliɛ gi ligyeno si, mlaabu eboe la onu ki ɔnɔ kakaa ɛ.
Paulo atsisi yɛ kunɔpanɔ
7Tixiko aasi mlɔ eboa la petee gi ɛba mɛ aʋa ɛ, onu onemi ɔlɔlɔ nɛ ni ɔnɔsumu anukwarɛɛ onete ni blɔ ɔhanɛ ɔxwɛwa ní Ɔkaɛ mɛ ɛ. 8Mɛɛkpɛ yɛ ɛtsisi mlɔ si tɔ aaki mlate kidiliɛ nì eboa la gi alɛ ní ya ɛ, ani tɔ aakpɛ mlɔ ina nɛ kigagla a, 9lɛ maki si Onesimo okuni yɛ kude e. Onesimo onu blɔ onemi gi kwilɔ xe odzi onu anukwarɛɛ onete e, gi onu mlɔ mɛ tole e, ba biaki si mlaate kidiliɛ gi kilɛ ní blɔ ní ya a.
10Aristarxo gi bɛkpɛ ligba ɛpɔni mɛ ɛ, yɛ kyɛ apani mlɔ nite ke, Marko gi yɛ ni Barnaba benu bakaʋia bebi kyɛ ɛ, apani mlɔ. Mlɛzi batrɔtrɔ ni yɛ su edi lɛ loso xe aba mlɔ klɔ ɛ, tɔ mlazi yɛ. 11Yesu gi bizɛɛxwa si Yusto e, yɛ fɛ apani mlɔ. Ba ko benu Yudanɛ ní mɛ ahanuglɔ baxwɛwa ba kusi ki Aya yɛ kaʋaŋaa, lɛ benu ɔnadɔdɔ akí mɛ ɛ. 12Epafra, gi ádɔ ní mlɔ mɛ ɛ, xe onu Kristo Yesu yɛ ɔnɔsumu i, yɛ fɛ apani mlɔ, yɛ izɛɛŋwlɛ mlɔ litukpo ní Aya kuxwaxwa mɛ lipoe kakaa, si tɔ mlalɛɛ mumɔ ŋwisi banɔ gi betsi i, xe mlɛka ní isu aʋa a.
13Lɛ maŋa katsalia aki yɛ si ɛɛwa axwɛ gagla ní mlɔ ni banama gi balɛ ní Laodikea ni Hierapoli i litukpo. 14Blɔ ɔʋia ɔlɔlɔ nɛ ɛ Luka, ɔwabitɛɛ, ni Dema bɛpani mlɔ.
15Kwipani benemi ba ní Laodikea, kɔpɔni ɔdzɛɛ gi bizɛɛxwa si Nimfa a, ani baʋaziŋa ba gi bizɛɛtsa ní yɛ kepea mɛ ɛ.
16Lɛ xegi mlɛkla keplekpaa lia pɔ́ ɛ, mledi le aʋa si bɛkla ka ɛki Laodikeanɛ ma baʋaziŋa ba fɛ, atɔ mlɔ fɛ mlakla keplekpaa lia gi maŋwlimi aki Laodikeanɛ ma ɛ.
17Atɔ mlasi Arxipo si, “di le aʋa si wɔgù wɔ axwɛ ana gi wɔzɛ dɔni Ɔkaɛ klɔ ɛ.”
18Mɛ Paulo makɔ mɛ awla la xe maŋwlimi kunɔ pani uliɔ ya ʋa. Mlakídze si bɛkpɛ mɛ bibɔ ɔ. Aya yɛ lipomepɛpɛ nɛ lize nì mlɔ.",https://www.bible.com/bible/1982/COL.4.AVN
1 TESALO 1,"Kunɔpanɔ
1Keplekpa lia ya kɛ́dɔ ní Paulo, Silvano ani Timoteo klɔ ɛki banama gi balɛ ní Tesalonika ɔsɔli ha lɔ mɛ ɛ, gi bɛzi Ɔka Aya ani Ɔkaɛ Yesu Kristo ba aʋa kuŋa ɛ: Atɔ lipomepɛpɛ ni kusuyɔ kuze ni mlo.
Kwido Aya ɖase ní mlɔ Ligbãzeze ne ni Kuziŋa ní Yesu Kristo me Litukpo
2Kuzedo Aya ɖase lipoe kakaa ní mlɔ petee litukpo lɛ kuzɛɛplɛ aŋu ní mlɔ aʋa ní Aya kuxwaxwa mɛ ɛ. 3Lɛ kuzɛɛplɛ aŋu ní mlɔ aʋa ní Aya blɔ Ɔka yɛ aŋu mɛ kiliɛ gi mlɛɛwa mlɔ kuziŋaa su axwɛ ɛ, kiliɛ gi mlɔ kunɔlɔɔ ɔ, kwiki si mlɛɛwa axwɛ gagla la a, ani kiliɛ gi mlɔ kudeonudidi ní blɔ Ɔkaɛ Yesu Kristo me kwize gagla ɛ. 4Benemi ba, kwite si Aya alɔ mlɔ lɛ ebú mlo tɔ mleze yɛ banɛ ɛ. 5Lɛ kúmani mlɔ Liboe Gbã nɛ ɛ, ni eboe tètè ko, pɔ̀ kɔpɔni kigagla ni Ɔfuɛfuɛ Dradra lɔ ɔ, ani likla trɔtrɔ ní lɛ anukwarɛɛ aʋa. Mlete kiliɛ gi kwize ní mlɔ kusi i, tɔ lipɛ kí mlɔ kokoko. 6Mlɛkpasi blɔ ni Kristo; lɛ gi mlɛga kini mɔmɔ mɛ fɛ ɛ, mlɛzi liboe le ni isami gi idɔ ní Ɔfuɛfuɛ Dradra lɔ mɛ ɛ. 7Lɛ mledzi liŋwitsɛ ɛki banama pɔ́ gi bɛziŋa ní Makedonia ani Axaya ɛ. 8Lɛ Liboe Gbã nɛ lídɔ mlɔ klɔ ɛtrɛ ní Makedonia ni Axaya tete e, pɔ̀ Liboe le ni mlɔ kuziŋa ni Aya aʋa ɛ, lidzɛ ɔkɔ kakaa. Lɛ loso liboeboe líma gi kwiapani tɔ ɔ. 9Banɔ baklɔ ba pɔ́ bɛpani ní kiliɛ gi mlɛzi blɔ gi kwiba mlɔ klɔ ɛ su, ani kiliɛ gi mlɛyurɔ mlɔ kubúbitɛɔ, xe mlɛba Aya klɔ ɛ, tɔ mlesumu Aya liɛ gi yɛ onu anukwarɛɛ onetee e, xe ɔlɛ ligba nɛ ɛ, 10atɔ mlepe Yebi ye gi aadɔ lifunu ne kuba a, gi yɛ ayɔni adɔ ni bekpo ʋa mɛ ɛ. Yesu gi yɛ ebu blo o, dɔni Aya yɛ kutuheheo gi kwitraba mɛ ɛ.",https://www.bible.com/bible/1982/1TH.1.AVN
1 TESALO 2,"Paulo Yɛ Axwɛwawa la ní Tesalonika
1Benemi ba, mlete si mlɔ kusi kubaba ɛ, kúze kufiteete e. 2Mlete kóko kiliɛ gi bágani blɔ mumɔ ɛ, xe bekpini blo ní Filipi i, xe ableke kwiba mlɔklɔ ní Tesalonika ɛ. Lɛ gi keduyɔyɔ glegle keze fɛ ɛ, blɔ Aya akpɛ blɔ kigagla, tɔ kupani Liboe Gbã nɛ gi lidɔ yɛ klɔ ɛki mlɔ ɔ. 3Blɔ liboe lɛ gi kwisi mlɔ ɛ, lídɔ kesetata mɛ ɛ, loo kude mɔdramɔdra mɛ, loo kunɔmeno me. 4Boŋu i, kuzɛɛpani kiliɛ gi Aya apɛ si kupani i. Lɛ ese linu si amɔ si kunu banɔ gi begyeno gi biakɔ yɛ Liboe Gbã nɛ kukpɛ awla kɔ ɔ. Kúpɛ si kupɛ ni banɔ aŋu mɛ ɛ, boŋu i, kwiapɛ si kupɛ ní Aya gi yɛ ete blɔ begyodi ʋa ɛ, aŋu mɛ. 5Mlete mɔmɔmɔ si kúba mlɔ kɔ ni onugu me gyigyi i, able ke kúpani eboa la tɔ kwikɔ ekpo blɔ kuŋazi i. Aya onu blɔ katsalia! 6Kúpɛ kukpɔ̀kpɔ̀ ɛdɔni ɔnɔnɔ kɔ ɔ, dɔni mlɔ kɔ loo dɔni banɔdzedze batɔtɔ kɔ. 7Ŋwisi Kristo yɛ banɔkpɛkpɛ kinɛ kyɛ ɛ, kúze lidɔtu iiki mlɔ ɔ. Pɔ̀ kwiplɛ litɔ kese agi kwize ní mlɔ su i, ŋwisi one gi eedi yɛ biba ba aʋa kinɛ ɛ. 8Kɔkpɛ blɔ kunɔlɔɔ kí mlɔ onu i, kwize kublabla mɛ si kwiapani Aya yɛ Liboe Gbã nɛ ki mlɔ. Lɛ kwiabitɛ kidɔ kakaa gi kiziã tɔ kukɔ ɛpɔni mlɔ ɔ. Lɛ ese linu si mlalɛ veve aki blɔ! 9Maka si mlɛplɛ aŋu, benemi ba, kiliɛ gi kwiwa axwɛ ni kupèpè! Kwiwa axwɛ elesi ni kemize tɔ kukíze lidɔtu ikí mlɔ ɔ, agi kwizɛsɔli Aya Liboe Gbã nɛ kí mlɔ ɛ.
10Mlaŋa katsalia ki blɔ ŋwisi kiliɛ gi Aya kyɛ aŋa ní blɔ kizezee me ní mlɔ kusi su i, si kipɛ̀, kina lɛ kesetataa tɔtɔ fɛ kéze e. 11Mlete si kwibitɛ mlɔ mɛ ɔkakaa ŋwisi kiliɛ gi obika aaga ni yɛ ɔtutɔ Yebi kinɛ ɛ. 12Kwikpɛ mlɔ kigagla, kwiyɔ mlɔ ɔna, lɛ kwizɛkpɛ lɛ ɛkpɛ ní mlɔ mɛ si mleze ligbã́ɛ nɛ gi liaku Aya aŋu i, yɛ gi yɛ axwa mlɔ si mlamɔ ɔŋakɔ ní yɛ Kukusi yo ni kuklekleo me e.
13Lɛ liboe dzedze lilɛ gi lɛ loso kuzedo Aya ɖase e. Agi kwimani mlɔ Aya yɛ Liboe le e, mlenu le, mlɛzi lɛ aní ŋwisi banɔ liboe dodo pɔ̀ ŋwisi Aya yɛ Liboe le e gi linu kinɛ ɛ. Lɛ ese linu si Aya ɛɛmani kukyíkyi ní mlɔ banama gi mlɛziŋa ɛ, mlɔ agbã́ na mɛ. 14Benemi ba, liboe lɛ gi liba mlɔ aʋa ɛ, lɛ ké liba Aya isɔliha lɛ aʋa ni Yudea, ni banɔ baklɔ gi benu Kristo Yesu banɛ aʋa a. Mlɛmɔ keduyɔyɔ kini, idɔni mlɔ akɔanɛ ma kɔ ŋwisi kiliɛ gi bɛmɔ ɛdɔni Yudanɛ ma iwla lɛ mɛ kinɛ ɛ, 15ba gi beye Ɔkaɛ Yesu, ani Aya yɛ beboedoplɛ ba a, xe bɛyɔ kedu ní blɔ su i. Béku Aya aŋu u! Bɛyɔ kedu ní ɔnɔ kakaa su! 16Bekeni edi si betsí kudeonu iiki liboe le kupani yɔ kí Banama gi bénu Yudanɛ ɛ, liboe lɛ gi liamani ba ligbã vuvu dɔni Aya kɔ ɛki ba ɛ. Gani bede ba ya ʋa onu i, ba eboe zimizi na gi bɛbitɛ ɛ ɛsrɛ, lɛ gɔgɔ ɛ, Aya kusuyeʋio kwiba ba aʋa!
Paulo apɛ si yizeedi Tesalonika banɛ ma dzɛ
17Abla benemi ba, gi blɔ kusi kwilɛ lipoe kpekpemi itɔ lɛ ya ɛ, aní ní begyodi me e, pɔ̀ ní kisugyaɛ mɛ ɛ, kuzegyo mlo edi lɛ kwikenidi si kwiamɔ mlɔ dzɛ ɛ! 18Lɛ kwipɛ si kudziba mlɔ klɔ. Mɛ Paulo ɔtutɔ mekeni edi si midziba sani tule, pɔ̀ ozimizi ye ɔ́ki blɔ kudeonu u. 19Pɔ̀ ní lɛ mɛ ɛ, mlɔ mlenu blɔ kudeonu didi, blɔ isami, ani blɔ kusudɔɔ ni kaʋaŋaŋa ní blɔ Ɔkaɛ Yesu aŋu mɛ xe aba ɛ? 20Ní anukwarɛɛ mɛ ɛ, mlɔ mlenu blɔ kusudɔɔ nì blɔ isami nɛ.",https://www.bible.com/bible/1982/1TH.2.AVN
1 TESALO 3,"1Gɔgɔ ɛ, kútani isu ya kuvu u, gi kúʋimɔ mlɔ tɔ ɛ. Lɛ loso, kwitrɔ si blɔ tètè kwiawɔ ní Atene, 2atɔ kwiakpɛ Timoteo, blɔ oneminyimee gi ɛɛwa axwɛ na ni blɔ ɛki Aya ni Kristo yɛ Liboe Gbã nɛ kupaniɔ su u. Kwikpɛ yɛ si ɔkpɛ mlɔ kigagla tɔ ɔpɔni mlɔ tɔ mlaziŋa asanɔ, 3tɔ mlɔ mɛ ɔtɔtɔ ɔ́kidzi kede kɔkpɛ keduyɔyɔ a lia. Mlɔ ɔtutɔ mlete si keduyɔyɔ kaklɔ ʋa elue kenu Aya yɛ kupɛ́pɛ ki blɔ ɔ. 4Lɛ gi kwize ní mlɔ kusi i, kwisi mlɔ kpɛ ɔtɔ si bɛtráyɔ kedu ní blɔ su; lɛ ŋwisi kiliɛ gi mlete kinɛ ɛ, nite me ɖii liba lɛ mɛ ɛ. 5Lɛ loso liziã si mikpɛ Timoteo. Agi mátratani lɛ onu kulɛɛ tɔ ɛ, makpɛ yɛ si ɔga adi si kitɛ mlɔ kuziŋaa kulɛ na a? Mese lifu si gani kude kutɔ onu i, ozimizi ye efeke mlo edi lɛ blɔ kupepeo kwidzi kufiteete e.
Timoteo yɛ Kunutsatsa Gbã ki Paulo
6Timoteo edzi aba, lɛ amani blɔ asamiboe ní mlɔ Aya aʋa kuziŋa ni kunɔlɔɔ su u. Asi blɔ si mleegyo blo edi lɛ mlɛpɛ si mlɛmɔ blɔ ɔ, kiliɛ gi blɔ fɛ kwipɛ si kumɔ mlɔ ɛ. 7Lɛ loso ní blɔ kinimɔmɔ ni kupepeo pɔ́ mɛ ɛ, mlɛkpɛ blɔ kigagla, benemi ba. Mlɔ Aya aʋa kuziŋaa kwikpɛ blɔ kigagla. 8lɛ ese linu si abla ɛ, kulɛ ligbã́ nɛ koŋu gi mlɔ ligbã́ nɛ lilɛɛ gagla ní likpɔkpɛkpɛ mɛ ni Ɔkaɛ ɛ. 9Abla ɛ, kwiatani blɔ Aya yɛ, ɖase kudo ní mlɔ litukpo. Kwido yɛ ɖase kɔkpɛ isamii nɛ gi kwimɔ ní yɛ aŋu mɛ ɛ, kɔkpɛ mlɔ loso. 10Elesi ni kemize e, kuzeeʋi ye ni blɔ ina nɛ petee si ɔki tɔ blɔ ɔtutɔ kumɔ mlɔ dzɛ atɔ kwiaki mlɔ kidiliɛ gi mlaziã ní mlɔ kuziŋaa mɛ ɛ. 11Atɔ blɔ Ɔka Aya ɔtutɔ ani blɔ Ɔkaɛ Yesu ɔlulɔ kudeo kí blɔ tɔ kuba mlɔ klɔ! 12Atɔ Ɔkaɛ ɔki mlɔ kulɔlɔɔ kí mlɔ ahanuglɔ ba ni kí banima pɔ́ ɛ, kutsípɔnɔ atɔ kukeme ŋwisi blɔ kulɔlɔ kí mlɔ kiniɛ ɛ! 13Ní kudeo liɔ ya onu i, Aya aakpɛ mlɔ kigagla, tɔ mlana ni tɔ mladra ní blɔ Ɔka Aya aŋu mɛ, xe blɔ Ɔkaɛ Yesu aaba aki banama a, gi benu yɛ banɔ dradra ba ɛ.",https://www.bible.com/bible/1982/1TH.3.AVN
1 TESALO 4,"Mleze ligbã́ɛ nɛ gi liku Aya aŋu i
1Gɔgɔ ɛ, mɛ benemi ba, mlɛkpasi dɔni blɔ klɔ kiliɛ gi mlaze ligbã́ nɛ ɛ, xe mlaaku Aya aŋu i. Lɛ línu kiliɛ gi mlalɛ ligbã́ nɛ abla a. Abla ɛ, kwiki mlɔ litukpo, lɛ kwikpɛ lɛ ní mlɔ mɛ ɛ, ní blɔ Ɔkaɛ Yesu linyi ne me si mlabitɛ asani nite. 2Lɛ mlete eboa la gi kwibasɛ mlɔ ɛ, gani blɔ Ɔkaɛ Yesu linyi ne me. 3Aya apɛ si mlɔ isu idra tɔ mlana ní mlɔ isuwla mɛ dɔni kihasi wawa mɛ. 4Mlɔ benyime ba mɛ ɔkakaa lilɛ si mlete kiliɛ gi mlaaze ni mlɔ bedze ba ní kudradra ni kubùbù me e, 5aní ní kelea mɛ kisugyaɛ kulekuku me e, kiliɛ gi babubitɛ ba a, gi bése Aya bizɛbitɛ ɛ. 6Ní liboe lɛ ya mɛ ɛ, líma si ɔnɔnɔ ɔza kimbi ní yɛ ɔhanuglɔ yedze su loo ɔtafa yɛ ní kididɔ mɛ. Kwisi mlɔ liboe lɛ ya edi, lɛ kwitɛni mlɔ si Ɔkaɛ aahe kutu ɔki banama gi biabitɛ nite e. 7Aya ɔ́xwa blɔ si kuze bahasi nɛ ɛ, pɔ̀ tɔ kuze ligbã dradra a. 8Lɛ loso, ɔniliɛ gi ɔ́trazɛ kudɔbasɛ uliɔ ya ɛ, aní ɔnɔ ɔ́zɛ ɛ, pɔ́ Aya a, gi yɛ izɛki mlɔ yɛ Ɔfuɛfuɛ Dradra lɔ ɛ, yɛ ɔ́zɛ ɛ.
9Líziã si miŋwlimi ki mlɔ ní kulɔlɔ kí mlɔ ahanuglɔ ba gi bɛzi Kristo aʋa ɛɛŋa ɛ su. Mlɔ ɔtutɔ ɛ, Aya abasɛ mlɔ bidɔ mɛ kiliɛ gi mlaalɔ mlɔ ahanuglɔ ba ɛ. 10Lɛ nite me mlɛga ní benemi ba petee su ní Makedonia kesea petee aʋa. Lɛ loso kwiki mlɔ litukpo benemi ba, tɔ mlalɔ ba sani nite e. 11Mlabitɛ lɛ mlɔ kupɛ́pɛ tɔ mleze ligbã́ nɛ kpoo, tɔ mlakíkpɛ onugu ní ɔnɔ dzedze yɛ liboe me e, atɔ mlawa mlɔ tutɔ mlɔ axwɛ kiliɛ gi kwisi mlɔ ɛzanɔ ɛ. 12Ní kudeo liɔ ya onu i, mlamɔ kubùbù dɔni banama gi bazɛ Aya aʋa aŋa kɔ ɔ, lɛ mlátradí ɔnɔnɔ aŋu mɛ ɛki mlɔ baziazia ʋa a.
Ɔkaɛ yɛ kudzibaa
13Benemi ba, kwipɛ si mlete anukwarɛ ní banama gi betse su u, atɔ mlakíze ní asigaga mɛ ɛ, ŋwisi banama awla gi kudeonudidi kúma kinɛ ɛ. 14Kwiziŋa si Yesu etse lɛ ayɔ dzɛ ɛ, lɛ loso kwiziŋa si Aya aadzi ni Yesu ni banama gi bɛzi yɛ aʋa ɛɛŋa a, xe betse e, manɔ. 15Kiliɛ gi kwibasɛ mlɔ abla ɛ, binu Ɔkaɛ yɛ kudɔbasɛ; blɔ banama gi kwiaze ligbã́ nɛ ɛ, xe Ɔkaɛ aaba ɛ, kútraku ɔtɔ ɛki banama gi betse e. 16Biakpɛ ɔsã ni ozi gagla, lɛ Aya yɛ baxwɛdzɛ ba ɔkaɛ yɛ ole aayi i. Aya yɛ kakuklui ya kiayi, lɛ Ɔkaɛ yɛ ɔtutɔ lɔ le dɔni lifunu ne e. Banama gi bɛzɛ Kristo aʋa ɛɛŋa a, xe betse e, ba biatu kuyɔ; 17Lɛ kede e, blɔ banama gi kulɛ ligbã́ nɛ ní lipoe lɛ klɔ mɛ ɛ, biakpɛ blɔ ni ba likpɔ ní aplɛ la mɛ tɔ kwitsani Ɔkaɛ ní liwɔ lɛ mɛ. Kɔ ɛ, kwize ni Ɔkaɛ lipoe kakaa ɛ. 18Lɛ loso, mlakpɛ ɔna lipo aki mlɔ ahanuglɔ ba ni eboa la ya.",https://www.bible.com/bible/1982/1TH.4.AVN
1 TESALO 5,"Mleze kublabla mɛ akí Ɔkaɛ yɛ kubabaa
1Líziã si miŋwlimi kí mlɔ mɛ benemi ba, ní lipoe le ni ewe ala mɛ gi eboa la ya aba la mɛ tɔ ɔ. 2Lɛ mlɔ ɔtutɔ mlete si blɔ Ɔkaɛ yɛ liwe le líaba ŋwisi oze ní elesi me kinɛ ɛ. 3Lipoe lɛ gi banima bɛɛpani si, “Kusuyɔ ni ɔnadɔdɔ ɛba ɛ,” lɛ baxixa ʋa bialili ba a! Liaba ŋwisi kuyeʋiyeʋi ní kubipɔ mɛ kinɛ ɛ, lɛ banima bátratani kuse ní kɔsu u. 4Pɔ̀ mlɔ, benemi ba mláma ní litumu me e, lɛ líma si liwe veve lɛ klɔ lilili mlo ŋwisi oze kibaba kinɛ ɛ. 5Mlɔ pɔ́ mlenu kuklekle me banɔ ɔ, gi mlalɛ ní keletiti mɛ ɛ. Aní elesi loo litumu me banɔ kunu u. 6Lɛ loso líma si kuzɛɛdɔ sra a, ŋwisi banɔ dzedze ba kinɛ ɛ; lilɛ si kuze ni aŋu tɔ kuvù isu. 7Lɛ ese linu si elesi me banɔ bizɛdɔ sra; lɛ elesi me bizemu kuda a. 8Pɔ̀ keletiti me banɔ kunu u, lɛ liziã si kuvu isu u. Lɛ ŋwisi ɔgũta kinɛ ɛ, lilɛ si kukpɛ kuziŋaa ni kulɔlɔɔ ŋwisi kakɔ mɛ liwu, ani tɔ kukúme kudeonudidi kí kubúbú yo ŋwisi akatsaloglo ye kinɛ ɛ. 9Aya ɔ́kya blɔ kí yɛ kusuyeʋi yo, pɔ̀ tɔ kumɔ kubúbú gani blɔ Ɔkaɛ Yesu Kristo me e, 10Yɛ gi etse aki blɔ si i, xe kwitse e, loo kulɛ ligbã́ o, xegi edzì aba ɛ, kwiaze likpɔ ni yɛ. 11Lɛ loso mlakpɛ mlɔ ahanuglɔ ba kigagla tɔ mlapɔni mlɔ ahanuglɔ ba, kiliɛ gi mlɛɛbitɛ abla ɛ.
Paulo yɛ Bagbágba gɔgɔ ʋa ni Kunɔpaniɔ
12Kwiki mlɔ litukpo, blɔ benemi ba, tɔ mlakpɛ kubùbù yo ní banama gi bɛɛwa axwɛ na gaglaa ní mlɔ kusi i, gi bɛɛbasɛ mlɔ kudeo o, xe bɛɛgbá mlɔ ɛ, ní Kristo anɛ ma ligbã́zeze ne me e. 13Mlakɔ kubùbù glegle ni kulɔlɔ aki ba kɔkpɛ axwɛ ana gi bɛwa ní mlɔ kusi i loso, atɔ mleze ni mlɔ ahanuglɔ ba ní kusuyɔ mɛ.
14Kwiikpɛ lɛ mlɔ mɛ, benemi ba, atɔ mlatɛni basranɛ ba, mlakpɛ befufluse ba kigaglaɛ, mlapɔni banama gi bɛziã kupɔnɔ ɛ, mlaplɛ litɔ kese aki ɔnɔ kakaa. 15Mledi lɛ ɔza si ɔnɔnɔ ódzini kuzimizi tsa ɛki kuzimizi i, pɔ̀ ní lipoe kakaa mɛ ɛ, mlatrɔ lɛ si mlabitɛ eboe Gbã akí mlɔ ahanuglɔ ba ni banima pɔ́.
16Mleze ní isami mɛ lipoe kakaa, 17mlaxwa Aya lipoe kakaa. 18Mledo ɖase ní kidɔ kakaa mɛ. Lɛ Aya ɛɛpɛ dɔni mlɔ klɔ ní mlɔ ligbã́ nɛ mɛ ní likpɔkpɛkpɛ mɛ ni Yesu Kristo.
19Mlakítsi kudeonu aki Ɔfuɛfuɛ Dradra lɔ kigaglaɛ; 20mlakígbe Ɔfuɛfuɛ nɔ lɔ ole lo o, gi beboedoplɛ ba bɛkɔ ɔ. 21Mlatá liboe kakaa edi; atɔ mlabitɛ ní agbã̀ na aʋa. 22tɔ mlayurɔ liboe zimizi kakaa elu.
23Atɔ Aya gi yɛ izɛki blɔ kusuyɔ ɛ, ɔki tɔ mladra ní kude kakaa aʋa tɔ ɔbla mlɔ inɔse le pɔ́, Ɔfuɛfuɛ nɔ, esobo la, ani kisugyaɛ dɔni kesetata kakaa mɛ ní blɔ Ɔkaɛ Yesu Kristo yɛ kubabaa mɛ. 24Aya liɛ gi yɛ axwa mlɔ ɛ, aabitɛ lɛ, lɛ ese linu si izɛbitɛ yɛ kakáplɛa aʋa.
25Mlaxwa Aya ní blɔ litukpo, benemi ba.
26Mlapani tɔ mlakpɛ awla ole aki banama petee gi bɛziŋa ɛ.
27Makpɛ lɛ ní mlɔ mɛ ní Ɔkaɛ yɛ linyi ne me, si mlakla keplekpa lia ya akí banama petee gi bɛziŋa a.
28Blɔ Ɔkaɛ Yesu Kristo yɛ lipomepɛpɛ nɛ lize ni mlo.",https://www.bible.com/bible/1982/1TH.5.AVN
2 TESALO 1,"Kunɔpanɔ
1Keplekpaa lia ya kɛdɔ ní mɛ Paulo, Silvano ani Timoteo klɔ ɛki banama gi balɛ ní Tesalonika ɔsɔli ha lɔ mɛ ɛ, gi bɛzi Aya blɔ Ɔka ani Ɔkaɛ Yesu Kristo aʋa ɛɛŋa ɛ: 2Kwiʋi lipomepɛpɛ ni kusuyɔ dɔni blɔ Ɔka Aya ni Ɔkaɛ Yesu Kristo kɔ ɛki mlɔ.
Ɖase dodo
3Blɔ benemi ba, liziã si kudo Aya ɖase ní mlɔ litukpo lipoe kakaa. Lipɛ ɛki blɔ si kubitɛ nite, lɛ ese linu si mlɔ kuziŋaa kwiitsi trɔ lɛ kulɔlɔɔ klɔ ɔ, gi kulɛ ní mlɔ kusi i, kwiisrɛ pɔnɔ. 4Liki si blɔ tutɔ fɛ kuzɛɛdɔ̀ isu ya ní mlɔ aʋa ní Aya isɔliha lɛ mɛ, ní kiliɛ gi mlalɛɛ ní mlɔ kuziŋaa aʋa a, ani kiliɛ gi mlɛɛga eboe gagla la mɛ ɛ, ní keduyɔyɔ ni kupepeo me su.
5La ya pɔ́ ɛtrɔ likla lɛ aʋa si Aya yɛ litsixwaxwa lɛ ɛ, lilɛ lɛ ozekɔ, gani lɛ mɛ ɛ, mlagyeno ki yɛ kaʋaŋaa, gi ka lɛ loso mlɛɛmɔ ɔziã nɔ ɛ. 6Aya atráxwa litsi le ní kude gyɔgyɔɔ aʋa aaki kupèpè kwiaba banama gi bɛɛkpɛ mlɔ kupèpèo aʋa a, 7lɛ aaki mlɔ banama gi mleepe e, ani blɔ fɛ ɔnadɔdɔ. Nite liaze xe Ɔkaɛ Yesu aadɔ lifunu ne ni kifu u, ani yɛ baxwɛdzɛ gagla ba, 8atɔ aahe kutu kí banama gi bazɛ Aya a, ani banama gi béxo blɔ Ɔkaɛ Yesu yɛ Liboe Gbã nɛ oto e. 9Ba kutuheheo kwiaze kuzizizizi petee, kulɛlɛ dɔni Ɔkaɛ aŋu mɛ ani yɛ kudradra kigagla mɛ ɛ. 10La ya pɔ́ aaba la mɛ ní Liwe lɛ klɔ aʋa, tɔ yizɛ kudradra ɛdɔni yɛ banima petee kɔ ani kubùbù yo dɔni banama gi bɛziŋa klɔ ɛ. Mlɔ fɛ mlaze ba ole, lɛ ese linu si mlɛzi liboe lɛ gi kwisi mlɔ aʋa ɛɛŋa a. 11Lɛ loso kuzɛɛxwa Aya ní mlɔ litukpo lipoe kakaa. Kuzeeʋi blɔ Aya si, tɔ ɔkisi mlapɛ̀ aki ligba ɛ nɛ gi lɛ loso axwa mlɔ si mleze e. Atɔ gani yɛ kigaglɛ mɛ ɛ, ɔbitɛ mlɔ kupɛ́pɛɔ petee aʋa akí bidɔ gbã ɛ mɛ gi mlɛɛpɛ si mlɛɛbitɛ ɛ, ani tɔ ɔgù mlɔ axwɛ na gi mlɛwa ɛ gi mlɛziŋa loso o. 12Kwigyo edi si gani kudeo liɔ ya onu i, blɔ Ɔkaɛ Yesu yɛ linyi ne liazɛ Kusudra gani mlɔ ligbã́zeze ne me, lɛ mlɔ kyɛ ɛ, mlazɛ gani yɛ mɛ, dɔni blɔ Aya ani Ɔkaɛ Yesu Kristo yɛ lipomepɛpɛ nɛ mɛ ɛ.",https://www.bible.com/bible/1982/2TH.1.AVN
2 TESALO 2,"Ozimizi ye axwɛ wawa la
1Maki mlɔ litukpo mɛ benemi ba, ní blɔ Ɔkaɛ Yesu yɛ Kristo kubabaa, ni blɔ likpɔkpɛkpɛ lɛ ni yɛ su kuzeze su i, 2mlakípisa ní mlɔ bedgyodi ʋa mɛ loo, tɔ mlawɔli ku ní kemeno mɛ si blɔ Ɔkaɛ yɛ liwe le liza kooko. Mlakízi banima eboe panipani la si kwipani lɛ ɛplɛ loo si kwiŋlimi nɛ ɛkpɛ ní keplekpa mɛ. 3Mlakíki si ɔnɔnɔ omeni mlo ní kudeo tɔtɔ onu u. Lɛ liwe le litrába kɔzɛna ni keduyɔyɔ gɔgɔa kɛba a, xe ɔnɔ zimizi ye e, gi yɛ linu si ɔtrɛ ní kifu moni ye me aŋu i. 4Yɛ atráyɔ kedu ya ní aya kakaa elu, loo kidɔ kakaa gi bize sumu i su i, kɔ akɔ isu ya edu bɛ petee onu i. Yɛ kura aatiku ní Aya yɛ lisɔligba lɛ mɛ lɛ aaxwa isu ya si Aya a.
5Mláplɛ aŋu na a? Masi mlɔ la ya lipoe lɛ gi meze ní mlɔ su i. 6Pɔ̀ kiditɔ kitsi kudeonu iiki yɛ abla, lɛ mlete ke. Ní lipoe gbã nɛ aʋa ɛ, ɔnɔ zimizi ye aaŋwi. 7Pɔ̀ litumu ne kutu monumonu yo kigaglaɛ ɛ, kiwa axwɛ na kooko, pɔ̀ liboe lɛ gi liaba ɛ, lítraba kɔzɛna ni si Aya ebu ɔniliɛ klɔ gi eetsi le kudeonu izanɔ. 8Kɔ able ke Aya ebu ɔnɔ zimizi ye edono e, pɔ̀ xegi Ɔkaɛ Yesu aba ɛ, aaye ye ni yɛ Ɔfuɛfuɛ nɔ gi ɛdɔni yɛ onugu lo mɛ lɛ aazizi ɔniliɛ klɔ ní yɛ kusudraa a. 9Ɔnɔ zimizi ye aaba ní Satana yɛ kigagla ɛ mɛ, lɛ aabitɛ asia na enugutseboe glegle ani eboe gi banima bamɔ edi i. 10Lɛ aakɔ̀ litukpo me gagla, ni kunɔmeno kakaa elu komeno banama gi biakyrɔ ɛ. Biakyrɔ lɛ ese linu si bázɛ liboe le e, lɛ bádimɛ ni anukwarɛɛ gi yɛ aaki si biamɔ kubúbú u. 11Lɛ loso e Aya aatsisi ba motemote gagla ɔtɔ gi aaki si biazɛ asia na aʋa ŋa a. 12Gani lɛ mɛ, ɛ banama pɔ́ gi bázɛ anukwarɛɛ aʋa ɛɛŋa ɛ, xe bɛmɔ isami nɛ ni eboe zimizi na kubitɛbitɛɔ ɛ, Aya aabu ba lipɔ.
Paulo akpɛ ɔna ba lipo tɔ balɛɛ gaglaa
13Benemi ba, lilɛ si kudo Aya ɖase lipoe kakaa ní mlɔ litukpo, mlɔ banama gi Ɔkaɛ alɔ ɛ. Lilɛ nite si Aya akya mlɔ dɔni ɔtɔpu kɔ ŋwisi banɔ tɔpu kí kubúbú gani Ɔfuɛfuɛ nɔ lɔ kigaglaɛ mɛ, tɔ babitɛ mlɔ yɛ banɔ dradra ba, ní mlɔ kuziŋa ní anukwarɛɛ mɛ. 14Aya axwa mlɔ aki lɛ ya gani Liboe Gbã nɛ gi kwipani iki mlɔ mɛ ɛ; yɛ axwa mlɔ atɔ mlaazi mlɔ ɔŋakɔ ní kuklekle me ni blɔ Ɔkaɛ Yesu Kristo. 15Lɛ loso e, blɔ benemi ba, mlalɛɛ mɔmɔmɔ, atɔ mlevu anukwarɛ mɛ ní awla gi kwibasɛ mlɔ ɛ, ní blɔ bidɔ basɛbasɛ ʋɛ ani ní blɔ kuplekpa ŋwlimiŋwlimi yɔ mɛ ɛ. 16Tɔ blɔ Ɔkaɛ Yesu Kristo yɛ ɔtutɔ ni Aya blɔ Ɔka gi alɔ blɔ ɛ, xe gani yɛ lipomepɛpɛ mɛ ɛ, akpɛ ɔna ní blɔ lipo lipoe kakaa, xe aki blɔ kudeonudidi gbã ɛ. 17Kwiʋi si ɔkpɛ mlɔ kigagla tɔ ɔkpɛ ɔna ni mlɔ lipo tɔ mlabitɛ eboe gbã lipoe kakaa ani tɔ mlapani Liboe Gbã kakaa.",https://www.bible.com/bible/1982/2TH.2.AVN
2 TESALO 3,"Paulo eʋi si baxwa Aya ní ba litukpo
1Gɔgɔ ɛ, blɔ benemi ba, mlazɛxwa Aya ní blɔ litukpo tɔ Ɔkaɛ yɛ Liboe le linè onugu kìse ìse, tɔ bazɛ lɛ ni kubùbù, ŋwisi kiliɛ gi lize ní mlɔ kusi i. 2Mlaxwa Aya tɔ obu blo ní banɔ nyani nyani ni litukpo me gagla benete ba iwla mɛ; lɛ ese linu si aní ɔnɔ kakaa yɛ azɛ Liboe Gbã nɛ aʋa aŋa a. 3Pɔ̀ Ɔkaɛ onu ɔnɔ gi biaziɔnɔ ɔ, lɛ aakpɛ mlɔ kigagla a, kɔ ewe mlo ní ozimizi ye su i. 4Lɛ likla trɔtrɔ lilɛ ní blɔ awla ní blɔ Ɔkaɛ mɛ, lɛ kwizi lɛ aʋa ɛɛŋa si mlɛɛbitɛ, lɛ mlɛzɛbitɛ ní eboa la gi kwisi mlɔ aʋa a. 5Atɔ Ɔkaɛ ɔki mlɔ kesenunu glegle ki yɛ kulɔlɔ ɔ, ani igyidodo ŋwisi kiliɛ gi Kristo izɛkɔ kinɛ ɛ.
Lilɛ si Lixwɛwawa lize ní ɔnɔ Kakaa awla
6Blɔ benemi ba, kwikpɛ ɔsã ɛki mlɔ ní Ɔkaɛ Yesu Kristo linyi ne me si, mlebú isu lidze ní benemi ba ya gi benu basranɛ ani banama gi bɛyurɔ awla ní blɔ kudɔbasɛ yɔ su i su. 7Mlɔ ɔtutɔ mlete le mɔmɔɔmɔ si lilɛ si mlabitɛ ní blɔ kibitɛɛ aʋa ɖii. Kúze basranɛ lipoe lɛ klɔ gi kwiize ní mlɔ kusi i. 8Kúzɛ ɔnɔnɔ yɛ kupɔnɔ gi kútsa liʋɛ kɔ litukpo o. Nite me ke kwiwa axwɛ na ni kupèpè; lɛ kwizɛwa axwɛ na elesi ni kemize atɔ kukíze lidɔtu iiki mlɔ mɛ ɔtɔtɔ ɔ. 9Kwibitɛ lɛ ya, aní si kúmɔ kude si kwaʋi mlɔ kupɔnɔ ɔ; boŋu i, kwibitɛ nite tɔ kuze kuŋudra gi kɔ mlaakpasi i. 10Agi kwize ní mlɔ kusi i, kwizɛsi mlɔ si, “Ɔniliɛ gi egbe si yɛ ɔ́trawa lixwɛxwɛ ɛ, mlakíki yɛ bidɔ tɔ ɔŋa a.”
11Nite kwipani, lɛ ese linu si kwinu si banɔ batɔ balɛ ní mlɔ kusi gi benu basranɛ ɛ, lɛ baʋíbitɛ kididɔ sani si bazɛkpɛ onugu ní banɔ dzedze ba eboe la mɛ ɛ. 12Ní Ɔkaɛ Yesu Kristo linyi ne me e, kwikpɛ ɔsã lɛ kwigba banɔ ba ya si bekyi tɔ beze ligbã́ gbã tɔ bawa axwɛ atɔ bakɔ apɛ ba tutɔ ba lìklã nɛ. 13Pɔ̀ ní mlɔ mɛ benemi ba a, liboe gbã kubitɛ kukípè mlo o. 14Liatani lɛ mɛ kuba si ɔnutɔ ní mlɔ mɛ ɔ́traxo liboe lɛ gi kwiŋlimi kimlɔ ní keplekpa lia ya mɛ oto o. Xegi nite e, mlakpɛ yɛ lixaŋu tɔ mlakíbitɛ kididɔ ni yɛ ɛ, tɔ kuye kùku ye e. 15Pɔ̀ mlakibitɛ yɛ ŋwisi ahwafiɔnɛ ɛ; boŋu i, mlagba yɛ ŋwisi onemi nɛ kinɛ ɛ.
Eboe gɔgɔ la
16Tɔ blɔ Ɔkaɛ ɔtutɔ, gi yɛ onu blɔ kusuyɔ ɔdɔ́klɔ ɛ, ɔki mlɔ kusuyɔ lipoe kakaa ní kude kakaa onu. Ɔkaɛ oze ni mlɔ petee. 17Mɛ Paulo ɔtutɔ mɛ ɔwla lɔ makɔ aŋwlimi kunɔpanɔ uliɔ ya; gi kwidɔ ní mɛ Paulo klɔ kɔ aki mlɔ ɔ. Kude kuliɔ ya aʋa mizɛɛkpɛ awla ní mɛ linyi ne ese ní mɛ keplekpa kakaa mɛ; Nite mɛkɔ mizɛɛŋwlimi i. 18Meʋi blɔ Ɔkaɛ Yesu Kristo yɛ lipomepɛpɛ nɛ si lize ni mlɔ petee.",https://www.bible.com/bible/1982/2TH.3.AVN
1 TIMO 1,"1Keplekpaa lia ya kɛdɔ ní mɛ Paulo gi menu Kristo Yesu yɛ ɔnɔkpɛkpɛ yɛ yɛ klɔ ɔ, ɔnɔ gi bɛkpɛ ɛ, ní Aya blɔ Ɔnɔbu ye ni Kristo Yesu gi yɛ kudeonu kwidi i, ba kigaglaɛ mɛ.
2Mɛɛŋwlimi ka ɛki Timoteo, mɛ ɔtutɔ mɛ obi ní kuziŋaa mɛ:
Meʋi Kaka Aya ni Yesu Kristo blɔ Ɔkaɛ tɔ bapɛ lipo me aki mlɔ, bedi mlo asigaga ani tɔ baki mlɔ kusuyɔ.
Paulo agba ba si bedi mumɔ ní asia badɔbasɛ ba su.
3Kiliɛ gi masi wɔ ɔ, lipoe lɛ gi mazasɛ̀ atrɛ ni Makedonia ɛ, mapɛ si ze ní Efeso ɔma nɔ me. Benyimeatɔ bɛɛbasɛ bidɔ gi biga lidze e, ni kidiliɛ gi kwibasɛ ní Yesu Kristo aʋa kuziŋaa su u. Liziã si wɔatsí kudeo ki ba kiboebitɛ liɛ ya. 4Ki tɔ bamɔni kudzídzi yɔ kuta ani tɔ bamɔni siŋanɛ kpaŋukpaŋu sɛ kusrɔ. La ya petee izɛɛmani eboe hehe, lɛ aʋíki si Aya axwɛ na aatrɛ ɔtɔ gi la mɛ pɔ Aya aʋa kuziŋaa kulɛ ɛ. 5Kidiliɛ loso gi maki wɔ ɔsã lɔ ya kɛ kinu si i, kitɔ baʋaziŋa ba beze ní kunɔlɔ gi kwidɔ ɔna gbã mɛ ɛ, begyodi dradra mɛ, ni kuziŋaa ɔtutɔ mɛ. 6Banɔatɔ bɛlila, lɛ bekyi kede kpɛ la ya a, lɛ bɛkɔ otro pluplu ete kunu yo xe bɛtrɛ ɛ. 7Bɛpɛ si beeze Mose ɔsã nɔ lɔ badɔbasɛ, pɔ̀ béte kidiliɛ gi kɛ su bɛɛpani i, loo kidiliɛ gi kɛ aʋa bɛɛka a.
8Kwite si Mose ɔsã nɔ ɛpɛ xe bɛwa lɔ su axwɛ mumɔ ɛ. 9Kwite kyɛ si bɛkpɛ isã nɛ aní ki banɔ gi ba bede ʋa mɛ bɛdra a, boŋu i, ki banama gi baʋíbitɛ ní isã aʋa a, ni banama gi bizɛɛyɔ kedu ni banɔ su u, banama gi béte e, xe bazɛ Aya aʋa aŋa a, ni banɔ zimizi ba, banama gi ba isu ídra ɛ, banama mɛ gi Aya yɛ Liboe le líma ɛ. Bɛkpɛ isã nɛ ɛki banama gi bizeye ba baka ba a, loo ba bene ba ani ki bakpɛnɛ ba. 10Bɛkpɛ lɛ ɛki bamamɛga ba, benyime ba ya gi bizɛfɛ ni ba ahanuglɔ benyime ba, ni badzɛ gi bizɛfɛ ni ba ahanuglɔ badzɛ ba, banama gi bizɛɛga kanɔ́dzia, ni banɔdzidzi ba, banɔmeno ba, kí basia nɛ ba gi bizɛɛtàni bidɔ mɛ ɛ, ani kidɔ kakaa gi kiyɔ kedu ní kudɔbasɛ gbã su u, 11gi lisɔni Aya yɛ Liboe Gbã nɛ ɛ, gi akɔ akpɛ awla aki mɛ ɛ. Lɛ linu Liboe Gbã nɛ gi lidɔ Aya a, gi banima bizɛɛkrira ɛ, klɔ.
Aya yɛ lipomepɛpɛ nɛ ki Paulo
12Medo Kristo Yesu gi onu blɔ Ɔkaɛ ɖase e, si aki mɛ kigagla kí yɛ axwɛ na. Medo ye ɖase gi azɛ mɛ aʋa aŋa a, xe ebú me si misumu ye e. 13Meze ɔnɔ gi tsa ɛ, mapani ebusioboe amani yɛ su, lɛ metí ye e, lɛ meze ɔnyraga a. Pɔ̀ Aya edi me asigaga a, lɛ ese linu si mabitɛ la ya ní kumetemete ni kumɔziŋa mɛ ɛ. 14Lɛ blɔ Ɔkaɛ ewlo ni me ni yɛ lipomepɛpɛ glegle le, kɔpɔni kuziŋa ni kunɔlɔ gi bidɔ ní Yesu Kristo me e.
15Liboe lɛ ya linu anukwarɛ liboe gi liziã si ɔnɔ kakaa ɔzɛ lɛ aʋa ŋa a, si Yesu Kristo aba kelea lia mɛ si yibu banɔ zimizi ba, lɛ mɛ menu ɔnɔ zimizi sani ba petee e, 16pɔ̀ kɔkpɛ lɛ ya loso e, Aya edi me asigaga atɔ gani mɛ banɔ zimizi ba ɔkaɛ aʋa ɛ, Kristo Yesu aabasɛ yɛ litɔplɛplɛkese kese gi liʋi blo o, ŋwisi liŋwitsɛ kinɛ ki banama gi biazɛ yɛ aʋa ŋa a, xe biamɔ ligbã́ moblo le e. 17Lɛ loso mlaki tɔ kukpɔ̀ blɔ Okusi ye gi ɔlɛ dɔni kanɔmɛ tsini kanɔmɛ, gi óʋitse e, gi ɔ́ʋiŋwi, Aya tolee, yɛ binɛ binu kubùbù yo ni kusudraa kɔtsinɔ kanɔmɛ anɔmɛ! Atɔ liba lɛ mɛ.
18Timoteo, mɛ obinyimee, maki wɔ ɔsã lɔ ya kɔkpɛ eboa la gi bɛpani plɛ ní wɔ su i. Wa eboa la ya su axwɛ ŋwisi wɔ bigutadɔ kinɛ ɛ, tɔ wɔata kigũ gbã. 19Ze ní wɔ kuziŋa ni wɔ begyodi gbã ʋa aʋa a. Banɔatɔ béxo eboa la ya oto o, lɛ bɛlila ba kuziŋa ŋwisi kiliɛ gi banɔ bɛzɛɛlila ba kude kinɛ ɛ. 20Himenayo ni Aleksandro beze ní banɔaklɔ ba kusi, lɛ mehe kutu aki ba gi makɔ ba akí Ozimizi ye; gi biaki si biamɔni ebusioboe la kupani tsini Aya su u.",https://www.bible.com/bible/1982/1TI.1.AVN
1 TIMO 2,"Kiliɛ gi biasumu ní ɔha kusi i
1Ní okpese kɔ ɛ, mapɛ si mlete si lilɛ si mleʋi bidɔ, mlafa ní banɔ litukpo, mlaxwa Aya ní ɔnɔ kakaa litukpo, lɛ mledo Aya ɖase ní kidiliɛ gi abitɛ aki ɔnɔ kakaa a, 2kí bekusi ba ni banama petee gi bedi ní banɔ onu i, tɔ kwiaze ní kusuyɔ ɔ, ni ligbã́ gi lidɔ kpoo me e, atɔ kwiaze ligba kiliɛ gi Aya apɛ ɛ, ani tɔ blɔ su iadra. 3Aya kuxwaxwa ni banima litukpo te e, kwipɛ̀ lɛ kuzeeku Aya blɔ Obúbú ye aŋu u, 4gi yɛ apɛ si ɔnɔ kakaa a, ɔmɔ kubúbú tɔ ote anukwarɛɛ. 5Lɛ ese linu si Aya tole ɔlɛ, ɔnɔ tole ɔlɛ gi yɛ ɔlɛ ní Aya ni banima kusi i, yɛ onu Yesu Kristo, 6gi akɔ isu akyɛ ní ɔnɔ kakaa litukpo o. Bɛ bibasɛ si ní lipoe gbã nɛ aʋa ɛ, Aya apɛ si ɔnɔ kakaa ɔmɔ kubúbú. 7Lɛ loso Aya edu me ɔklakla ni ɔnɔkpɛkpɛ, ani Liboe Gbã nɛ ɔdɔbasɛ kí banama gi bénu Yudanɛ ɛ, ní kuziŋaa ni anukwarɛɛ mɛ ɛ, máʋisɛ asia a.
8Lɛ xe mlɛtsa si mleesumu Aya ɛ, mapɛ si benyime ba baxwa Aya ni ba iwla lɛ ní lifune, gi kusuyeʋi loo eboe hehe atráze ní lɛ mɛ ɛ. 9Mapɛ fɛ si badzɛ ba beze mumɔ ní ba bidɔkpɛkpɛ ʋɛ mɛ, tɔ bakpɛ ewu Gbã; aní ni siya kunyánya ede ede, loo ni sika ni ihwia, loo ni basa gi bɛzi kedzi i, 10pɔ̀ ní eboe gbã kubitɛ mɛ, gi ɛsrɔnɔ ɔ, ɛki badzɛa ba gi bete si beesumu Aya ɛ.
11Lilɛ si badzɛ ba badɔ zĩi, tɔ babùbɔ isu ya, atɔ bakpasi bidɔ. 12Máki ba kudeonu si ba basɛ bidɔ loo bamɔ kigagla ní benyime ba aʋa a; pɔ̀ ba dà ba inugu le e. 13Lɛ ese linu si Adam yɛ Aya etu bitɛ ɛ, xe ableke abitɛ Eva a. 14Lɛ aní Adam ozimizi ye emeno o; boŋu i, ɔdzɛɛ yɛ bemeno xe ata Aya yɛ ɔsã nɔ ɛse e. 15Pɔ̀ biaabu ɔdzɛ gani yɛ kubipɔ mɛ ɛ, xe alɛɛ gagla ní kuziŋa, kunɔlɔ, kusudra ni isu aʋa kuŋaŋa mɛ ɛ.",https://www.bible.com/bible/1982/1TI.2.AVN
1 TIMO 3,"Ɔha lɔ onu bezeze ba ba ligbã́zeze ne
1Liboe lɛ ya linu anukwarɛ si, xe ɔnutɔ apɛ si yiwa ɔha ɔʋadi ye axwɛ ɛ, yɛ kupɛpɛɔ kunu kugbã. 2Lɛ loso líma si kesetataa tɔtɔ keze ní ɔha lɔ ɔʋadi ye su u; lilɛ si ɔdzɛ tole ko oze ní yɛ awla, ɔbùbɔ̀ isu ya, ɔŋa isu aʋa, kubùbù kuze ní yɛ su, oze ɔnɔ gi izɛzi bababa ɛkpɛ ní yɛ kepea mɛ ɛ, lilɛ si ɔtani bidɔ kubasɛ; 3líma si oze ɔdaŋwɛ loo ɔnɔ gi izɛɛwa anyra a, pɔ̀ oze ɔnɔ gi izɛɛplɛ litɔ kese e, oze ɔnɔ gi óʋigu avitɛ ɛ, líma si oze ɔnɔ gi adimɛ ni kibɔ ɔ; 4lilɛ si ɔgani yɛ kepea mɔmɔɔmɔ atɔ ɔki Yebi ba benu kutu aki yɛ ɛ, atɔ baki yɛ kubùbù ni kapɛ kakaa mɛ. 5Xegi onyime óte kiliɛ gi aaga ni yɛ ɔtutɔ yɛ kepaɛ ɛ, kitɛ aatani Aya yɛ ɔha lɔ aʋa kudi i? 6Líma si oze ɔnɔ vuvu ní kuziŋa mɛ ɛ, xe aní nite e, yɛ litukpo le liaye ni kusufeke, kɔ Aya ebu ye lipɔ ŋwisi kiliɛ gi ebu ozimizi ye lipɔ kinɛ ɛ. 7Lilɛ si oze ɔnɔ gi banama gi báma ní baʋaziŋa ba ɔha lɔ mɛ kyɛ ɛ, bizɛkpɛ kubùbù ní yɛ su, atɔ bakíkpɛ yɛ kuye e, tɔ aawɔli ku ní ozimizi ye yɛ kupe me.
Banɔpɔnɔ ba Ní Ɔha lɔ mɛ
8Lilɛ si banɔpɔnɔ ba ni baʋaziŋa ba ní Ɔha lɔ mɛ kyɛ ɛ, beze benyime gi kizeze me gbã kilɛ ní ba awla, tɔ anukwarɛ oze ní ba awla, bakísa kuda kuŋwɛ ɛ, lɛ bakípɛ́ kibɔ gani kude mɔgyɔmɔgyɔ aʋa a. 9Lilɛ si bevu kuziŋaa kɔ anukwarɛɛ yɛ kidzudzu ye mɛ gi Aya ebu abasɛ ɛ, ni ɔna dradra. 10Lilɛ si befeke ba edi ní ɔtɔpu kɔ, lɛ xe bɛga lɛ mɛ edo e, lɛ ko biasumu ŋwisi ɔha lɔ banɔpɔnɔ ba kinɛ ɛ. 11Lilɛ si ba bedze ba fɛ ɛ, ligbã́ gbã lize ní ba awla, bakíze onugutro begugu u; ba bùbɔ isu ya tɔ baplɛ litɔ kese, lilɛ si beze banɔ gi biazɛ ba aʋa aŋa ní kidɔ kakaa mɛ ɛ. 12Mledi le aʋa si ɔdzɛ tole ko aaze ní Ɔha lɔ ɔnɔpɔnɔɛ awla, tɔ odi yɛ bebi ba ni yɛ kepea aʋa mɔmɔɔmɔ. 13Banɔpɔnɔ ba klɔ gi bɛwa ba axwɛ na mɔmɔɔmɔ ɛ, biamɔ ɔlɛkɔ gbã kí isu ya, lɛ biapani lifumose ní ba kuziŋa su ní Yesu Kristo me.
Liboe Kpokpo Ʋidi le
14Agi mɛɛŋwlimi keplekpa lia ya ɛki wɔ kyɛ ɛ, mapɛ si maaba di wo kpekpemi i. 15Pɔ̀ xe mawɔ kede kyɛ ɛ, keplekpaa lia ya kiabasɛ wɔ kiliɛ gi kwiaga ni isu ya a, ŋwisi Aya yɛ kepea mɛ banɔ kinɛ ɛ. Kepea lia mɛ banima ɛ, ba benu banama petee gi bɛziŋa a, xe benu Aya gbagbe yɛ banɛ ɛ, baʋaziŋa ba ya ba besumu, xe bevu anukwarɛɛ tututu ŋwisi kiliɛ ɛ, gi ɔxɔ lɔ ni kakpaa kizeevu ligba lɛ ɛ, xe líʋihwa kinɛ ɛ. 16Ɔnɔnɔ ɔ́tratani lɛ kunada si tɔ kuze ŋwisi kiliɛ gi Aya apɛ ɛ, linu liboe kpokpo ni linugutseboe ʋidi i:
“Ebu isu ya abasɛ ni ɔnɔ kilɛlɛ mɛ,
Aya yɛ Ɔfuɛfuɛ nɔ ɛbasɛ si aŋwɛ eyi,
lɛ Aya yɛ baxwɛdzɛ ba bɛmɔ yɛ ɛ.
Bɛ sɔli yɛ ní amade na kusi,
banɔ glegle bɛzi yɛ aʋa ɛɛŋa ní kelea pɔ́ mɛ,
lɛ befeke ye ní kuklekle me tsini lifunu ne e.”",https://www.bible.com/bible/1982/1TI.3.AVN
1 TIMO 4,"Paulo agba Timoteo
1Ɔfuɛfuɛ dradra lɔ ɛdra lɛ mɛ si ní ewe gɔgɔ la mɛ ɛ, banɔatɔ bɛtráyurɔ ba kuziŋa; lɛ biazeni asia na ifuɛfuɛ nɛ kude e, lɛ biazɛ kudɔbasɛ uliɔ gi ifuɛfuɛ zimizi ne izɛbasɛ ɛ.
2Kudɔbasɛ uliɔ klɔ ʋa ɛ, kwidɔ ní kulagadzekpa basia nɛ gi ba ina nɛ itse e, ŋwisi ɔlaa kpikpi bɛkɔ ɛkani ba kinɛ ɛ kɔ. 3Banɔaklɔ ba bizɛɛbasɛ bidɔ si benyime ba bakígbani badzɛ ɛ, loo si badzɛ ba bakízeni benyime e. Lɛ bizɛɛbasɛ si banima bakíŋa bidɔŋaŋaɛtɔ gi Aya abitɛ ɛ, si banama gi bɛziŋa a, xe bete anukwarɛ ɛ, baŋa tɔ bedo Aya ɖase ni bɛ litukpo. 4Lɛ ese linu si kidɔ kakaa gi Aya abitɛ ɛ, kipɛ̀; mlakígbe kididɔ ɔ, xegi mlɛzi kɛ ní Aya kuxwaxwa ni ɖase kudodo me e. 5Lɛ ese linu si Aya liboe le ni yɛ kuxwaxwaa kwidra kiŋaŋaɛ klɔ su u.
6Xegi wɔbasɛ benemi ba batrɔtrɔ ʋa ya ɛ, wɔaze ɔnɔsumu gbã kí Yesu Kristo ní kiliɛ gi bɛgani wɔ ní Ɔfuɛfuɛ nɔ mɛ ɛ, ní kuziŋa anukwarɛ ni kudɔbasɛ gbã liɔ gi kɔ kude wozeno me e. 7Kúkpɛ ɔha ni kelea lia mɛ eboe ni kudzídzi pluplu gi kúbu libi i, boŋu i, he isu ki ligbã́zeze gbã ŋwisi ɔʋaziŋa kinɛ ɛ. 8Isu kuhehe kwipɛ̀, pɔ̀ tɔ kpasi Aya yɛ liboe le tɔ zeni lɛ kude e, kwipɛ sanɔ ní kapɛ kakaa mɛ, lɛ ese linu si kakaplɛ kalɛ ní lɛ mɛ ki kesea aʋa ligbã́ ɛnɛ ya ni ligbã́ ɛnɛ gi litrába kutseo kede e me. 9Anukwarɛ liboe linu gi lilɛ si bazɛ ɛ, ni tɔ baziŋa. 10Kuzɛɛŋwlɛ lɛ kuzɛɛkpɛ ikù nɛ, lɛ ese linu si kwikɔ blɔ kudeonudidi yo kpɛ ní Aya gi ɔlɛ ligbã́ nɛ ɛ, yɛ awla. Yɛ onu ɔnɔbu ye ɔki ɔnɔ kakaa, lilɛ gi liplànɔ ɛ, ki banama gi bɛziŋa ɛ.
11Kɔ̀ eboa la ya kɔ̀basɛ ba bidɔ. 12Wukíki kudeonu tɔ ɔnɔnɔ ɔmɔ wɔ ese e, gi ɔyasɔʋi ko wonu loso o, pɔ̀ ze liŋwitsɛ kí banama a, gi bɛziŋa ɛ gani wɔ kunugu yo me e, wɔ kizezee me, wɔ kunɔlɔɔ mɛ, wɔ kuziŋaa ni wɔ kudradra mɛ. 13Kɔzɛna ni liwe lɛ gi maaba ɛ, kɔ wɔ lipoe le ni wɔ kuŋwlɛŋwlɛɔ kí liboe le kuklàklà ni ɔha lɔ kusi, ki Aya liboe le kudodo ni kudɔbasɛ. 14Wukíyurɔ Ɔfuɛfuɛ nɔ mɛ bidɔkɔkɔɛ bɛ klɔ gi bikpasi ní wɔ mɛ ɛ, gi bɛki wɔ gani kuboedoplɛ mɛ ɛ lipoe lɛ gi banɔtsi ba bɛtrɔ awla ní wɔ aʋa a. 15Bitɛ eboa la ya tɔ kɔ isu kpɛ ní la mɛ lipoe kakaa, tɔ ɔtɔ kutrɛtrɛ ní wɔ ligbã́ nɛ mɛ ɛ, kwiaŋwi ki ɔnɔ kakaa tɔ biamɔ. 16Vu aŋu ní wɔ isu ya su, tɔ vu aŋu ní wɔ bidɔbasɛbasɛ ʋɛ su mumɔ. Kpɛ ikù nɛ ní la kubitɛɔ mɛ ɛ, lɛ ese linu si xe wɔbitɛ nite e, wɔabu isu ya nì banɔaklɔ gi bizeenu wɔ liboe le e.",https://www.bible.com/bible/1982/1TI.4.AVN
1 TIMO 5,"Kugbagba ni banɔtsitsi ba, badzɛa ba gi ba benye ba betse e, ni banɔdzidzi ba su
1Wukítɛni onyime gi etsi asani wɔ, pɔ̀ Gbã yɛ ŋwisi wɔka kinɛ ɛ, tɔ vu iyasɔʋi lɛ ŋwisi wɔ beneminyime kinɛ ɛ. 2Kɔ badzɛtsitsi ba ŋwisi wɔ bene kinɛ ɛ, ni idisami nɛ ŋwisi wɔ benemidzɛ kinɛ, ze ní kudradra mɛ nì ba.
3Badzɛ ba ya gi ba benye ba betse e, xe ɔnɔnɔ ɔ́ma ní ba su u, xe bɛziã kupɔnɔ ɛ, kpɛ kubùbù ní ba su tɔ pɔni ba. 4Pɔ̀ xe bebi balɛ ní badzɛa ya awla a, loo besoebi balɛ ni ba awla ɛ, ki tɔ bakpasi lɛ adɔ ni ɔtɔpu kɔ si, xegi beedi ba benete ba aʋa ɛ, bɛwa ba kusɔliɔ su axwɛ ni kɔ kudeonu. Gani lɛ ya mɛ ɛ, beedzini aʋɛ ana gi bɛɛdɔ ní ba bapɔnɛ ba su i, beedzini la ɛtsa ɛki ba, lɛ lɛ ya lizeeku Aya aŋu u. 5Ɔdzɛ liɛ gi yenye etse e, xe yɛ tete ko ɔlɛ ɛ, xe ɔnɔnɔ ɔ́ma gi aadi yɛ aʋa ɛ, akɔ yɛ kudeonudidi yo petee akpɛ ní Aya awla, lɛ izɛɛxwa Aya elesi ni kemize lɛ izeeʋi ye kupɔnɔ ɔ. 6Pɔ̀ ɔtrɛtrɛ yedze liɛ ɛ, gi aakɔ̀ isu akí ligbã́ kuŋaŋa ɛ, etse ní Ɔfuɛfuɛ nɔ mɛ kooko gi ɔlɛ ligbã́ nɛ kyɛ ɛ. 7Kɔ batrɔtrɔ ʋa ya ki ba, atɔ ɔnɔnɔ ɔkibu ɔnɔnɔ lipɔ ɔ. 8Pɔ̀ xe ɔnutɔ ɔ́kɔ lɛ mɛ ɔki yɛ benete ba a, loo yɛ bapɔnɛ ba ɛ, alila yɛ kuziŋaa lɛ anyani asani ɔmɔziŋa a.
9Wukíkɔ ɔdzɛ gi yenye etse e, pɔ̀ xe ɔ́zɛ ɔ́sani agɔ aviteglo e, yɛ linyi ne kɔpɔni badzɛa ba gi ba benye ba betse e, ba enyina a. Lɛ mledi le aʋa si eɖi anukwarɛɛ aki yenye e. 10Lɛ bete ye si izɛɛbitɛ eboe gbã; ɔdzɛ gi ete bebi kiganɔ ɔ, izɛzi bababa ba, izeesumu yɛ ahanuglɔ baʋaziŋa ba, izɛpɔni banama gi balɛ ní kuxixa mɛ ɛ, lɛ akɔ isu akɔ akí liboe gbã kakaa kubitɛ ɛ.
11Pɔ̀ wukíkpɛ badzɛ ba ya gi bétsi i xe ba benye ba betse e, enyi na ní la mɛ; lɛ ese linu si xe ba kusuŋwasiɔ kwiŋa ba aʋa ɛ, biayurɔ Yesu kpɛ ní kedea kɔ bazeedi ni benyime e, 12kɔ bɛmani litsixwaxwa ní su ya aʋa ɛ, ɔkpɛ gi bɛta ba kakáplɛ tɔpu ya ɛki Aya ese loso o. 13Kɔpɔnɔ ɛ, gi kididɔ kíma a, gi biabitɛ ɛ, bizɛɛga ɛklanɔ dɔni kepe me tsini kepe me; lɛ linyaninyani nɛ linu si i, bátradzi basranɛ tètè e; pɔ̀ gi bɛkpasi onugutro lo kugugu yo e, kɔ bɛga kagadu ya kɔ bɛpani eboe pluplu ala gi líma si bazɛɛpani i. 14Lɛ loso e, maapɛ si badzɛa ba gi bétsi i, xe ba benye ba betse e, beze ni benyime, tɔ bapɔ̀, atɔ bedi ba kupeo aʋa, tɔ bakíki ahwafiɔnɛɛ kudeonu si ozizi blɔ su u. 15Badzɛatɔ gi ba benye ba betse e, bɛlila kooko gi bali ni ozimizi ye kude e. 16Pɔ̀ xe badzɛ gi ba benye ba betse e, xe balɛ ní ɔʋaziŋa ɔdzɛ ɛtɔ kepe me e, lɛ kɔ odi ba aʋa tɔ ɔkikɔ ba lidɔtu le kɔɛtrɔ ní ɔha lɔ aʋa a, atɔ ɔha lɔ pɔ̀ odi báklɔ gi ɔpɔnɔpɔnɔ ɔ́ma ní ba awla ɛ aʋa.
17Banɔtsitsia klɔ gi bizɛɛgbani baʋaziŋa ba ɔha lɔ ɛ, begyeno si baki ba kubùbù glegle ni liʋɛ, sanɔ ɛ, ki banama gi bizɛɛpani Liboe Gbã nɛ ɛ, xe bizɛɛbasɛ bidɔ mɛ kyɛ ɛ. 18Lɛ ese linu si kuŋwlimi dradraa kwipani si, “Wukínya onugu lo ɛki ligume ne gi wɔɛkɔ ehe lihɔkla nɛ ɛ” ani “Lilɛ si batsà liʋɛ akí ɔxwɛwa yɛ.” 19Wukíxo ɔnɔ onu kutsatsa kutu ní ɔnɔtsitsi ye su u, xe aní banɔ tiaʋa loo sanɔ bɛmani kunutsatsa a. 20Tɛni banama gi bɛta kese ní ɔhá lɔ kusi i, tɔ lifu liku banɔ gɔgɔ ba.
21Ní Aya, Yesu Kristo ani Aya yɛ baxwɛdzɛ ba aŋu mɛ ɛ, maxwa wɔ si xo batrɔtrɔ ba ya pɔ́ oto, tɔ wukídi banɔ aŋu mɛ, loo tɔ di ɔnutɔ asigaga ní wɔ kigaglaɛ mɛ ɛ. 22Wukíkɔsi si wutrɔ awla ní ɔnɔ aʋa kí Ɔkaɛ yɛ axwɛwawa la a. Wukítrɔ ni banima eboe zimizi na aʋa a, vu isu ya tɔ ki wɔ isu idra a.
23Wukíŋwɛ kuni tètè ko, pɔ̀ ŋwɛ wain yɛ taʋɛ tɔ ɔpɔni wɔ lipo le me, gi lipo le me lizɛta wɔ lipoe me ni lipoe me e.
24Banɔatɔ bá eboe zimizi na ɛɛŋwi gi ɔnɔ kakaa ɛɛmɔ ɛ, lɛ ba kuzimizi yo kwiku ba ɔtɔ ɛtrɛ ní otsixwaklɔ ɔ; pɔ̀ banɔ dzedze ba ba eboe zimizi na aaŋwi lɛ kede e. 25Niteme ke bidɔ gbã kubitɛ ɛ, kuzɛɛŋwi, lɛ la klɔ gi la su ádra kyɛ ɛ, bátratani la kukpo o.",https://www.bible.com/bible/1982/1TI.5.AVN
1 TIMO 6,"1Si Banama gi benu banɔdzidzi i, xe bali ní kunɔsumu ese e si, bebù ba baka ba ní kapɛ kakaa mɛ, atɔ ɔnɔnɔ ɔkipani eboe zimizi mani Aya linyi ne ni blɔ bidɔbasɛbasɛ ʋɛ su. 2Banɔdzidzi ba ba gi balɛ ní basɔlisɔli ba kaʋadi ese e, bakídi ba baka ba aŋu mɛ, gi benu benemi loso o. Boŋu i, lilɛ si besumu ba sanɔ, lɛ ese linu si banama gi bɛmɔ libi bu ní ba axwɛ na mɛ ɛ, benu baʋaziŋa gi bɛdimɛ nɔ ɛ. Eboa la ɛzia si wɔabasɛ xe wɔaze ɔkpɛ ba kigagla a.
Asia kudɔbasɛ ni Kuxixa liɔ gi kulɛ ní exo la kupɛpɛ su u
3Ɔniliɛ gi aabasɛ kidɔ dzedzeetɔ ɔ, gi kíma ni baʋaziŋa ba kudeonu u, xe ɔ́trazɛ Yesu Kristo yɛ Liboe Gbã nɛ ni kusɔliɔ bidɔbasɛbasɛ ʋɛ ɛ, 4eyi ni kusudɔ lɛ ónu eboe ese e. Adimɛ nì, eboe hehe ni kuboeŋwlɛ, gi kuzɛɛmani kaŋuza a, eboe ese kumonumonu, banɔ su kuzizi, ni begyodi zimizi, 5ani eboe hehe lipoe kakaa ni banama gi ba begyodi ʋa baʋíwa axwɛ na a, xe anukwarɛɛ ɔ́ma ní bamɛ tɔ ɔ. Bizeebù si Aya kusumu yo kunu kudeo tɔ onu gi wɔaga xe wɔamɔ kibɔ ɛ.
6Pɔ̀ Aya kusumu yo ni isami i, kuzebu libi ɛki yɛ ɛ. 7Lɛ ese linu si kúmani kididɔ kelea mɛ ɛ, gi bɛpɔ blɔ ɔ, lɛ kútratani kididɔ kúkɔsɛnɔ ní kelea lia mɛ xe kwitse e. 8Kɔlɔ, xe kiŋaŋa ni ewu alɛ blɔ awla ɛ, linu si biku blɔ liŋu. 9Pɔ̀ banama gi bizɛɛpɛ si bɛɛmɔ exo e, bizɛɛdɔ eku ní kufekedi me lɛ bizɛɛdɔ ozimizi ye kùpe ni begyodi zimizi, olése zimizi gi kuzɛɛgbani ba ɛtsinɔ kuzizi ni kukyrɔkyrɔ mɛ ɛ. 10Lɛ ese linu si kibɔɛ kudimɛnɔ ɛ, kɔ kunu kuzimizi yo pɔ́ kɔ okpese klɔ. Banɔatɔ ɔkpɛ gi bɛŋwlɛ si bɛmɔ exo la loso e, bɛlila ní ba kuziŋaa mɛ, lɛ bɛkpɛ isu ebi gani lɛ mɛ ɛ.
Lɛ ní wɔ kuziŋaa aʋa
11Pɔ̀ wɔ gi wonu Aya yɛ ɔnɛ ɛ, se ní eboa la ya petee su. Ŋwlɛ kí eboe gbã, Aya kusese, kuziŋa, kulɔlɔ, eboe onu kulɛlɛ, ni litɔplɛplɛkese kese. 12Ŋwlɛ ní wɔ kuziŋaa mɛ tɔ zi ligbã moblo le, gi lɛ loso Aya axwa wɔ ɛ, lipoe lɛ gi wɔdra ɔna mɛ ní banɔ glegle ba ya gi bɛɛŋa katsalia aŋu mɛ ɛ. 13Ní Aya gi yɛ izɛɛki kidɔ kakaa ligbã́ aŋu mɛ ɛ, ni Kristo Yesu, lipoe lɛ gi yɛ alɛɛ ní Pontio Pilato aŋu mɛ ɛ, xe azeebu isu ya onu i, xe adra isu mɛ ɛ, makpɛ ɔsã aki wɔ 14si wukíplà ní eboa la ya aʋa a, tɔ ɔnɔnɔ ɔkipani eboe zimizi ní wɔ su u, kɔzɛna ni lipoe lɛ klɔ gi blɔ Ɔkaɛ Yesu Kristo aaŋwi i. 15Aya ɔtutɔ aaki Yesu Kristo aaŋwi ní lipoe gbã nɛ aʋa, Aya gi biakrira a, gi yɛ tètè ko onu Ɔʋaŋa ɛ, bekusi ba Okusi ye, ni baka ba Ɔkaɛ. 16Yɛ ko oʋítse e; yɛ ɔlɛ ní kuklekle gagla gi ɔnɔnɔ ɔ́tratani kutipɔnɔ mɛ ɛ. Yɛ gi ɔnɔnɔ ɔʋímɔ ʋidi i; xe ɔnɔnɔ fɛ ɔ́tratani kumɔ ɛ. Yɛ binɛ binu kukpɔ̀kpɔ̀ ni kigagla kɔtsinɔ kanɔmɛ anɔmɛ. Atɔ liba lɛ mɛ.
17Kpɛ ɔsã ki banama gi benu bexonete ba ní kelea lia mɛ si bakídɔ isu u, lɛ bakíkɔ ba aŋu atrɔ ní ba exo la aʋa a, boŋu i, bakɔ ba kudeonudidi yo atrɔ ní Aya gi yɛ izɛɛki blɔ kidɔ kakaa a, ní kisrɛsrɛ mɛ kí blɔ isami mɔmɔ nɛ aʋa a. 18Kpɛ ɔsã ki ba tɔ babitɛ eboe gbã, beze bexonete ní axwɛ gbã kuwawa mɛ, baki banɔ bidɔ, tɔ balɛ ba exo la ni banɔdzedze ba faã a. 19Gani lɛ mɛ ɛ, biabla exo kí isu ya gi biaaze ɔxɔ gagla kí ligbã́ɛ nɛ ɛ, gi litraba ní ɔtɔ nɔ mɛ ɛ. Tɔ biavu ligba ɛnɛ gi lɛ koŋ linu ligbã́ nɛ ɛ.
20Timoteo, di kidiliɛ gi bɛkɔ ɛkpɛ ní wɔ awla ɛ aʋa. Kúta asasaboe ni agaboe kuhehe gi banɔatɔ bɛzɛxwa si “Kuboeteo” kutu u. 21Gi banɔatɔ bɛkɔ lɛ si bilɛ ní ba awla a, lɛ gani lɛ mɛ ɛ, bɛlila kudeo kí kuziŋaa.
Aya ɔpɛ lipo me ɔki mlɔ.",https://www.bible.com/bible/1982/1TI.6.AVN
2 TIMO 1,"1Keplekpaa lia ya kɛdɔ ní mɛ Paulo kɔ gi menu Yesu Kristo yɛ ɔnɔkpɛkpɛ yɛ ní Aya yɛ kupɛpɛɔ onu u, gi bɛkpɛ ní ligbã́ moblo le kakaplɛa a, gi kalɛ ní Kristo Yesu me onu u.
2Ki Timoteo, mɛ obi gi malɔ ɛ. Atɔ Kaka Aya ni Yesu Kristo blɔ Ɔkaɛ bapɛ lipo me aki wɔ tɔ bedi wo asigaga tɔ baki wɔ kusuyɔ.
Paulo edo Aya ɖase lɛ akpɛ ɔna ní Timoteo lipo o
3Medo Aya gi mizeesumu u, ŋwisi kiliɛ gi mɛ bakatsitsi ba bɛzɛɛbitɛ kinɛ ɛ, ɖase ni ɔna gi ɛdra ɛ. Mizɛɛplɛ aŋu ní wɔ aʋa elesi ni kemize xegi mɛɛxwa Aya ɛ. 4Maplɛ aŋu ní wɔ kubeo aʋa, lɛ linu mɛ kupɛ́pɛ si mimɔ wɔ, tɔ isami iaku me. 5Bɛplɛ aŋu iiki mɛ ní kuziŋa dzudzu liɔ klɔ gi kulɛ ní wɔ awla a su, kuziŋaa liɔ klɔ gi kwize ní wone tsitsi ye Loide ni wone Enike me e, gi bɛka lɛ aʋa ɛki mɛ si kulɛ ní wɔ kyɛ wɔ mɛ ɛ. 6Lɛ loso mɛplɛ aŋu lɛ aʋa ɛki wɔ tɔ ki kidiliɛ gi Aya aki wɔ ɔ, lipoe lɛ gi matrɔ awla ní wɔ aʋa ɛ, ki tɔ kidzi kifu gi kiisɔ ní wɔ mɛ ɛ. 7Lɛ ese linu si Ɔfuɛfuɛ ɔnɔ klɔ gi Aya aki blɔ ɛ, aní lifu ɔnɛ ɛ; boŋu i, Ɔfuɛfuɛ gi ɛki blɔ kigagla a, kunɔlɔ ni isu aʋa kuŋaŋa.
8Lɛ loso kuye kukíku wo xe wɔɛŋa katsalia ɛki blɔ Ɔkaɛ ɛ; loo tɔ se kuye ní mɛ su, gi malɛ ligba akí Kristo o. Boŋu i, pɔni mɛ tɔ kutu Liboe Gbã nɛ ɔzia kakaa gani kigaglaɛ gi Aya aki wɔ mɛ ɛ. 9Ebu blo adɔ ni blɔ eboe zimizi na mɛ lɛ axwa blɔ tɔ kuze ligbã́ dradra, aní gani blɔ liboe gbã kubitɛ mɛ ɛ, pɔ̀ gani yɛ ɔtutɔ yɛ kupɛpɛ ni lipomepɛpɛ mɛ. Aki blɔ lipomepɛpɛɛ lɛ ya gani Yesu Kristo me dɔni okpese klɔ ke, 10lɛ abla ɛ, Aya ebu le abasɛ blɔ gani blɔ Ɔnɔbu ye Kristo Yesu me, gi yɛ aŋa kutseo kigaglaɛ aʋa a, lɛ gani Liboe Gbã nɛ mɛ ɛ, ebu ligbã́ moblo le abasɛ. 11Aya axwa mɛ ŋwisi ɔtɔ ɔnɔkpɛkpɛ ni ɔdɔbasɛ tɔ miklaa Liboe Gbã nɛ. 12Lɛ kɔkpɛ eboa la ya loso mɛɛmɔ ɔzia lɔ ya elue e. Pɔ̀ kuye kuʋíku me e, lɛ ese linu si mete ɔniliɛ klɔ gi yɛ aʋa mazi aŋa ɛ, lɛ maka ní lɛ aʋa si aatani kidiliɛ klɔ gi makɔ akpɛ yɛ awla ɛ, aʋa kudi mɔmɔɔmɔ kɔzɛna ni liwe lɛ klɔ aʋa.
13Eboa la gi wonu dɔni mɔklɔ ɛ, vu na mɛ awla mɔmɔɔmɔ, ŋwisi liŋwitsɛ kinɛ ɛ, ki kudɔbasɛ gbã atɔ ze ní kuziŋaa ni kunɔlɔɔ, gi binu blɔ binɛ ní likpɔkpɛkpɛ mɛ ni Yesu Kristo me e. 14Gani Ɔfuɛfuɛ Dradra lɔ kigaglaɛ gi kikpasi ní blɔ mɛ ɛ, vu bidɔ gbã ɛ mɛ gi bɛkɔ ɛkpɛ ni wɔ awla ɛ mɛ.
15Mazi aŋa si wote si baʋaziŋa ba kapɛ ʋidi ya ni Asia kesea mɛ ɛ, kɔpɔni Figelo ni Hermogene bɛɛdzi kede ní mɛ su.
16Atɔ Ɔkaɛ odi Onesiforo yɛ kepea asigaga, lɛ ese linu si akpɛ mɛ isami epoe glegle. Kuye kúku ye si bɛkpɛ mɛ ní ligba a, 17pɔ̀ kiliɛ gi eku Roma ko e, lɛ ekpese mɛ litukpo kuʋi i, zɛkɔna ni lipoe lɛ klɔ gi amɔ mɛ ɛ. 18Atɔ Ɔkaɛ Yesu odi yɛ asigaga ní litsixwawe le aʋa! Lɛ wote wee bede ʋa ya onu gi apɔni mɛ ní Efeso e.",https://www.bible.com/bible/1982/2TI.1.AVN
2 TIMO 2,"Kristo Yesu Yɛ Ɔguta gi biazɛ yɛ aʋa kuŋa a
1Wɔ mɛ obi ye kɔ ɛ, ze gagla ní Aya yɛ lipomepɛpɛ lɛ gi linu blɔ linɛ ní likpɔkpɛkpɛ mɛ ni Kristo Yesu me e. 2Vu mɛ bidɔbasɛbasɛ ʋɛ gi wonu u, gi mabasɛ ní banɔ glegle e, gi bɛŋa katsalia ɛki mɛ ɛ, aŋu mɛ; tɔ kɔ bɛkpɛ awla kí banama gi wɔka ní ba aʋa si biatani banɔdzedze ba bidɔ kubasɛ ɛ. 3Kpɛ ikù nɛ tɔ pɔni blɔ ní kupepeo me, ŋwisi ɔgũta gbã kí Yesu Kristo kinɛ ɛ. 4Lɛ ese linu si ɔguta gi ɔlɛ ní yɛ axwɛ mɛ ɛ, izɛɛpɛ si yiku yɛ ɔkaɛ aŋu, lɛ loso e, ɔʋíkpɛ onugu ní kele me eboe me e. 5Lɛ ɔnɔ gi ɔlɛ ní besese ba kusi i, ɔ́tratani kaʋà kuŋa a, xe óxo kuseseo isã nɛ oto o. 6Ɔnyrɔmɛdzɛɛ gi awa axwɛ gagla ɛ, yɛ lilɛ si ɔmɔ yɛ ɔnyrɔ nɔ mɛ kiŋaŋa tɔpu yɛ. 7Gyo eboa la ya gi mɛɛpani su di i, lɛ ese linu si Ɔkaɛ aapɔni wɔ tɔ wɔanu la petee ese.
8Plɛ aŋu ní Yesu Kristo, gi Aya ayɔnɔ adɔ ni bekpo ʋa mɛ aʋa a, Yɛ eze Dawid yɛ osobi lɛ linu mɛ liboe le ose lo o, gi masɔli mɛ ɛ. 9Lɛ loso mamɔ ɔzia nɔ lɛ abla ɛ, bɛkpɛ mɛ bibɔ ŋwisi ɔnɔ gi abitɛ eboe zimizi kinɛ ɛ. Pɔ̀ Aya yɛ Liboe le e, bákpɛ lɛ bibɔ ɔ. 10Lɛ loso kɔkpɛ Aya yɛ banɔ kyakya ba ɛ, mazɛ likakaa tɔ bá fɛ bamɔ kubúbú yo gani Kristo Yesu me, tɔ biamɔ kusudra liɔ gi kutrádu i.
11Lɛ ya linu anukwarɛ liboe gi bɛpani i si,
Xe kwitse ni Kristo e,
kwiaze ligbã́ nì yɛ.
12Xe kwitani eboe la onu kulɛɛ ni yɛ ɛ,
kwiaŋa kukusi ni yɛ.
Xe kwikyi kede kpɛ yɛ ɛ,
yɛ fɛ aanada si yete blo.
13Xe kúzi yɛ aʋa ŋa ɛ,
yɛ kɔ ɔ́tradzi kede ní yɛ kakaplɛa su u,
lɛ ese linu si ɔ́tratani isu ya kunada a.
Ɔxwɛwa Gbã ɛ gi eku Aya aŋu i
14Zɛplɛ aŋu kí wɔ benete ba ní la ya su, tɔ kpɛ ɔsã ki ba ní Aya aŋu me si, bakígɔní akpɛ eboe. Atrábu libi i, pɔ̀ bidɔ izezizi ní banama gi benu la su u. 15Ki tɔ Aya ɔki wɔ kude ŋwisi ɔxwɛwa gi óse kuye ní yɛ axwɛwawa la su kinɛ ɛ, ɔniliɛ klɔ gi izɛɛbasɛ Aya yɛ liboe le lɛ anukwarɛɛ mumɔ ɔ. 16Kúkpɛ ɔha ni banama gi bizɛɛpani asasaboe e ni agaboe, lɛ ese linu si banama gi bizɛɛbitɛ eboa la ya elu i, bizɛɛdzi kede ni Aya su i sanɔ. 17Ba bidɔbasɛbasɛ bɛ bilɛ ŋwisi ebì gi izeenè etrɔ ɔ. Banɔ tiaʋa gi bɛbasɛ asasaboe ala elu i, bá benu Himenayo ni Fileto. 18Bɛsɛ ní anukwarɛɛ kudeo su lɛ bɛɛpisa banɔatɔ ba kuziŋaa gi bɛɛpani si banima kuyɔyɔ dɔni bekpo ʋa mɛ ɛ, kwiba kɔ mɛ kooko. 19Pɔ̀ ɔxɔ gaglaa lɔ klɔ gi Aya akpɛ ɛ, ɔma gi biasugu u; lɛ ní lɔ aʋa ɛ, Aya aŋwlimi eboa la ya si, “Ɔkaɛ ete banama gi benu yɛ banɛ ɛ” ni “Ɔnɔ kakaa gi apani si yenu Ɔkaɛ ɔnɛ ɛ, lilɛ si ɔmɔni eboe zimizi kubitɛ ɛ.”
20Ní kepe ʋidi me e, kùzí ede ede kulɛ: bɛbitɛ kùtɔ́ ni klosalo ni sika, kùtɔɛ bɛkɔ ise ni sise ɛʋɔ kɔ; kùtɔ́ fɛ ɛ, kùlɛ ɛki kùtutɔʋi lɛ kùtɔ fɛ ki axwɛ veve atɔ kuwawa. 21Nite lilɛ ki baʋaziŋa ba, xe ɔnutɔ eplo isu ya adɔ ní kututɔʋi yɔ mɛ ɛ, Ɔkaɛ akɔ yɛ ɔwa axwɛ gbã, lɛ ese linu si abla isu aki lixwɛ gbã kakaa elu.
22Se ní sɔhɛ ba kusuŋwasiɔ su, tɔ bitɛ eboe gbã ní kude kakaa onu, ze ligbã́ gi ligyeno ɔʋaziŋa ɛ, lɔ banɔ, ze ní kusuyɔ mɛ ni banɔ, atɔ ga kudeo ni banama gi bɛɛxwa Ɔkaɛ ni ɔna gbã si ɔpɔni ba ɛ. 23Boŋu i bú isu ya ní banama gi bizehe agaboe ni motemote eboe kusi i; lɛ ese linu si wote si izɛɛmani avitɛ ɛ. 24Lɛ ese linu si Ɔkaɛ yɛ ɔnɔsumu ye, limá si ohe eboe. Boŋu i, lilɛ si pɛ̀ lipo me kí ɔnɔ kakaa, ze ɔdɔbasɛ lɛ kítrɔ ɔnɔnɔ ahwafi. 25Ze ɔnɔ gi aaplɛ litɔ kese bú eboe me ki banama gi bɛyɔ kedu ní liboe le su i, ni kudeonudidi si Aya aaki ba ɔna mɛ kukyikyi si biate anukwarɛɛ. 26Plɛ litɔ kese tɔ bú eboe me ki ba, tɔ ba begyodi ʋa mɛ biadra tɔ biate anukwarɛɛ ní Yesu su, tɔ biase ní Ozimizi ye kupeo su, gi yɛ evu ba a, xe abitɛ ba si benu yɛ igbé le e.",https://www.bible.com/bible/1982/2TI.2.AVN
2 TIMO 3,"Ligbã́ nɛ ni ewe gɔgɔ la mɛ
1Plɛ aŋu si ligbã́ nɛ litráze gagla ní ewe gɔgɔ la mɛ. 2Banima biaze bamimi nɛ ni banɔ gi bɛdimɛ ni kibɔ ɔ. Biaze basudɔ ni banɔ gi beku isu ya aŋu u. Banima biaze banɔkpini ni banɔ gi bátrabù ba bapɔnɛ ba a, Biaze banɔ gi bidɔ bitráku ba aŋu u, ni banɔ gi ba isu ítradra a; 3batrápɛ̀ lipo me ɛki banɔ ɔ, batrádi ɔnɔ asigaga a, biazegu kunugu banɔ su, bátraŋa isu aʋa a, ba etukpo me azeegagla lɛ batrápɛ́ kidɔ gbã a. 4Biaze banɔ gi bizɛga banɔ ese e, banɔ gi bali nì ba begyodi ʋa kude e, banɔ gi beku isu liŋu u, xe kusudɔɔ kwiyi ba mɛ ɛ, biadimɛ ni ligbã́ ŋaŋa sani Aya kulɔlɔ; 5biazɛɛbitɛ ŋwisi beesumu Aya a, pɔ̀ batrázɛ Aya yɛ kigaglaɛ ɛ. Ya kí banɔaklɔ ba elu e.
6Bamɛ batɔ bizɛɛtrɛ ní banima kupeo me lɛ bizɛɛŋa kamlaa ní badzɛ kunukpadze kuliɔ gi ba agbã́zeze nyani nyani na edzì kùye kɔ ɔ, xe kusuŋwasiɔ kwikpɛ ba kunugu yo aʋa a. 7Badzɛ ba ya gi beekeni di lipoe kakaa a, si bɛɛkpasi bidɔ pɔ̀ xe baʋíte anukwarɛɛ liwewe e. 8Ŋwisi kiliɛ gi Yane ni Yambre bɛyɔ kedu ní Mose su izanɔ ɛ, nite ke asia na badɔbasɛ ba ya fɛ bɛyɔ kedu ní Liboe Gbã nɛ gi kwipani su u, banɔ gi ba begyodi ʋa baʋíwa axwɛ ɛ, xe bɛwɔli ní ba kuziŋaa mɛ ɛ. 9Pɔ̀ batrádzi ɔtɔ ɔ, lɛ ese linu si ɔnɔ kakaa aamɔ ba motemote e. Lɛ ɖi liba Yane ni Yambre aʋa a.
Paulo yɛ Batrɔtrɔ gɔgɔ ʋa ki Timoteo
10Pɔ̀ wɔkɔ ɛ, wote me, ni mɛ bidɔbasɛbasɛ ʋɛ, mɛ kizezee me ni mɛ kupɛ́pɛ ní ligbã́ nɛ mɛ ɛ; wovu aŋu ní mɛ kuziŋaa su, mɛ litɔplɛplɛkese, mɛ kunɔlɔ, ni kiliɛ gi mizɛɛkpɛ ikù nɛ ní baxixa ʋa mɛ su u. 11Wote kedua lia gi bɛyɔ ní mɛ su i, ani mɛ kupepeo. Wote kidɔ kakaa gi kiba mɛ aʋa ní Antioxia, Ikonion ani Listra ɛ, kedu yɔyɔ zimizia lia mɛ gi maga ɛ! Pɔ̀ Ɔkaɛ ebu me ní la petee me e. 12Lɛ loso ɔnɔ kakaa gi apɛ si yize ligbã́ gbã ní Kristo Yesu me e, biayɔ kedu ní ɔniliɛ klɔ su u; 13lɛ banɔ zimizi ba ni asia na badɔbasɛ ba ɛ, biazɛnyani pɔnɔ, biazeemeni banima lɛ banɔdzedze ba biameni ba fɛ ɛ. 14Pɔ̀ wɔkɔ ɛ, trɛ ní anukwarɛɛ gi bɛbasɛ wɔ gi wɔká lɛ aʋa a, xe wɔziŋa ɛ aʋa. Wote banɔaklɔ gi wɔ badɔbasɛ ba beze e, 15lɛ wɔplɛ aŋu si dɔni wɔ kunuvɔɔ mɛ ɛ, wote kidiliɛ gi bɛŋwlimi kpɛ ní Kuŋwlimi Dradraa mɛ ɛ, gi kiki wɔ kuboeteo liɔ klɔ ɔ, gi kwigbani wɔ ɛtsini kubúbú me gani wɔ kuziŋaa ní Yesu Kristo me e. 16Kidɔ kakaa gi bɛŋwlimi kpɛ ní Kuŋwlimi dradraa mɛ ɛ, Aya yɛ ebu ke abasɛ, lɛ kipɛ ɛki anukwarɛɛ bidɔbasɛbasɛ, kí aŋu mɛ kukaka, ki kupɔnɔ ki banima tɔ bekyi ba biboebitɛ zimizi ʋe, ni tɔ biki kuhehe ki ligbã gbã kuzeze e, 17atɔ ɔniliɛ gi eesumu Aya ɛ, aana ní kapɛ kakaa mɛ ki axwɛ gbã kuwawa a.",https://www.bible.com/bible/1982/2TI.3.AVN
2 TIMO 4,"1Mɛɛki wɔ lixwɛ nɛ ní Aya ni Yesu Kristo aŋu mɛ ɛ, yɛ gi atráxwa litsi ni bagbagbe ba ni bekpo ʋa ɛ, lɛ ese linu si atrába lɛ aaŋa aʋa ŋwisi Okusi kinɛ ɛ: 2Lixwɛ nɛ linu si pani liboe le, tɔ di le aʋa si bɛpani liboe le lipoe kakaa, tɔ liɔʋi banɔ, loo tɛni ba, loo tɔ kpɛ ba kigagla xe wɔɛbasɛ ba bidɔ nì litɔplɛplɛkese kese e. 3Lipoe le litrába gi banima bátrazɛ bidɔ gbã kubasɛ tɔ ɔ, pɔ̀ biakuni batutɔ ba bapɛ́pɛ ʋa kude e, lɛ biapɛ́ badɔbasɛ báklɔ gi biabasɛ ba eboa la klɔ gi bɛɛpɛ si beenu i. 4Biakyi ba atukpa la ní anukwarɛɛ liboe le su, lɛ biata kudzidziɔ kutu usanɔ ɔ. 5Pɔ̀ wɔ ŋa isu aʋa ní kidɔ kakaa mɛ ɛ; kpɛ ikù nɛ ní kupepe me, wa ɔklakla yɛ axwɛ na ni Liboe Gbã nɛ, tɔ wa wɔ axwɛ na petee ŋwisi Aya yɛ ɔnɔsumu ye kinɛ ɛ.
6Mɛkɔ ɛ, lipoe le lina ɛki mɛ si mikɔ mɛ ligbã́ nɛ kukɔ tɔ ba bali mɛ ní ɔdɔpɔʋisuʋɔ lɔ aʋa ŋwisi kiliɛ gi bizɛɛbali kuda kesea kinɛ ɛ; lipoe le lina ɛki mɛ si misɛ ní ligbã ɛnɛ ya mɛ ɛ. 7Matá akpafu la mumɔ, meblo ni kuseseo, lɛ mevu mɛ kuziŋaa ni Kristo me awla kɔzɛna ni ɔgũ klɔ. 8Lɛ dɔni abla kɔtsinɔ ɛ, bɛbla kaʋaŋaa likusikuto le gi bɛtrákume ɛki banama gi bɛŋa aʋa ɛ, ɛki mɛ. Likusikuto elɛ gi Ɔkaɛ litsi gbã nɛ ɔxwaxwa yɛ aaki mɛ ni Liwe lɛ klɔ aʋa ɛ. Lɛ ani kí mɛ tètè, pɔ̀ kí banama pɔ́ gi beedi yɛ kibabaɛ kudeonu u.
Paulo ni Timoteo kusi Eboe la
9Kenidi tɔ gana mɛ kpekpee. 10Lɛ ese linu si Dema gi alɔ kelea mɛ ɛ, asɛ ní mɛ su atrɛ ní Tesalonika. Kreske asɛ atrɛ ní Galatia, lɛ Tito fɛ atrɛ ní Dalmatia. 11Luka tete kpoo ko ɔlɛ ní mɛ su. Pɛ́ Marko tɔ gbani yɛ manɔ, lɛ ese linu si aatani mɛ kupɔnɔ ní mɛ axwɛ na mɛ. 12Makpɛ Tixiko atsisi Efeso. 13Xe wɔtraba ɛ, kɔ̀ mɛ kublɔ mɛ liwu le gi mayurɔ aplɛ ní Karpo klɔ ni Troa ɛ, ni mɛ kuplekpaa fɛ mani mɛ, kuveveo kunu kuliɔ klɔ gi bɛbitɛ ni kagaplekpa ɛ.
14Aleksandro gi onu bala ʋa su ɔxwɛwa yɛ, awa anyra ní mɛ su u; Ɔkaɛ aatsa liʋɛ ɔki yɛ kɔkpɛ kidiliɛ gi abitɛ loso o. 15Wɔ fɛ ze ní aŋu plɛplɛ mɛ ní yɛ su, lɛ ese linu si ayɔ kedu gagla ní blɔ liboe le su.
16Ɔnɔnɔ ɔ́lɛɛ nì mɛ kude e lipoe lɛ gi mazeebú isu unu kutɔpu yɔ ɔ ni otsixwa klɔ; ba pɔ́ bɛsɛ ní mɛ su. Aya ɔkíbu ba kiboebitɛ liɛ ya ɛki ba a! 17Pɔ̀ Ɔkaɛ ezeni me lɛ akpɛ mɛ kigaglaɛ, lɛ gani mɛ aʋa ɛ, banama pɔ́ gi bénu Yudanɛ ma ɛ, benu Aya yɛ liboe le petee gi mapani i. Lɛ ebu me gi bátsa kutsépia aki mɛ ɛ. 18Lɛ Ɔkaɛ aabu me ní lizimizi kakaa mɛ ɛ, lɛ aatsini mɛ ní lifunu ne Kaʋaŋaa mɛ ɛ. Yɛ linɛ liaze kukpɔ̀kpɔ̀ɔ kɔtsini kanɔmɛ anɔmɛ! Tɔ liba lɛ mɛ.
Paulo aklaa ba kugɔgɔ
19Mapani Priskila ni Akwila ani Onesiforo yɛ okú no. 20Erasto eze ní Korinto, lɛ masɛ ní Trofimo su ní Mileto lɛ ese linu si yɛ isu mɛ izizi. 21Kenidi tɔ ga ku ni ya xe kwiakú kublɔ lipoe le me e. Eubulo, Pude, Lino ni Klaudia ani benemi baʋaziŋa ba pɔ́ bɛpani wɔ ɔ.
22Ɔkaɛ ozeni wɔ Ɔfuɛfuɛ nɔ. Aya ɔpɛ lipo me ɔki mlɔ petee.",https://www.bible.com/bible/1982/2TI.4.AVN
TITO 1,"1Kɛdɔ ní mɛ Paulo gi menu Aya yɛ ɔnɔsumu u, ni Yesu Kristo yɛ ɔnɔ kpɛkpɛɛ klɔ, Aya akya mɛ lɛ atsisi mɛ si mizɛɛpɔni Aya yɛ banɔkyakya ba tɔ baziŋa asanɔ ani tɔ benu anukwarɛ liɛ gi izɛɛki si biaze ligbã nɛ kiliɛ gi Aya apɛ ɛ ese asanɔ, 2anukwarɛɛ liɛ gi onu ɔtɔ kudidi ki ligbã moblo le e. Aya gi ɔʋísɛ asia ɛ, yɛ aka aplɛ aki blɔ dɔni kana mɛ ke, 3lɛ ní yɛ lipoe trɔtrɔ lɛ aʋa ɛ, Aya blɔ ɔnɔbu ye ebu liboe le abasɛ mɛ. Lɛ Aya akpɛ mɛ si mipani liboe le su u.
4Mɛɛŋwlimi ki Tito, Mɛ ɔtutɔ mɛ obi ní kuziŋaa gi kulɛ ní blɔ awla mɛ ɛ.
Tɔ Aya blɔ Ɔka ni Kristo Yesu blɔ Obúbú ye ɔki wɔ lipomepɛpɛ ni kusuyɔ ɔ.
Paulo aki Tito axwɛ ní Kreta
5Kidiliɛ gi kɛ loso masɛ ní wɔ su ní Kreta ɛ, kɛ kinu si tɔ wɔakpɛ eboa la gi ɛgɔ ní la ikpɛ kɔ ɔ, ni tɔ wɔadu banɔtsitsi ba ní baʋaziŋa ba onu ní ɔma kakaa mɛ, ŋwisi kiliɛ gi mabasɛ wɔ ɛ, 6kesetata kakíze ní baʋaziŋa ba ɔnɔtsitsi ye su u, ɔdzɛ tole ko lilɛ si ɔgbanɔ, lɛ yɛ bebi ba fɛ ɛ, lilɛ si beze baʋaziŋa lɛ bakípani ní basu si bénu banɔ yɔyɔ loo si benu banɔ gi baʋíbù banɔ ɔ. 7Agi ɔhalɔ onu ozeze yɛ odi ní Aya yɛ axwɛ na onu loso e, líma si kunutsatsa kutɔtɔ kuze ní yɛ su u. Okíze ɔnɔ gi izɛɛtrɔ ɛki banɔ ɔ, loo izeyeʋi isu kise ise, loo ɔdaŋwɛmu, loo ɔnɔ gi izɛɛbitɛ agaglaboe e, loo ɔnɔ gi yɛ kimbi kizɛɛzã a, xe izɛɛŋa kibɔ ɔ. 8Boŋu i, lilɛ si oze ɔnɔ gi izɛɛzi bababa ba, tɔ ɔdimɛ ni kidiliɛ gi kipɛ ɛ. Ɔŋa isu aʋa, tɔ ɔlɛ ní kude gyɔgyɔɔ aʋa a, ɔdra, tɔ ovu isu ya. 9Ovu anukwarɛ liboe le me gaglaa kiliɛ gi bɛbasɛ lɛ ɛ, tɔ ɔka ní lɛ aʋa si lisrɔ ni batrɔtrɔ ʋa a. Gani lɛ aʋa ɛ, aatani banɔgɔgɔ ba kigagla kukpɛ ní anukwarɛ bidɔbasɛbasɛ mɛ, ani tɔ aabu kesetata basɛ ní banama gi bɛyɔ kedu ní lɛ su i, si bɛta kese.
10Lɛ ese linu si banɔ glegle balɛ, gi bɛyɔ kedu ni liboe le su u, banama gi bizeebú onugu me e, li veve le banama gi bizeemeni banɔgɔgɔ ba ni Yudanɛ ma ikɔ lɛ ɛ. 11Lilɛ si betsí kudeonu aki ba lɛ ese linu si, beezizi kupe zizi gi bɛɛbasɛ bidɔ ɔ gi líma si babasɛ ɛ, kɔkpɛ ba kibɔ pɛpɛ̀ loso. 12Kretanɛ gi onu ba ɔtutɔ ba oboedoplɛ ɛ, edo anukwarɛɛ gi apani si i, “Kretanɛ ma ɛ, bizɛsɛ asia lipoe kakaa, benu baga dovo, basranɛ ni baŋazinɛ.” 13Liboe lɛ gi oboedoplɛ liɛ apani i, linu anukwarɛ; lɛ loso e, ká aŋu mɛ ki ba mɔmɔɔmɔ, tɔ beze ní kuziŋa gbã mɛ 14atɔ bakínu Yudanɛ ma kudzídzi ni isã gi idɔ ní banama a, gi bekyi kede kpɛ anukwarɛ ɛ klɔ. 15Kidɔ kakaa su kidra ɛki banama gi ba tutɔ bɛdra ɛ, pɔ̀ kididɔ su kídra ɛki banama gi bezizi isu ya a, xe baziŋa ɛ, lɛ ese linu si ba begyodi ʋa ni ina nɛ mɛ ɛ, iinyani kooko. 16Bizeegyo le edi si betè Aya, pɔ̀ ba kiboebitɛ ɛ kiibasɛ kooko si béte ye. Bizeevu banɔ ɛkpɛ lipo me lɛ baʋínu kutu u, lɛ báma kidɔ gbã kubitɛ mɛ ɛ.",https://www.bible.com/bible/1982/TIT.1.AVN
TITO 2,"Kidiliɛ gi lilɛ si babasɛ baʋaziŋa ede ede na ɛ
1Pɔ̀ wɔ ɛ, lilɛ si basɛ kidiliɛ gi kisrɔni bidɔbasɛbasɛ gbã ʋɛ ɛ. 2Basɛ banɔtsitsi ba tɔ baplɛ litɔ kese, babitɛ eboe gi aaki si banima biakpɛ kubùbù ni ba su u, lɛ baŋa isu aʋa a, tɔ beze mumɔ ní ba kuziŋa ni kunɔlɔ mɛ ani tɔ ɔna oze ní ba lipo ní kuxixa mɛ. 3Niteme ke basɛ badzɛtsitsi ba tɔ beze ligbã́ gbã gi likpɛ kubùbù ní Aya su u. Bakíze banɔ gi bizeegu kunugu banɔ su u, loo banɔdzidzi ki kuda. Boŋu i, lilɛ si babasɛ banɔ ligbãzeze gbã, 4tɔ babasɛ idisamii nɛ gi idini benyime ba ɛ, kiliɛ gi biadimɛ ni ba benye ba ni ba bebi ba ɛ. 5Babasɛ ba tɔ baŋa isu aʋa, tɔ badra ani tɔ bawa ba kupeo me axwɛ na mumɔ, tɔ badìmɛ ni banɔ ani tɔ bepleni isu ya aki ba benye ba, tɔ ɔnɔnɔ ɔkipani liboe nyani nyani ní liboe lɛ klɔ gi lidɔ Aya klɔ su u.
6Nite ke kpɛ iyasɔʋi lɛ sise tɔ baŋa isu aʋa. 7Ní kidɔ kakaa mɛ ɛ, mlɔ tutɔ mleze liŋwitsɛ gbã aki ba. Mleze banɔ gi biakpasi mlɔ kiboebitɛ ɛ, lɛ xe mlɛɛbasɛ ba bidɔ mɛ ɛ, lilɛ si mlakpɛ iku nɛ tɔ mlabitɛ lɛ ni ɔna gbã. 8Mlakɔ eboe gbã gi atrámani kuboehe e, tɔ biakpɛ mlɔ ahwafianɛ ma kuye gi batrámɔ liboe nyani nyani tɔtɔ ɔ, gi biapani ní blɔ su u.
9Lilɛ si banɔdzidzi ba bepleni isu aki ba baka ba, tɔ beku ba aŋu ní kidɔ kakaa mɛ. Líma si bedu onugu ayurɔ ba a, 10loo tɔ bezuru ba bidɔ, boŋu i, babasɛ lipoe kakaa si benu banɔ gi biazɛ ba aʋa ŋa a, tɔ gani kidɔ kakaa mɛ ɛ, ba kiboebitɛɛ kiaki si bidɔbasɛbasɛ ʋɛ ní Aya blɔ Obúbú ye su i, biaku banɔ glegle aŋu u.
11Lɛ ese linu si Aya ebu yɛ lipomepɛpɛ nɛ abasɛ ki banima petee kubúbú yo. 12Lipomepɛpɛ nɛ klɔ libasɛ blɔ si kuyurɔ blɔ ligba ɛ nɛ gi libasɛ si kúʋise Aya a. Kuyurɔ kelea mɛ kulekuku kakaa tɔ kuŋa isu aʋa, atɔ kubitɛ eboe gi ɛgyɔ ɔ, ani tɔ kuze ligbã gi liku Aya aŋu u, xe ligyɔ ɛ ní kelea lia ya mɛ. 13Agi kwiipe liwe ʋidi ilɛ klɔ ɔ, gi lɛ kudeonu kwiidi i. Liwe ʋidi lɛ klɔ gi lɛ mɛ blɔ Aya ʋidi ye ni blɔ Obúbú ye Yesu Kristo yɛ kuklekleo kwiaŋwi i. 14Akɔ yɛ isu ya akɔ ní blɔ litukpo, tɔ yibu blo edɔni litukpo me gagla kakaa mɛ ani tɔ yibitɛ blɔ tɔ kuze banɔ dradra gi kwiaze yɛ tètè banɛ ɛ, gi biapɛ́ veve e si bɛbitɛ kidiliɛ gi kipɛ ɛ.
15Eboa la ya enu kidiliɛ gi wɔabasɛ ɛ, lɛ ní wɔ ɔlɛɛ klɔ onu i, kpɛ ba kigagla, tɔ tɛni banama gi beenu wɔ liboe le e. Wukíki tɔ bamɛ ɔtɔtɔ ɔmɔ wɔ ese e.",https://www.bible.com/bible/1982/TIT.2.AVN
TITO 3,"Ɔsɔlisɔli yɛ yɛ ligbã́zeze ne
1Plɛ aŋu ki wɔ benete ba tɔ bepleni isu aki baʋaŋa ba ni banama awla gi izèkɔ ilɛ ɛ, tɔ benu ba igbè, atɔ babla aplɛ aki axwɛ gbã kuwawa ní kude kakaa onu. 2Si ba tɔ bakípani eboe nyani nyani ní ɔnɔnɔ su u, pɔ̀ tɔ bezè ní kusuyɔ ni sinemi me lipoe kakaa, tɔ bakɔ abasɛ kusububɔ kizeze me tsini ɔnɔ kakaa su.
3Lɛ ese linu si lipoetɔ lɛ ɛ, blɔ fɛ kwidɔ kuga, kúbu banɔ ɔ, lɛ bemeni blo edi i. Kwize banɔdzidzi ki kusuŋwasi ni ligbã́ŋaŋa kakaa elu. Kwizizi blɔ ligbã́ nɛ ni eboe zimizi kubitɛ, ni kaŋuza, gi banɔatɔ bɛtrɔ blɔ ahwafi i, lɛ blɔ fɛ kwitrɔ ba ahwafi i. 4Pɔ̀ gi Aya blɔ Obúbú ye ebú yɛ kunɔlɔɔ, ni yɛ kunɔdimɛnɔɔ abasɛ ɛ, 5ebú blo, aní kɔgani blɔ tutɔ eboe gyɔgyɔ ɔ, gi kwibitɛ mɛ ɛ, pɔ̀ gani yɛ ɔtutɔ yɛ asigagadidi me ebu blo, gani Ɔfuɛfuɛ Dradra lɔ mɛ, gi edzini blo apɔ ɔ, xe eewlo ni blo ni ligbã vuvu u. 6Aya aki blɔ yɛ Ɔfuɛfuɛ Dradra lɔ faã gani Yesu Kristo blɔ Obúbú ye me e. 7Lɛ gani yɛ lipomepɛpɛ nɛ mɛ ɛ, bialulɔ blɔ ɔki Aya tɔ kwiamɔ ɔŋakɔ ní ligbã́ moblo le gi lɛ kwidi kudeonu ikɔ ɛ mɛ. 8Lɛ ya linu anukwarɛ gi bizɛpani i.
Mapɛ si mlakpɛ eboa la ya lixaŋu, tɔ banama gi bɛzi Aya aʋa ɛɛŋa ɛ, biakɔ lɛ trɔ isu aʋa tɔ biabitɛ eboe gbã gi ɛpɛ ɛ, eboe ala la ya ɛpɛ lɛ aabu libi ki ɔnɔ kakaa a.
9Pɔ̀ mlayurɔ eboe fiteete kuŋwlɛŋwlɛ, siŋanɛ kusrɔsrɔ, eboe hehe ani akpafu kutata ní Mose ɔsã nɔ su u. Lɛ ese linu si libiitɔtɔ líma ní la mɛ ɛ, lɛ ápɛ aki kididɔ ɔ. 10Mlagba banama gi bizɛɛmani kulɛlɛ tule e, lɛ kede e, mlagba ba kuʋla, lɛ ya kede e, mlayurɔ ba. 11Lilɛ si lize kutète me kí mlɔ si ɔnɔ liɛ ya elu i, onu ɔnɔ gi ekyi kede akpɛ anukwarɛ ni ɔnɔ zimizi i, lɛ yɛ kiboebitɛɛ kibasɛ si ata kese e.
Kunɔpanɔɔ nì batrɔtrɔ gɔgɔ ʋa
12Xegi makpɛ Artema loo Tixiko ní wɔklɔ ɛ, kenidi tɔ ba mɔklɔ ní Nikopoli; lɛ ese linu si matrɔ lɛ si maaze niklɔ ní kublɔ lipoe le me. 13Kenidi tɔ pɔni Zena otsixwa yɛ ni Apolo mɔmɔɔmɔ gi bɛbla ɛki ba kudegaga a, atɔ di le aʋa si kididɔ kikízia ba a. 14Blɔ banima fɛ ɛ, lilɛ si bakpasi si biawa ba lipoe le su axwɛ ki eboe gbã kubitɛ tɔ bamɔ batutɔ ba bidɔziazia ʋɛ aki isu, tɔ bakíze ligbã́ gi lítrabu libi i.
15Banama petee gi balɛ ní mɛ su i, bɛpani mlɔ. Mlapani banama petee gi bɛlɔ blɔ ní kuziŋa mɛ ɛ.
Aya yɛ lipomepɛpɛ nɛ lizè ni mlɔ petee.",https://www.bible.com/bible/1982/TIT.3.AVN
FILE 1,"1Keplekpaa lia kɛdɔ ní mɛ Paulo gi makpasi ligba a, kɔkpɛ lixwɛ nɛ gi mɛɛwa ɛki Kristo Yesu loso o, ni blɔ onemi Timoteo klɔ, ki blɔ ɔʋia veve ni blɔ ɔhanuglɔ ɔxwɛwa yɛ Filimon. 2Ani kí baʋaziŋa ba gi bizɛɛtsa ní wɔ kepea mɛ ɛ, ni blɔ onemidzɛ Appia kɔpɔni Arkipus gi izɛɛlɛɛ gagla ní Ɔkaɛ axwɛ na mɛ ŋwisi ɔguta kinɛ ɛ.
3Meʋi si Aya blɔ Ɔka ani Ɔkaɛ Yesu Kristo bapɛ lipo me aki mlɔ tɔ baki mlɔ kusuyɔ.
Paulo axwa Aya lɛ edo yɛ ɖase ní Filemon yɛ kunɔlɔɔ ni yɛ kuziŋaa litukpo
4Onemi Filemon, lipoe kakaa xe mɛɛxwa Aya ɛ, mizɛɛplɛ aŋu ní wɔ aʋa lɛ mizeedo Aya ɖase e. 5Lɛ ese linu si mizeenu wɔ kunɔlɔɔ ki Aya yɛ banima petee ni wɔ kuziŋaa ní Ɔkaɛ Yesu me onu. 6Mɛ kupɛ́pɛɔ kunu si blɔ likpɔkpɛkpɛ lɛ ni mlɔ ŋwisi baʋaziŋa kinɛ ɛ, kwiamani eboe ese kununu dzudzu ni kukrira kakaa gi kuli blɔ awla a ní ligbã nɛ mɛ gani likpɔkpɛkpɛ mɛ ní Kristo me. 7Wɔ kunɔlɔɔ kwiku mɛ isami glegle lɛ kwikpɛ mɛ kigagla a! Wɔkpɛ Aya yɛ banima petee ba ina nɛ isami.
Paulo eʋi kukɔkyɛ akí Onesimo
8Kɔkpɛ lɛ ya loso e, nya maatani aŋu mɛ gagla kukɔ ŋwisi wonemi ní Kristo me kinɛ ɛ, gi maakpɛ ɔsã aki wɔ ní kidiliɛ gi lilɛ si wɔabitɛ su u. 9Pɔ̀ kɔkpɛ mɛ kulɔlɔ kí wɔ onu i, meeʋi ɛdɔni wɔ iwla mɛ boŋu. Mabitɛ lɛ nite gi menu Paulo ɔnɔ tsitsi i ni Kristo Yesu yɛ ɔxwɛdzɛ, xe malɛ ligba abla kɔkpɛ yɛ loso kyɛ ɛ. 10Lɛ loso mɛɛki wɔ litukpo kɔkpɛ Onesimo, gi edzì mɛ ɔtutɔ mobi ní Kristo me e; gi malɛ ní ligba kyɛ ɛ, medzi yɛka ní Ɔfuɛfuɛ nɔ mɛ. 11Kɔkí lipoetɔ ɛ, óze ɔnɔ gi ebu libiitɔtɔ aki wɔ ɔ, pɔ̀ abla ɛ, edzì ɔnɔ gi eebu libi iki wɔ ni mɛ ɛ.
12Meedzini Onesimo gi malɔ ɔ ni mɛ ɔna petee tsisi wɔ abla a. 13Nya mapɛ si oze ní mɛ su ní ya, gi malɛ ligba lɛ kɔkpɛ liboe gbã nɛ loso e, tɔ aazɔki mɛ kupɔnɔ ní wɔ onu. 14Pɔ̀, mátrapɛ si mími wɔ aʋa si pɔni mɛ ɛ; Boŋu i, mapɛ si bitɛ lɛ ní wɔtutɔ wɔ kupɛ́pɛ onu. Lɛ loso mátrabitɛ kididɔ ɔ, xe wɔ́dimɛ ní kɛ aʋa a.
15Liaze si kidiliɛ loso gi Onesimo asɛ ní wɔ su lipoe kpekpemi itɔ ko linu si tɔ wɔadzini ye kuzɛ lipoe kakaa. 16Lɛ abla ɛ, ónu ɔnɔdzidzi tɔ ɔ, pɔ̀ asani ɔnɔdzidzi; onu onemi gi azɛ kedzi ní Kristo me e. Onu ɔnɔ gi azɛ kedzi aki mɛ! Lɛ aaze ɔnɔ gi azɛ kedzi aki wɔ ŋwisi ɔnɔdzidzi ani onemi ní Ɔkaɛ mɛ ɛ!
17Lɛ loso, xe wɔkɔ mɛ ŋwisi wɔ ɔha nɛ ɔxwɛwa kinɛ ɛ, kɔlɔ dzini ye zɛ kiliɛ gi wɔazɛ mɛ ɛ. 18Xegi ata wɔ ese loo adɔ liʋɛɛtɔ ní wɔ su i, bú le mɛ ní liʋɛ nɛ mɛ. 19Ni ya ɛ, mɛɛŋwlimi liboe lɛ ya nì mɛ ɔtutɔ mɛ awla la si: mɛ Paulo maatsa liʋɛɛ nɛ klɔ ki wɔ. Líziã si miplɛ aŋu kí wɔ xe e, plɛ aŋu si wɔ kyɛ wɔdɔ liʋɛ ni mɛ su kí wɔ ligbã́ nɛ ŋwisi ɔʋaziŋa kinɛ ɛ. 20Lɛ loso mɛ onemi ye, maki wɔ litukpo tɔ mikpɛ wɔ kunugu taʋɛ kɔkpɛ Ɔkaɛ loso; ŋwisi onemi ní Kristo me kinɛ ɛ, ki tɔ mimɔ isami!
21Maka lɛ aʋa si, gi mɛɛŋwlimi lɛ ya ɛ, wɔabitɛ kidiliɛ gi meʋi i, lɛ mete si wɔabitɛ sanɔ kiliɛ gi meʋi i. 22Kɔpɔnɔ ɛ, lulɔ kugbake kutɔ gi maaze plɛ ki mɛ ɛ, lɛ ese linu si meedi kudeonu si Aya aadra kudeonu kí yɛ kuxwaxwa gi mlɔ petee mlɛxwa ɛ, tɔ aki tɔ maadzi ba mlɔ klɔ.
Baʋaziŋa dzedze ba kunɔpanɔɔ
23Epafra, gi ɔlɛ ligba nì mɛ kɔkpɛ Kristo Yesu i, atsisi wɔ yɛ kunɔpanɔɔ, 24nite ke mɛ ahanuglɔ baxwɛwa ba, Marko, Aristarxo, Demas ani Luka kyɛ bɛpani wɔ.
25Tɔ lipomepɛpɛ nɛ gi lidɔ blɔ Ɔkaɛ Yesu Kristo klɔ ɛ, lize ni mlɔ petee.",https://www.bible.com/bible/1982/PHM.1.AVN
HEBR 1,"Aya apani aki blɔ gani Yebi ye aʋa
1Ni kana mɛ ɛ, Aya egu kunugu yo epoe glegle nì gani bede glegle aʋa aki blɔ baka tsitsi ba gani yɛ beboedoplɛ ba aʋa. 2Pɔ̀ ní ewe gɔgɔa la ya mɛ ɛ, egu kunugu aki blɔ gani Yebi ye aʋa a. Yɛ Aya akya si ɔŋa kidɔ kakaa aʋa, lɛ yɛ onu ɔniliɛ gi yɛ aʋa Aya aga a, xe abitɛ kelea a. 3Aya Yebi ye yɛ onu Aya yɛ kusudraa gì kwidɔ ní Aya yɛ kuklekleo me e, lɛ yɛ kee onu Aya yɛ kizezee me tutu gi yɛ aki kelea kalɛ gani yɛ liboe le kigaglaɛ mɛ ɛ. Lɛ gi akɔ isu ya akɔ aki Aya a, ŋwisi bidɔ pɔʋi pɔʋi kinɛ ɛ, xe eplo eboe zimizi na azanɔ pɔ́ ɛ, odi ni Aya yɛ kigaglaɛ petee kɛ kaŋawla mɛ ní lifunu ne.
Aya Yebi ye emu asani Aya yɛ baxwɛdzɛ ba
4Lɛ loso Aya abitɛ yɛ si emu asani Aya yɛ baxwɛdzɛ ba petee ŋwisi kiliɛ gi linyii nɛ ɛ, gi aki yɛ ɛ, liŋa kedzi sani ba enyi na petee. 5Lɛ ese linu si
Aya yɛ baxwɛdzɛ ba mɛ owoli bɛsi edi si,
“Mobi wonu,
omono liwe le medzi wɔ Ɔka a”?
Xe asi yɛ dzɛ si i,
“Mɛ maadzi Ɔka ki yɛ,
lɛ yɛ fɛ ɛ, aadzi mɛ obinyime e”?
6Lɛ xegi Aya edzini yebinyime e gi ɔlɛ ɛ, xe ableke bebu kidɔ kakaa, amani kelea mɛ ɛ, Aya apani si,
“Lilɛ si Aya yɛ baxwɛdzɛ ba petee
bakpɛ litukpo kese aki yɛ.”
7Lɛ Aya apani ní yɛ baxwɛdzɛ ba su si,
“Aya abitɛ yɛ baxwɛdzɛ ba ŋwisi liwɔ lɛ kinɛ ɛ,
lɛ abitɛ yɛ banɔsumu ba ŋwisi kifu binemi kinɛ ɛ,”
8lɛ apani ní Yebi ye su si,
“Aya wɔ kaʋaŋaa kiaze tsinɔ kanɔmɛ anɔmɛ.
wɔaŋa wɔakɔanɛ ma aʋa ní
kude gyɔgyɔ aʋa.
9Wɔdimɛ ni eboa la gi ɛgyɔ; lɛ wɔ́dimɛ ni eboe nyani nyani i.
Lɛ loso Aya wɔ Aya, akya wɔ
xe aki wɔ ozekɔ gi emu isani
izekɔɛ lɛ klɔ gi aki wɔ
ahanuglɔ ba, lɛ wɔmɔ̀ isami gi Aya asra kumu yɔ aki wɔ ɛ.”
10Apani kyɛ si,
“Oo Ɔkaɛ, wɔ wɔbitɛ kesea dɔni okpese klɔ,
lɛ lifunu ne linu wɔ iwla onu axwɛwawa.
11Bidɔ bɛ ya petee bɛ onu biaza, pɔ̀ wɔkɔ ɛ, wɔaze tsinɔ;
lɛ bɛpɔ́ biahá ŋwisi kusa kinɛ ɛ,
12Wɔaklɔʋi bɛ ŋwisi kiliɛ gi bizɛklɔʋi liwu kinɛ ɛ; lɛ wɔatsrɛ ʋɛ ŋwisi kiliɛ gi bizɛɛtsrɛ basa koko kinɛ ɛ.
pɔ̀ wɔkɔ ɛ, nite ko wɔlɛ,
lɛ wɔ agɔ la onu atráza a.”
13Aya yɛ ɔxwɛdzɛ woli Aya asɛ edi si,
“Ze ní mɛ kaŋaa mɛ,
kɔzɛna ni lipoe lɛ gi maakɔ wɔ ahwafianɛ ma kpɛ ní wɔ kuklise o?”
14Lɛ ege Aya yɛ baxwɛdzɛ ba benu u? Ba petee aní ifuɛfuɛ gi izesumu Aya a, xe izɛɛkpɛ lɛ si izɛɛpɔni banama gi biamɔ kubúbú na a?",https://www.bible.com/bible/1982/HEB.1.AVN
HEBR 2,"Aya yɛ aabitɛ lɛ si banima biamɔ kubúbú
1Lɛ ya loso lilɛ ɛki blɔ si kuvù anukwarɛɛ liɛ gi kwinu ní awla gaglaa sanɔ ɔ, atɔ kukílila ní kudeo aʋa a. 2Lɛ ese linu si, xegi eboa la a, gi Aya yɛ baxwɛdzɛ ba bɛpani i, ki blɔ baka koko ɛnya ɔnɔ kakaa ɛ, xe banama a, gi bábitɛ ní la aʋa loo nu kutu ki la a, bɛɛzi kutuhehe uliɔ gi kwigyeno e, 3kitɛ kwiabitɛ xe kwiase ní lɛ onu u, xe kwiyurɔ kubúbú ʋidi uliɔ ya a? Ɔkaɛ ɔtutɔ lɔ aklá ní kubúbú uliɔ ya su lɛ banama gi benu yɛ liboe le e, bɛtrɔ likla ní lɛ aʋa ɛki blɔ si linu anukwarɛ 4gi liitrɛ lɛ aʋa ɛ, Aya ɔtutɔ fɛ atrɔ ba liboe le aʋa a, gi abitɛ enugutseboe ni eboe mamɔ edi i, gi aki banima Ɔfuɛfuɛ Dradra lɔ mɛ bidɔ glegle ní yɛ ɔtutɔ yɛ kupɛpɛ onu u.
Ɔniliɛ gi aaki blɔ Kubúbú i
5Aya ɔ́kɔ kelea lia gi kɛtraba ɛ ɔ́kɔ ka akpɛ ní yɛ baxwɛdzɛ ba awla si baŋa ka aʋa a, kelea lia gi ka su kwipani i. 6Pɔ̀ ɔnutɔ aŋa katsalia ní ɔkutɔ si i,
“Ege ɔnɔ gbagbe onu xe wuzɛɛplɛ aŋu ní yɛ aʋa a,
kelea lia mɛ obi, xe wɔkɔ litɔ ní lɛ mɛ ɔki yɛ ɛ?
7Wɔki si yɛ ozeklɔ eple taʋɛ sani wɔ baxwɛdzɛ ba ɔni nɔ ɔ,
wɔki yɛ kusudra ni kubùbù lɛ wɔkɔ yɛ odu wɔ ɔwla lɔ onu axwɛwawa la petee onu i,
8wɔki si ɔŋa kidɔ kakaa aʋa a.”
Gi Aya abitɛ yɛ si ɔŋa kidɔ kakaa aʋa ɛ, kididɔ kígɔ gi Aya ɔ́kɔkpɛ ni yɛ ese e. Pɔ̀ kuʋímɔ si yɛ ɛɛŋa kidɔ kakaa aʋa abla a. 9Pɔ̀ kwimɔ Yesu, ɔniliɛ gi yɛ ozekɔ bepleno esani Aya yɛ baxwɛdzɛ ba, atɔ gani Aya yɛ lipomepɛpɛ nɛ mɛ ɛ, otse ní ɔnɔ kakaa litukpo. Abla ɛ, kwimɔ yɛ si bɛki yɛ kusudra ni kubùbù kɔkpɛ yɛ kutseo mɛ gi aga ɛ.
10Lipɛ si Aya gi yɛ abitɛ kidɔ kakaa ɛ, xe yɛ aki si kidɔ kakaa kize kiliɛ ɛ, gi kilɛ ɛ, ɔki tɔ ɔniliɛ gi yɛ onu ba kubúbú yo kɔ ɔxɔ lɔ ɛ, ɔna gani ɔziã mɛ atɔ yɛ ɔgbani bebi glegle manɔ ní yɛ kusudraa mɛ. Lɛ ese linu si Yesu yɛ onu ɔniliɛ gi yɛ aagbani ba tsinɔ ní kubúbú yo me e.
11Lɛ ese linu si ɔniliɛ gi izɛɛdra banima su i, kɔpɔni banama su gi bɛdra ɛ, ba petee bɛdɔ lipo tile me, lɛ loso e, kuye kúʋiku Yesu si ɔxwa ba si yɛ benemi i, 12Apani kyɛ si,
“maadra wɔ linyi ne su ki mɛ benemi ba;
lɛ ní baʋaziŋa ba ɔha lɔ kusi i, maakpɔ wɔ gani idzi zàzà mɛ.”
13Lɛ apani dzɛ si,
“Maaka ní yɛ su aʋa”
Lɛ edzì apani si,
“Imɔ mɛ, ni bebi ba ya gi Aya aki mɛ ɛ.”
14Lɛ gi bebi ba benu kisugya ni ika mɛ banɔ ɛ, Yesu ɔtutɔ kyɛ edzì ŋwisi ba kiniɛ lɛ eze ligbã́ ni kisugyaɛ mɛ ba kiniɛ. Abitɛ lɛ nite tɔ gani yɛ kutseo me e, aazizi ɔniliɛ gi yɛ awla kutseo kigaglaɛ kilɛ ɛ, gi yɛ onu ozimizi ye e. 15Lɛ gani yɛ kutseo me e, aabu banama petee gi ní ba ligbã́ nɛ mɛ ɛ, beze ŋwisi banɔdzidzi ki ozimizi ye ɔkpɛ gi bezeese se kutseo loso o. 16Lɛ mɛ lidra si, aní Aya yɛ baxwɛdzɛ ba apɔnɔ ɔ, pɔ̀ Abraham yɛ besoebi ba apɔnɔ ɔ. 17Ɔkpɛ lɛ ya loso e, lilɛ si Aya ɔbitɛ yɛ ŋwisi yɛ benemi ba ní kude kakaa onu, tɔ aadzi Aya yɛ kusumu yo ɔka ʋidi ye, gi aadi banima asigaga a, anukwarɛ onete ní kiliɛ gi izeesumu Aya mɛ ɛ, gi aakɔ̀ isu ya kukyɛ ní banima litukpo si biakɔ ba eboe zimizi na kɔ kyɛ ba. 18Lɛ abla ɛ, aatani banama gi beekeni idi i, kupɔnɔ lɛ ese linu si yɛ ɔtutɔ lɔ fɛ bekeni ye edi lɛ amɔ ɔziã a.",https://www.bible.com/bible/1982/HEB.2.AVN
HEBR 3,"Yesu emu asani Mose
1Lɛ loso mɛ benemi dradra ba, mlɔ banama kyɛ gi Aya axwa a, mlakɔ mlɔ aŋu na atrɔ ní Yesu aʋa, ɔniliɛ gi Aya akpɛ ɛ, si oze kusumu yo Ɔka ʋidi ye, gi yɛ aapɔni blɔ ní kidɔ kakaa mɛ ɛ, gi yɛ su kwidra ni blɔ inugu le e. 2Abitɛ kidɔ kakaa ní kude gbã onu gi Aya a, gi yɛ akya yɛ ɛ, asi yɛ si ɔbitɛ ŋwisi kiliɛ gi Mose abitɛ ní kude gbã onu ní Aya yɛ kepea petee me kinɛ ɛ. 3Lɛ ese linu si kubùbù glegle kulɛ ní Yesu su i, sani Mose ŋwisi kiliɛ gi ɔgbawaɛ izɛzi kubùbù isani kepea ɔtutɔ lɔ ɛ. 4Lɛ ese linu si ligba kakaa ɛ, ɔnɔ izɛɛwa lɛ, pɔ̀ Aya yɛ izɛɛbitɛ kidɔ kakaa a.
5Mose abitɛ kidɔ kakaa ní kude gbã onu ní Aya yɛ kepea petee me ŋwisi ɔnɔsumu kinɛ ɛ, lɛ apani ní eboe gi la su Aya aapani ní ɔtɔ nɔ mɛ ɛ su. 6Pɔ̀ Kristo abitɛ kidɔ kakaa ní kude gbã onu ŋwisi obi gi yɛ iwla mɛ Aya yɛ kepea kalɛ ɛ kinɛ. Lɛ blɔ kunu yɛ kepea, xegi kwivu blɔ ina nɛ ani kudeonudidi yo awla ní kidiliɛ gi kɛ loso kwifeke isu ya ɛ.
Bɛgba Israel bebi ba ní kumɔziŋa su
7Lɛ loso kiliɛ gi Aya yɛ Ɔfuɛfuɛ nɔ ɛpani i si,
“xegi mlenu Aya yɛ ole lo omono e,
8mlɔ ina nɛ mɛ ikízee gagla,
kiliɛ gi mlɔ bakatsi ba bɛbitɛ gi bɛyɔ kedu ya ní mɛ su i,
kiliɛ gi beze liwe lɛ klɔ ní ɔyaya klɔ ɔ, gi bekeni me edi kinɛ ɛ.
9Niklɔ gi mlɔ baka ba bekeni me edi i, xe befeke me edi i,
gi bɛɛmɔ kidiliɛ gi mabitɛ agɔ avitene na kyɛ ɛ.
10Lɛ loso e, meyeʋi isu ní kigyɔgyɔɛ mɛ liɛ klɔ aʋa
lɛ mapani si ‘ba ina nɛ imá ni mɛ kude
lɛ béte mɛ bede ʋa’
11Lɛ loso maka kitamu aki isu ní mɛ kusuyeʋio me si,
‘Batrátiiku ní mɛ kusuyɔɔ mɛ liwewe!’ ”
12Benemi ba, mledi isu aʋa mumɔ tɔ ɔna zimizi gi ɔ́zɛ ɔŋa ɛ, okize ní mlɔ mɛ ɛtɔtɔ mɛ, tɔ mláʋakyi kede kpɛ Aya gi yɛ izɛki kidɔ kakaa ligbã nɛ ɛ. 13Boŋu i, mlazɛɛkpɛ mlɔ ahanuglɔ ba kigaglaɛ liwe kakaa liwe, gi bɛɛxwa lɛ si omono e, atɔ eboe zimizi atɔtɔ akímeni mlɔ mɛ ɔtɔtɔ. 14Lɛ ese linu si mlaamɔ ɔŋakɔ nì Kristo, xegi mlevu kidiliɛ ɛ, gi kɛ kudeonu kwidi i, lipoe lɛ gi kwizi ŋa ɛ, kɛ mɛ kɔzɛna nì ɔgukɔ ɛ. 15Ŋwisi kiliɛ gi bɛpani zanɔ si i,
“Xegi mleenu Aya yɛ ole lo omono e,
mlɔ ina nɛ ikízee gagla
ŋwisi mlɔ bakatsi ba kiniɛ ɛ, gi bɛyɔ kedu ní mɛ su i.”
16Lɛ nyaŋwɛ ba benu Aya yɛ ole lo o, xe bɛyɔ kedu ya ní yɛ su u? Aní banama petee gi Mose agbani adɔ nɔ ní Egipte na a? 17Kɔ nyaŋwɛ ba su Aya eyeʋi isu agɔ avitene zizi na ɛ? Aní banama gi bɛbitɛ eboe zimizi na a, xe betse ní ɔyaya klɔ ɛ. 18Lɛ nyaŋwɛ ba Aya aka yɛ kitamu yɛ akɔ si, batrátiiku ní yɛ kusuyɔɔ mɛ liwewe e, xe ani banɔ ba ya gi bénu kutu aki yɛ ɛ? 19Lɛ kwiba ɛmɔ egyesi si, bátani kesea mɛ kuti iku kɔkpɛ gi báziŋa loso o.",https://www.bible.com/bible/1982/HEB.3.AVN
HEBR 4,"1Lɛ loso gi Aya yɛ kakaplɛa kedzia lɛ si kwiatiku ní yɛ kusuyɔɔ mɛ ɛ, mlaki tɔ kudi isu aʋa mumɔ, tɔ likíbase si mlɔ mɛ ɔtɔ ebu isu ní lɛ mɛ ɛ. 2Lɛ ese linu si bɛpani Liboe Gbã nɛ si blɔ fɛ, ŋwisi banɔ baklɔ ba ke; pɔ̀ liboe le gi benu i, líbu libiitɔtɔ ɛki ba banɔ baklɔ, lɛ ese linu si banama gi benu le e, bákɔ kuziŋa apɔni lɛ ɛ. 3Lɛ loso blɔ banama gi kwizi ŋa ɛ, kwiatiku kusuyɔ liɔ klɔ mɛ, ŋwisi kiliɛ gi Aya aka aplɛ ɛ si, “Lilɛ ko ŋwisi kiliɛ gi maka kitamu yɛ ní mɛ kusuyeʋio mɛ si; ‘batrátiiku ní mɛ kusuyɔɔ mɛ liwewe.’ ” Pɔ̀ kyɛ Aya yɛ lixwɛ nɛ liblo dɔni kelea okpese klɔ ke. 4Lɛ ese linu si bɛpani ní yɛ Liboe le kapɛ katɔ mɛ ní liwe gloele liwe le su si, “Lɛ ní liwe gloele aʋa ɛ, Aya eze amɔni ní yɛ axwɛ na petee me e.” 5Lɛ bɛpani niklɔ dzɛ si, “batrátiiku ní mɛ kusuyɔɔ mɛ liwewe e.”
6Kudeonu kudzi ulɛ ki banɔ batɔ si beti iku ní kɔ mɛ, Pɔ̀ banama gi beedo Liboe Gbã nɛ ese kpɛ ɔtɔ ɛ, bázɛ kuzemɔni yɔ kɔkpɛ gi bénu kutu loso o. 7Lɛ loso Aya atrɔ liwe dzedze dzɛ gi bɛxwa si omono o, gi ní lipoe gblamadzaɛtɔ kede e, apani lɛ su agani Dawid aʋa ní Aya Liboe le kapɛa lia su gi kwipani kooko si i;
“Omono xe mlenu Aya yɛ ole lo e,
mlɔ ina nɛ mɛ ikíze gagla a.”
8Xegi nya Yosua aki ba kuzemɔni uliɔ ya ɛ, nya Aya ɔ́trapani lɛ kede ní liwe dzedze etɔtɔ su tɔɔ ɔ. 9Lɛ loso Lizemɔniwe lilɛ ɛki Aya yɛ banima. 10Lɛ ese linu si banɔ baklɔ gi bɛzi kuzemɔni uliɔ klɔ ɔ gi Aya aka aplɛ ɛ, biazemɔni ní batutɔ axwɛwawa la mɛ ŋwisi kiliɛ gi Aya eze amɔni ní yɛ ani na mɛ kinɛ ɛ.
11Lɛ loso e, mlaki tɔ kuga kude kakaa onu tɔ kutiku ní kuzemɔni uliɔ klɔ mɛ tɔ blɔ mɛ ɔnɔnɔ ɔkido ní lɛ mɛ ŋwisi banɔ baklɔ ba kɔkpɛ ba kutu gaglaa loso o.
12Lɛ ese linu si Aya yɛ Liboe le lilɛ ligbã́, lɛ lizɛwa lɛ axwɛ na kise ise, lɛ lilɛ nunu isani ihɛ inugu tiʋa kakaa a. Lɛ lizɛɛtsa bidɔ ɛtsinɔ kimɛ ɛmɛ ke, kɔzɛna ni esobo la ni Ɔfuɛfuɛ nɔ ɔtsaklɔ, ani axwa la ni kumu yɔ itsaklɔ ke e. Lɛ Aya yɛ Liboe le lizɛɛxwa etsi ni ɔna nɔ mɛ bapɛ́pɛ ʋa ni begyodi ʋa kyɛ ɛ. 13Kidɔbitɛbitɛ ɛtɔtɔ kítratani kukpo ní Aya aŋu mɛ ɛ, kidɔ kakaa gi bɛbitɛ ɛ, kifini liya lɛ kifini ni yɛ aŋu mɛ ɛ. Lɛ yɛ blɔ petee kwitraki akɔnta ni isu ya su ikɔ ɔ.
Yesu yɛ onu blɔ Kusumu yo Ɔka ʋidi ye
14Lɛ loso gi kusumu yo Ɔka ʋidi ye e, gi ɔlɛ ní blɔ awla a, yɛ atrɛ ní bekpo ʋa mɛ xe atrɛ ní lifunu ne ní Aya aŋu mɛ ɛ, Yesu Aya Yebi ye, mlaki tɔ kuvù blɔ kuziŋaa liɔ gi kwibasɛ banima ɛ mɛ gaglaa. 15Lɛ ese linu si aní Ɔka ʋidi gi ɔ́tranu kuyeʋiyeʋi kí blɔ kubotsobotsoo ɔlɛ ní blɔ awla a, boŋu i, onu kusɔliɔ Ɔka ʋidi gi befeke ye edi gani kude kakaa onu ŋwisi kiliɛ gi bizeefeke blo edi kinɛ ɛ, pɔ̀ eboe zimizi eze ní yɛ su u. 16Lɛ loso e, mlaki si ɔna oze ní blɔ lipo atɔ kutipɔni Aya yɛ lipomepɛpɛ nɛ likusigbo le, tɔ blɔ ɔwla lɔ ɔka yɛ asigagadidi la, atɔ kwiamɔ yɛ lipomepɛpɛ nɛ gi liapɔni blɔ ɔ, xe kwizia yɛ kupɔnɔ ɛ.",https://www.bible.com/bible/1982/HEB.4.AVN
HEBR 5,"1Kusumu yo Ɔka ʋidi kakaa, gi bebu idɔnɔ ní banima kusi i, bedu ye si oze ní ba onu tɔ osumu Aya tɔ ɔki Aya bidɔ pɔʋi pɔʋi ni bidɔ kɔkɔ ní ba eboe zimizi na litukpo. 2Agi yɛ ɔtutɔ kyɛ ebotso ní bede glegle me e, aatani litɔ kuplɛ kese ki banama gi báʋite e, xe bizɛɛta kese e. 3Lɛ loso gi ebotso e, lilɛ si ɔpɔʋi bidɔ ɔki Aya aní ní banima eboe zimizi na tètè loso o, pɔ̀ ki yɛ ɔtutɔ yɛ eboe zimizi na kyɛ loso o.
4Lɛ ɔnɔnɔ ɔ́ʋikya kusumu yo Ɔka ʋidi ye yɛ kubùbù yo ɔki isu u, Aya ko izɛɛxwa ɔnɔ si oze kusumu yo Ɔka ʋidi ŋwisi kiliɛ gi axwa Aron kinɛ ɛ. 5Nite ke Kristo fɛ ɔ́kɔ kubùbù yo ɔ́ki isu ya ŋwisi kusumu yo Ɔka ʋidi kinɛ ɛ, boŋu i, Aya asi yɛ si,
“Mɛ obi wonu;
Omono e, medzi wɔ Ɔka.”
6Apani ní ɔkɔ dzedze kyɛ si,
“Wɔaze kusumu yo Ɔka kɔtsinɔ kanɔmɛ anɔmɛ
ŋwisi kiliɛ gi Melxizedek eze kinɛ ɛ.”
7Ni yɛ kesea aʋa ligbã́ nɛ mɛ ɛ, Yesu azaaxwa Aya lɛ azɛɛkɔ yɛ beʋiʋi ʋa aki yɛ ni ozi gagla ni kube e, gi yɛ aatani yɛ kubu dɔni kutse me e. Lɛ gi abùbɔ isu ya a, xe ɔkɔ kubùbù aki yɛ onu i, Aya ata yɛ kutu. 8Lɛ gi onu Aya Yebi kyɛ ɛ, akpasi kutununu gani yɛ ɔziã nɔ gi amɔ ɛ, mɛ. 9Lɛ gi abitɛ kidɔ kakaa a, gi lilɛ si ɔbitɛ pɔ́ ɛ, edzì ɔniliɛ gi yɛ aʋa liga a, xe kwimɔ ligbã́ moblo le, blɔ banama petee gi kuzeenu kutu ki yɛ ɛ. 10Lɛ Aya axwa yɛ si yɛ onu kusumu yo Ɔka ʋidi ye ní kudeo liɔ aʋa gi Melxizedek eze ŋwisi kusumu yo Ɔka kinɛ ɛ.
Mlakídzɛ kede ní kuziŋaa su
11Eboe glegle alɛ gi kwiapani ní liboe lɛ ya su u, pɔ̀ lɛ ese kununu yo kwiazee gagla ki mlɔ ɔ, lɛ ese linu si mlaʋítani eboe la ese kunu kise ise. 12Lɛ ese linu si nya lipoe le lina gi lilɛ si mledzi badɔbasɛ xe e, pɔ̀ mledzizia si ɔnutɔ ɔbasɛ mlɔ eboe tɔpu na ní Aya yɛ Liboe le su dzɛ ɛ. Gi nya mlaazɛŋa bidɔ nyipu abla ɛ, mledzizia kumwani yɔ dzɛ. 13Lɛ ese linu si ɔnɔ kakaa gi izɛɛmwa ɛ, odzi onu obivigye lɛ ɔ́ʋina niklɔ gi aanu kudɔbasɛ yɔ ní kiliɛ gi aaze ligbã́ ní kude gyɔgyɔ aʋa su u. 14Pɔ̀ bidɔ nyipu ʋe e, bilɛ ɛki banɔtsitsi ba gi gani eboa la mɛ gi bɛɛga mɛ ɛ, xe bɛzɛɛkɔ ehe isu ya lipoe kakaa ɛ, betè lidzegaga ní eboe gbã ni eboe zimizi kusi.",https://www.bible.com/bible/1982/HEB.5.AVN
HEBR 6,"1Lɛ loso mlaki tɔ kutrɛ ɔtɔ nɔ ní kudɔbasɛ uliɔ gi kwidzi ɔtɔ mɛ ɛ, atɔ kuyurɔ bidɔbasɛbasɛ tɔpu imɛ gi kwikɔ ekpese liboe le ní Kristo su u. Líma si kudzini ɔxɔ vuvu kukpɛ ɛ, gi onu kukyikyi dɔni eboe zimizi i, gi izɛmani kutse me e, ani Aya aʋa kuziŋa mɛ. 2Kɔpɔnɔ ɛ, kudɔbasɛ ní kunikpɛkpɛ ni awla kutrɔtrɔ banɔ aʋa su, kuyɔyɔ dɔni bekpo ʋa mɛ, ni kiliɛ gi Aya yɛ litsixwaxwa nɛ ɛ, ni yɛ litsi le kutsàtsaa kútrakyi i, su. 3Xe Aya aki blɔ kudeonu i, nite kwitrabitɛ.
4Límaɛ plɔplɔ si bedzini banama a, gi ba aŋu na ɛdra edi i, amanɔ si bekyi ɔna mɛ dzɛ, lɛ ese linu si beze ní Aya yɛ kuklekleo me edi, lɛ bɛzi lifunu ne bidɔkɔkɔ ʋɛ edi, lɛ bɛzi ba kapɛa ni Ɔfuɛfuɛ Dradra lɔ mɛ ɛ, 5lɛ bete kidɔ gbãɛ liɛ gi kilɛ ní Aya yɛ liboe le me e, ani kigaglaɛ liɛ gi kiaba gani Aya yɛ kaʋaŋaa lia a, gi kɛtraba mɛ ɛ, 6pɔ̀ xe bɛɛdzi kede ní ba kuziŋaa mɛ ɛ, límaɛ plɔplɔ si bedzini ba amanɔ si bekyi ɔna mɛ dzɛ, lɛ ese linu si bɛɛkla Aya Yebi ye ní ose lo su dzɛ, lɛ bɛɛkpɛ yɛ kakpaa ní ɔha kusi i.
7Aya yɛ izɛɛkrira kesea lia gi kizɛɛŋwɛ dzeni ye kuni yo o, gi kuzɛɛdɔ ɛbali ka aʋa a, xe kizɛɛyɛ bidɔ kpɛkpɛɛ ʋɛ ɛ, gi bilɛ veve ki banama a, gi ba loso bɛkpɛ ʋɛ ɛ. 8Pɔ̀ kesea gi kɛyɛ bibu ni siwa sɛ ɛ, kɔ kébu libi tɔtɔ, lɛ kalɛ ní kuxixa mɛ si Aya aaxo ifi kpɛ ka kɔ gɔgɔ ɛ, kifu biakpɛ ka.
9Pɔ̀ mɛ baʋia dimɛnɔ ba a, xe kwipani nite kyɛ ɛ, ní mlɔ kapɛa mɛ ɛ, kwite si eboe gbã gi aaki mlɔ kubúbú i, aagbani mlɔ kpɛ. 10Lɛ ese linu si Aya ɔlɛ ní yɛ kude gyɔgyɔɔ aʋa, lɛ ɔ́tradze axwɛ ana gi mlɛwa a, loo kiliɛ gi mlɛlɔ yɛ ɛ, gani kupɔnɔ liɔ gi mlɛkɔ ɔ, xe mlɛɛki baʋaziŋa ba a. 11Linu blɔ kupɛ́pɛ ʋidi si mlɔ mɛ ɔkakaa okeni odi nì litɔplɛplɛkese zɛɛkɔna ni lɛ ɔgù kɔ tɔ mlaamɔ kidiliɛ gi kɛ kudeonu mleedi i. 12Kúpɛ si mledzi basranɛ ɛ, boŋu i, mlakpasi banama gi bɛziŋa a, xe bɛplɛ litɔ kese e, tɔ biazɛ kidiliɛ gi kɛ Aya aka aplɛ ɛ.
Aya yɛ kakaplɛa kiaba ka mɛ
13Lipoe lɛ gi Aya aka aplɛ aki Abraham i, lɛ gi ɔnɔ dzedze ɔtɔtɔ ɔ́ma a, gi emu asani yɛ ɛ, gi yɛ linyi ne aakɔ̀ ka kitamu yɛ onu i, aka kitamu yɛ ní yɛ ɔtutɔ lɔ linyi ne me, 14lɛ apani si, “Maakrira wɔ kikakaa elue, lɛ maaki wɔ besoebi glegle.” 15Lɛ gi Abraham aplɛ litɔ kese e, xe epe Aya lipoe zizi i, Aya yɛ kakaplɛa kɛka yɛ awla.
16Xegi banima bɛka kitamu i, bizɛɛka kɛ ni linyi nɛ gi limu isani ba lini nɛ ɛ, kɔ kuboehe kakaa kwitsa ɛ.
17Lɛ ki banama gi biazɛ Aya yɛ kakaplɛa ɛ, Aya apɛ si yidra lɛ mɛ si yɛ ɔ́trakyi yɛ batrɔtrɔ ʋa liwewe e, lɛ loso aka kitamu yɛ apɔni yɛ kakaplɛ a. 18Aya abitɛ eboe taʋa la ya, gi atrátani kukyi i, lɛ ese linu si Aya ɔ́tratani asia kusɛ ɛ. Lɛ loso blɔ banɔaya gi kwise trɛ ní yɛ kɔ ɔ, si kuvu kudeonudidi uliɔ gi bɛkɔ ɛplɛ ní blɔ aŋu mɛ awla ɛ, liakpɛ ɔna ní blɔ lipo.
19Kudeonudidi uliɔ ya kulɛ ní blɔ awla gi kunu ŋwisi ɔxɔ ki blɔ agbã́ na a. Kulɛ mumɔ lɛ kulɛ gagla gi kuzɛɛtani lisɔligba lɛ mɛ kusaa mɛ kuga a, gi kwiatiku ní ɔdradra klɔ ke e. 20Niklɔ gi Yesu eku blɔ ɔtɔ atrɛ ní blɔ onu u, gi yɛ edzì kusɔliɔ Ɔka ʋidi ye ní Melxizedek yɛ ɔga nɔ onu kɔtsinɔ kanɔmɛ anɔmɛ.",https://www.bible.com/bible/1982/HEB.6.AVN
HEBR 7,"Melxizedek Kusɔliɔ Ɔkaɛ
1Melxizedek liɛ ɛ, yɛ eze Salem ɔma nɔ okusi ye ani Aya gi emu asani ɔnɔ kakaa ɛ, yɛ kusɔliɔ Ɔkaɛ, yɛ azɛɛtsani Abraham lipoe lɛ klɔ mɛ gi edzì adɔ ni kigũ yɛ ɛ, agi azɛɛŋa bekusi ba aʋa a, lɛ akrira yɛ ɛ. 2Lɛ Abraham akɔ bidɔ bɛ ya petee gi amɔ adɔ ni ní kigũ yɛ mɛ ɛ, bɛ kapɛ liɔfɔa aki yɛ. Melxizedek yɛ linyi ne ese ní ɔtɔpu kɔ ɛ, linu si “Okusi gi ɔlɛ ní kude gyɔgyɔ aʋa a”, Lɛ gi onu okusi ni Salɛm ɔma nɔ aʋa loso e, yɛ linyi ne ese kibubu dzedze kinu si “Kusuyɔ Okusi”. 3Lɛ báŋwlimi Melxizedek yɛka loo yene, loo yɛkatsitsi ɔtɔtɔ liboe aplɛ ɛ, lɛ kididɔ kíma ní yɛ kupɔpɔ loo kutse su u. Ɔlɛ ko ŋwisi Aya Yebi gi onu yɛ kusɔliɔ ɔka kɔtsinɔ kanɔmɛ anɔmɛ ɛ.
4Lɛ mledi ɔnɔ ʋidi liɛ elu gi Melxizedek eze e, blɔ ɔkatsitsi ye Abraham akɔ bidɔɛ mɛ gi amɔ adɔ ni kigũ yɛ ɛ, bɛ kapɛ liɔfɔa akɔ aki yɛ. 5Lɛ Lewi lipo le me bebia ba gi benu kusɔliɔ baka ba ɛ, ɔsã nɔ ɛɛki ba kude si bazɛ bidɔ mɔmɔ ʋɛ kapɛ liɔfɔa dɔni banima awla gi benu ba benemi i. Sro si ba kyɛ benu Abraham yɛ lipo me bebi xe e. 6Melxizedek ónu Levi yɛ lipo me obi i, pɔ̀ azɛ Abraham yɛ bidɔ mɛ kapɛ liɔfɔa a, lɛ akrira Abraham i, yɛ ɔniliɛ gi Aya aka aplɛ akɔ ɛ. 7Lɛ mɛ lidra si ɔniliɛ gi izɛɛkrira ɛ, ekeme asani ɔniliɛ gi bɛɛkrira ɛ. 8Ní kapɛ tiele me e, bidɔ mɛ kapɛ liɔfɔa ɛ, banama gi bizɛɛzi bɛ fɛ ɛ, betse. Pɔ̀ ní Melxizedek kapɛa mɛ ɛ, ɔniliɛ gi ɔlɛ ligbã́ nɛ kɔtsinɔ ɛ, yɛ azɛ bɛ. 9Lɛ loso biatani kupani si; gi Abraham atsa bidɔ mɛ kapɛ liɔfɔa ɛ, Lewi gi yɛ izɛɛzi kapɛ liɔfɔa ɛ, yɛ fɛ atsa bɛ gani Abraham aʋa a. 10lɛ ese linu si gi bápɔ Lewi kyɛ ɛ, eze ní Abraham yɛ lipo le me lipoe lɛ gi Abraham ni Melxizedek bɛtsa ɛ.
11Lewi yɛ lipo me bebi ba ba kusumu yo kuka ŋaŋaa kɔ onu bɛki ɔsã nɔ. Lɛ xegi nya Lewianɛ ma ba kusumu yo kuka ŋaŋaa kwina ɛ, nya lítrazia si kusumu yo ɔka dzedze ɔŋwi i, gi onu kusumu yo Ɔka ʋidi ní Melxizedek yɛ ɔga nɔ onu u, lɛ ani Aron yɛ lipo me bebi ba ɔni nɔ onu u. 12Lɛ ese linu si xegi bɛtsrɛ kusumu yo kuka ŋaŋaa ɛ, kɔ lilɛ si batsrɛ ɔsã nɔ fɛ. 13Lɛ ɔniliɛ gi yɛ su bɛpani liboe lɛ ya ɛ, ádɔ ní limade dzedze me, lɛ ɔnɔnɔ ɔ́dɔ limade lɛ ya mɛ ɔ́ŋa kusumu yo Ɔka ní ɔdɔpɔʋisuʋɔ lɔ aʋa oʋídi i. 14Lɛ ese linu si kwite le mɔmɔmɔ si bɛpɔ blɔ Ɔkaɛ ní Yuda limade ne me e, lɛ Mose ɔ́xwa limade lɛ ya linyi lipoe lɛ gi azaapani ní kusumu yo baka ba su u.
Yesu onu kusumu yo Ɔka dzedze ŋwisi Melxizedek kiniɛ
15Lɛ liboe lɛ gi kwipani i, lɛ mɛ liadra ɛsanɔ; kusumu yo Ɔka dzedze aŋwi gi ɔlɛ ŋwisi Melxizedek kinɛ ɛ. 16Onu kusumu yo Ɔka aní gani ɔsã ní ɔnɔ kigyɔgyɔɛ mɛ onu, pɔ̀ gani Ligbã́ nɛ kigagla a, gi bátratani kuzizi me e. 17Lɛ ese linu si bɛpani lɛ wee si,
“Wonu kusumu yo Ɔka kɔtsinɔ kanɔmɛ anɔmɛ ní Melxizedek ɔga nɔ onu.”
18Lɛ loso bɛyurɔ ɔsã koko lo eplɛ kapɛ agi kigagla kíma ní lɔ su u, xe oʋíbu libiitɔtɔ loso o. 19Lɛ ese linu si ɔsã nɔ ɔ́tani kididɔ kubitɛ si kina a, pɔ̀ abla ɛ, bɛki blɔ kudeonudidi gi kwipɛ sanɔ ɔ, gi gani kɔ aʋa ɛ, kwitipɔni Aya.
20Kɔpɔnɔ ɛ, Aya yɛ kitamu yɛ kyɛ kilɛ. Kitamu kiliɛ kíze lipoe lɛ klɔ gi bedu banɔdzedze ba kusumu yo baka a. 21Pɔ̀ Yesu kɔ edzì kusumu yo Ɔka gi
Aya aka kitamu si,
“Aya aka aplɛ lɛ ɔ́trakyi yɛ begyodi ʋa a:
‘Wonu kusumu yo Ɔka kɔtsinɔ kanɔmɛ anɔmɛ.’ ”
22Kɔkpɛ kitamu kiliɛ ya loso e, Yesu edzì ɔniliɛ gi ɔlɛɛ kede ɔki blɔ ní kunyanya a, gi kwipɛ sanɔ mɛ ɛ.
23Abla ɛ, Kusumu yo baka báklɔ ba bɛsrɛ lɛ ese linu si betse lɛ batrátani ba axwɛ na aʋa kutrɛ tɔ ɔ. 24Pɔ̀ gi Yesu kɔ ɔlɛ ligbã́ kɔtsinɔ kanɔmɛ anɔmɛ ɛ, yɛ kusumu yo ɔka kuzeze e, kútratrɛ ní ɔnɔ dzedze ɔtɔtɔ kɔ ɔ. 25Lɛ loso aatani kuzɛ lipoe kakaa ɔki banama gi bɛga yɛ aʋa a, xe bɛba Aya klɔ ɔ, lɛ ese linu si ɔlɛ ligbã lipoe kakaa gi aazi ba onu ní Aya aŋu mɛ ɛ.
26Kusumu yo Ɔka ʋidi ŋwisi Yesu i, yɛ aatani blɔ baziazia ʋa aʋa kubitɛ ɔki blɔ. Yɛ su ɛɛdra, kesetataa tɔtɔ káma ní yɛ su u, lɛ eboe zimizi áma ní yɛ su u; bebu ye lidze ní banɔ zimizi ba su, lɛ bemuni ye gi emu asani lifunu ne e. 27Ɔ́ma ŋwisi kusumu yo baka ʋidi dzedze ba a, gi liziã si bapɔʋi bidɔ aki Aya liwe kakaa ki ba tutɔ ba eboe zimizi na kpɛ ɔtɔ ɔ, xe ableke biapɔʋi bidɔ ɔki Aya ni banɔ dzedze ba onu u. Aki yɛ bidɔ pɔʋi pɔʋi ʋɛ tule ní banima petee litukpo gi akɔ isu ya akɔ ɛ. 28Ɔsã nɔ izɛɛkɔ banama gi bána ɛ, du si beze kusumu yo baka a. Pɔ̀ Aya yɛ kakaplɛa a, gi aka aplɛ ni kitamu i, xe kiba ní ɔsã nɔ kede e, yɛ akya Yebi ye gi abitɛ si obloni yɛ axwɛ na a kɔtsinɔ kanɔmɛ anɔmɛ.",https://www.bible.com/bible/1982/HEB.7.AVN
HEBR 8,"Yesu yɛ onu Kusumu yo Ɔka ʋidi ye kí Kunyanya Vuvu yɔ
1Liboe lɛ gi lɛ su kwipani i, lɛ linu si: kusumu yo Ɔka ʋidi liɛ gi ɔlɛ ní blɔ awla a, eze ní Lifunu ne kukusi yo kɔ likusigbo le kaŋawla mɛ. 2Eesumu ní Ɔdradra klɔ ní lisumugba lɛ ɔtutɔ lɔ gi Aya awa mɛ ɛ, gi aní banɔ gbagbe awla bɛkɔ ɛwa lɛ ɛ.
3Kusumu yo Ɔka kakaa ɛ, Aya akya yɛ si ɔki bidɔ tɔ ɔpɔʋi baga aki Aya, lɛ loso blɔ kusumu yo Ɔka ʋidi ye kyɛ ɛ, lilɛ si kiditɔ kize ní yɛ awla gi aakɔ ɛ. 4Xegi kesea lia ya aʋa ɔlɛ ɛ, nya ɔ́traze kusumu yo Ɔka koŋ, lɛ ese linu si kusumu yo baka ba balɛ gi bizɛɛki bidɔ ní ɔsã nɔ onu u. 5Axwɛ ana gi bizɛɛwa ní Ɔdradra klɔ ɔ, ŋwisi kusumu yo baka kinɛ ɛ, enu kidiliɛ gi kilɛ ní lifunu ne e, kɛ liŋwitsɛ nì kɛ kuyeo ko. Mose, lipoe lɛ gi atráwa lisɔligba lɛ ɛ, Aya aki yɛ ɔsãa nɔ si, “Di le aʋa si wɔbitɛ kidɔ kakaa ŋwisi kiliɛ gi bɛbasɛ wɔ ní lito le aʋa kinɛ ɛ.”
6Pɔ̀ abla ɛ, Aya akɔ kusumu yo axwɛ na gi emu isani ba ani na ɛ, aki Yesu ŋwisi kiliɛ gi kunyanya liɔ ɔ, gi abitɛ ní Aya ni yɛ banima kusi i, kwipɛ sani kutɔpu yɔ kinɛ, lɛ ese linu si bɛbitɛ kɔ ɛtrɔ ni kakaplɛ ki bidɔ gi bipɛ sanɔ aʋa a.
7Atɛsi kesetata káma ní kunyanya tɔpu yɔ su i, nya kunyanya ʋla kutrázia tɔ ɔ. 8Pɔ̀ Aya amɔ kesetata ní yɛ banima su gi apani si i,
“Me Aya mɛɛpani si: Lipoe le litrába,
gi maabitɛ kunyanya vuvu ni Israɛl kepea ani Yuda kepea a.
9Kútraze ŋwisi kunyanyaa liɔ
gi mabitɛ ni ba bakatsi ba a,
liwe lɛ gi mevu ba ɔwla lɔ ɔ,
xe magbani ba adɔnɔ ní Egipte e.
Béɖi anukwarɛɛ aki kunyanyaa liɔ gi mabitɛ ni ba a,
lɛ loso mekyi ní ba su, nite Ɔkaɛ apani.
10Lɛ loso, kunyanyaa liɔ ya gi mátrabitɛ ni Israelbanɛ ma
ni ewe a la gi ɛtrába mɛ ɛ, nite Ɔkaɛ apani.
Maakpɛ mɛ isã nɛ ní ba begyodi ʋa mɛ
lɛ maaŋwlimi nɛ ɔkpɛ ní ba ina nɛ mɛ.
Maaze ba Aya,
lɛ biaze mɛ banɔ.
11Lítrazia si bamɛ ɔtɔtɔ ɔbasɛ yɛ ɔhanuglɔ bidɔ ɔ,
loo ɔnɔnɔ ɔsi yenemi si, ‘Te Ɔkaɛ,’
lɛ ese linu si ba petee biate me,
dɔni ɔgɔgɔɛ aʋa zɛɛkɔna ni ɔnɔ ʋidi ye aʋa ɛ,
12Maakɔ ba eboe zimizi na kɔkyɛ ba
lɛ mátraplɛ aŋu ní ba kesetata atɔtɔ aʋa tɔ ɔ.”
13Gi apani ní kunyanya vuvu yɔ su i, Aya abitɛ lɛ si kunyanya tɔpu yɔ kwidzi kukoko, lɛ kidiliɛ gi kitsi i, xe kikpã ɛ, kialila kpekpemii.",https://www.bible.com/bible/1982/HEB.8.AVN
HEBR 9,"Aya yɛ Kusumu yo ní Kesea aʋa Lisumugba lɛ mɛ
1Kunyanya tɔpu yɔ ɛ, kɔ isã nɛ ki kusumu yo kwize, lɛ Ɔdradra kɔ kyɛ eze gi bɛbitɛ ní kesea ya aʋa a. 2Bɛwa Aya yɛ lisumugba lɛ gi linu kusa akpandɔ ɔ. Bɛlɛ lisumugba lɛ ní kupɛ tuʋa mɛ. Ní kapɛ tɔpu ya gi bɛɛxwa si Ɔdradra klɔ mɛ ɛ, kani ose, ani ɔkplɔ gi lɔ aʋa bɛzɛɛtrɔ aklã na a, gi bɛdra la su iiki Aya ɛ. 3Lɛ ní ligba lɛ mɛ kutsasa ʋlaa kede e, níklɔ bizɛɛxwa si Ɔdradra klɔ petee. 4Ní niklɔ ɛ, bedu sika yɛ ɔdɔpɔʋisuʋɔ gi lɔ aʋa bizɛɛkpɛ lifi ye kifu yɛ, ani sika yɛ kunyanya adaka yɛ, gi yɛ me sika kefukpo a, gi kamɛ bɛkpɛ mana yɛ keze e. Aron yɛ ose vuga vuga lɔ gi ɛɛta awlakpa la ɛ, kɔpɔni akla na gi la aʋa bɛŋwlimi Mose ɔsã nɔ ɛtrɔ ɛ, la kyɛ akpasi ní adaka yɛ mɛ. 5Ní adaka yɛ aʋa ɛ, Aya yɛ baxwɛdzɛ ba gi bizɛxwa si Kerubim ba a, gi bɛɛbasɛ si Aya ɔlɛ ní niklɔ ɛ balɛ. Ba siwlasasa sɛ ɛ, siwe niklɔ gi bizɛɛkɔ eboe zimizi na ɛkyɛ ɛ. Pɔ̀ kutrátani eboa la petee me kutrɛ kpaŋu abla a.
6Xegi bedu bidɔ mɛ nite pɔ́ ɛ, Kusumu yo baka ba bizeetiku ní lisumugba lɛ kapɛ tɔpu ya mɛ liwe kakaa lɛ bizɛwa ba axwɛ na. 7Pɔ̀ Kusumu yo Ɔka ʋidi ye ko izeetiku ní lisumugba lɛ kimɛ ɛmɛ, tule ní ligɔ lɛ mɛ. Izeevu ikaɛ lɛ gi izɛɛki Aya ní yɛ ɔtutɔ ni banɔ dzedze ba eboe zimizi na gi béte si bɛɛbitɛ ɛ onu ní awla. 8Lɛ Ɔfuɛfuɛ Dradra lɔ ebu le basɛ tratratra dɔni la ya mɛ si gi batrɔtrɔ ba ya balɛ onu i, baʋíbu kudeo onu ɛki niklɔ gi Ɛsadra petee ɛki ɔnɔnɔ gi lisumugba tɔpu nɛ lidzi lɛ ɛ. 9Lɛ ya linu lixaŋu gi libasɛ kidiliɛ ɛ, gi kiiba kɛ mɛ omono o. Libasɛ si bidɔ kɔkɔ ni bagaa ʋa gi bɛɛpɔʋi ɛki Aya ɛ, bítraki si ɔniliɛ ɛ, gi yɛ ɛɛki Aya bidɔ mɛ ɛ, yɛ ɔna nɔ mɛ aadra petee, 10lɛ ese linu si binu kiŋaŋa ni kiŋwɛŋwɛ ni kusuplo egoʋi ede ede ko. Bɛ ya petee binu aŋu mɛ isã ko gi ilɛ lɛ ozekɔ ɔ, kɔna ni lipoe lɛ gi Aya aamani yɛ kutrɔtrɔ vuvu yɔ ɔ.
Yesu yɛ ika lɛ iplo blɔ eboe zimizi na ɛzanɔ
11Pɔ̀ gi Kristo aba ŋwisi kusumu yo Ɔka ʋidi ye e, gi yɛ aki bidɔ gbã ɛ mɛ ɛ, gi bilɛ niya kooko e, aga lisɔligba ɛlɛ gi liŋa kedzi sanɔ ɔ, xe lina ɛsanɔ mɛ ɛ. Lisumugba ɛlɛ ya ɛ, aní banɔ awla bɛkɔ ɛwa lɛ ɛ, lɛ ese linu si línu kesea aʋa ya bidɔ bitɛbitɛ ɛ. 12Gi eti eku ní Ɔdradra klɔ petee tule uliɔ klɔ ʋa ɛ, ɔ́tsini bamu ni egumenyime ika a, boŋu i, akɔ yɛ ɔtutɔ yɛ ika lɛ, lɛ azɛ kubúbú gi kútrablo ɛki blɔ ɛ. 13Bamu ʋa ni egumenyime na ika lɛ ani egumedzɛ la, la kusuʋɔtɔɔ bizeehle ʋe ɛbali ní banama gi basu ɔ́dra ní ɔkɔ lɔ onu i, aʋa kɔ basu ɛdra ní ɔkɔ lɔ onu i. 14Xegi lilɛ ní lɛ mɛ nite e, ege kɛ kiakɔ si Kristo yɛ ika lɛ, gi akɔ isu aki Aya a, ŋwisi bidɔ pɔʋi pɔʋi gi bina kinɛ ɛ, gani Ɔfuɛfuɛ moblo lo me e, ítraplo blɔ begyodi ʋa su dɔni eboa la gi izɛɛmani kutse me e, gi la aaki si kwiawa axwɛ na ki Aya gbagbe e?
15Kɔkpɛ liboe lɛ ya loso e, Kristo yɛ onu ɔniliɛ gi yɛ onu ɔguvu ye ní kunyanya vuvu yɔ onu u, tɔ banama gi Aya axwa ɛ, biazɛ kaŋase moblo alia gi Aya aka aplɛ ɛ. Lɛ gi etse ní banima litukpo e, yɛ kutseo kwikɔ si banima bɛmɔ kubúbú idɔni ba eboe zimizi na mɛ ní lipoe lɛ mɛ gi kunyanya tɔpu yɔ kwizɛɛwa kɔ axwɛ na ɛ.
16Lɛ ese linu si ní kupɛpɛɔ liɔ gi bizɛŋwlimi plɛ onu i, liziã si batrɔ likla lɛ aʋa si ɔniliɛ gi aŋwlimi kɔ aplɛ ɛ, etse xe e. 17Lɛ ese linu si gi ɔniliɛ klɔ ɔlɛ ligbã́ nɛ ɛ, xe aŋwlimi kɔ akpɛ ɛ, kigaglaɛ tɔtɔ kíma yɛ kupɛpɛɔ awla a, gakɔ kpɛ ni lipoe lɛ gi etse e, xe ableke kwiawa lixwɛ ɛ. 18Lɛ ya loso kunyanya tɔpu yɔ kura kyɛ ɛ, bɛwa ika lɛ su axwɛ kede, xe ableke kwikpese kɔ axwɛ na kuwa a. 19Gi Mose apani ní isã nɛ su ŋwisi kiliɛ gi bɛkpɛ lɛ ɛki banima petee kede e, akɔ egume na, ni bamu ʋa ika lɛ gi bɛpisa ni kuni yo o, lɛ efuflu ʋe ní ɔsã nɔ keplekpaa ni banima petee aʋa ni hisope yɛ awlakpa la gi bɛnya ni sigapi kyikyi sɛ ɛ. 20Lɛ apani si, “Bɛ ya binu ika lɛ gi ibasɛ kunyanya liɔ gi kɔ ɔsã Aya akpɛ aki mlɔ si mlevu u.” 21Niteme ke Mose akɔ ika lɛ ehle ní Aya yɛ lisumugba lɛ ni bisumudɔ kakaa aʋa. 22Lɛ ní anukwarɛɛ mɛ ní ɔsã nɔ onu i, kidɔ kakaa kloe kiziã si beplo kɛ su ni ika, lɛ ese linu si kukɔkyɛ kúma xegi ika íbali kese e.
Yesu Yɛ isu kukɔkyɛ kuzebu eboe zimizi na zanɔ
23Liziã si beplo bidɔ bɛ ya gi bilɛ ŋwisi lifunu ne bidɔ mɛ su gani bidɔpɔʋipɔʋi bɛ ya onu u, pɔ̀ lifunu ne bidɔ mɛ bɛ ɔtutɔ lɔ ɛ, biziã bidɔpɔʋipɔʋi gi bipɛ sani bɛ ya ɛ. 24Lɛ ese linu si Kristo óti iku ní Ɔdradra kɔ gi bɛkɔ awla la ɛwa a, gi ɔlɛ ŋwisi lifunu ne ɔni nɔ ɔtutɔ lɔ ɔ. Eti eku ní lifunu ne ɔtutɔ lɔ, niklɔ gi ɔlɛ abla ní Aya aŋu mɛ ní blɔ onu u. 25Kristo óti iku si yikɔ isu ikɔ tasɛ tasɛ ŋwisi kusumu yo Ɔka ʋidi ye gi izeetiku ní Ɔdradra klɔ tule ní ligɔ kakaa mɛ ɛ, ni ika gi ínu yɛ ɔtutɔ yɛ inɛ ɛ. 26Xegi nite lilɛ ɛ, nya lilɛ ki yɛ si ɔzɛmɔ ɔziã nɔ tasɛ tasɛ dɔni kelea okpese klɔ kee; pɔ̀ abla ní lipoe lɛ gi kelea kɛtrɛ ní ka ɔgù kɔ ɛ, aba tule si tɔ yɛ aabu eboe zimizi na zanɔ gani yɛ isu kukɔkyɛ mɛ. 27Ŋwisi kiliɛ gi bɛtrɔ lɛ ɛki ɔnɔ si, aatse tule kinɛ ɛ, lɛ kede e, biaxwa litsi ni yɛ, 28niteme ke Kristo fɛ, akɔ isu akyɛ tule tɔ yibu banɔ glegle ba eboe zimizi na ɛzanɔ. Aadzi ba kuʋla aní si tɔ yimɔ kini kpɛ eboe zimizi na tɔ ɔ, boŋu i, si tɔ yibu banama gi beepe ye e.",https://www.bible.com/bible/1982/HEB.9.AVN
HEBR 10,"Yesu akɔ isu akyɛ tule ko ní ɔnɔ kakaa litukpo
1Ɔsã nɔ ɛ, eboe gbã ana gi ɛtrába ɛ, la kuyeo ko ɛbasɛ, aní eboe la kizeze me ɔtutɔ lɔ. Ní ɔsã lɔ klɔ ese e, bizɛɛkɔ bidɔpɔʋipɔʋi bɛ klɔ edzini kɔ ligɔ kakaa. Pɔ̀ bítratani banama gi beti apɔnɔ tɔ beesumu Aya ɛ, basu kudra xe biana a. 2Xegi bidɔpɔʋipɔʋi ʋɛ klɔ biatani banama gi beesumu Aya su kudra sugba ɛ, nya bɛmɔni bidɔ mɛ kupɔʋi, lɛ ese linu si banama gi ba beesumu Aya ɛ, basu ɛdra petee lɛ ba ina nɛ ítrabu ba lipɔ ɔ, kɔkpɛ ba eboe zimizi na loso. 3Boŋu i, bidɔpɔʋipɔʋi ʋɛ bilɛ ligɔ kakaa si bizɛɛplɛ aŋu ní banima eboe zimizi na aʋa ɛki ba. 4Lɛ ese linu si egume na ni bamu ʋa ika lɛ ɛ, ítratani eboe zimizi na kubu zanɔ liwewe.
5Lɛ ya loso gi Kristo aaba kelea mɛ ɛ, asi Aya si,
“Wɔ́ziã bidɔpɔʋipɔʋi ni bidɔkɔkɔ ɔ,
pɔ̀ wɔki mɛ kisugya.
6Baga zizi gi bɛpɔʋi ní ɔdɔpɔʋisuʋɔ lɔ aʋa ni bidɔ kɔkɔ
gi biabu eboe zimizi zanɔ kyɛ ɛ, bíku wɔ aŋu u.
7Lɛ mapani si, ‘Imɔ mɛ, bɛŋwlimi kpɛ ní keplekpaa mɛ ní mɛ su si
Oo Aya, maba si mibitɛ ní wɔ kupɛpɛɔ aʋa a.’ ”
8Ní ɔtɔpu kɔ ɛ, apani si “Bidɔkɔkɔ ni bidɔpɔʋipɔʋi loo baga gi bɛpɔʋi ní ɔdɔpɔʋisuʋɔ lɔ aʋa a, loo bidɔkɔkɔ ki eboe zimizi bíku wɔ aŋu lɛ wɔ́pɛ ʋɛ ɛ.” Apani nite gi nya ɔsã nɔ ɛki si bazaaki bidɔ bɛ ya xe e. 9Lɛ apani si, “Imɔ mɛ maba si mibitɛ ní wɔ kupɛpɛɔ aʋa” Lɛ loso Aya ebu kunyanya tɔpu yɔ azanɔ lɛ akɔ kunyanya ʋlaa akpɛ ní kɔ ozeklɔ ɛ. 10Agi Yesu Kristo abitɛ kidiliɛ gi Aya apɛ si ɔbitɛ ɛ, blɔ petee isu idra dɔni blɔ eboe zimizi na mɛ ɔkpɛ isu ya kukɔkyɛ uliɔ gi abitɛ tuleo liɔ klɔ loso o.
11Kusɔliɔ ɔka kakaa izɛɛwa yɛ axwɛ na liwe kakaa, lɛ izɛɛkɔ bidɔpɔʋipɔʋi ʋɛ lide tilee lɛ klɔ lipoe kakaa pɔ̀ bidɔpɔʋipɔʋii ʋɛ klɔ bítratani eboe zimizi na kubu zanɔ liwewe e. 12Pɔ̀ gi Kristo aki bidɔ mɛ tule ki eboe zimizi na ɛ, bidɔkɔkɔɛ ʋɛ klɔ biwà axwɛ kɔtsinɔ kanɔmɛ anɔmɛ, lɛ eze ní Aya yɛ kaŋaa mɛ. 13Lɛ dɔni lipoe lɛ klɔ aʋa kɔtsinɔ ɛ, eepe Aya gi yɛ aakɔ̀ yɛ ahwafianɛ ma kpɛ yɛ kukliseo e. 14Nì bidɔkɔkɔ tule e, aki si banama su gi iidra dɔni ba eboe zimizi na mɛ ɛ, bɛna kɔtsinɔ kanɔmɛ anɔmɛ.
15Lɛ Ɔfuɛfuɛ Dradra lɔ kyɛ ɛɛŋa katsalia ɛki blɔ. Ní ɔtɔpu kɔ ɛ, ɛpani si,
16“Lɛ ya linu kunyanya liɔ gi maabitɛ nì ba a,
ní ewe ala ya gi ɛtrába mɛ ɛ, nite Ɔkaɛ apani,
Maakpɛ mɛ isã nɛ ní ba ina nɛ mɛ,
lɛ maaŋwlimi nɛ kpɛ ní ba begyodi ʋa mɛ ɛ.”
17Lɛ apani dzɛ si,
“Mátraplɛ aŋu liwewe
ní ba eboe zimizi na ni ba ɔsã nɔ ese kutataa tɔtɔ aʋa tɔ ɔ.”
18Lɛ loso xegi bɛkɔ kiboebitɛ liɛ ya ɛkyɛ bá ɛ, bidɔpɔʋipɔʋi gi biabu eboe zimizi zanɔ ɛ, bíziã tɔ ɔ.
Mlaki tɔ kukpɛ ikù nɛ
19Lɛ loso mɛ benemi ba a, agi kudeonu kulɛ si kwiatiku ní Ɔdradra klɔ gani Yesu kutseo me e, 20yɛ adra kude vuvu gi kwiaki blɔ ligbã́ a, gani kusa uliɔ gi kwitsa ligba lɛ mɛ ɛ, gi kunu yɛ ɔtutɔ yɛ kisugyaɛ mɛ ɛ. 21Gi kusumu yo Ɔka ʋidi ɔlɛ ní blɔ awla a, gi yɛ odi ní Aya yɛ lisɔligba lɛ onu i, 22mlaki tɔ kuti pɔni Aya ni ɔna gi lɔ mɛ ɛdra ɛ, ni kuziŋa zizi nì ina gi lɛ su idra ɛ, gani Yesu yɛ ika lɛ gi ehle abali ní blɔ aʋa a, xe iiki si blɔ su ɛdra dɔni lipɔ kububu me e, nì blɔ kisugya gi eplo nì kuni i gi kɔmɛ kwidra ɛ. 23Mlaki tɔ kuvu kudeonudidi uliɔ gi kɔ su kwipani ki banima a, si kulɛ ní blɔ awla gagla, lɛ ese linu si kwiatani kuka ní Aya aʋa si aabitɛ ní yɛ kakaplɛa aʋa. 24Mlaki tɔ kupɛ bede ʋa ya onu gi kwiakpɛ kifu ní blɔ ahanuglɔ ba mɛ, tɔ balɔ ani tɔ babitɛ eboe gbã. 25Lɛ mlakíkɔ si kuyurɔ blɔ batsátsa ʋa ŋwisi kiliɛ gi banɔ batɔ bɛɛbitɛ kinɛ ɛ, boŋu i, mlaki tɔ kukpɛ ɔna ní blɔ ahanuglɔ ba lipo sanɔ, abla gi kwimɔ si Ɔkaɛ yɛ liwe le liiti pɔnɔ ɛ.
26Lɛ ese linu si xegi kwitrɛ ní blɔ eboe zimizi na aʋa ɔŋwadzu i, bidɔkɔkɔɛ tɔtɔ bíma a, gi bɛ biabu eboe zimizi na zanɔ ɔ, abla gi mlɛzɛ anukwarɛɛ ɔtutɔ lɔ ɛ. 27Kɔlɔ kidiliɛ gi kigɔ ko kinu si kuze ní lifu kusese me kí litsixwaxwa ɛnɛ ɛ, gi lɛ kudeonu kwidi i, ani kifu ʋidi iliɛ gi kitrazizi banɔ ba ya gi benu Aya yɛ ahwafianɛ ma ɛ! 28Ɔniliɛ gi ɔ́dimɛ si yibitɛ ní Mose ɔsã nɔ aʋa ɛ, bizeye ye asigaga modi xegi bɛtsa litsi ki yɛ si aŋa lipɔ ɔ, xegi banɔ tiaʋa loo sani nite bɛŋa katsalia ɛki liboe le e.
29Kɔ kitɛ liaze ki ɔniliɛ gi akpɛ Aya Yebi ye kakpaa ɛ? Ɔniliɛ gi akɔ Aya yɛ kunyanya vuvu yɔ ika lɛ ŋwisi biwaʋídɔ gi bɛ bizɛɛdra yɛ su idɔní yɛ eboe zimizi na mɛ ɛ? Gi yɛ izeekpini Aya yɛ Ɔfuɛfuɛ nɔ ɔ, gi lɔ izɛki lipomepɛpɛ nɛ ɛ? Mlegyo le edi kiliɛ gi kutuheheo liɔ ɔ, gi kwigyeni ye, kwianyani sanɔ ɛ! 30Lɛ ese linu si kwite ɔniliɛ klɔ gi apani si, “Maabitɛ ɔkpɛ lɛ onu, maadzini liʋɛ nɛ kutsa,” gi yɛ apani dzɛ si i, “Ɔkaɛ aaxwa litsi ni yɛ banima a.” 31Linu lifu liboe si ɔnutɔ ɔwɔli okú ní Aya gi ɔlɛ ligbã́ nɛ ɛ, yɛ iwla mɛ.
32Mlaplɛ aŋu kiliɛ gi lize ɛki mlɔ ní ewe ala klɔ mɛ ɛ, gi Aya aki mlɔ yɛ kuklekleo e, kiliɛ gi mlɛmɔ kini glegle e, pɔ̀ xe mlɔ kuŋwlɛŋwlɛɔ kúŋa mlɔ aʋa a. 33Lipoe tɔ onu i, bekpini mlo, lɛ bɛzɛɛwa mlɔ nyɔnyɔɛ ní ɔha lɔ kusi i, lɛ ní lipoe dzedze me e, mlɛlɛ nì banɔ baklɔ gi ba bɛzɛɛwa nyɔnyɔɛ ɛ. 34Mlɔ kyɛ mlemɔ ɔziã nɔ ɛpɔni ba ŋwisi banama gi bɛkpɛ ligba lɛ ɛ, lɛ gi bɛɛzi mlɔ bidɔmɔmɔ ʋɛ petee kyɛ ɛ, mlɛzi lɛ ni isami, lɛ ese linu si mlɔ ɔtutɔ mlete si bidɔ gi bipɛ sanɔ ɛ, bilɛ ní mlɔ awla gi bitrázizi liwewe e.
35Lɛ loso ɔna okído ní mlɔ lipo o, lɛ ese linu si biamani mlɔ libibubu ʋidi. 36Liziã si mlaplɛ litɔ ní kese atɔ xe mlɛbitɛ Aya yɛ kupɛpɛɔ aʋa ɛ, mlazi kidiliɛ gi kɛ aka aplɛ ɛ. 37Ní lipoe kpekpemi itɔ mɛ ɛ,
“Ligɔ taʋɛ ko ɔniliɛ gi atrába ɛ aaba, lɛ ɔ́trawɔ kede e.
38Pɔ̀ mɛ banama gi ba bede ʋa bɛgyɔ ɛ, biaze ligbã́ ní ba kuziŋaa mɛ.
pɔ̀ xe bamɛ ɔtɔ ekyi kede akpɛ mɛ ɛ,
isami itraku me ni ye e.”
39Kúma ní banɔ baklɔ gi bizekyi kede e, xe bizɛɛkyrɔ kusi i. Boŋu i, kulɛ ní banɔ baklɔ gi bɛziŋa a, xe Aya ebu i, ba kusi.",https://www.bible.com/bible/1982/HEB.10.AVN
HEBR 11,"Kidiliɛ gi Kuziŋaa kunu i
1Abla ɛ, kuziŋaa kunu likla trɔtrɔ ní kidiliɛ gi kɛ kudeonu kwidi aʋa a, ani kukaka ni kidiliɛ gi kuʋímɔ ɛ aʋa. 2Lɛ ese linu si gani kuziŋa mɛ kanaa mɛ banima bɛzi kukpɔ̀kpɔ̀.
3Gani kuziŋa mɛ kwinu lɛ mɛ si Aya abitɛ kelea gani yɛ liboe panipani mɛ ɛ, gi lɛ loso o Aya abitɛ kidiliɛ gi kwimɔ ɛ dɔni kidiliɛ gi baʋímɔ ɛ mɛ.
4Gani kuziŋa mɛ Abel aki Aya bidɔpɔʋipɔʋi gi bipɛ sani Kain binɛ ʋɛ ɛ. Gani yɛ kuziŋaa mɛ ɛ, Aya akpɔ yɛ ŋwisi ɔnɔ gi yɛ bede ʋa bɛgyɔ ɔ, gi Aya akpɔ yɛ bidɔkɔkɔ ʋɛ ɛ. Gani yɛ kuziŋaa mɛ ɛ, Abɛl ɛɛpani omono gi etse kyɛ ɛ.
5Gani kuziŋa mɛ Aya efeke Henox asɛ nɔ gi ótse e, xe bámɔ yɛ tɔ ɔ, lɛ ese linu si Aya efeke ye asɛ nɔ. Kpɛ ɔtɔ kí lipoe lɛ gi biafeke Henox sɛnɔ ɛ, Aya akpɔ yɛ si onu ɔnɔ gi eku Ye aŋu u. 6Ɔnɔnɔ ɔ́tratani Aya aŋu kuku xegi kuziŋa kúma ní lɛ mɛ ɛ, lɛ se linu si ɔnɔ kakaa gi aaba Aya kɔ ɛ, lilɛ si ɔniliɛ klɔ ɔzɛ lɛ aʋa ŋa si Aya ɔlɛ, lɛ izɛɛtsa liʋɛ ɛki banama gi bɛpɛ́ yɛ veve e.
7Gani kuziŋa mɛ Noa gi Aya agba yɛ mɔmɔmɔ ní kidiliɛ gi kiʋíba kɛ mɛ sukɔ su i, enu kutu aki Aya lɛ awa onitsahu lo gi lɔ mɛ yɛ ni yɛ kepea petee bɛwɔ ligbã nɛ ɛ. Gani yɛ kuziŋaa mɛ ebu kelea petee lipɔ, lɛ Noa edzì ɔniliɛ gi gani yɛ kuziŋa mɛ ɛ, azɛ kaŋase ŋwisi ɔnɔ gi yɛ bede ʋa bɛgyɔ kinɛ ɛ.
8Gani kuziŋa mɛ Abraham enu kutu, lipoe lɛ gi Aya axwa yɛ ɛ, xe asi yɛ si, ɔsɛ tɔ ɔtrɛ ní kese dzedze e, gi kenu kaŋase e, gi Aya aka aplɛ si yɛ akɔ ki yɛ aʋa a. Asɛ lɛ atrɛ niklɔ gi óte e. 9Gani kuziŋa mɛ eze ŋwisi ɔbaba kinɛ ɛ, ní kesea lia klɔ gi Aya aka aplɛ aki yɛ aʋa a. Eze ní basa akpandɔ mɛ, nite ke Isak ni Yakob gi ba kyɛ biaŋa kaŋasea lia klɔ ɔ, gi ka Aya aka aplɛ ɛ, beze. 10Lɛ ese linu si Abraham azeedi kudeonu aki ɔmaa lɔ klɔ su gi Aya ekyi awla a, xe atsà a, ɔma gi lɔ ɔxɔ lɔ ɔ́trakyi liwewe e.
11Gani kuziŋa mɛ Abraham edzì obika gi nya yɛ Abraham etsi i, xe yedze Sara kyɛ eze okonɔ xe e, lɛ ese linu si ebù ɔniliɛ gi aka aplɛ aki yɛ si aabitɛ ní yɛ kakaplɛa aʋa a. 12Gi etsi i, xe ɔlɛ ní kutsede onu kyɛ ɛ, dɔnɔ ní ɔnɔ tole liɛ ya mɛ bebi gi bɛsrɛ ɛ, ŋwisi badzidziebi ʋa ní liwɔ lɛ mɛ ɛ, xe ba kiklakla mɛ kisrɛ ɛ, ŋwisi siklami sɛ ní axuta la a, gi batrátani kukla ɛ, mɛ bɛdɔ.
13Banɔ ba ya petee pɔ́ beze ní ba kuziŋaa aʋa a, xe betse e, gi ba ɔwla ɔ́ka kidiliɛ ɛ, gi Aya aka aplɛ ɛ. Pɔ̀ bɛmɔ ʋɛ dɔni ɔgblamadza kɔ, lɛ bɛkpɛ ʋɛ wolaa ɛdɔni ɔdzage no, lɛ bedra lɛ mɛ si benu bababa ni bedega ní kesea lia ya aʋa a. 14Lɛ banama gi bizɛɛpani eboa la ya elu i, bɛdra lɛ mɛ si bɛɛpɛ ba tutɔ ba kese. 15Baʋíbù kesea lia klɔ mɛ gi bedo ɛdɔ ɛ su, xe aní nite e, nya bemɔ kudeonu si biadzitrɛ ní niklɔ ɔ. 16Boŋu i, bɛɛpɛ kese gi kɛpɛ sanɔ ɛ, gi kenu lifunu ne kanɛ ɛ. Lɛ líku Aya kuye si baxwa yɛ si ba Aya a, lɛ ese linu si abla ɔma ʋidi aplɛ aki ba.
17Gani kuziŋa mɛ ɛ, Abraham akɔ Isak akyɛ ŋwisi bidɔpɔʋipɔʋi kí Aya kinɛ ɛ, gi Aya efeke ye edi i. Yɛ ɔniliɛ klɔ gi yɛ bɛka ɛplɛ kɔ ɛ, akɔ yebinyime tolee akyɛ ŋwisi bidɔpɔʋipɔʋi kinɛ ɛ, 18gi Aya asi yɛ si, “Gani Isak aʋa wɔamɔ wɔ besoebi ba a, xe wɔ linyi ne litrálila a.” 19Lɛ ese linu si akpɛ lɛ lixaŋu si, xegi Isak etse kyɛ ɛ, kigagla kilɛ ní Aya awla si, aayɔni Isak dɔni bekpo ʋa mɛ; lɛ ní anukwarɛɛ mɛ ɛ, kwiapani si Abraham anya azɛ Isak dɔni bekpo ʋa mɛ ɛ.
20Gani kuziŋaa mɛ ɛ, Isak aka kukrira aplɛ aki Yakob ni Esau ní ɔtɔ nɔ ewe la mɛ ɛ.
21Gani kuziŋaa mɛ ɛ Yakob, gi etsi xe atrátse e, akrira Yosef yɛ bebinyime tiaʋa ba gi aziɔni yɛ osevugavuga lɔ ɔ, xe esumu Aya a. 22Ní kuziŋa mɛ, lipoɛ lɛ gi Yosef ihatse e, apani ní Israel bebi ba kudodoo ní Egipte kesea mɛ su u, xe akpɛ ɔsã ní kiliɛ gi biagani yɛ axwa la su u.
23Kuziŋaa, kwikɔ si gi bɛpɔ Mose e, yɛ bapɔnɛ ba bekpo ye badzidzi tiata. Lɛ ese linu si bɛmɔ si, ónu obi ko, lɛ bése okusi ye yɛ ɔsã nɔ ɔ.
24Gani kuziŋaa mɛ Mose gi etsi i, ɔ́dimɛ si baxwa yɛ si Farao yebidzɛɛ Yebi tɔ ɔ; 25Lɛ loso akya si yɛ, yɛ amɔ ɔziã pɔni Aya yɛ banima sani si tɔ yimɔ isami lipoe kpekpemi itɔ ni eboe zimizi. 26Akpɛ lɛ lixaŋu si tɔ yimɔ kuye ní Kristo loso e, biŋa kedzi isani Egipteanɛ ma exo la. Lɛ ese linu si eedi kudeonu ki yɛ liʋɛtsatsa lɛ ní ɔtɔ nɔ mɛ ɛ. 27Gani kuziŋaa mɛ asɛ ní Egipte gi óse Egipteanɛ ma okusi ye yɛ kusuyeʋio o. Lize ŋwisi amɔ Aya gi baʋímɔ ɛ, lɛ loso ódi kede e. 28Gani kuziŋa mɛ, edu kutseo lidɔzawe le, xe befuflu ika lɛ ní ipupo le su u, gi lɛ loso kutseo ɔxwɛdzɛɛ óye Israel bebi ba ba bebinyime tɔpu ba a.
29Gani kuziŋa mɛ banima bɛga Axu kyikyi na mɛ ɛza ŋwisi kese kpaakpa aʋa kinɛ ɛ, lɛ gi Egipteanɛ ma fɛ bekeni edi si bɛɛbitɛ nite e, kuni yo kwivu ba. 30Gani kuziŋa mɛ Yerixo egli la ɛkpɔtɔ eku gi banima bɛga ɛklani la ewe tegloele e.
31Gani kuziŋa mɛ béye Raxab ɔwawadzee gi ápɔni banama gi bénu kutu aki Aya a, lɛ ese linu si yɛ azɛ Israel bebi beboesega ba ni iwla tiʋa a.
32Lɛ liboe woli maapani dzɛ ɛ? Lɛ ese linu si lipoe le lisrɛ ɛki mɛ tɔɔ si mipani ní Gideon, Barak, Simson, Yefta, Dawid, Samuel ani beboedoplɛ ba su u; 33Gani kuziŋa mɛ ɛ, bɛta bigu xe bɛŋa bekusi ba aʋa a. Bɛxwa etsi gyɔgyɔ ɛki banama gi ba linɛ ligyɔ ɛ, lɛ loso bɛzɛ kidiliɛ gi Aya aka aplɛ ɛ. Bɛkpɛ gyata ʋa inugu le bibɔ ʋɛ, 34beni bifu gagla ʋɛ, lɛ bedo ní banama gi bɛpɛ si beye ba ni ihɛɛ gblamadza ʋa iwla mɛ ɛ. Béze gagla pɔ̀ kigagla kiku ba mɛ, lɛ bedzi baguta ʋidi gi bɛŋa kùse dzedze baguta ba aʋa a. 35Badzɛ ba bɛzɛ ba baŋanɛa ba gi betse e, xe bedzini ba ɛyɔnɔ ɛ.
Banɔ dzedze fɛ gi bezee bu kini ikɔ ɔ, pɔ̀ xe badimɛ si bayurɔ ba a, lɛ loso betse ní kinie me, pɔ̀ bɛbitɛ nite tɔ biayɔ dzi ligbã́ gi lipɛ sanɔ ɔ. 36Batɔ fɛ bɛkpɛ ba kakpaa lɛ bekusi ba a, lɛ batɔ fɛ ɛ, bɛkpɛ ba bibɔ lɛ bɛgbani ba ɛtsinɔ ɛzɛkpɛ ligba a. 37Bɛsa ba akla, bɛlɛ ba ní kupɛ tuʋa mɛ, beye ba nì ihɛ gblamadza ʋa, bɛzɛga ɛklanɔ ní bamu ʋa ni iʋesi le kugaplekpaa mɛ, lɛ banima bezeebu kini ikí ba, lɛ bɛzɛɛwa ba nyɔnyɔɛ ɔkpɛ gi kididɔ kíze ní ba awla loso o, 38kelea mɛ kádɔ aki ba! Lɛ bɛzɛga ɛklanɔ ní ɔyaya klɔ ni kutokpaa aʋa a. Lɛ ipɛgla nɛ mɛ, ni ezokpo la mɛ eze ba izeklɔ ɔ.
39Lɛ banɔ ba ya petee bɛzɛ kukpɔ̀kpɔ̀ ɔkpɛ ba kuziŋaa, pɔ̀ kyɛ ɛ, bázɛ kidiliɛ gi kɛ Aya aka aplɛ ɛ. 40Lɛ ese linu si Aya abitɛ kutrɔtrɔ gbã aki blɔ. Yɛ kutrɔtrɔ kunu si blɔ kwiapɔni ba xe ableke biana a.",https://www.bible.com/bible/1982/HEB.11.AVN
HEBR 12,"Aya yɛ kuheheo kɔ kuzɛɛbasɛ yɛ kunɔlɔ ɔ
1Lɛ loso gi banima lihakpɔ ʋidi ilɛ gi liiŋa katsalia ɛki blɔ liklani blɔ ɛ, mlaki tɔ kuyurɔ kidɔ kakaa gi kiitsí blɔ kudeonu ni eboe zimizi ana gi ɛnya blɔ gagla tɔ mlaki tɔ kuse nì kimbi kyíkyĩ kuseseo liɔ klɔ gi kulɛ ní blɔ ɔtɔ nɔ ɛ. 2Mlaki tɔ kukɔ blɔ aŋu na trɔ ní Yesu aʋa, gi yɛ onu blɔ liŋwitsɛ lɛ ɛ, xe yɛ aaki si blɔ kuziŋaa kwina ɛ. Lɛ ese linu si gi ete isamii nɛ ɛ, gi aamɔ dɔni Aya kɔ ɛ, evu ɔna akpɛ lipo lɛ amɔ ɔziã nɔ, lɛ osetsase lo su kutseo kúku ye kuye e. Lɛ eze ní Aya yɛ likusigbo le lɛ kaŋawla mɛ ɛ.
3Mlebù eboa la mɛ gi aga aza a, dɔni banɔ zimizi ba iwla mɛ, kiliɛ gi bɛtrɔ yɛ ahwafi i! atɔ mlakípè tɔ ɔna okído ní mlɔ lipo o.
4Lɛ ese linu si gani mlɔ kuŋwlɛŋwlɛɔ nì eboe zimizi na mɛ kyɛ ɛ, mlaʋína niklɔ gi biabali mlɔ ika lɛ ní kese sukɔ ɔ. 5Lɛ kidze mledze liboe lɛ gi Aya asi mlɔ gi akpɛ mlɔ sise ŋwisi yɛ bebi ba kinɛ na a? Gi lipani si,
“Mobi ye, wukíkɔ Ɔkaɛ yɛ kutuheheo ŋwisi kidɔ tsɛ́ɛ kinɛ ɛ,
lɛ likípè wo xegi aka aŋu mɛ aki wɔ ɔ.
6Lɛ ese linu si Ɔkaɛ izɛɛka aŋu mɛ ɛki ɔnɔ kakaa gi alɔ ɛ.
Lɛ izeehe kutu iiki ɔnɔ kakaa gi azɛ si Yebi i.”
7Mlevu ɔna ní ɔziã mɔmɔ mɛ ŋwisi kuhehe kinɛ ɛ, lɛ ese linu si Aya eehe mlo ŋwisi yɛ bebi kinɛ ɛ, obi woli ɔlɛ gi yɛka óʋihe ye e? 8Xegi baʋíhe kutu iiki mlɔ ɛ, ŋwisi kiliɛ gi bizehe ki ɔnɔ kakaa kinɛ ɛ, kɔ libasɛ si ɔma mɛ bebi mlenu i, kɔ lɔ mlénu yɛ ɔtutɔ lɔ yɛ bebii o. 9Kɔpɔni lɛ ya ɛ, blɔ kisugyaɛ mɛ baka ba gi bizeehe kutu iiki blɔ ɛ, dani kuzɛɛkpɛ kubùbù yo ní ba su i? Lɛ ege loso kutrábubɔ isu ya ɛkpɛ ní Aya blɔ Ɔfuɛfuɛ nɔ mɛ Ɔkaɛ ese e, xe kwiaze ligbã́ nɛ ɛ? 10Blɔ kisugyaɛ mɛ baka ba behe kutu iiki blɔ lipoe kpekpemi itɔ ko, ní kiliɛ gi begyodi si kipɛ ɛ onu, pɔ̀ Aya kɔ ɛ izeehe kutu iiki blɔ ki blɔ kupɛ̀pɛ ɛ, atɔ blɔ kyɛ kudra ŋwisi yɛ kiniɛ. 11Xegi beehe kutu iiki blɔ ɛ, lizɛɛbitɛ ɛki blɔ si kwinu kuyeʋiyeʋi lɛ aní isami i; pɔ̀ lɛ kede e, banama gi bɛga kutuheheo liɔ ya mɛ ɛ, bizɛmɔ si balɛ ni kude gyɔgyɔ aʋa lɛ bizɛmɔ kusuyɔ ni ligbã́zeze gbã.
12Lɛ loso e, mlakpɛ mlɔ iwla lɛ gi ipe e, kigagla tɔ mlaki mlɔ aklamasi ana gi la mɛ eesugu i kigagla, 13atɔ mlebu bede gyɔgyɔ ʋa aki mlɔ ikli lɛ, tɔ banama gi bɛgbà fɛ ɛ, bakígleʋe pɔ̀ tɔ biayɔ ɔ.
Mlata Aya kutu
14Mlapɛ tɔ mleze ní kusuyɔ nì ɔnɔ kakaa, atɔ mleze ligbã́ dradra fɛ; lɛ ese linu si ɔnɔnɔ ɔ́tratani Ɔkaɛ kumɔ ɔ, xegi ɔ́dra a. 15Mledi mumɔ, tɔ ɔnɔnɔ ɔkidzi kede ní Aya yɛ lipomepɛpɛ nɛ su u. Mlɔmɛ ɔnɔnɔ okídzi osegu tiitii gi aakpɛ kunugu mlɔ kusi i, xe lɔ aɖi ye aazizi banɔ glegle e. 16Mledi le aʋa si ɔnɔnɔ okídzi ɔhasi nɛ, loo ɔnɔ gi óse Aya a, ŋwisi Esau kinɛ ɛ, gi adà yɛ otsitsizeklɔ kɔkpɛ bidɔŋaŋa kezi tiele loso o. 17Lɛ ese linu si mlete si, lɛ kede e, agi apɛ si yizɛ yɛ kaŋasea nì kukrira ɛdɔni yɛka klɔ ɛ, ɔ́kɔ ʋɛ ɔ́ki yɛ ɛ, lɛ ese linu si ɔ́tani kidiliɛ gi abitɛ ɛ, kukyi gi nya apɛ kukriraa nì kube xe e.
18Lɛ ese linu si aní Sinai lito le gi biagbɔnɔ ɔ, loo lito gi liisɔ ɔ, kanɔmɛ gi kɛbitɛ yɔɔ ɔ, loo litumu ni liwɔ gagla su mlaba lɛ ɛ. 19Mlénu kakuklui ya ole gagla lɔ, loo ole gi ɛɛpani eboe gi banama gi benu la ɛ, bɛki litukpo si bakípani liboeboe asi ba tɔɔ ɔ. 20Lɛ ese linu si bátani ɔsã nɔ gi akpɛ aki ba ɛ, lɔ onu kulɛ. “Xegi ɔga asasani lito le fɛ ɛ, lilɛ si basa yɛ akla tɔ otse.” 21Kidiliɛ gi amɔ níklɔ ʋa ɛ, kikɔ si Mose apani si: “Lifu liku me gi meesugu u.”
22Pɔ̀ mlalɛɛ ní Zion lito le su, gi linu Yerusalem gi ɔlɛ ní lifunu ne e, gi onu Aya a, gi ɔlɛ ligbã nɛ ɛ, yɛ ɔma ʋidi no. Mlɛba Aya yɛ baxwɛdzɛ akpe akpe ʋa ba isami nɛ kutsatsa mɛ. 23Mlɛba ɛtsani Aya yɛ banima gi balɛ ŋwisi bebi tɔpu ma a, gi ba enyi na bɛŋwlimi ní lifunu ne e. Mlɛba ɛtsani Aya gi yɛ aaxwa litsi ni ɔnɔ kakaa a, mlɛba ɛtsani banama gi ba bede ʋa bɛgyɔ ba ifuɛfuɛ nɛ ɛ, gi Aya aki si ina ɛ. 24Mlɛba ɛtsani Yesu, gi yɛ onu ɔguvu ye kí kunyanya vuvu yɔ ɔ, ni ika lɛ gi befuflu u, gi ipani eboe gbã ɛ sani Abel ini nɛ ɛ.
25Mledi mumɔ, tɔ mlakíkyi kede ekpɛ ɔniliɛ gi ɛɛpani ki mlɔ ɛ. Xe banɔ baklɔ, gi bekyi kedea ɛkpɛ ɔniliɛ ɛ, gi ɛɛka aŋu mɛ ɛki ba ní kesea aʋa a, xe bátani kuse ní ɔniliɛ klɔ su i, kitɛ liaze xe kwiase ní yɛ ɔniliɛ ɛ, gi ɛɛka aŋu mɛ ɛki blɔ ɛdɔni lifunu ne su u? 26Yɛ ole lo esugu kesea ní lipoe lɛ klɔ mɛ ɛ, pɔ̀ abla ɛ, aka aplɛ si, “Matrahwani aní kesea tètè, pɔ̀ lifunu ne kyɛ tule dzɛ ɛ.” 27Pɔ̀ kuyaa gi apani si “tule dzɛ”, kwibasɛ si bidɔ bɛ klɔ gi abitɛ ɛ, xe biasugu i, aabu ʋe zanɔ, atɔ bidɔ bɛ klɔ gi bítrasugu i, tɔ biaze. 28Lɛ loso agi mlɛɛzi kaʋaŋaa klɔ ɔ, gi kátrásugu i, mlaki tɔ kudo Aya ɖase, tɔ kusumu Aya gani bede ba ya gi biaku yɛ aŋu i aʋa, kɔpɔni kubùbù ani lifu kusese e. 29Lɛ ese linu si blɔ Aya ɔlɛ ŋwisi kifu, gi kizɛɛkani bidɔ kinɛ ɛ.",https://www.bible.com/bible/1982/HEB.12.AVN
HEBR 13,"Kigagla kukpɛkpɛ gɔgɔɔ
1Mlatrɛ lɛ aʋa tɔ mlalɔ mlɔ benemi ba! 2Mlaplɛ aŋu tɔ mlazɛ bababa ba; lɛ ese linu si gani kiboebitɛ liɛ ya mɛ ɛ, banɔ batɔ bɛzɛ Aya yɛ baxwɛdzɛ ba gi béte e. 3Mlaplɛ aŋu ní banama gi bakpasi ní agba la aʋa a, ŋwisi mlɔ fɛ ligba lɛ mlalɛ apɔni ba kinɛ ɛ, ani banama gi beebu kini ikɔ fɛ ɛ ŋwisi banama gi ba fɛ bɛɛmɔ kini ye pɔni ba kinɛ ɛ.
4Mlɔ pɔ́ mlakpɛ kubùbù yo ní kudzɛgbanɔɔ nì kunyimezenoo su, lɛ ɔnɔnɔ ɔkido ní yɛ ɔhanuglɔɛ aʋa si yizɛɛŋa kuglɔ ɔ; lɛ ese linu si Aya aaxwa litsi ni bahasi nɛ ba ni bawawadze ba ani banama gi bizɛga ɔma mɛ ɛ. 5Mlakíki tɔ mlɔ agbã́ na ezè ní kibɔɛ kudimɛnɔɔ su, lɛ kidiliɛ gi kilɛ ní mlɔ awla ɛ, mlaki tɔ kiku mlɔ aŋu lɛ ese linu si Aya apani si,
“Mátrayurɔ mlɔ liwewe
mátrakyi kede ekpɛ mlɔ liwewe.”
6Lɛ loso kwipani nì likla trɔtrɔ si,
“Ɔkaɛ yɛ onu mɛ ɔpɔnɔpɔnɔɛ,
matrase lifu u;
ege ɔnɔ aatani mɛ kubitɛ ɛ.”
7Mlaplɛ aŋu ní mlɔ onu bezeze ba aʋa, banama gi bɛpani Aya yɛ Liboe le ɛsi mlɔ ɛ, lɛ mledi kidiliɛ gi kidoedɔ ba agbã́ na mɛ ɛ, tɔ mlakpasi ba kuziŋaa. 8Yesu Kristo onu ɔnɔ gi oʋikyi i, kiliɛ gi eze azanɔ ɛ, nite ɔlɛ abla lɛ nite ke atráze kɔtsinɔ kanɔmɛ anɔmɛ.
9Mlakíki bidɔbasɛbasɛ dzedze ʋe bikyí mlɔ begyodi ʋa; lɛ ese linu si lipɛ si Aya yɛ lipomepɛpɛ nɛ likpɛ blɔ ina nɛ kigagla, aní isã aʋa kubitɛ ní bidɔŋaŋa ikɔ gi iʋibu libiitɔtɔ ɛki banama gi bɛŋa ʋɛ ɛ.
10Ɔdɔpɔʋisuʋɔ ɔlɛ ní blɔ awla, gi kusɔliɔ baka ʋa a, gi bizeesumu ní lisumugba lɛ mɛ ɛ, bámɔ kude gi biaŋa bidɔ ɔ gi bɛkɔ ní lɔ aʋa a.
11Kusumu yo Ɔka ʋidi ye e, izɛɛkɔ bagaa ʋa gi bɛkɔ ɛki banima eboe zimizi na kukɔkyɛ ɛ, ba ika lɛ tsini ɔdradra klɔ petee, pɔ̀ bizɛkani baga zizi ʋa ní ɔma nɔ kutu yɔ. 12Lɛ loso e, Yesu fɛ amɔ ɔziã ní ɔma nɔ kutu yɔ, tɔ yikɔ yɛ ɔtutɔ yɛ ika lɛ kɔɛdra yɛ akɔanɛ ma su u. 13Lɛ loso mlaki tɔ kutrɛ yɛ klɔ ní ɔma nɔ ese, tɔ blɔ kyɛ bakpɛ blɔ kuyeo ŋwisi kiliɛ gi bɛkpɛ yɛ kinɛ ɛ. 14Lɛ ese linu si ní kesea aʋa ya ɛ, ɔma gi aakyrɔ ɛ, lɔ ɔlɛ ní blɔ awla, pɔ̀ kwidi kudeonu iiki ɔma gi ɔ́trakyrɔ ɔ.
15Lɛ loso e, mlaki tɔ gani Yesu aʋa ɛ, kukɔ blɔ inugu le tɔ kukɔ zɛkpɔ Aya lipoe kakaa; ŋwisi bidɔ pɔʋi pɔʋi gi bizɛɛkɔ ní ɔdɔpɔʋisuʋɔ lɔ aʋa kinɛ ɛ, blɔ inugu le tɔ kukɔ zɛdra yɛ linyi ne su. 16Lɛ mlakídze eboe gbã kubitɛ ni bidɔ mɛ kulɛlɛ nì mlɔ ahanuglɔ ba, lɛ ese linu si bidɔkɔkɔɛ bɛ ya elue bizeeku Aya aŋu.
17Mlenu kutu aki mlɔ onu bezeze ba, lɛ mlakpɛ litukpo ni ba ese, lɛ ese linu si ba beepe mlɔ su, ŋwisi banama gi bɛtráki akɔnta kí Aya kinɛ ɛ. Mlenu kutu aki ba tɔ bawa ba axwɛ na nì isami, atɔ akíze ɔnatata ɛki ba; lɛ ese linu si lítrabu libiitɔtɔ ɛki mlɔ ɔ.
18Mlaxwa Aya ní blɔ litukpo; kwika lɛ aʋa si blɔ begyodi ʋa mɛ bɛdra, lɛ kwipɛ si kwiaze ligbã́ gi lipɛ ní kapɛ kakaa mɛ ɛ. 19Lɛ mɛɛki mlɔ litukpo glegle sanɔ si, mlaxwa Aya ní mɛ litukpo tɔ Aya aadzi ni me kumanɔ ní mlɔ klɔ kpékpe e.
20Atɔ kusuyɔ Aya gi gani kunyanya vuvu yɔ gi kulɛ tsinɔ ɛ, kɔ ika lɛ mɛ, xe agbani blɔ Ɔkaɛ Yesu adɔni bekpo ʋa mɛ ɛ, yɛ Yesu gi onu iʋesi le ɔgbanɔgbanɔ ʋidi ye, 21ɔki mlɔ kidɔ gbã kakaa gi kiaziã tɔ mlabitɛ ní yɛ kupɛpɛɔ aʋa; atɔ ɔbitɛ kidiliɛ gi kiku yɛ aŋu ní blɔ mɛ gani Yesu Kristo aʋa, gi yɛ kwiakɔ kukpɔ̀kpɔ̀ kɔ dɔni kanɔmɛ kɔtsinɔ kanɔmɛ! Atɔ liba lɛ mɛ.
22Mɛ benemi ba, mɛɛki mlɔ litukpo tɔ mlazɛ kugbagba liɔ ya gi mɛkɔ ɛkpɛ mlɔ kigagla ɛ, lɛ ese linu si keplekpa kpékpe ko maŋwlimi atsisi mlɔ ɔ.
23Mɛɛki mlɔ kutete si bebu blɔ onemi ye Timoteo ní ligba lɛ, xegi atsɔ ní ya kuba ɛ, kɔlɔ mɛ nì yɛ kwiana mlɔ.
24Mlapani mlɔ onu bezeze ba petee ani Aya yɛ banima petee. Baʋaziŋa ba gi bɛdɔ Italia ɛ, bɛpani mlɔ.
25Aya yɛ lipomepɛpɛ nɛ lize nì mlɔ petee!",https://www.bible.com/bible/1982/HEB.13.AVN
YAK 1,"1Keplekpaa lia kɛdɔ ní mɛ Yakobo ɔniliɛ gi izeesumu Aya ni Ɔkaɛ Yesu Kristo kɔ ɔ. Mapani mlɔ amade liɔfɔ ni taʋa la gi ɛlɛ eku kelea petee me e.
Kukenidi ni kufekedi bɛ onu kulɛ́lɛɛ
2Mɛ benemi ba, isami iku mlo xe kufekedi ede ede ɛba mlɔ bede ʋa mɛ ɛ, 3lɛ ese linu si mlete si xe mlɔ kuziŋaa kwiŋa aʋa ní kufekedi uliɔ ya elue me e, libasɛ si mlaatani kɔ onu kulɛɛ. 4Mledi lɛ aʋa si mlɔ eboe la onu kulɛlɛɔ kwigbani mlɔ ɛtsinɔ ní ɔtɔ, tɔ mlakígleʋe e, tɔ mlaatsì, atɔ mlana ní kidɔ kakaa mɛ. 5Pɔ̀ xe kuboete kúma ní mlɔ mɛ ɔtɔ awla ɛ, ɔniliɛ klɔ oʋi Aya tɔ aaki yɛ, lɛ ese linu si Aya izɛɛkɔ ɔnɔ kakaa faã ni lipomepɛpɛ. 6Pɔ̀ xe eʋi i, lilɛ si ɔzɛ ɔŋa tɔ ɔkidi kede kura. Lɛ ese linu si ɔniliɛ gi eedi kede e, ɔlɛ ko ŋwisi axu la gi liwɔ lɛ lifu iklanɔ kinɛ ɛ. 7Ɔniliɛ klɔ, ɔkigyoedi si yɛ amɔ kididɔ dɔni Ɔkaɛ klɔ ɔ. 8Onu onyime begyodi tiaʋa onete gi oʋíli ní yɛ bede ʋa ni yɛ kiboebitɛ mɛ ɛ.
9Lilɛ si isami iku ɔsɔlisɔli liɛ klɔ gi onu opiplinete e, xe Aya emuni ye e, 10lɛ oxonete ɔsɔlisɔli yɛ fɛ, ɔmɔ isami xe Aya epleni ye e. Lɛ ese linu si oxonete yɛ ligbã́ nɛ liaza ŋwisi liŋwafu mɛ ose kufùfù kinɛ ɛ. 11Liwo le lizeetu nì lɛ kuhuhu gaglaa, kuzɛɛkani siwa sɛ, kɔ sɛ bifùfù ʋe biwɔli nite me si sɛ kupedi yo kwizizi i. Nite ke onyime oxonetee fɛ aazizi gi eekyi awla ní yɛ axwɛ na su u.
Kufekedi ni kukenidi kúdɔ Aya kɔ ɔ
12Isami iku ɔniliɛ klɔ gi aalɛ ní yɛ kuziŋa aʋa a, xe ɔlɛ kufekedi me e, lɛ ese linu si xe aŋa kufekedi uliɔ ya aʋa ɛ, aazɛ ŋwisi yɛ liʋɛ tsatsa kinɛ ɛ, ligbã́ɛ nɛ gi Aya aka aplɛ ɛ, aki banama gi bɛlɔ yɛ ɛ. 13Xe kufekedi uliɔ ya elu kwiba ɔnutɔ aʋa ɛ, ɔkipani si, “Aya eefeke ye edi i.” Lɛ ese linu si bátratani Aya kufekedi nì eboe zimizi i, lɛ yɛ ɔtutɔ fɛ, óʋifeke ɔnɔnɔ odi i. 14Pɔ̀ kufekedi kuzɛɛba ɔnɔ aʋa, xe yɛ ɔtutɔ bapɛ́pɛ nyani nyani ʋa bemeni ye e, xe behe ye zɛkpɛ kufekedi yo me e. 15Kɔ yɛ kupɛ́pɛ nyani nyani yɔ gi kuli yɛ ɛ, kwimani kuzimizi, lɛ xe kuzimizi yo kwisrɛ ɛ, kɔ kɔ fɛ kwimani kutse.
16Mɛ benemi balɔlɔ nɛ ba, mlakíki tɔ ɔnɔnɔ omeni mlo o! 17Kidɔkɔkɔ gbã kakaa ni kidɔflɔflɔ kakaa kidɔ ní lifunu ne, lɛ kiple edɔ ɛdɔni Aya kɔ ɔniliɛ gi yɛ abitɛ lifunu ne kuklekleo o, gi oʋítsrɛ ŋwisi kuklekle ní litumu kinɛ ɛ. 18Gani yɛ ɔtutɔ yɛ kupɛ́pɛ mɛ ɛ, akɔ anukwarɛ liboe le apɔ blɔ, tɔ kuze batɔpu ní yɛ bidɔbitɛbitɛ ʋɛ petee kusi.
Kututata ni Liboe le aʋa kubitɛbitɛ
19Mɛ benemi balɔlɔ nɛ ba, lilɛ si mlaplɛ aŋu lɛ ya aʋa, Ɔnɔ kakaa ɔkɔsi ní liboe le kununu yo me, pɔ̀ ɔplɛ litɔ kese xe aapani i, lɛ ɔplɛ litɔ kese xe aayeʋi isu u. 20Lɛ ese linu si Ɔnɔ yɛ kusuyeʋi kuʋíkɔ si babitɛ Aya yɛ kupɛ́pɛ dradra aʋa a. 21Lɛ loso mlayurɔ ligbã́ kluklu ni litukpo me gagla kakaa. Mlepleni isu ya akpɛ ní Aya ese tɔ mlazɛ yɛ liboe le gi akpɛ ní mlɔ ina nɛ mɛ ɛ, gi lɛ liatani mlɔ kubu i.
22Mlakímeni isu gani yɛ liboe le tètè kununu me ko o, boŋu i, mlakɔ lɛ akpɛ axwɛwawa mɛ. 23Ɔniliɛ gi izenu liboe le e, xe ɔʋíwa lɛ su axwɛ ɛ, ɔlɛ ko ŋwisi onyime ɔtɔ gi izedi azinzi yɛ mɛ ɛ, xe izɛmɔ isu ya kiliɛ gi ɔlɛ kinɛ ɛ. 24Lɛ xe edi isu ya mɔmɔmɔ ɔ, xe asɛ ɛ, kɔ edze yɛ kilɛlɛɛ kyɔŋ. 25Pɔ̀ ɔniliɛ gi izɛtapo ɔsã flɔflɔ lɔ edi mɔmɔmɔ ɔ, gi izɛki banɔ ɔwlamɔmɔ ɔ, xe izexo lɔ kutu i, xe óʋinu lo ko o, xe aadze lo o, pɔ̀ izɛkɔ lɔ ɛkpɛ axwɛwawa mɛ ɛ, ɔniliɛ klɔ Aya aakrira ní yɛ axwɛwawa la mɛ.
26Xe ɔnutɔ egyoedi si yɛaflɔ ní kusɔli mɛ ɛ, pɔ xe ɔ́ŋa yɛ kinemi ye aʋa ɛ, emeni isu lɛ yɛ kusɔliɔ kunu kupluplu u. 27Kusɔli uliɔ gi Aya, blɔ Ɔkaɛ akɔ si kwidra a, xe kesetata káma ní kɔsu i, kɔ kunu si, tɔ mledi bebi ba gi ba bapɔnɛ ba betse e, ni batrɛtrɛ ba bedze ba aʋa, ní ba ɔzia nɔ mɛ, ani tɔ mlebu isu adɔni kelea mɛ kuzimizi kakaa mɛ.",https://www.bible.com/bible/1982/JAS.1.AVN
YAK 2,"Mlakíbitɛ aŋumɛboe
1Mɛ benemi ba, ŋwisi banɔ gi bɛzi blɔ Ɔkaɛ Yesu Kristo o, gi onu kuklekleo Ɔkaɛ aʋa ɛɛŋa kinɛ ɛ, mlakíkpɛ lidzegaga ní banima kusi ní ba kiŋwiŋwi yɛ mɛ onu u. 2Kɔ lɛ si oxonete gi akpɛ sika asukpɛɛ ɛ, nì ewu gbã na aba mlɔ ɔtsaklɔ, lɛ ɔzianete ní ewu pamipami mɛ fɛ aba ɛ. 3Xe wɔki ɔniliɛ gi akpɛ ewu gbã na kubùbù sanɔ ɔ, lɛ wɔsi yɛ si, “Ze ní ligbo gbã ɛ nɛ ya aʋa a”, pɔ̀ lɛ wɔsi ɔzianete si, “Lɛɛ ní kɔlɔ ɔ,” loo wɔsi yɛ si “ze keseatsalia ní mɛ ikli lɛ onu i,” 4Kɔlɔ wɔnyata kese gi wɔmani kulɛlɛ ní mlɔ kusi i, lɛ wɔxwa litsi nì begyodi nyani nyani i. 5Mlata kutu mɛ benemi lɔlɔ nɛ ba! Aya akya bepiplinete ba ní kelea lia mɛ tɔ beze bexonete ní kuziŋa mɛ atɔ bazɛ kaʋaŋaa ŋwisi ba kaŋase gi aka aplɛ aki banama a, gi bɛlɔ yɛ kinɛ ɛ. 6Pɔ̀ mlákpɛ kubùbù ní bepiplinete ba su u! Fɔanɛ bizɛtafa mlɔ xe bizehe mlo ɛtsini betsixwa ba a? Ba benu bexonete ba! 7Ba benu banama gi bizɛpani eboe dovo la ní Yɛ linyi gbã ɛ nɛ gi bɛki mlɔ ɔ, gi mledzi Yɛ banɛ su u.
8Wɔli ní kude gbã aʋa xe wɔbitɛ ní kaʋaŋaa ɔsã nɔ aʋa a, gi ɔkpasi ní kuŋwlimi dradra mɛ ɛ si, “Lɔ wɔ ɔhanuglɔɛ ŋwisi wɔ ɔtutɔ wɔ isu ya kinɛ ɛ.” 9Pɔ̀ xe wɔbitɛ ɔyurɔ banima ní ba kiŋwiŋwi yɛ mɛ onu i, wɔta kese, lɛ ɔsã nɔ ebú wo lipɔ ŋwisi ɔtumonu kinɛ ɛ. 10Ɔniliɛ gi ata ɔsã tole ese e, aŋa lipɔ ŋwisi ɔnɔ gi ata lɛ petee ese kinɛ ɛ. 11Lɛ ɔniliɛ gi yɛ apani si, “Wukíwa kihasi i” yɛ ké apani si, “Wukíye ɔnɔ ɔ.” Xe wɔ́wa kihasi fɛ ɛ, wɔta ɔsã nɔ ese xegi woye ɔnɔ ɛ. 12Lɛ loso mlapani tɔ mlabitɛ eboe ŋwisi banama gi biaxwa litsi kɔ ní ɔsã nɔ gi izɛki banɔ ɔwlamɔmɔ onu i. 13Lɛ ese linu si Aya ɔ́tradi asigaga xe axwa litsi ni ɔniliɛ gi ódi banɔ asigaga a, pɔ̀ Aya ɔ́trabu ɔniliɛ gi izeedi banɔ asigaga ɛ lipɔ.
Kuziŋa gi axwɛwawa áma ní kɔsu i, kunu kuziŋa pluplu
14Mɛ benemi ba, liboe gbã woli linu xe ɔnutɔ apani si, kuziŋa kulɛ ní yɛ awla pɔ̀ xe kuziŋa lixwɛwawa líma yɛ awla a? Kuziŋa liɔ klɔ kwiatani yɛ kubu na a? 15Kɔlɛ si beneminyime loo benemidzɛ bɛziã ewu, lɛ kiŋaŋaɛ fɛ kísrɛ gi biaŋa a. 16Liboe gbã woli linu, xe wɔsi ba si, “Aya ɔkrira mlɔ! Kublɔ kukíku mlo o, lɛ mlaŋa tɔ mleke!” xe wɔ́ki ba ligbã́ nɛ bidɔ ziazia ʋɛ ɛ? 17Nite kuziŋaa kulɛ, xe axwɛwawa ápɔni kɔ ɛ, kɔlɔ kunu kupluplu.
18Pɔ̀ ɔnutɔ aapani si, “Kuziŋa kulɛ ní ɔnutɔ awla, lɛ ɔnɔ dzedze fɛ axwɛwawa alɛ yɛ awla a.” Maabu lɛ onu si, “Basɛ mɛ kiliɛ gi kuziŋa kwiaze ni ɔnutɔ awla xe axwɛwawa ápɔnɔ ɛ. Lɛ maabasɛ mlɔ mɛ kuziŋaa gani mɛ axwɛwawa la mɛ ɛ.” 19Dani wɔzi lɛ aʋa ŋa si Aya tole ko ɔlɛ ɛ? Lipɛ! Ifuɛfuɛ zimizi ne fɛ izɛ lɛ aʋa ɛɛŋa lɛ izeesugu ni lifu u. 20Ɔga! Kipɛ wɔpɛ si babasɛ wɔ si kuziŋa gi axwɛwawa ápɔni kɔ ɛ, kúnu kididɔ na a? 21Dani bɛmɔ blɔ ɔkatsitsi ye Abraham si eze ɔnɔ gbã ní Aya aŋu mɛ gani yɛ axwɛwawa la mɛ gi akɔ Yebi ye Isak akɔ ní ɔdɔpɔʋisuʋɔ lɔ aʋa na a? 22Mlámɔ si yɛ kuziŋaa ni yɛ axwɛwawa la ɛkpɛ likpɔ na a? Lɛ yɛ kuziŋaa kwiflɔ gani yɛ axwɛwawa la mɛ na a? 23Lɛ Aya kuŋwlimi yɔ kwiba kɔ mɛ gi kwipani i si, “Abraham azɛ Aya aʋa ŋa lɛ kɔkpɛ yɛ kuziŋaa loso e, Aya azɛ yɛ si onu ɔnɔ gi aflɔ ɔ.” Lɛ loso axwa Abraham si yɛʋia a. 24Wɔmɔ si gani axwɛwawa mɛ ɛ, ɔnɔ izeedzì ɔnɔgbà ní Aya aŋu mɛ, aní gani kuziŋa tete me e.
25Nite ké lize ni Raxab ɔwawadzee, gani yɛ axwɛwawa mɛ ɛ, Aya amɔ yɛ si eze ɔnɔ gbã gi azɛ Israel bebi badɔwá ba a, lɛ apɔni ba xe bese ga kude dzedze sɛ ɛ. 26Lɛ loso e, kiliɛ gi ɔnɔ ɔlɛ xe Ɔfuɛfuɛ nɔ ɔma ní yɛ mɛ ɛ, xe izedzì kidɔ tsetse e, niteme ke kuziŋa gi axwɛwawa ápɔnɔ ɛ, kunu kuziŋa tsetse.",https://www.bible.com/bible/1982/JAS.2.AVN
YAK 3,"Mledi mlɔ binemi ʋe aʋa
1Mɛ benemi ba, aní mlɔ petee mladzì badɔbasɛ ɛ. Lɛ ese linu si mlete si biaxwa litsi tsiitsii ni blɔ badɔbasɛ ba sani banɔ gɔgɔ ba. 2Blɔ petee kwita kese. Pɔ̀ xe ɔnɔ ɔlɛ gi ɔʋíta kese liwewe ní yɛ kipaniɛ mɛ ɛ, kɔlɔ aflɔ lɛ aatani yɛ isu aʋa kuŋa a.
3Xe kwikpɛ bala ʋa ní isɔ ʋa inugu le me tɔ benu kutu aki blɔ ɛ, kuzɛɛtani ba tsinɔ ní niklɔ gi kwipɛ ɛ. 4Loo mlegyo initsahu le edi, kiliɛ gi ikeme e, xe awɔ gagla la izeku le fɛ ɛ, akufa sisami atɔ ko bizɛkɔɛ gyɔ lɛ ɛtsini niklɔ gi ohuku ye apɛ si itrɛ ɛ. 5Niteme ke kinemi ye kilɛ. Kinu kisugyaɛ kapɛ sisami atɔ, pɔ̀ kizɛtani isu kudɔ̀ ni eboe ʋidi. Gyo le di kiliɛ gi ɔfinyimi aatani liŋwafu ʋidi kifu kukpɛ ɛ! 6Lɛ kinemi ye kilɛ ŋwisi kifu kinɛ ɛ. Kinu kidɔ zimizi gi kikpasi ní blɔ isu ya mɛ bidɔ mɛ kusi i, kizezizi ɔnɔse lo, lɛ kizɛkpɛ blɔ ligbã́ nɛ mɛ bede ʋa kifu, lɛ kifu moni ye kizɛkpɛ kinemi ye kifu yɛ ɛ. 7Ɔnɔ gbagbe aatani kumla, lɛ amla baga ede ede, kudzɔʋi yɔ, bagaa ʋa gi bizeti i, ani akpa la. 8Pɔ̀ ɔnɔnɔ ɔ́tani kinemi ye kumla a. Ki nyani, lɛ báma kɛ aʋa kuŋa mɛ ɛ, kinu aɖi zimizi. 9Kuzɛɛkɔ kɛ edo blɔ Ɔkaɛ nì Aya ɖase, lɛ kuzɛɛkɔ kɛ xo ifi ikpɛ banɔ dzedze ba gi Aya abitɛ ɛ, gi beyi ye e. 10Ɖase kudodo ni ifi kuxoxo bizɛdɔ onugu tole lɔ ya ké me. Mɛ benemi ba, líma si lize nite e. 11Kenipeʋiatɔ kalɛ gi kizɛɛki kumwɛni ani kuni gyigyi dɔni linitɔ tile me na a? 12Mɛ benemi ba, ɔmumɔɛ ose ɔ́tratani mangɔ kuyo o, lɛ wain ehuʋi la átratani atɔ kuyo o, lɛ kumwɛ linitɔ kyɛ ɛ litrátani kuni gyigyi kukɔ ɔ.
Kuboete ede taʋa
13Banɔatɔ balɛ ni mlɔ kusi gi béte liboe, xe benu eboe ese na a? Bebu le abasɛ gani ba agbã́ gbã na ni ba kiboebitɛ gi bɛbitɛ ní kusububɔ ni kuboete me. 14Pɔ̀ xe ní wɔ ɔna nɔ mɛ ɛ, kaŋuzã, kutitii ani amimi bilɛ wɔ ɛ, kɔlɔ wukíta kese ní anukwarɛ su gani kusufeke ni wɔ kuboeteo me e. 15Kuboeteo klɔ elue kúdɔ lifunu ne e, kelea me kunɛ kunu, kisugya mɛ ni ozimizi ye kunɛ. 16Niklɔ gi kaŋuza ni amimi bilɛ ɛ, niklɔ kapisa ni kuzimizi kakaa elu bilɛ.
17Pɔ̀ kuboeteo liɔ gi kwidɔ lifunu ne e, kɔsu kwidra ní ɔtɔpu kɔ, kunu kusuyɔ, kwiplɛ litɔ kese, lɛ kunu kunɔdimɛnɔ ɔ, kwiyi nì asigaga didi, lɛ eboe gbã kubitɛ kulɛ ní kɔ mɛ ɛ, kúkpɛ ɔha ni kulɛlɛ ni aŋumɛboebitɛ ɛ. 18Lɛ Ligbã́ flɔflɔ lɛ ɛ, linu kidiliɛ gi kido edɔni esebi ala gi baguvu ba bɛkpɛ ní kusuyɔ mɛ ɛ.",https://www.bible.com/bible/1982/JAS.3.AVN
YAK 4,"Kuʋia ŋaŋa nì kelea mɛ
1Nifɔ kuboeŋwlɛ nì avitɛ ɛdɔ ní mlɔ kusi i? Mlamɔ si kusuŋwasi ni kulekuku uliɔ gi biita kigũ yɛ ní mlɔ mɛ, bɛkɔ́ bidɔ na a? 2Mlɛpɛ́ bidɔ pɔ̀ mlátratani bɛ kumɔ ɔ, lɛ loso mlɛtrɔ si mlaye ɔnɔ, mlɛɛpɛ bidɔ ni kimbi kyikyi, pɔ̀ mlátratani bɛ kumɔ ɔ, lɛ loso mlɛɛzɛpɛ avitɛ, lɛ mlɛzɛgɔni i. Mlaʋímɔ kidiliɛ gi mlɛpɛ ɛ, lɛ ese linu si mláʋiʋi Aya si ɔki mlɔ ɔ. 3Lɛ xe gi mleeʋí i, mlaʋímɔ ɔ, lɛ ese linu si mlɔ begyodi ʋa bɛnyani, mlezeʋi bidɔ gi bɛsu axwɛ mlawa kí mlɔ ɔtutɔ mlɔ isami kumɔmɔ ʋɛ. 4Mlɔ bahasi nɛ! Mléte si xe mlevu kelea mɛ kuʋia ɛ, libasɛ si mlenu ahwafianɛ aki Aya na a? Banɔ ba klɔ gi bɛpɛ si beze baʋia nɛ ɛki kelea mɛ ɛ, bɛbitɛ isu ya ahwafianɛ ki Aya. 5Mlakígyo le edi si anukwarɛ ɔ́tɔtɔ ɔ́ma ní Aya kuŋwlimi yɔ mɛ gi kwipani si, “Ɔfuɛfuɛ ɔnɔ gi Aya akɔ akpɛ ní blɔ mɛ ɛ, eyi ni kaŋuza gagla.” 6Pɔ̀ lipomepɛpɛɛ lɛ gi Aya akɔ ɛ, lilɛ gagla ɛsanɔ. Ŋwisi kiliɛ gi yɛ kuŋwlimi dradraa kwipani si, “Aya ayɔ kedu ní basudɔ ba su, pɔ̀ izɛɛpɛ lipo me ɛki banama gi bepleni isu ya ɛ.” 7Lɛ loso, mlepleni isu aki Aya. Mlayɔ kedu ní ozimizi ye su, tɔ aase ní mlɔ su. 8Mleti apɔni Aya tɔ aati pɔni mlɔ. Mleplo mlɔ awla la, mlɔ banɔ zimizi ba! Mlebu eboe nyani nyani na ní mlɔ ina nɛ mɛ, mlɔ banɔ aŋumɛboe bitɛ ba. 9Mleze ni ɔna nyipu, mlebemi, mleze asigaga mɛ, mlekyi mlɔ kimwɛ tɔ kidzi kubemi, mlɔ isami nɛ tɔ idzi aŋu mɛ kunyasi! 10Mlepleni isu ní Ɔkaɛ aŋu mɛ tɔ aamuni mlo.
Mledi mumɔ ní litsixwaxwa ni onemi ɔsɔlisɔli yɛ su
11Mɛ benemi ba, mlakípani eboe nyani nyani yurɔ mlɔ ahanuglɔ ba. Ɔnɔ gi izɛɛpani eboe nyani nyani yurɔ yɛ ɔhanuglɔ ɔsɔlisɔli i, loo xwa litsi ni ye e, apani liboe nyani nyani ayurɔ ɔsã nɔ, lɛ axwa litsi ni lɔ ɔ. Xe wɔxwa litsi ni Ɔsã nɔ ɛ, kɔlɔ wónu ɔniliɛ gi ɛɛbitɛ ni Ɔsã nɔ aʋa tɔ ɔ, pɔ ɔniliɛ gi ɛɛxwa litsi ni lo e. 12Aya tole ko onu Ɔsã nɔ ɔkɔkɔ ɛ nì otsixwa yɛ. Yɛ tètè ko aatani ɔnɔ kubu loo kuzizi. Nyaŋwɛ wogyodi si wonu xe wɔaxwa litsi ni wɔ ɔhanuglɔ ɔ?
Mledi mumɔ ní kusufeke su
13Abla ɛ mlata mɛ kutu, mlɔ banama gi mlɛɛpani si i, “Omono loo kivo e, kwiaga kude trɛ ni ɔma ʋidi ɔtɔ mɛ, kwiaze niklɔ ligɔ tile tɔ kwiawa axwɛ atɔ kwiamɔ kibɔ kpaŋuu.” 14Mléte kiliɛ gi mlɔ ligbã́ nɛ liaze kivo kyɛ ɛ! Mlalɛ ŋwisi ɖebleku ye, gi aŋwi taʋɛ ko o, xe edzì alila kinɛ ɛ. 15Liboe lɛ gi mlaapani linu si, “Xe Ɔkaɛ adimɛ ɛ, kwiaze ligbã́ nɛ tɔ kwiabitɛ kɛya ni kɛkɔlɔ.” 16Pɔ̀ abla ɛ, mlɛɛdɔ̀ isu lɛ mleefeke isu, kusudɔ klɔ petee kwinyani. 17Lɛ loso e, ɔniliɛ gi ete liboe gbã nɛ ɛ, gi lilɛ si ɔbitɛ ɛ, xe ɔʋíbitɛ lɛ ɛ, abitɛ liboe zimizi.",https://www.bible.com/bible/1982/JAS.4.AVN
YAK 5,"Kiseʋi dúdu ní Bexonete ba su
1Abla ɛ, mlɔ bexonete ba mlata mɛ kutu! Mlebemi tɔ mlawa awowoe la ní kubleble liɔ gi kwitraba mlɔ aʋa su u! 2Mlɔ exo la ɛfumu, lɛ sakplakpa ʋa bɛta mlɔ ewu la a. 3Mlɔ sika yɛ ni klosalo ʋa begyewle, lɛ kugyewleo liɔ ya kwiaze katsali ní mlɔ su, lɛ biata mlɔ kigyɛ ŋwisi kifu kinɛ ɛ. Mlɛbla exo la ní ewe gɔgɔa la ya mɛ. 4Mlata kutu! Mleto banama gi bɛwa axwɛ na ní mlɔ inyrɔ nɛ mɛ ɛkpɛ ɛ. Mláta ba aʋɛ na kunutsatsa kutu! Banama gi bɛwa axwɛ na ɛki mlɔ ɛ, ba kubemi yo kwiku Aya Ɔka ʋidi ye yɛ kutu yɔ mɛ. 5Mlɔ ligbã nɛ ní kesea ʋa ya ɛ, liiyi ni ligbã́ŋaŋa ni isami mɔmɔ. Mleku kumu ikí mlɔ liye we le. 6Mlebu banima lipɔ lɛ mleye banama gi bata kese e, xe báyɔ kedu ní mlɔ su i.
Litɔ plɛplɛ kese nì Aya kuxwaxwa
7Mɛ benemi ba, mlaplɛ litɔ kese, kɔzɛna ni Ɔkaɛ yɛ kibaba ɛ. Mledi kiliɛ gi ɔnyrɔmɛdzɛɛ izɛɛplɛ litɔ kese e, xe izeepe yɛ kesea tɔ kaki bidɔkpɛkpɛ gi kedzi ŋaŋa kalɛ ní bɛ su i, izeeze nì litɔ plɛplɛ kese ki kedzenilea. 8Mlɔfɛ mlaplɛ litɔ kese. Mlaki mlɔ kudeonu didi yo kumu gi Ɔkaɛ libawe le liti pɔnɔ ɛ.
9Mɛ benemi ba mlakítsà mlɔ ahanuglɔ ba onu u, tɔ Aya ɔkixwa litsi ni mlo o. Otsixwa yɛ, eti apɔnɔ abla gi atráŋwi i. 10Mɛ benemi ba, mlaplɛ aŋu ní beboedoplɛ ba gi bɛpani ní Ɔkaɛ linyi ne me aʋa a. Mlakɔ ba ŋwisi kukɔsrɔnɔ kí litɔ plɛplɛ kese nì kulɛ́lɛɛ ní kini me kinɛ ɛ. 11Kwixwa ba si basami nɛ lɛ ese linu si bɛtani kulɛɛ. Mlenu Hiob yɛ litɔ plɛplɛ kese onu, lɛ mlete kiliɛ gi Ɔkaɛ abitɛ aki yɛ gɔgɔ ɛ. Lɛ ese linu si asigagadidi nì lipomepɛpɛ bilɛ ní Ɔkaɛ mɛ.
12Mɛ benemi ba, kɔsanɔ ɛ, mlakítàni bidɔ ɔ, xe mlɛɛka ɛplɛ ɛ. Mlakítàni lifunu ne loo kese loo kidɔ dzedze tɔtɔ ɔ. Mlapani ko si, “Ee” xe mlɛtrɔ si ee, nì “Oo” xe mlɛtrɔ si oo, tɔ mlekíku Aya yɛ litsixwaxwa mɛ ɛ.
Aya Kuxwaxwa ní Kuziŋa mɛ
13Dani mlɔ mɛ batɔ beku kuxixa mɛ ɛ? Baxwa Aya. Dani mlɔ mɛ batɔ bɛɛmɔ isami i? Bazà idzi tɔ bakɔ akpɔ̀ Aya. 14Dani mlɔ mɛ batɔ beetse e? Bakpɛ banɔ atsisi ɔha lɔ banɔtsitsi ba, tɔ baxwa Aya ní ba litukpo atɔ basra kumu aki ba ní Ɔkaɛ linyi ne me. 15Aya kuxwaxwa liɔ ní kuziŋa mɛ ɛ, kwiayɔ ni ba; Ɔkaɛ aaki si biadziku ba kìku ye. Lɛ xegi bɛbitɛ eboe zimizi i, biakɔ ba eboe zimizi na kɔkyɛ ba. 16Lɛ loso, mladra mlɔ eboe zimizi na mɛ akí mlɔ ahanuglɔ ba, tɔ mlaxwa Aya ní mlɔ ahanuglɔ ba litukpo tɔ biayɔni mlɔ. Ɔnɔ gbã yɛ Aya kuxwaxwa ɛ, kuli gagla lɛ kuzebu libi i. 17Eliya eze ɔnɔ blɔ kiniɛ. Axwa Aya ni kimbi kyikyi si dzeni ye ɔkidɔ ɔ, lɛ dzeni ɔtɔtɔ ɔ́dɔ ní kesea aʋa agɔ tata ni kapɛ ɛ. 18Lɛ axwa Aya dzɛ, lɛ ayɛɛ aki dzeni ye, lɛ kesea kyɛ kɛki bidɔŋaŋa ʋɛ ɛ.
19Mɛ benemi ba, xe mlɔ mɛ ɔtɔ adzɛ kede ní anukwarɛ su u, xe ɔnɔ dzedze edzini yɛ amanɔ ɛ, 20mlaplɛ aŋu lɛ ya aʋa si, ɔniliɛ gi aakyi ɔnɔ gi abitɛ eboe zimizi dɔni yɛ eboe zimizi na mɛ ɛ, aabu yɛ esobo la dɔni kutse me, lɛ biakɔ eboe zimizi glegle kɔkyɛ.",https://www.bible.com/bible/1982/JAS.5.AVN
1 PETRO 1,"1Keplekpaa lia kɛdɔ ní Petro, Yesu Kristo yɛ ɔnɔ kpɛkpɛ yɛ klɔ ɛki Aya yɛ banɔ kyakya ba gi benu bababa ni kelea lia mɛ ɛ, gi behle eku ní Ponto, Galatia, Kapadokia, Asia ani Bitinia kuseo me e. 2Ɔka Aya gi ete mlo akpɛ ɔtɔ ɛ, yɛ akya mlɔ. Aki si yɛ Ɔfuɛfuɛ nɔ ɔdra mlɔ su, ki kutununu ki Yesu Kristo, atɔ yɛ ika lɛ iplo mlɔ su.
Lipomepɛpɛ ni kusuyɔ bisrɛ ɛki mlɔ.
Mlakpɔ̀ Aya ɔkpɛ kudeonudidi gi kulɛ Ligbã́ nɛ ɛ
3Mlakpɔ̀ Aya gi onu Ɔka aki blɔ Ɔkaɛ Yesu Kristo e! Gani yɛ asigagadidi ʋidi ala gi aki blɔ mɛ ɛ, aki si bedzini blo ɛpɔ̀ ki kudeonudidi gi kulɛ ligbã́ gani Yesu Kristo me e, gi ayɔni yɛ adɔni bekpo ʋa mɛ ɛ, 4ki kaŋase gi kátrakyrɔ, loo zizi loo kiakpã ɛ. Bɛkɔ kaŋase alia ɛbla ɛki mlɔ ní lifunu ne. 5Mlɔ banama gi gani kuziŋa mɛ ɛ, Aya yɛ kigaglaɛ kiwe mlo zɛkɔna ni lipoe lɛ klɔ gi kubúbú yo kwiaba a, gi bɛtrábu ibasɛ ní lipoe gɔgɔ lɛ mɛ ɛ.
6Mlamɔ isami glegle ní liboe lɛ ya mɛ, xegi kɔki lipoe kpekpemi itɔ ɛ, liziã si mleze ní asigaga mɛ kɔkpɛ kukenidi ede ede ala mɛ gi mlɛga kyɛ ɛ. 7Eboe ala ya ɛba la mɛ tɔ mlɔ kuziŋaa gi kwizɛ kedzi isani sika a, gi izɛɛkyrɔ ɔ, gi nya bekyí awla ní yɛ su gani kifu yɛ mɛ xe e, biamɔ si kulɛ, lɛ liadzi kukpɔ̀kpɔ̀, kusudra ni kubùbù ki mlɔ, xegi bebu Yesu Kristo ebasɛ ɛ. 8Gani lɛ mɛ si mlámɔ yɛ fɛ ɛ, mlɛɛlɔ yɛ, lɛ gani lɛ mɛ si mláʋimɔ yɛ abla fɛ ɛ, mlɛzi yɛ aʋa ɛɛŋa a, lɛ isami gi batrátani kupani ní lɛ su i, iyi mlɔ mɛ. 9Lɛ ese linu si mlɛɛzi kidiliɛ gi kɛ mledi kudeonu ikɔ ɛ, gi kinu kubúbú kí mlɔ esobo la ɛ.
10Ní kubúbú uliɔ ya su i, beboedoplɛ ba ya gi bɛpani ní lipomepɛpɛɛ nɛ ɛ, gi liaba ki mlɔ su i, bɛpami lɛ mɛ mɔmɔmɔ ni litɔplɛplɛkese glegle, 11gi bekeni edi si betè lipoe le ni kiliɛ ɛ, gi eboe ala aaba la mɛ ɛ, gi la Kristo yɛ Ɔfuɛfuɛ nɔ ɔ, gi eeze ni ba mɛ ɛ, ɛzɛbasɛ lipoe lɛ gi ɛpani plɛ ní Kristo yɛ kinie e, ni eboe gbã ana a, gi aagbani la kukpɛ su i. 12Aya ebu le abasɛ beboedoplɛ ba si, ba axwɛwawa la ɛ, aní ba isu beesumu, pɔ̀ mlɔ. Ní lipoe lɛ mɛ gi bɛpani ní eboe ala gi la mlenu abla a, gi la banama a, gi bɛpani Liboe Gbã nɛ ɛsi mlɔ, gani Ɔfuɛfuɛ Dradra lɔ ɔ, gi bɛtsisi dɔni lifunu ne aʋa a. Eboe ala enu eboe gi Aya yɛ baxwɛdzɛ ba kura kyɛ bɛpɛ si bete e.
Mleze ligbã́ Dradra
13Lɛ loso e, mlabla mlɔ begyodi ʋa aki kakli kubúbú. Mlaŋa isu aʋa; mlatrɔ mlɔ ɔtɔ kudidi yo pɔ́ ní lipomepɛpɛɛ nɛ gi biaki mlɔ ɔ, xegi bebu Yesu Kristo ebasɛ ɛ aʋa. 14Ŋwisi bebi gi bizenu kutu kinɛ ɛ, mlakíki si mlɔ ɔtutɔ mlɔ bapɛ́pɛ zimizi ʋa bagbani mlɔ ligbã́ nɛ ŋwisi kiliɛ gi mleze e, lipoe lɛ gi mleze ní motemotee me e. 15Pɔ̀ kiliɛ gi ɔniliɛ ɛ, gi axwa mlɔ adra ɛ, nite lilɛ si mladra ni kidɔ kakaa gi mlabitɛ mɛ ɛ. 16Lɛ ese linu si bɛŋwlimi plɛ si, “Mladra lɛ ese linu si Madra.”
17Agi mlɛzɛxwa Aya si Ɔka a, gi yɛ izɛɛxwa litsi ni ɔnɔ kakaa yɛ axwɛ na aŋu mɛ modi i, mleze mlɔ agbã́ na ŋwisi bababa ní ya ní kubùbù glegle me. 18Lɛ ese linu si mlete si aní bidɔ gi biazizi ŋwisi klosalo loo sika kinɛ bɛkɔ ebu mlo edɔni kelea mɛ ligbã́ pluplu i lɛ gi lidɔ ní mlɔ bakatsi ba lipoe le me. 19Pɔ̀ bebu mlo nì bidɔ gi bizɛ kedzi i, gi binu Kristo yɛ ika lɛ ɛ, gi ɔlɛ ŋwisi keʋesibi bi i, gi likyibi litɔtɔ loo kituítɔtɔ kima ní ka su kinɛ ɛ. 20Aya akya yɛ xe bɛbitɛ kelea mɛ ɛ, pɔ̀ bebu ye ebasɛ ní ewe gɔgɔa la mɛ kɔkpɛ mlɔ loso o. 21Gani yɛ aʋa ɛ, mlɛzɛ Aya aʋa ɛɛŋa gi ayɔni yɛ adɔni bekpo ʋa mɛ ɛ, xe emuni ye e; lɛ loso e, mlɔ kuziŋaa ni ɔtɔ kudidi yo e, bikpasi ní Aya mɛ.
22Abla gi mlɛdra isu ya su u, gi mlenu kutu iiki anukwarɛ ɛ, xe kunɔlɔɔ kulɛ ní mlɔ mɛ ki mlɔ benemi ba ɛ, mlalɔ mlɔ ahanuglɔ ba dɔni ɔna mɛ ke. 23Lɛ ese linu si bedzini mlo epɔ̀ aní gani lisebi gi liatse me e, pɔ̀ gani lisebi gi litrátse me e, gani Aya yɛ liboe le gi lilɛ ligbã́ a, xe lɛ anukwarɛɛ oʋíkyi i me. 24Lɛ ese linu si,
“Banima petee balɛ ŋwisi siwa kinɛ ɛ,
lɛ ba kupedi yo petee ŋwisi siwa sɛ sɛ kufùfù yo kinɛ ɛ.
Siwa sɛ sizɛɛ yrɔ, lɛ sɛ kufùfù yo kuzɛɛwɔli i,
25pɔ̀ Ɔkaɛ yɛ liboe le e, liaze tsinɔ kanɔmɛ anɔmɛ.”
Liboe lɛ ya linu Liboe lɛ gi lɛ bɛpani iiki mlɔ ɔ.",https://www.bible.com/bible/1982/1PE.1.AVN
1 PETRO 2,"Kunɔlɔ ní Kristobanɛ ma kusi
1Lɛ loso e, mlebu mlɔ isu ya ní kuzimizi kakaa mɛ, mlakísɛ asia loo mlakɔ ɔŋufa loo kaŋuzã loo mlezizi ɔnɔ su ni kapɛatɔtɔ mɛ ɛ. 2Ŋwisi bebivigye kinɛ ɛ, mlapɛ Ɔfuɛfuɛ nɔ mɛ kumwani gbã tɔ gani kɔ mɛ ɛ, mlaatsi ní mlɔ kubúbú yo me, 3abla gi mlete si Ɔkaɛ apɛ ɛ.
Kristo yɛ onu Limwa nɛ aʋa Likla nɛ ki Aya yɛ ligba lɛ
4Gi mlɛba yɛ klɔ ɛ, ligbã́ nɛ likla ɛnɛ gi banima bázɛ si linu kididɔ ɛ, lɛ Aya akya gi liŋa kedzi kí yɛ ɛ. 5Mlɔ kyɛ ŋwisi akla gbagbe kinɛ ɛ, bɛɛwa mlɔ su axwɛ tɔ bɛkɔ ɛwa Ɔfuɛfuɛ nɔ mɛ ligba, tɔ mlaze kusɔliɔ baka dradra, gi mlazɛɛki Ɔfuɛfuɛ nɔ mɛ bidɔpɔʋipɔʋi i, gi biaku Aya aŋu gani Yesu Kristo me e. 6Lɛ Aya yɛ liboe le lipani si,
“Dike maplɛ likla ní Zion,
Likla kyakya gi lizɛ kedzi i, gi mɛɛkɔ ɛtrɔ ŋwisi limwa nɛ aʋa likla kinɛ ɛ;
lɛ ɔniliɛ gi azɛ yɛ aʋa aŋa ɛ
kuye kutráku ye liwewe e.”
7Abla ki mlɔ banama gi mlɛziŋa ɛ, likla ɛnɛ ya liŋa kedzi. Pɔ̀ ki banama gi baziŋa ɛ,
“Likla ɛnɛ klɔ gi bagbawa ʋa bɛyurɔ si lipɛ ɛ,
lɛ lidzi ɔxɔ lɔ aʋa likla nɛ.”
8Kɔpɔnɔ ɛ,
“Likla gi liaki si banima biamlima,
ani liklakpɔ gi liaki si banima biagleʋe.”
Biamlima lɛ ese linu si bénu kutu aki Liboe Gbã nɛ, gi lɛ ke linu kidiliɛ gi Aya atrɔ ɛplɛ aki ba si liaba lɛ mɛ ɛ.
9Pɔ̀ mlɔ kɔɔ mlenu banɔ gi bɛkya a, kusɔliɔ baka, kekusipe me banɔ gi bizesumu Aya a, limade gi lidra a, banɔ gi benu Aya yɛ banɛ ɛ, atɔ mlaaza kukpɔ̀kpɔ̀ idzi ki yɛ gi yɛ axwa mlɔ adɔni litumu ne me manɔ ní yɛ kuklekle dradraa mɛ ɛ. 10Lipoetɔ gi liza mɛ ɛ, mléze Aya yɛ banɔ ɔ, pɔ̀ abla ɛ, mlenu yɛ banɔ; lipoetɔ gi liza mɛ ɛ, mlázɛ Aya yɛ asigagadidi la a, pɔ̀ abla ɛ, mlɛzi yɛ asigagadidi la.
11Mɛ baʋia ba, mapɛ dɔni mlɔ klɔ, ŋwisi banɔ gi bɛdɔ kese dzedze me nì bababa ní kelea lia mɛ ɛ kinɛ, si mlakíyurɔ isu aki mlɔ kisugyaɛ kɛ bapɛ́pɛ ʋa gi bɛɛta kigũ yɛ ní mlɔ esobo la a. 12Mleze agbã́ Gbã ní banama gi bázɛ Aya aʋa aŋa ɛ, ba kusi tɔ xegi bedo si mlenu banɔ nyani nyani fɛ ɛ, biamɔ mlɔ eboe gbã na tɔ biakpɔ Aya ní liwe lɛ gi aaba blɔ klɔ aʋa a.
Kusububɔ ki mlɔ Baka ba ni mlɔ Baʋaŋa ba
13Kɔkpɛ kubùbù yo gi mlɛɛki blɔ Ɔkaɛ loso e, mlabubɔ isu aki kaʋaŋaa kakaa gi bedu ní banima kusi i; xegi ki Okusi ye gi yɛ ɛɛŋa ɔnɔ kakaa aʋa a, 14loo yɛ baʋaŋa ba gi akpɛ si behe kutu aki banama a, gi bɛbitɛ eboe zimizi ani tɔ bakpɔ̀ banama a, gi bɛbitɛ eboe gbã. 15Lɛ ese linu si Aya kupɛ́pɛ linu si mlabitɛ eboe gbã tɔ mletsi motemotee kunugu yo akpɛ ni banima onu. 16Mleze ligbã ŋwisi banɔ gi balɛ ní ɔwlamɔmɔ mɛ ɛ; pɔ̀ mlakíkɔ mlɔ ɔwlamɔmɔ nɔ ɛkɔ ewe eboe zimizi na, boŋu i, mleze ligbã́ ŋwisi Aya yɛ banɔsumu kinɛ ɛ. 17Mlakpɛ kubùbù ní ɔnɔ kakaa su, mlalɔ mlɔ ahanuglɔ baʋaziŋa ba, mlese Aya atɔ mlakɔ kubùbù aki Okusi ye.
18Mlɔ banɔ dzidzi ba a, mlepleni isu akpɛ ní mlɔ baka ba ese ni kubùbù kakaa, tɔ mlakpɛ kubùbù yo aní ki banɔaklɔ gi bɛpɛ ɛ, xe bizeebù banɔ su u, tètè ko o, pɔ̀ ki banama gi balɛ kitikiti fɛ ɛ. 19Lipɛ xe ɔnɔ aatani kuze ní kupèpè gi nya kúnu yɛ kunɛ ɛ ese, lɛ ese linu si ɛɛplɛ aŋu ní Aya aʋa a. 20Libi woli liabu ki mlɔ xe bekusi mlo o, xe mlɛlɛɛ ní kɔ onu kɔkpɛ liboe zimizi gi mlɛbitɛ ɛ? Pɔ̀ xe bekusi mlo kɔkpɛ liboe gbã gi mlɛbitɛ ɛ, xe mlɛtani kɔ onu kulɛ ɛ, lɛ ya linu kukpɔ̀kpɔ̀ ɛki mlɔ ní Aya aŋu mɛ ɛ. 21Lɛ ya loso Aya axwa mlɔ, lɛ ese linu si Kristo amɔ ɔzia ní mlɔ onu lɛ aki mlɔ liŋwitsɛ si, tɔ mlaga yɛ kugakli yɔ mɛ.
22“Ɔ́bitɛ liboe zimizi,
lɛ kemeno kama ni yɛ onu u.”
23Agi bekpini ye kyɛ ɛ, óbu le onu ni kukpini i; gi amɔ ɔzia nɔ ɛ, ɔ́kpɛ ɔnɔnɔ lifu u. Boŋu i, akɔ yɛ isu ya atrɔ ní ɔniliɛ gi izɛɛtsa litsi gyɔgyɔ lɛ aʋa a. 24Kristo ɔtutɔ etu blɔ eboe zimizi na ní yɛ isu ya mɛ kɔtsinɔ ni ose lo su, tɔ eboe zimizi na akíŋa blɔ aʋa tɔ ɔ, pɔ̀ tɔ kwiaze ligbã́ ki eboe gyɔgyɔ la. Gani yɛ ebì la mɛ bɛyɔni blɔ ɔ. 25Lɛ ese linu si mleze ŋwisi iʋesi gi ilila, pɔ̀ abla ɛ, mledziba ní Oʋesigbanɔ yɛ ni mlɔ esobo la Ɔʋadi ye klɔ.",https://www.bible.com/bible/1982/1PE.2.AVN
1 PETRO 3,"Benyimedze ba ni Badzɛnye ba
1Niteme ke mlɔ benyimedze ba kyɛ ŋwisi banɔdzidzi ba kinɛ ɛ, mlepleni isu aki mlɔ benye ba, atɔ xe bamɛ batɔ bázɛ Aya yɛ liboe le aʋa ɛɛŋa ɛ, mlɔ kizeze me kiaki si biaziŋa gi litrázia si mlapani tɔɔ ɔ, 2lɛ ese linu si biamɔ kiliɛ gi mlɔ ligbãzeze ne lidra ɛ, ni kubùbù yo gi mlɛkpɛ ní isu ya su i, si bipɛ. 3Mlɔ kusululɔɔ kukídɔ ní oge no bidɔkpɛkpɛ ʋɛ ŋwisi siya sɛ kututu yo loo ni sika yɛ bidɔ mɛ loo awu gbã na kukpɛkpɛ mɛ ɛ. 4Boŋu i, mlɔ kupedi yo kudɔ ní mlɔ kimɛ mɛ, kupedi uliɔ gi kúʋikpa a, xe kulɛ ni Ɔfuɛfuɛ ɛ, gi ɛdɔ zii i, xe ɔʋíhwani isu mɛ ɛ, xe ɛɛplɛ litɔ kese e, gi binu bidɔ gi bizɛ kedzi ni Aya aŋu mɛ ɛ. 5Lɛ ese linu si kude uliɔ aʋa kana mɛ badzɛ dradraa ba gi bɛkɔ ba kudeonu didi yo etrɔ ní Aya aʋa ɛ, bɛga xe bɛbitɛ ɛ, gi bezeepe di i. Bɛ pleni isu ikpɛ ní ba ɔtutɔ ba benye ba ese. 6Ŋwisi Sara gi enu kutu u aki Abraham xe axwa yɛ si yɛkaɛ kinɛ ɛ. Mlenu yɛ bebidzɛ xegi mlɛbitɛ eboa la gi ɛpɛ ɛ, xegi mlése lifu i.
7Lɛ niteme kee mlɔ badzɛnye ba kyɛ ɛ, mlezè nì mlɔ bedze ba ní kuboesenu me, tɔ mlamɔ ba si ba benu mlɔ bapɔnɔpɔnɔ ba klɔ ba awla gi kigagla kíma a. Mlakpɛ kubùbù yo ní ba su, lɛ ese linu si mlɔ ni ba mlɛtrazɛ kaŋase alia gi kenu Aya yɛ lipomepɛpɛ nɛ bidɔkɔkɔɛ ʋɛ gi binu ligbã́ nɛ ɛ, tɔ kididɔ kikítsi kude ɛki mlɔ xegi mlɛxwa Aya a.
Ɔzia mɔmɔ nɔ gani bidɔ gbã kubitɛ mɛ ɛ
8Tɔ migù mɛ liboe le e, mlɔ petee mleze ní kusuyɔ mɛ ni mlɔ ahanuglɔ ba; mlakɔ litɔ lɛ mɛ aki mlɔ ahanuglɔ ba, lɛ mlalɔ ba ŋwisi benemi kinɛ ɛ, mlenu eboe ese atɔ mlabubɔ isu ya. 9Mlakídzini eboe zimizi atsa liʋɛ ɛki eboe zimizi i, loo kukpini ki kukpini, boŋu i, mlakɔ kukrira atsa liʋɛ, lɛ ese linu si liboe lɛ ya loso bɛxwa mlɔ atɔ mlaazɛ kukrira ŋwisi kaŋase kinɛ ɛ. 10Ŋwisi kiliɛ gi liboe le lipani si i,
“Ɔniliɛ klɔ gi apɛ́ si yiŋa ligba nɛ ɛ
xe egyo le edi si yimɔ epoe gbã ɛ,
lilɛ si odi yɛ kinemi ye aʋa tɔ ɔkipani eboe zimizi
tɔ ɔmɔni asia kusɛ.
11Lilɛ si okyi kede ɔkpɛ eboe zimizi tɔ ɔbitɛ eboe gbã;
lilɛ si ɔpɛ kusuyɔ tɔ ose kuni kɔ kude e.
12Lɛ ese linu si Ɔkaɛ yɛ aŋu na alɛ ní banama gi ba bede ʋa bɛgyɔ su
lɛ izeenu xegi bɛxwa yɛ ɛ,
Pɔ̀ Ɔkaɛ izɛɛyɔ kedu ní banama gi bizɛbitɛ eboe zimizi na su u.”
13Ɔnɔnɔ ɔ́trakpɛ mlɔ ebi xegi mleekeni idi si mlɛɛbitɛ eboe gbã a. 14Lɛ xegi mlɛmɔ ɔzia kɔkpɛ gi mlɛbitɛ eboe gbã fɛ ɛ, mlamɔ isami! “Mlakíse kidiliɛ gi bese e, lɛ lifu likíku mlo o.” 15Pɔ̀ mlakpɛ kubùbù yo ní Kristo su ŋwisi Ɔkaɛ kinɛ dɔni mlɔ ina nɛ mɛ. Mleze ní kublabla mɛ lipoe kakaa tɔ mlebú mlɔ kudeonudidi uliɔ gi kulɛ ní mlɔ awla ɛ, ese aki ɔnɔ kakaa gi aaʋi mlo e. Pɔ̀ mlabitɛ lɛ ní litɔplɛplɛkese ni kubùbù me e. 16Mlaki tɔ mlɔ ina nɛ mɛ idra, tɔ banama gi beekpini mlo kɔkpɛ mlɔ kizeze me gbã ɛ, ŋwisi banɔ gi bali ní Kristo me e, atɔ kuye kwiaku ba kɔkpɛ ba asia na gi beezizi mlɔ su i. 17Lɛ lipɛ sanɔ si wɔamɔ ɔzia kɔkpɛ wɔ eboe gbã na xe liaze Aya yɛ kupɛpɛ ɛ, sanɔ si wɔabitɛ eboe zimizi i. 18Lɛ ese linu si Kristo etse aki eboe zimizi na tule kpoo, ɔnɔ gi yɛ bede ʋa bɛgyɔ ɛki banama gi ba bede ʋa bágyɔ ɔ, tɔ yɛ aatu ɔtɔ ni blɔ tsini Aya klɔ. Beye ye ní kisugyaɛ mɛ, pɔ̀ Aya yɛ Ɔfuɛfuɛ nɔ ɛyɔni yɛ ɛ, 19lɛ gani Ɔfuɛfuɛ nɔ klɔ aʋa ɛ, azɛɛpani liboe gbã nɛ aki ifuɛfuɛ nɛ klɔ gi bɛkpɛ ní ligba lɛ ɛ. 20Lɛ inu banama gi bénu kutu aki Aya lipoe gblamadzaɛtɔ lɛ ya ʋa, ba ifuɛfuɛ nɛ. Lipoe lɛ gi Aya azeepe ba a, ni litɔplɛplɛkese ní ewe ala klɔ mɛ gi Noa azɛɛwa onitsahu lo e. Banɔ kiklakla kitɔ ɔgɔtiaʋa ba ko bɛmɔ kubúbú gani kuni yo me. 21Lɛ kuni uliɔ ya kunu kunikpɛkpɛɔ gyesi gi kɔ kwibu mlo abla fɛ ɛ. Aní simlu se kuploplo ni mlɔ kisugyaɛ su, pɔ̀ gani kukaka ki Aya dɔnɔ ní begyodi gbã ʋa mɛ ɛ. Bɛ bibu blo gani Yesu Kristo yɛ kuyɔyɔ mɛ ɛ, 22gi yɛ atrɛ ní lifunu ne e, xe ɔlɛ ní Aya yɛ kaŋawla mɛ ɛ, xe Aya yɛ baxwɛdzɛ ba, ni baʋaŋa ba ani lifunu ne bigagla ʋɛ bikpasi ní yɛ ese e.",https://www.bible.com/bible/1982/1PE.3.AVN
1 PETRO 4,"Mleze Ligba Ŋwisi banama gi Bɛzɛ Aya aʋa ɛɛŋa kinɛ ɛ
1Lɛ loso gi Kristo amɔ ɔzia nɔ ní yɛ kisugyaɛ mɛ ɛ, lilɛ si mlɔ fɛ mlakpɛ isu kigagla ni begyodi ʋa klɔ ke gi beze ní yɛ awla ɛ, lɛ ese linu si ɔniliɛ klɔ gi amɔ ɔzia nɔ ní yɛ kisugyaɛ mɛ ɛ, ɔ́kpɛ ɔha ni eboe zimizi tɔ ɔ. 2Lɛ klɔ ʋa loso e, yɛ ligbã nɛ dɔni abla kɔtsinɔ ɛ, líma ɛki kelea lia ya me kisugya mɛ kupɛ́pɛ zimizi i, boŋu ki Aya yɛ kupɛ́pɛ ɛ. 3Lɛ ese linu si mlezizi lipoe glegle eza nɔ gi mlɛzɛɛbitɛ eboe ala gi babubitɛ ba bɛkya si biazɛɛbitɛ ɛ. Beze ligbã́ ní ahasiboe, kinyani, kudaŋwɛŋwɛ ádzɛ ni enyime boe, ligbãŋaŋa ni kubusumu me. 4Litu ba kugyɔ si mláma likpɔ ni ba ní ba ligbã́ zimizi ne me tɔɔ, lɛ loso beekpini mlo o. 5Pɔ̀ biabu isu unu ki Aya, gi yɛ ɔlɛ ní kublabla mɛ si yixwa litsi ni banama gi balɛ ligbã́ a, nì banama gi betse e. 6Lɛ ya loso bɛsɔli Liboe Gbã nɛ ɛki banama gi betse abla kyɛ ɛ, atɔ biaxwa litsi ni ba ní kisugyaɛ onu u; bɛsɔli ki ba tɔ ní ba Ɔfuɛfuɛ nɔ mɛ ligbãzeze ne me e biaze ŋwisi kiliɛ gi Aya ɔlɛ ɛ kinɛ.
7Kidɔ kakaa kɛ ɔgùkɔ ɛna pɔ́. Lɛ loso, mladra mlɔ begyodi ʋa mɛ, tɔ mlaŋa isu aʋa atɔ mlaatani Aya kuxwa. 8Ni kidɔ kakaa mɛ ɛ, mlalɔ mlɔ ahanuglɔ ba ni ɔna gbã, lɛ ese linu si kulɔlɔɔ kuzeewe eboe zimizi glegle.
9Mladra mlɔ kupeo aki mlɔ ahanuglɔ ba faã kutɛ̀tɛ̀ kukíze ní lɛ mɛ ɛ. 10Ɔnɔ kakaa ɔwa bidɔkɔkɔɛ ʋɛ gi azɛ ɛ, su axwɛ tɔ ɔkɔ bɛ ɔpɔni banɔdzedze ba ní anukwarɛɛ mɛ gi ɛɛwa Aya yɛ lipomepɛpɛ nɛ su axwɛ ní lɛ edeke la onu u. 11Ɔniliɛ gi izɛpani liboe le e, ɔpani lɛ ŋwisi Aya yɛ liboe le ɔtutɔ ɛɛpani. Ɔniliɛ gi eesumu i, osumu ni kigaglaɛ liɛ gi Aya aki yɛ ɛ, atɔ ní liboe kakaa mɛ ɛ, biakɔ kukpɔ̀kpɔ̀ ki Aya gani Yesu Kristo me. Atɔ kusudraa ni kigaglaɛ kize yɛ kinɛ kɔtsinɔ kanɔmɛ anɔmɛ. Atɔ liba lɛ mɛ.
Ɔzia mɔmɔ Ŋwisi Kristoɔnɛ kinɛ
12Mɛ benemi dimɛnɔ ba, kufekedi yeʋiyeʋi uliɔ mɛ gi mlɛɛga ɛ, kukíze onugutsetse ɛki mlɔ ŋwisi bidɔ gi baʋímɔ edi i kɛ kiba mlɔ aʋa kinɛ. 13Boŋu i, mlamɔ isami si mlɛmɔ kapɛatɔ ní Kristo yɛ ɔzia mɔmɔ nɔ mɛ, tɔ isami iku mlo ɛsanɔ xegi bebu yɛ kuklekleo ɛbasɛ i. 14Bɛkrira mlɔ xegi bekpini mlo kɔkpɛ Kristo yɛ linyi ne loso o, lɛ ese linu si kuklekleo Ɔfuɛfuɛ nɔ gi onu Aya yɛ Ɔfuɛfuɛ nɔ ɛ, ɔtini ní mlɔ aʋa. 15Xegi mlɔmɛ ɔtɔ ɛɛmɔ ɔzia ɛ, likíze kɔkpɛ si onu ɔnɔye, loo oze, loo ɔnɔ gi ɛɛbitɛ eboe zimizi, loo ɛɛkpɛ onugu ní banɔ eboe me e. 16Pɔ̀ xegi wɔɛmɔ ɔzia kɔkpɛ gi wonu Kristoɔnɛ ɛ, likíku wɔ kuye e, boŋu i, do Aya ɖase si linyii nɛ klɔ lilɛ ní wɔ su.
17Lɛ ese linu si lipoe le lina si litsixwaxwa nɛ likpese ni Aya yɛ banima; lɛ xe likpese ni blɔ ɛ, kitɛ liaze ki banɔaklɔ gi bénu kutu aki Aya yɛ Liboe Gbã nɛ ɛ? 18Lɛ kiliɛ gi Liboe le lipani si i,
“Xegi lilɛ gagla si bebu banama gi ba bede ʋa bɛdra ɛ,
kitɛ, liaze ki banama gi bénu Aya yɛ banɛ nì banɔ zimizi ba ɛ?”
19Lɛ loso e, banama gi bɛmɔ ɔzia nɔ ní Aya yɛ kupɛpɛɔ onu i, lilɛ si bakɔ ba isu akpɛ ní ba ɔbitɛbitɛɛ anukwarɛɛ onetee yɛ awla tɔ batrɛ ní ba eboe gbã na aʋa a.",https://www.bible.com/bible/1982/1PE.4.AVN
1 PETRO 5,"Kugbagba ki Banɔtsitsi ba ni Sɔhɛ ba
1Mɛɛki banɔtsitsi ba ní mlɔ kusi litukpo ŋwisi ɔnɔtsitsi kinɛ ɛ, ɔnɔ gi aŋa katsalia aki Kristo yɛ ɔzia mɔmɔ ni ɔnɔ gi yɛ kyɛ aamɔ ɔŋakɔ ní kuklekleo liɔ gi bɛtrábu i basɛ mɛ. 2Mleze beʋesigbanɔ aki Aya yɛ iʋesi lɛ gi ilɛ ní mlɔ kaʋadi ya ese e. Mleze baʋadi ani gi bɛtrɔ ɛki mlɔ ɔ, pɔ́ gi mlɛdimɛ ŋwisi kiliɛ ɛ, gi Aya apɛ si mlabitɛ ɛ, ani ki kibɔpɛpɛ ni kimbi kyikyi loso, boŋu ni kupɛpɛ si mleesumu u. 3Mlakíkeni edi si mlɛɛŋa kamla ní banama gi bɛkɔ ɛkpɛ ní mlɔ awla ɛ aʋa, pɔ̀ mleze liŋwitsɛ aki iʋesi le e. 4Atɔ xe bagagbanɔ ba ɔkaɛ aba ɛ, mlazɛ kusudraa likusikuto le gi litrálila lɛ kuklekleo liwewe e.
5Niteme kee mlɔ sɔhɛ ba ɛ, mlepleni isu aki banama gi betsi sani mlɔ ɛ. Mlɔ petee mlakpɛ kusububɔ ŋwisi ewu kinɛ ɛtsinɔ mlɔ ahanuglɔ ba su; lɛ ese linu si liboe le lipani si,
“Aya izɛyɔ kedu ní basudɔ ba su,
pɔ́ izɛpɛ lipo me ɛki banama gi bɛbubɔ isu i.”
6Lɛ loso mlabubɔ isu akpɛ ní Aya yɛ ɔwla gagla lɔ ese, atɔ aamuni mlo ní yɛ lipoe gbã nɛ aʋa. 7Mlakɔ mlɔ baxixa ʋa petee gi bɛkpɛ mlɔ begyodi ʋa kunugu yo e, atrɔ ní yɛ aʋa, lɛ ese linu si akɔ litɔ lɛ mɛ aki mlɔ.
8Mlevu isu ya, tɔ mleze ni aŋu! Mlɔ ahwafiɔnɛɛ, ozimizi ye, ɛwa mlɔ ŋwisi gyata kinɛ, gi ɛpɛ ɔnutɔ si yivu ita a. 9Mlalɛɛ gaglaa ní mlɔ kuziŋaa aʋa, tɔ mletsi kudeonu aki yɛ, lɛ ese linu si mlete si mlɔ benemi baʋaziŋa ba ní kelea mɛ ɛ, bɛɛga kini tilee liɛ ke me.
10Pɔ xe mlɛmɔ kini ye taʋɛ ɛ, Aya gi yɛ linɛ linu lipomepɛpɛ nɛ petee e, xe yɛ axwa mlɔ amani yɛ kusudraa gi kuʋídu ní Kristo me e, yɛ ɔtutɔ aadzi ni mlo kudu, lɛ aaki si mlaze gagla, lɛ mlaali, lɛ mlatrahwa a. 11Yɛ kinɛ kinu kigaglaɛ kɔtsinɔ kanɔmɛ anɔmɛ. Atɔ liba lɛ mɛ.
Kunɔpanɔ gɔgɔɔ
12Sila gi makɔ ŋwisi onemi anukwarɛ onete e, yɛ apɔni mɛ xe maŋwlimi keplekpa kpekpemia lia ya. Mapɛ si mikpɛ mlɔ sise lɛ mɛɛŋa katsalia si, lɛ ya linu Aya yɛ lipomepɛpɛ nɛ ɔtutɔ lɔ. Mlalɛɛ ní lɛ aʋa gaglaa. 13Ɔsɔli ha lɔ gi ɔlɛ ní Babilonia a, gi ɔlɛ ŋwisi onemidzɛ ki mlɔ ɛ, gi Aya akya apɔni mlɔ ɔ, fɛ ɛpani mlɔ, niteme kee mɛ obi ye Marko fɛ apani mlɔ. 14Mlakpɛ mlɔ ahanuglɔ ba wolaa ni kulɔlɔ ní Kristo me. Atɔ kusuyɔ kuze ni mlo banama petee gi mlalɛ ní Kristo me e.",https://www.bible.com/bible/1982/1PE.5.AVN
2 PETRO 1,"1Keplekpaa lia ya kɛdɔ ní Simon Petro gi onu Yesu Kristo yɛ ɔnɔsumu ni ɔnɔ kpɛkpɛ kɔ. Ɛki banama gi gani blɔ Aya a ni ɔnɔbu ye Yesu Kristo ba kude gyɔgyɔ aʋa a, bɛzɛ kuziŋaa gi kwizɛ kedzi ŋwisi blɔ kuni yɔ kinɛ ɛ.
2Atɔ lipomepɛpɛ ni kusuyɔ kuze ni mlɔ ní kisrɛsrɛ mɛ gani Aya ni blɔ Ɔkaɛ Yesu ba kutete me e.
Mlaka ní mlɔ Kuxwaxwaa aʋa.
3Aya yɛ kigaglaɛ kiki blɔ kidɔ kakaa gi kwizia ɛki ligbã ni kutununu ki Aya gani blɔ eboa la gi kwite ní yɛ su i mɛ ɛ, yɛ ɔniliɛ gi yɛ axwa blɔ gani yɛ ɔtutɔ yɛ kusudra ni yɛ kupɛ́pɛ mɛ ɛ. 4Gani la ya mɛ ɛ, aki blɔ yɛ kakaplɛ zikedzia, tɔ gani bɛ mɛ ɛ, kwiakɔ litɔ ní yɛ kizezee me atɔ kwiamɔ ɔwla dɔni kelea lia mɛ ligbã́zeze nyani nyani lɛ gi blɔ bapɛ́pɛ zimizi ba bizɛɛmanɔ ɛ, mɛ.
5Kɔkpɛ liboe lɛ ya loso e, mlekeni edi ní kude kakaa onu tɔ mlakɔ kizeze me gbã akɔ apɔni mlɔ kuziŋaa; lɛ mlakɔ kuboete apɔni mlɔ kizeze me gbã ɛ. 6Mlakɔ isu aʋa kuŋaŋaa apɔni mlɔ kuboeteo, tɔ mlakɔ ikùkpɛkpɛ apɔni isu aʋa kuŋaŋaa, kɔpɔni lɛ ya ɛ, mlakɔ kutununu ki Aya ɔpɔni ikù nɛ kukpɛkpɛɔ 7Mlakɔ kunɔlɔ aki mlɔ benemi ba, tɔ mlakɔ kunɔlɔ apɔni kunemiwawa. 8Lɛ ese linu si xegi kizeze me gbã kɛ ya kilɛ ní mlɔ awla ní kisrɛsrɛ mɛ ɛ, biaki si mlaze banɔ gi mlɔ eboe aawa lixwɛ ɛ, lɛ mlɔ kuboeteo ní blɔ Ɔkaɛ Yesu Kristo su i, kwiaki si mlaabu libi sanɔ ɔ. 9Pɔ̀ ɔniliɛ awla gi bidɔ bɛ ya bíma ɛ, onu ɔnɔ gi yɛ ketu ya ko izɛɛmɔ lɛ onu kaŋupo, lɛ ese linu si edze si beplo yɛ eboe zimizi koko la ɛzanɔ ní yɛ su.
10Lɛ loso e, mɛ benemi ba, mlekeni edi gaglaa tɔ mlatrɔ likla ni lɛ aʋa si mlɔ kuxwaxwaa ni mlɔ kukyakya ɛ; bilɛ ní bɛ ozeklɔ. Lɛ xegi mlɛbitɛ lɛ nite e, mlatrágleʋe liwewe. 11Lɛ biakpɛ mlɔ wolaa xegi mleti iku u, ní blɔ Ɔkaɛ ni ɔnɔbu ye Yesu Kristo yɛ kaʋaŋaa gi katráblo liwewe e me.
Kuboedoplɛ ní Aya yɛ Liboe le su
12Lɛ loso e, maaplɛ aŋu ní eboa la ya aʋa ki mlɔ lipoe kakaa, agi mlete la kooko kyɛ ɛ, xe mlakpasi ní la anukwarɛɛ liɛ ɛ, gi ɔlɛ ní mlɔ awla abla mɛ ɛ. 13Megyo le edi si lipɛ si mizɛɛplɛ aŋu ní eboa la ya aʋa aki mlɔ gi malɛ ligbã nɛ ɛ. 14Lɛ ese linu si mete si mátrakyi kede, kiliɛ gi blɔ Ɔkaɛ Yesu Kristo adra lɛ mɛ aki mɛ ɛ. 15Maadi le aʋa si mlɛplɛ aŋu ní eboa la ya aʋa lipoe kakaa xegi mekyi kedea ɛ.
16Aní kudzídzi gi kwipɔ mɛ ɛ kwiga xe kwiki si mlete Yesu Kristo yɛ kigaglaɛ ni yɛ kubabaa a. Pɔ̀ ɛ, blɔ kwimɔ yɛ kukemekemeo ni blɔ bimbi ʋe. 17Lɛ ese linu si azɛ kubùbù ni kuklekle dɔni Ɔka Aya klɔ, gi ole lo eyi dɔni Okusi ʋidi ye yɛ kuklekleo me ɛba yɛ klɔ gi ɛɛpani si i, “Ɔniliɛ ya onu Mobi ye gi malɔ ɛ, yɛ eku mɛ aŋu u.” 18Blɔ ɔtutɔ kwinu ole lo gi ɛdɔ lifunu ne e, gi kwize pɔni yɛ ni lito dradra lɛ aʋa ɛ.
19Lɛ loso e, kwika ní kuboedoplɛ uliɔ gi kulɛ ní blɔ awla aʋa ɛ sanɔ. Lɛ mlaabitɛ lɛ mumɔ xegi mlevu aŋu ní lɛ su u. Lɛ ese linu si ba eboe la alɛ ŋwisi kani gi ekle ní litumu ne me e zɛkɔna ni lipoe lɛ gi kelea kiati i, xe livlɛ lɛ ɔdzidziobi ye aakle ní mlɔ ina nɛ mɛ ɛ. 20Lɛ sanɔ ɛ, lilɛ si mlenu lɛ ese si kuboedoplɛ ɔtɔtɔ kúma ní Aya yɛ liboe le me gi kwiba ɛ, gani beboedoplɛ ba ɔtutɔ ba kuboesenu nu me e. 21Lɛ ese linu si kuboedoplɛ tɔtɔ kúdɔ ní ɔnɔ gbagbe yɛ kupɛ́pɛ mɛ, boŋu i, Ɔfuɛfuɛ Dradra lɔ ɛhwani banima xe bɛpani eboa la gi ɛdɔ ní Aya klɔ ɔ.",https://www.bible.com/bible/1982/2PE.1.AVN
2 PETRO 2,"Kugbagba ní Asia na badɔbasɛ ba su
1Pɔ̀ asia na beboedoplɛ ba kyɛ beze ní banima kusi ŋwisi kiliɛ gi asia na badɔbasɛ ba bɛtráze ní mlɔ kusi kinɛ ɛ. Bɛtrábasɛ bidɔ gi binu asia ní Aya su ní kikpokpo me gi biamani kulɛlɛ ɛ, gi kwiazizi bidɔ ní mlɔ kusi i, lɛ bianada Ɔkaɛ gi yɛ edzi aba a, xe ebú ba ɛ, gani lɛ ya mɛ ɛ, biamani kuzizizizi ni ba isu ya aʋa kyikya. 2Banɔ glegle biazeni ba eyekuboe la kude lɛ kɔkpɛ ba kiboebitɛɛ loso e, banima biakpɛ anukwarɛɛ kudeo kakpaa. 3Kɔkpɛ ba kuŋazi yo loso e, asia na badɔbasɛ ba ya, gani ba kudzidziɔ mɛ ɛ, biamɔ libi dɔni mlɔ iwla mɛ. Pɔ̀ ba lipɔbubu le lifini ní ba su, lɛ ɔniliɛ gi atrázizi ba ɛ, ɔlɛ ni aŋu.
4Aya ɔ́kɔ yɛ baxwɛdzɛa ba gi bɛta kese e, ba eboe zimizi na ɛkyɛ ba a, pɔ̀ aŋwia ba akpɛ ní kifumoni ye me e, niklɔ gi bɛbla ba ní litumu ne me e, kɔna ni liwe lɛ gi biaxwa litsi ni ba ɛ. 5Aya ódi kele kokoa asigaga a, pɔ̀ aki si kuni yo kwiyi xe kwikyrɔ banɔ zimizi ba a; pɔ̀ ebu Noa ɔnɔ gi yɛ asɔli kude gyɔgyɔɔ kɔpɔni banɔ tiegloele atɔ. 6Aya ebu Sodom ni Gomora ima nɛ lipɔ lɛ akani lɛ ni kifu yɛ gi kusuʋɔtɔ ko kwigɔ ɔ, gi linu liŋwitsɛ ki kidiliɛ gi kitrába banama gi baʋíse Aya aʋa ɛ. 7Aya ebu Lot, ɔnɔ gi yɛ bede ʋa bɛgyɔ ɔ, gi eze ní ɔna tata mɛ kɔkpɛ anyaniboa la gi banɔ zimizi i, ba klɔ kusi gi ɔlɛ ɛ, gi baʋíbitɛ ní ɔsã ɔtɔtɔ aʋa, bɛzɛɛbitɛ ɛ. 8Lot eze onyime gi yɛ bede ʋa bɛgyɔ ɔ, xe eze ní ba kusi i, lɛ liwe kakaa ɛ, yɛ esobo la eezenu kuyeʋiyeʋi glegle gi azaamɔ ɔ, xe azeenu ba eboe la ni ba ɔsã nɔ aʋa kumɔbitɛmɔbitɛ ɛ. 9Lɛ xegi nite lilɛ ɛ, kɔlɔ Aya ete kiliɛ gi aabu banɔ gbã ba ní ba baxixa ʋa mɛ ɛ, lɛ ete kiliɛ gi aavu banɔ zimizi ba zɛkɔna ni litsixwawe le e, gi balɛ ní kutuhehe ese kyɛ ɛ. 10Liboe lɛ ya lilɛ ní lɛ mɛ ɛki banama gi balɛ ni batutɔ ba kisugyaɛ mɛ bapɛ́pɛ ʋa kude e, xe bébu Aya yɛ gigagla ɛ.
Asia na badɔbasɛ ba ya ɛ, ɔna ɔlɛ ní ba lipo gi bizefeke isu kyɛ ɛ, lɛ bése lifu si biasɛ asia gi biazizi banama gi balɛ ní lifunu ne su u. 11Aya yɛ baxwɛdzɛ ba gi kigagla kilɛ ní ba su u, xe ozekɔ ɔlɛ ní ba awla kyɛ ɛ, baʋítsã banɔ ba ya elu onu ni kukpini ní Ɔkaɛ yɛ aŋu mɛ ɛ. 12Pɔ̀ banɔ ba ya ʋa ɛ, bizɛɛpani ebusioboe ní eboa la ese gi bénu me e. Asia na badɔbasɛ ba ya bizɛbitɛ eboe la ko ŋwisi liŋwafu mɛ baga gi baʋíbù eboe la su u, xe bizɛɛbitɛ la a, gi bɛpɔ ɔ, xe bɛtrávu iiki kuyeye kinɛ ɛ. Lɛ ŋwisi liŋwafu mɛ baga kinɛ ɛ, ba kyɛ bɛtrákyrɔ.
13Bɛtrátsa liʋɛ ɛki ba ní ekyibi ala la gi bɛki ɛba banima aʋa ɛ loso. Ba isami nɛ inu si beze ní ɔha kusi tɔ bazɛŋa kuŋazi yo, tɔ bazɛɛhali kuda aŋwɛ, ani tɔ bazɛkpɛ ozi lo kemize gbagbã. Benu kuye ni kakpakpɛkpɛ ní mlɔ kusi, xegi mlɛki si bɛɛŋa bidɔ ni mlɔ ɛ, kɔkpɛ gi lipoe kakaa ɛ, bɛɛmɔ isami ni ba kunɔmeno kɔ edeke la ɛ! 14Kihasiwawaɛ kiŋa ba aʋa niteme si bátramɔni eboe zimizi na kubitɛ ɛ. Bizɛɛkpɛ banama gi baʋívu isu ya ní enyimeboe la mɛ ɛ, ní kuxixa mɛ. Benu banɔ gi bɛganɔ ní kuŋazi me e, lɛ balɛ ní Aya yɛ ifixoxo le ese e! 15Bɛyurɔ kude gyɔgyɔɔ lɛ bekuni Baalam gi onu Beo yebinyime kude e, gi yɛ adimɛ ni kibɔɛ liɛ klɔ gi aamɔ gani eboe zimizi na mɛ ɛ. 16Tedzi ye gi onu ɔga gi óʋigu kunugu i, yɛ atɛni oboedoplɛɛ ni ɔnɔ gbagbe yɛ ole lo, xe edzini yɛ ewleboe la amɔni i.
17Benyime ba ya ba balɛ ko ŋwisi enitɔ gi kuni kúma ní la mɛ ɛ, ŋwisi aplɛ gi liwɔ ʋidi ne lifu i. Aya abla ozekɔ aki ba ní litumu tritri le me. 18Bizɛɛpani asudɔboe ni eboe gi aʋíbu libi i, lɛ bizɛkɔ ɔnɔ gbagbe yɛ kisugyaɛ mɛ kusuŋwasi zimizio ɛpɔnɔ tɔ bɛɛkɔ ɛpunu banama gi able ko beedo ní banama gi balɛ ligba zimizi ne kusi i. 19Bizɛɛka ɔwlamɔmɔ ɛplɛ ki ba ní lipoe lɛ gi ba tutɔ pɔ̀ benu banɔdzidzi ki ligbãzeze zimizi i, gi liazizi ba ɛ. Lɛ ese linu si ɔnɔ onu ɔnɔdzidzi ki kidɔ kakaa gi kiŋa yɛ aʋa ɛ. 20Lɛ xe banima bese ní kelea eboe zimizi na onu gani blɔ Ɔkaɛ ni ɔnɔbu ye Yesu Kristo kutete me e, xe bedzini ba kunya ɛkpɛ ní eboe zimizi na mɛ dzɛ ɛ, xe ɛɛŋa ba aʋa ɛ, banɔ ba klɔ ba ba kizezee me kizɛnyani sani kiliɛ gi kiize tsã ɛ, xe ableke bedzi baʋaziŋa ɛ. 21Liapɛ ki ba sanɔ xegi béte kude gyɔgyɔɔ sani si betè ko o, pɔ̀ tɔ bekyi kede akpɛ kutrɔtrɔ dradra liɔ klɔ gi bɛki ba ɛ. 22Kidiliɛ gi kɛ kiba ba aʋa ɛ, kibasɛ si abee ʋa gi bizebu si “Kadroʋia kize edzini zemini ka sihlàhlà sɛ,” ni “ɔha gi bewlo no e, izedzi zewlo lɔ livɔ lɛ ɛ,” bali ní lɛ mɛ.",https://www.bible.com/bible/1982/2PE.2.AVN
2 PETRO 3,"Kakaplɛ ní blɔ Ɔkaɛ yɛ kubabaa su
1Mɛ baʋia dimɛnɔ ba, keplekpa ʋlaa gi mɛɛŋwlimi kimlɔ ɛ, ka ka lia ya abla. Maŋwlimi kuplekpa tuʋa liɔ ya si mihwani mlɔ begyodi ʋa tɔ ba mɛ badra ni eboa la ya su u. 2Mapɛ si mlaplɛ aŋu ní eboa la gi beboedoplɛ dradra ba bɛpani plɛ koko aʋa a, ni ɔsãa nɔ gi blɔ Ɔkaɛ ni Ɔnɔbu ye akɔ ɔ, gi banɔkpɛkpɛ ba bɛki mlɔ ɛ aʋa.
3Ní ɔtɔpu kɔ ɛ, lilɛ si mlaplɛ aŋu si, ní ewe gɔgɔ la mɛ ɛ, banama gi bizɛmwɛ banima ɛ, biaba. Banama gi biazɛkpɛ anukwarɛɛ kakpaa, lɛ biazeni ba tutɔ ba bapɛ́pɛ zimizi ba kude e. 4Biaʋi si, “Aka aplɛ si yɛ aaba, nifɔ yɛ kakaplɛ alia ya kalɛ ɛ? Dɔni lipoe lɛ ke gi blɔ baka ba betse e, kɔkpɛni abla ɛ, kidɔ kakaa kiitrɛ ní kɛ aʋa ŋwisi kiliɛ gi lize dɔni kelea likpese le kinɛ ɛ.” 5Pɔ̀ ɔŋwadzuu bedze si gani Aya yɛ liboe le onu lifunu ne lize e, xe akɔ kuni yo abitɛ kesea a, xe aki si kesea kedo edɔ ni kuni yo me e. 6Lɛ kuni yiyio ke akɔ akyrɔ kesea lipoe lɛ klɔ mɛ. 7Lɛ gani Aya yɛ liboe le me ke lifunu ne ni kesea lia gi kalɛ abla ɛ, bɛbla bɛ ɛki kifu yɛ, gi bɛbla bɛ ɛki litsixwaxwa ni kukyrɔkyrɔ ki banama gi bése Aya ɛ.
8Pɔ̀ mlakídze liboe tile lɛ ya a, mɛ baʋia ba! Ni Ɔkaɛ klɔ ɛ, liwe tile lilɛ ŋwisi agɔ akpe tole kinɛ ɛ, lɛ agɔ akpe tole alɛ ŋwisi liwe tile kinɛ ɛ. 9Aní si Ɔkaɛ ɔ́ʋikɔsi ní yɛ kakaplɛa su u, ŋwisi kiliɛ gi banɔatɔ beegyo le edi kinɛ ɛ. Boŋu i, akɔ litɔ plɛplɛ kese aki mlɔ lɛ ese linu si ɔ́pɛ si ɔnɔnɔ ɔkyurɔ, pɔ̀ apɛ́ si ɔnɔ kakaa okyi ní yɛ eboe zimizi na mɛ ɛ.
10Pɔ̀ Ɔkaɛ yɛ Liwe le litrába ní lipoe lɛ mɛ gi mlatráze ní aŋu plɛplɛ mɛ ɛ. Ní liwe lɛ klɔ aʋa ɛ, lifunu ne lialila ni ozi gagla, lɛ liwɔ lɛ mɛ bidɔbitɛbitɛ ʋɛ petee biazizi lɛ biakani, lɛ kesea ni kidɔ kakaa ní ka aʋa ɛ, biakani. Lɛ banima biamɔ kidɔ kakaa kiliɛ gi kilɛ ɛ.
11Agi kidɔ kakaa kitrázizi gani kudeo liɔ ya aʋa ɛ, banɔ wolilu lilɛ si mlezee? Lilɛ si mleze ligbã́ gi lidra tɔ mlakɔ isu aki Aya a, 12gi mleepe Aya yɛ Liwe le e, tɔ mlekeni edi tɔ liba kpekpee. Liwe lɛ klɔ litramani bidɔ zizizizi gi lifunu ne liakani i, xe liwɔ lɛ mɛ kudɔkpaa kwiawlɔ ní kifu yɛ kɛ kuhuhu yo loso o. 13Pɔ̀ ní yɛ kakaplɛa onu i, kwidi kudeonu iiki lifunu vuvu ni kese vuvu, niklɔ gi aaze kepe ki kude gyɔgyɔ ɛ.
14Lɛ loso mɛ baʋia ba, agi mleedi kudeonu iiki lɛ ya ɛ, mlekeni edi tɔ mladra, tɔ kunutsatsaa tɔtɔ kukíze ní mlɔ su u, ní Aya aŋu mɛ tɔ mleze ní kusuyɔ mɛ ni yɛ. 15Mlaplɛ aŋu si blɔ Ɔkaɛ yɛ litɔplɛplɛkese kese e, kunu kudeonu gi aki mlɔ tɔ mlamɔ kubúbú ŋwisi kiliɛ gi blɔ onemi dimɛnɔɛ Paulo aŋwlimi aki mlɔ ɛ, gani kuboete uliɔ gi Aya aki yɛ mɛ ɛ. 16Lɛ ya su apani ní yɛ kuplekpaa petee gi aŋwlimi aki mlɔ mɛ ɛ. Eboe atɔ alɛ ní yɛ kuplekpaa mɛ gi la ese kununu yo kuli gagla, lɛ banama gi béte e, ni banama gi ba begyodi ʋa bamá ní ɔkɔ tole e, ba eboa la klɔ ʋa ese kububu i, binu asia, ŋwisi kiliɛ gi bizɛbitɛ nì Aya yɛ liboe gɔgɔ lɛ kyɛ ɛ. Gani lɛ ya mɛ ɛ, bizɛmani kuzizizizi ni ba isu ya aʋa a.
17Lɛ loso mɛ baʋia ba, agi mlete lɛ ya kooko e, mleze ni aŋu, tɔ banama gi bizɛɛta isã nɛ ese e, bakígbani mlɔ akpɛ ní kesetata mɛ tɔ mlakílila mlɔ ozekɔ lɔ gi mlalɛ ɛ. 18Boŋu i, mlatrɛ lɛ aʋa tɔ mletsi ní lipomepɛpɛ ni kuboete ní blɔ Ɔkaɛ ani blɔ Ɔnɔbu ye Yesu Kristo me. Kusudraa kuze yɛ kunɛ dɔni abla kɔtsinɔ kanɔmɛ anɔmɛ! Atɔ liba lɛ mɛ.",https://www.bible.com/bible/1982/2PE.3.AVN
1 YOH 1,"Yesu Kristo onu Liboe lɛ gi lizɛɛki Ligbã
1Kwipani kimlɔ ní Liboe lɛ gi lizɛɛki ligbã a, gi lize dɔni okpese klɔ ke su u. Kwinu le, lɛ kwimɔ lɛ ni blɔ bimbi ʋe e, kwimɔ lɛ, lɛ kwigbɔni lɛ ni blɔ awla la a. 2Gi ligbã nɛ liŋwi i, kwimɔ lɛ, lɛ́ kwipani si mlɔ ní ligbãmoblo le su gi lize ní Kaka Aya klɔ ɛ, xe ebu le abasɛ blɔ ɛ. 3Kidiliɛ gi kwimɔ xe kwinu i, kɛ kwiipani si mlɔ fɛ, tɔ mlakpɛ likpɔ ni blɔ ní likpɔkpɛkpɛ lɛ gi lilɛ ní blɔ nì Kakaa Aya ani Yebi ye Yesu Kristo iwla mɛ ɛ. 4Lɛ kwiiŋwlimi eboa la ya tɔ blɔ isami nɛ iflɔ ɔ.
Kugaga ní Kuklekleo onu
5Abla ɛ, ole ɔlɔ klɔ gi kwinu dɔni Yebi ye klɔ ɔ, xe kwiipani i si mlɔ onu si, Aya onu kuklekle, lɛ litumu itɔtɔ lima ní yɛ mɛ ɛ. 6Xegi kwipani si likpɔkpɛkpɛ lilɛ blɔ ni yɛ kusi i, pɔ̀ xe lipoe lɛ klɔ mɛ ke e, kukpasi ní litumu me, kwiisɛ asia lɛ anukwarɛɛ ɔ́ma ni blɔ mɛ. 7Pɔ̀ xe kwiga ní kuklekle me ŋwisi kiliɛ gi Yɛ ɔlɛ ní kuklekle me kinɛ ɛ, kɔlɔ kulɛ ní likpɔkpɛkpɛ mɛ ni blɔ ahanuglɔ ba lɛ Yebi ye Yesu ika lɛ iaplo eboe zimizi kakaa ní blɔ su u.
8Xe kwipani si kesetata atɔtɔ káma ní blɔ su i, kwimeni isu lɛ anukwarɛɛ ɔ́ma ní blɔ mɛ ɛ. 9Pɔ̀ xe kwidra blɔ ina nɛ mɛ ɛki Aya ɛ, onu anukwarɛ onete, aalɛ ní yɛ kakaplɛa aʋa, aabitɛ liboe gbã, aakɔ blɔ eboe zimizi na kyɛ blɔ, lɛ aaplo eboe zimizi kakaa gi kwibitɛ ní blɔ su u. 10Xe kwisi si eboe zimizi áma blɔ su i, kwibitɛ si Aya odzi ɔsia nɛ, lɛ yɛ liboe le líma ní blɔ ligbã́ nɛ mɛ ɛ.",https://www.bible.com/bible/1982/1JN.1.AVN
1 YOH 2,"Kristo izɛzi eboe ní blɔ onu
1Mɛɛŋwlimi eboa la ya ɛki mlɔ mɛ bebi ba, tɔ mlakíbitɛ eboe zimizi i, pɔ̀ xe ɔnutɔ abitɛ liboe zimizi i, ɔnɔ ɔlɛ ní blɔ awla gi izɛɛpani ní blɔ onu ki blɔ Ɔka Aya a, gi onu Yesu Kristo e, ɔnɔ gi kesetata káma yɛ su i. 2Lɛ Kristo ɔtutɔ akɔ̀ isu akɔ lɛ gani yɛ aʋa ɛ, Aya akɔ blɔ eboe zimizi kakaa akyɛ ɛ, lɛ aní blɔ tètè pɔ̀ kelea petee ka eboe zimizi na fɛ.
3Xe kwibitɛ ní Aya yɛ ɔsã nɔ aʋa ɛ, kɔ kwika lɛ aʋa si kwite ye e. 4Banama gi bizɛɛpani si bete ye e, pɔ̀ xe baʋíbitɛ ní yɛ ɔsã nɔ aʋa ɛ, benu basia nɛ lɛ anukwarɛ ɔtɔtɔ ɔ́ma ní bamɛ ɛ. 5Pɔ̀ xe kwibitɛ yɛ eboe la aʋa ɛ, kɔ blɔ kunu banama mɛ gi Aya kulɔlɔ kwiflɔ tututu i. Lɛ mɛ kwiaka ní lɛ aʋa si kulɛ ní likpɔkpɛkpɛ mɛ ni Aya. 6Banama gi bizɛɛpani si balɛ ní likpɔkpɛkpɛ mɛ ni Aya ɛ, lilɛ si beze ligbã́ ŋwisi kiliɛ gi Yesu Kristo eze kinɛ ɛ.
Mleze Ligbã́ ni Kuklekle me
7Mɛ benemi lɔlɔ nɛ ba, aní ɔsã vuvu mɛɛŋwlimi iiki mlɔ, pɔ̀ ɔsã koko onu u, gi bɛki mlɔ ɛdɔni okpese kɔ ɔ. Ɔsã koko lo onu liboe lɛ gi mlenu koko o. 8Pɔ̀ fɛ mɛɛŋwlimi ɔsã vuvu iiki mlɔ, gi lɔ mɛ anukwarɛɛ ɛɛŋwi ní Kristo me anì mlɔ mɛ ɛ, lɛ ese linu si litumu ne liiza, lɛ kuklekleo ɔtutɔ lɔ kwikle koko o.
9Banama gi bɛɛpani si balɛ ní kuklekleo me e, pɔ̀ bevu ba benemi ba ɛkpɛ lipo me e, balɛ litumu ne me kɔkpɛ ni abla. 10Banama gi bɛdimɛ ni ba benemi ba ɛ, bá balɛ ní kuklekleo me, lɛ kididɔ kíma ní ba mɛ gi kiaki si biabitɛ eboe zimizi i. 11Pɔ̀ banama gi bevu ba benemi ba ɛkpɛ ni lipo me e, balɛ ní litumu ne me, bɛɛga lɛ mɛ lɛ béte niklɔ gi bɛɛtrɛ ɛ, lɛ ese linu si litumu ne lini ba bimbi ʋe.
12Mɛ bebi ba, mɛɛŋwlimi iiki mlɔ, lɛ ese linu si Aya akɔ mlɔ eboe zimizi na akyɛ mlɔ kɔkpɛ Kristo loso o. 13Baka ba, mɛɛŋwlimi iiki mlɔ, lɛ ese linu si mlete ye gi ɔlɛ dɔni okpese klɔ ɛ. Ogbógboha lɔ, mɛɛŋwlimi iiki mlɔ, lɛ ese linu si mlɛŋa Ozimizi ye aʋa.
14Mɛ bebi ba, mɛɛŋwlimi iiki mlɔ, lɛ ese linu si mlete blɔ Ɔka Aya. Baka ba, mɛɛŋwlimi ki mlɔ, lɛ ese linu si mlete ɔniliɛ klɔ gi ɔlɛ dɔni okpese klɔ ɛ. Ogbógboha lɔ, mɛɛŋwlimi iiki mlɔ, lɛ ese linu si mlalɛ gagla, lɛ Aya yɛ Liboe le likpasi ní mlɔ mɛ, lɛ mlɛŋa ozimizi ye aʋa a.
Mlakídimɛ ni Kelea mɛ
15Mlakídimɛ ni kelea mɛ loo kidɔ kakaa gi kilɛ ní kelea mɛ ɛ. Xe mlɛdimɛ ni kelea mɛ ɛ, kɔlɔ mládimɛ ni blɔ Ɔka Aya. 16Kidɔ kakaa ní kelea mɛ ŋwisi kulekuku nyani nyani, kidiliɛ gi banima bɛmɔ xe bɛɛpɛ ɛ, ani kidɔ kakaa ní kelea mɛ gi kɛ aʋa banima bizɛɛdɔ̀ isu ya ɛ, la litɔtɔ lídɔ Aya kɔ ɔ; la petee ɛdɔ ní kelea mɛ. 17Kelea mɛ ni ka kidɔ kakaa gi banima bizɛpɛ ɛ, biiza; pɔ̀ banama gi bizɛbitɛ ní Aya yɛ kupɛ́pɛɔ aʋa ɛ, biaze tsini kanɔmɛ anɔmɛ.
Kugbagba Ni Kristo Yɛ Ahwafianɛ ma Su
18Mɛ bebi ba, kelea ligù nɛ lina pɔ́! Bɛ si mlɔ si Kristo yɛ ahwafiɔnɛɛ aaba, lɛ abla ɛ, Kristo yɛ ahwafianɛ glegle bɛba kooko, lɛ loso kwite si kelea ligù nɛ lina pɔ́. 19Banɔ ba ya ɛ, béze ní blɔ likpɔkpɛkpɛ lɛ mɛ, lɛ loso bɛyurɔ blɔ, atɛɛsi balɛ ní blɔ likpɔkpɛkpɛ lɛ mɛ ɛ, nya beze ni blo, pɔ̀ bɛsɛ tɔ libasɛ si ba mɛ ɔtɔtɔ ɔ́nyanu blɔ ɔnɛ ɛ.
20Pɔ mlɛzɛ Ɔfuɛfuɛ Dradra lɔ gi Kristo aki mlɔ ɛ, lɛ mlɔ petee mlete anukwarɛɛ ɛ. 21Mɛɛŋwlimi iiki mlɔ, aní sì mléte anukwarɛɛ, boŋu i, mlete ye, lɛ mlete fɛ si asia atɔtɔ aʋídɔ ní anukwarɛɛ mɛ ɛ.
22Kɔ nyaŋwɛ onu ɔsia nɛ ɛ? Yɛ onu ɔniliɛ gi ɛɛpani si aní Yesu onu Kristo ye e. Ɔniliɛ klɔ elu i yɛ onu Kristo yɛ ahwafiɔnɛɛ. Yɛ anada Blɔ Ɔkaɛ Aya ni Yebi ye. 23Lɛ banama gi bɛnada Obi ye e, ba ké bɛnada blɔ Ɔka Aya, banama gi bɛzi Obi ye e, ba ké bɛzi blɔ Ɔka Aya fɛ.
24Mledi lɛ aʋa, tɔ mlabla liboe lɛ gi mlenu idɔni okpese klɔ ní mlɔ ina nɛ mɛ ɛ. Xe mlɛbla liboe lɛ klɔ ɛ, kɔlɔ mlaze ní likpɔkpɛkpɛ mɛ ni Obi ye ani blɔ Ɔka Aya. 25Lɛ lɛ ya Kristo ɔtutɔ aka aplɛ si, yɛ aki blɔ ligbã moblo le e.
26Mɛɛŋwlimi la ya ɛki mlɔ ní banama gi bɛɛpɛ si beemeni mlo su u. 27Pɔ̀ mlɔ kɔ ɛ, Kristo enye yɛ Ɔfuɛfuɛ nɔ abali ní mlɔ aʋa kooko. Kɔkpɛ gi yɛ Ɔfuɛfuɛ nɔ ɔkpasi mlɔ mɛ ɛ, mlázia ɔnɔnɔ si ɔbasɛ mlɔ bidɔ ɔ. Lɛ ese linu si yɛ Ɔfuɛfuɛ nɔ izɛbasɛ mlɔ kidɔ kakaa, lɛ kidiliɛ gi izɛbasɛ ɛ, kinu anukwarɛ aní asia a. Lɛ loso mlabitɛ ní Ɔfuɛfuɛ nɔ bidɔbasɛbasɛ ʋɛ aʋa, tɔ mleze ní likpɔkpɛkpɛ mɛ ni Kristo.
28Lɛ abla ɛ, mɛ bebi ba, mleze ní likpɔkpɛkpɛ mɛ ni yɛ, tɔ xe aaŋwi i, ɔna aaze ní blɔ lipo tɔ likízia si kukpo ní kuye me ní yɛ su ní yɛ liba we le aʋa a. 29Xe mlete si kesetata káma ní Kristo su i, lilɛ si mlete si ɔnɔ kakaa gi izɛɛbitɛ bidɔ gbã ɛ, onu Aya Yebi.",https://www.bible.com/bible/1982/1JN.2.AVN
1 YOH 3,"Aya Yɛ bebi kunu
1Mledi kiliɛ gbɛgbɛ gi Aya alɔ blɔ ɛ! Yɛ kulɔlɔ kwisrɛ si baxwa blɔ si Aya yɛ bebi ba, lɛ ní anukwarɛ mɛ ɛ, yɛ bebi kunu, lɛ ya loso kelea mɛ kéte blo, lɛ ese linu si kéte Aya a. 2Baʋia lɔlɔ ba, abla ɛ, kunu Aya yɛ bebi, pɔ̀ lɛ mɛ lídra mumɔ kidiliɛ gi kwiadzi i. Pɔ̀ kwite si xe Kristo aaŋwi i, kwiaze ŋwisi yɛ kiniɛ ɛ, lɛ ese linu si kwiamɔ yɛ kiliɛ ɖii gi ɔlɛ ɛ. 3Ɔnɔ kakaa awla gi kudeonudidi uliɔ ya kulɛ ní Kristo me e, izɛɛbitɛ isu ɔnɔ dradra ŋwisi kiliɛ gi Kristo adra kinɛ ɛ.
4Ɔnɔ kakaa gi abitɛ eboe zimizi i, yɛ eboe zimizi na ɛta ɔsã nɔ ese, lɛ ese linu si eboe zimizi kubitɛ kunu ɔsã ese kutata. 5Mlete si Kristo aŋwi tɔ yibu eboe zimizi na ɛzanɔ, lɛ liboe zimizii tɔtɔ líma ní yɛ mɛ ɛ. 6Lɛ loso ɔnɔ kakaa gi ɔlɛ ní likpɔkpɛkpɛ mɛ ni Kristo e, ɔʋíze eboe zimizi aʋa a; pɔ̀ ɔniliɛ gi ɔlɛ ní eboe zimizi aʋa ɛ, ɔ́mɔ yɛ odi i, loo óte ye e.
7Mɛ bebi ba! Mlakíki tɔ ɔnɔnɔ omeni mlo o. Ɔniliɛ klɔ gi izɛbitɛ eboe gbã ɛ, ɔnɔ dradra onu, ŋwisi kiliɛ gi Kristo onu ɔnɔ dradra kinɛ ɛ. 8Ɔniliɛ gi ɔtini eboe zimizi aʋa ɛ, onu Ozimizi ye ɔnɛ, lɛ ese linu si Ozimizi ye abitɛ eboe zimizi dɔni okpese klɔ ke. Aya Yebi ye aba ní liboe lɛ ya ɖii loso, tɔ yizizi kidiliɛ gi Ozimizi ye abitɛ ɛ.
9Aya yɛ bebi ba mɛ ɔtɔtɔ ɔ́trazɛɛbitɛ eboe zimizi tsinɔ ɔ, lɛ ese linu si Aya yɛ kilu ye kilɛ ní ba mɛ, lɛ agi Aya onu ba Ɔka onu i, bátratani eboe zimizi aʋa kutrɛ ɛ. 10Lɛ libu lidzegaga nɛ ɛbasɛ ní Aya yɛ bebi ba ni Ozimizi ye yɛ bebi ba kusi, banama petee gi baʋíbitɛ eboe gbã loo baʋídimɛ ni ba ahanuglɔ ba ɛ, bénu Aya yɛ bebi i.
Mlalɔ mlɔ ahanuglɔ ba
11Liboe lɛ gi mlenu idɔni okpese klɔ ɛ, lɛ linu si; lilɛ si kulɔ blɔ ahanuglɔ ba. 12Líma si kuze ŋwisi Kain gi, eze Ozimizi ye ɔnɛ kinɛ, xe eye yɛ ɔtutɔ yenemi ye Abel. Ege lɛ loso Kain eye ye e? Lɛ ese linu si yɛ ɔtutɔ yɛ kiboebitɛɛ kípɛ ɛ, pɔ̀ yenemi ye Abel yɛ kiboebitɛɛ kipɛ ɛ.
13Loso e, mɛ benemi ba, likítu mlo kugyɔ ɔ, xe kelea mɛ banima bevu mlo ekpɛ lipo me e. 14Kwite si kwisɛ ní kutse su lɛ kwiba ligbã́ nɛ mɛ ɛ, kwite le nite lɛ ese linu si kwidimɛ ni blɔ benemi ba. Ɔniliɛ gi ɔ́dimɛ ni banɔ ɛ, yɛ ɔkpasi ní kutseo kigaglaɛ ese kokooko. 15Banama pɔ́ gi bevu banima ɛkpɛ lipo me e, ba benu banɔye ba, lɛ mlete si banɔye ba ɛ ligbã́moblo le limá ní ba mɛ ɛ.
16Nite kwite kiliɛ gi kunɔlɔɔ kulɛ ɛ: si Yesu Kristo akɔ yɛ ligbã́ nɛ akyɛ kí blɔ. Blɔ fɛ, lilɛ si kukɔ blɔ agbã́ na akyɛ aki blɔ benemi ba. 17Xe bexonete bɛmɔ benemi gi balɛ ní kuziãziã mɛ ɛ, xe bákɔ litɔtɔ ní lɛ mɛ aki ba ɛ, batrátani kupani si bɛlɔ Aya a. 18Mɛ bebi dimɛnɔ ba, líma si blɔ kunɔlɔɔ kuze kupani ko o, lilɛ si kuze anukwarɛ kunɔlɔ gi kwibasɛ isu ní axwɛwawa mɛ ɛ.
Ɔna ɔlɛ ní Blɔ Lipo ní Aya Aŋu mɛ
19Nite kwiate si kulɛ ní anukwarɛɛ mɛ, lɛ nite kwiatrɔ likla lɛ aʋa ki isu ya ní Aya aŋu mɛ. 20Xe blɔ ina nɛ ibu blɔ lipɔ ɛ, kwite si Aya ekeme asani blɔ ina nɛ, lɛ ete liboe kakaa a.
21Lɛ loso e, mɛ baʋia dimɛnɔ ba, xe blɔ ina nɛ íbu blo lipɔ ɛ, kɔlɔ ɔna ɔlɛ ní blɔ lipo ní Aya aŋu mɛ. 22Kuzɛɛzɛ kidɔ kakaa gi kwiʋi dɔni yɛ iwla mɛ ɛ, lɛ ese linu si kuzɛɛbitɛ ní yɛ isã nɛ aʋa, lɛ kuzɛɛbitɛ kidiliɛ gi kiku yɛ liŋu i. 23Yɛ ɔsã nɔ onu si kuzɛ Yebi ye Yesu Kristo aʋa ŋa, tɔ kudimɛ ni blɔ ahanuglɔ ba, kiliɛ gi Yesu akpɛ ɔsã nɔ aki blɔ ɛ. 24Banama gi bizɛga ní Aya ɔsã nɔ aʋa ɛ, balɛ ní likpɔkpɛkpɛ mɛ ni Aya. Lɛ Aya fɛ ɛ, ɔlɛ ní likpɔkpɛkpɛ mɛ ni ba. Lɛ kɔkpɛ Ɔfuɛfuɛ nɔ gi Aya aki blɔ onu i, kwite si Aya ɔlɛ ní likpɔkpɛkpɛ mɛ ni blɔ.",https://www.bible.com/bible/1982/1JN.3.AVN
1 YOH 4,"Anukwarɛɛ ni Asia na Ifuɛfuɛ nɛ
1Mɛ baʋia dimɛnɔ ba, mlakízɛ banama petee gi bɛɛpani si Ɔfuɛfuɛ nɔ ɔlɛ ní ba awla ɛ aʋa ɛɛŋa, pɔ̀ mlapami lɛ mɛ tɔ mledi xe Ɔfuɛfuɛ nɔ ɛdɔ ní Aya kɔ ɔ. Lɛ ese linu si asia na beboedoplɛ glegle bɛlɛ eku kelea mɛ ɔkɔ kakaa. 2Gani kudeo liɔ ya onu i, mlate xe onu Aya yɛ Ɔfuɛfuɛ: ɔnɔ kakaa gi azɛ lɛ ɛ, xe ebu le edo si Yesu Kristo aba ŋwisi ɔnɔ gbagbe kinɛ ɛ, yɛ mɛ Aya Ɔfuɛfuɛ nɔ ɔkpasi. 3Pɔ̀ ɔnɔ kakaa gi anada liboe lɛ ya ní Yesu su i, yɛ Ɔfuɛfuɛ nɔ ɔdɔ Aya kɔ ɔ. Ɔfuɛfuɛ ɔnɔ gi ɔlɛ ní yɛ mɛ ɛ, ɛdɔ ní Kristo yɛ ahwafiɔnɛɛ kɔ; mlenu si aaba, lɛ abla ɛ ɔlɛ ní kelea mɛ kooko.
4Pɔ̀ mlɔ mɛ bebi dimɛnɔ ba, mlenu Aya banɛ, lɛ mlɛŋa asia na beboedoplɛ ba aʋa, lɛ ese linu si Ɔfuɛfuɛ nɔ gi ɔkpasi ní mlɔ mɛ ɛ, ɔlɛ gagla sani Ɔfuɛfuɛ ɔnɔ gi ɔkpasi ní kelea mɛ banima mɛ ɛ. 5Asia na beboedoplɛ ba klɔ ba ɛ, bizɛɛpani ní kelea mɛ eboe la su, lɛ kelea mɛ kizɛta ba kutu, lɛ ese linu si bɛdɔ kelea mɛ. 6Pɔ̀ blɔ kunu Aya banɛ. Ɔniliɛ klɔ gi ete Aya ɛ, izɛɛta blɔ kutu, ɔniliɛ klɔ gi ónu Aya ɔnɛ ɛ, ɔʋíta blɔ kutu u. Gani lɛ mɛ ɛ, kwiate lidzegaga ni anukwarɛ Ɔfuɛfuɛ nɔ ni asia na Ɔfuɛfuɛ nɔ kusi.
Aya onu Kulɔlɔ
7Mɛ baʋia dimɛnɔ ba, mlaki tɔ kulɔ blɔ ahanuglɔ ba, lɛ ese linu si kulɔlɔ kwidɔ ní Aya klɔ. Ɔnɔ kakaa gi izɛɛlɔ banɔ ɛ, onu Aya Yebi, lɛ etè Aya. 8Ɔniliɛ gi ɔ́lɔ banɔ ɛ, óte Aya a, lɛ ese linu si Aya onu kulɔlɔ. 9Lɛ Aya ebu yɛ kulɔlɔɔ abasɛ blɔ, gani kude uliɔ ya onu gi atsisi Yebi tolee ní kelea mɛ, tɔ kwiamɔ ligbã́ gani yɛ aʋa a. 10Lɛ ya linu kulɔlɔ. Aní si kwilɔ Aya, pɔ̀ yɛ alɔ blɔ, gi akɔ̀ Yebi ye akɔ ní blɔ eboe zimizi na litukpo tɔ gani yɛ aʋa ɛ, biakɔ blɔ eboe zimizi na kɔkyɛ. 11Mɛ baʋia dimɛnɔ ba, xe nite Aya alɔ blɔ ɛ, kɔlɔ lilɛ si kulɔ blɔ ahanuglɔ ba. 12Ɔnɔnɔ ɔ́mɔ Aya oʋídi i, pɔ̀ xe kwilɔ blɔ ahanuglɔ ba ɛ, Aya ɔlɛ ní likpɔkpɛkpɛ mɛ nì blɔ, lɛ yɛ kulɔlɔɔ kwiflɔ ní blɔ mɛ.
13Kwitrɔ likla lɛ aʋa si kulɛ ní likpɔkpɛkpɛ mɛ nì Aya, lɛ ɔlɛ ní likpɔkpɛkpɛ mɛ ni blɔ, lɛ ese linu si aki blɔ yɛ Ɔfuɛfuɛ nɔ. 14Lɛ kwimɔ ɔ, lɛ kwisi banɔ gɔgɔ ba si, Aya atsisi Yebi ye si ɔga aabu kelea mɛ. 15Xe ɔnutɔ ebu le edo si Yesu yɛ onu Aya Yebi ye e, ɔlɛ ní likpɔkpɛkpɛ mɛ ni Aya, lɛ Aya ɔlɛ ní likpɔkpɛkpɛ mɛ ni yɛ ɛ. 16Lɛ blɔ ɔtutɔ kwite e, lɛ kwizi Aya yɛ kulɔlɔ aki blɔ aʋa ɛɛŋa a.
Aya onu kulɔlɔ, lɛ banama gi balɛ ní kulɔlɔ mɛ ni ba ahanuglɔ ba ɛ, balɛ ní likpɔkpɛkpɛ mɛ ni Aya, lɛ Aya ɔlɛ ní likpɔkpɛkpɛ mɛ ni ba a. 17Gani kude uliɔ ya onu i, bɛbitɛ kulɔlɔɔ si kuflɔ ní blɔ kusi, tɔ ɔna aaze blɔ lipo ní Litsixwawe le aʋa, lɛ ɔna aaze blɔ lipo lɛ ese linu si blɔ ligba nɛ ní kelea mɛ ɛ, lilɛ ŋwisi Kristo yɛ lini nɛ kinɛ ɛ. 18Lifu kusese líma ní kulɔlɔ mɛ ɛ, kulɔlɔ gi kwiflɔ ɛ, kuzɛɛkpikpini lifu kusese kakaa. Loso e, kulɔlɔɔ kúflɔ ní ɔnɔ gi onu ofufluse me e, lɛ ese linu si kutuhehe kuzɛ mani lifu.
19Kuzɛɛlɔ lɛ ese linu si Aya yɛ etu blo kulɔ. 20Xe ɔnutɔ apani si malɔ Aya a, pɔ̀ evu yenemi nɛ akpɛ lipo me e, onu ɔsia nɛ. Lɛ ese linu si ɔnɔnɔ ɔ́tratani Aya gi baʋímɔ ɛ kulɔ, xe ɔ́lɔ yenemi ye gi ɛɛmɔ ɔ. 21Ɔsã lɔ klɔ gi Yesu aki blɔ onu si, banama petee gi bɛlɔ Aya ɛ, lilɛ si balɔ ba benemi ba fɛ.",https://www.bible.com/bible/1982/1JN.4.AVN
1 YOH 5,"Kwiŋa Kelea mɛ Aʋa
1Ɔniliɛ gi onu Aya Yebi i, yɛ azɛ lɛ aʋa aŋa si, Yesu yɛ onu Kristo ye, ɔniliɛ gi Aya atsisi i, lɛ ɔniliɛ klɔ gi alɔ Aya ɛ, alɔ Yebi ye fɛ. 2Nite kuzeete si kwilɔ Aya yɛ bebi ba, gani Aya kulɔlɔ mɛ nì yɛ ɔsã nɔ aʋa kubitɛ mɛ. 3Lɛ blɔ kulɔlɔ ki Aya ɛ, kɔ ese kunu si kuzɛɛbitɛ ní yɛ isã nɛ aʋa. Lɛ yɛ isã nɛ ɛ, ísã ɛgagla ɛki blɔ ɔ, 4lɛ ese linu si Aya Yebi kakaa aatani kelea aʋa kuŋa. Lɛ gani blɔ kuziŋaa mɛ ɛ, kuzɛɛŋa kelea aʋa. 5Nyaŋwɛ aatani kelea aʋa kuŋa a? Ɔniliɛ klɔ ko gi azɛ lɛ aʋa aŋa si Yesu yɛ onu Aya Yebi ye e.
Kidiliɛ gi kinu Katsalia ní Yesu su i
6Yesu Kristo yɛ onu ɔniliɛ gi aba a, gani kunikpɛkpɛ ni kutse gani ika kubali mɛ ɛ. Ɔ́ba gani kuni tete me e, pɔ̀ aba gani kuni ni ika mɛ ɛ. Lɛ Ɔfuɛfuɛ nɔ ɔtutɔ ɛɛpani si linu anukwarɛ, lɛ ese linu si Ɔfuɛfuɛ nɔ onu anukwarɛɛ. 7Bidɔ tuta biŋa Katsalia. 8Ɔfuɛfuɛ nɔ, kuni yo, ani ika lɛ, lɛ bɛ tuta pɔ́ biipani liboe de tile e. 9Kuzɛɛzɛ banima eboe la aʋa ɛɛŋa, pɔ̀ Aya yɛ eboe la emu isanɔ ɔ, lɛ ese linu si yɛ apani eboa la ya ní Yebi ye su. 10Lɛ loso banama gi bɛzɛ Aya Yebi ye aʋa ɛɛŋa ɛ, likla trɔtrɔ ɛlɛ ya lilɛ ní ba ina nɛ mɛ, pɔ̀ banama gi bázɛ Aya aʋa aŋa ɛ, ba bɛbitɛ yɛ ɔsia nɛ, lɛ ese linu si bázɛ Aya yɛ Liboe lɛ gi apani ní Yebi ye su aʋa ɛɛŋa a. 11Likla trɔtrɔ lɛ lɛya: Aya aki blɔ ligbã moblo le, lɛ ligbã́ lɛya lilɛ ní Yebi ye me e. 12Ɔniliɛ awla gi Aya Yebi ye ɔlɛ ɛ, ligbã lilɛ ní yɛ awla, ɔniliɛ awla gi Aya Yebi ye ɔ́ma ɛ, ligbã́ limá ní yɛ awla a.
Ligbã́ Moblo le lilɛ ní Baʋaziŋa ba Awla
13Mɛɛŋwlimi eboa la ya ɛki mlɔ banama gi mlɛzɛ Aya Yebi ye linyi ne aʋa ɛɛŋa ɛ, tɔ mlete si ligbã́ moblo le lilɛ ní mlɔ awla. 14Ɔna ɔlɛ ní blɔ lipo ní Aya aŋu mɛ, lɛ ese linu si kwitrɔ likla lɛ aʋa si, izeenu xe kwiʋi ye kidɔ kakaa ní yɛ kupɛ́pɛɔ onu i. 15Lɛ xe kwite si, izɛɛnu kidɔ kakaa gi kwiʋi ye e, kɔlɔ kwite si, kuzɛɛzɛ blɔ beʋiʋi ʋa ɛdɔni yɛ klɔ.
16Xe wɔmɔ wonemi gi ɛɛbitɛ liboe zimizi gi lítragbani yɛ ɛkpɛ kutse me e, xwa Aya ní yɛ litukpo tɔ ɔki yɛ ligbã́. Lɛ ya litrɛ ɛki banama gi ba eboe zimizi na atrámani kutse e. Pɔ̀ eboe zimizi atɔ alɛ gi izɛɛmani kutse e; maʋísi si xwa Aya ní la litukpo o. 17Eboe nyani nyani kakaa enu kuzimizi, pɔ̀ kuzimizi utɔ kulɛ, gi kútramani kutse e.
18Kwite si, Aya yɛ bebiatɔtɔ baʋíze kuzimizi aʋa kɔ tsinɔ ɔ. Lɛ ese linu si Aya Yebi ye izɛɛkpɛ kuka ɛklani ba lɛ Ozimizi ye ɔ́tratani ba kidɔ nyani nyani tɔtɔ kubitɛ ɛ.
19Kwite si, kunu Aya yɛ banɛ, gi kelea petee kalɛ ní Ozimizi ye kaʋaŋaa ese fɛ ɛ. 20Lɛ kwite si, Aya Yebi ye aba a, lɛ aki blɔ kuboesenu, tɔ kwiate Aya gi yɛ onu anukwarɛɛ ɔtutɔ lɔ ɛ. Kulɛ ní likpɔkpɛkpɛ mɛ ni Aya ɔtutɔ ni likpɔkpɛkpɛ mɛ ni Yebi ye Yesu Kristo. Yɛ onu Aya ɔtutɔ lɛ Yɛ onu ligbã moblo le.
21Mɛ bebi ba, mledi isu aʋa mumɔ ní kubúbitɛ su!",https://www.bible.com/bible/1982/1JN.5.AVN
2 YOH EBOA LA GI ALƐ NÍ KEPLEKPAA LIA SU I,"Eboa la gi alɛ ní Keplekpaa lia su i
Keplekpa ʋla gi kɛdɔ ní Yohanes klɔ ɛ, “ɔnɔtsitsi ye” yɛ aŋwlimi ka aki “ɔdzɛ dimɛnɔɛ ni yɛ bebi ba,” gi lɛ ese kububu yo kwiaze ɔsɔli ha ɔtɔ ni lɔ mɛ benete ba. Liboe le ní kikpekpemi me kinu si yɛ ɛɛki ba litukpo si balɔ ba ahanuglɔ ba ani kugbagba si tɔ beze ni aŋu ní asia na badɔbasɛ ba ni ba kudɔbasɛ yɔ su.
Eboa la gi alɛ ní keplekpaa lia mɛ ɛ
Ɔtɔ nɔ Eboe la 1-3
Kunɔlɔ kɔ kunu ɔxɔ lɔ 4-6
Kugbagba ní asia na kudɔbasɛ yɔ su 7-11
Eboe gɔgɔ la 12-13",https://www.bible.com/bible/1982/2JN.INTRO1.AVN
2 YOH 1,"Kunɔ Panɔ Dɔni Ɔhalɔ Mɛ Ɔnɔtsitsi ye Klɔ
1Ɔhalɔ mɛ ɔnɔtsitsi ye yɛ ɛɛŋwlimi iiki wɔ ɔdisami nɔ gi Aya akya a, ni wɔ bebi ba gi malɔ ní anukwarɛ mɛ ɛ. Lɛ aní mɛ tole e, pɔ̀ banama petee gi bete anukwarɛɛ ɛ, bɛlɔ mlɔ, 2lɛ ese linu si anukwarɛɛ ɔkpasi ní blɔ mɛ, lɛ aaze nì blo kɔtsini kanɔmɛ anɔmɛ ɛ.
3Atɔ Kakaa Aya yɛ ni Yesu Kristo Kakaa Yebi ye baki blɔ lipomepɛpɛ, asigagadidi ni kusuyɔ, tɔ bize blɔ binɛ ní anukwarɛ ni kulɔlɔ mɛ ɛ.
Mleze ní Kulɔlɔ Pɔ̀ Mleze ni Aŋu ní Banɔmeno Ba Su
4Isami iiku me gi mamɔ si wɔ bebi batɔ balɛ ní anukwarɛ aʋa a, kiliɛ ɖii gi Aya akpɛ ɔsã akí blɔ ɛ. 5Lɛ abla ɛ, meeʋi wɔ ɔdisami dimɛnɔɛ si, mlaki tɔ blɔ petee kudimɛ ni blɔ ahanuglɔ ba. Aní ɔsã vuvu onu gi mɛɛŋwlimi iiki mlɔ ɔ; onu ɔsã gi eze blɔ awla dɔni okpese kɔ ɔ. 6Kulɔlɔɔ su gi mɛɛpani i, kɔ ese kunu si, lilɛ si kunu Aya yɛ ɔsã nɔ kutu. Ɔsã nɔ ŋwisi kiliɛ gi mlɔ petee mlenu i dɔni okpese kɔ kinɛ ɛ, si, lilɛ si mlɔ petee mleze ní kulɔlɔ mɛ.
7Banɔmeno glegle bɛlɛ eku kelea petee me, banɔ gi bázɛ lɛ si Yesu Kristo aba ŋwisi ɔnɔ gbagbe kinɛ ɛ. Ɔniliɛ klɔ elu onu ɔnɔmeno ani Kristo yɛ ahwafiɔnɛ. 8Mleze ní aŋu plɛplɛ mɛ tɔ mlakílila kidiliɛ gi kwiwa axwɛ na ɛkɔ ɔ, pɔ̀ tɔ kwiamɔ blɔ ɔŋakɔ ní kisrɛsrɛ mɛ ɛ.
9Ɔniliɛ klɔ gi ɔ́traze Kristo bidɔbasɛbasɛ ʋɛ mɛ ɛ, pɔ̀ xe aadɔ ʋɛ kuza ɛ, ónu Aya ɔnɛ ɛ. Ɔniliɛ klɔ gi aaze bidɔbasɛbasɛ ʋɛ mɛ ɛ, yɛ ɔlɛ likpɔ ni Aya ani Obi ye. 10Kɔlɔ xe ɔnutɔ aba mlɔ klɔ ɔ, pɔ̀ yɛ bidɔbasɛbasɛ ʋɛ biga lidze ní bɛ ya su i, mlakízɛ yɛ akpɛ mlɔ kupeo me e; mlakípani yɛ fɛ. 11Lɛ ɔnɔ kakaa gi aazɛ ba ɛ, aadzi ɔʋatrɔ ki ba ní ba eboe zimizi ana gi bɛɛbitɛ mɛ ɛ.
Eboe gɔgɔ la
12Eboe alɛ mɛ awla kpaŋu gi nya maaŋwlimi ki mlɔ ɛ, pɔ̀ mátraŋwlimi la a, boŋu i, mɛɛpɛ kudeonu si miba mlɔ klɔ, tɔ kwiapani aŋu mɛ ni aŋu mɛ atɔ kwiamɔ isami mɔmɔmɔ.
13Wɔ onemidzɛ gi Aya akya ɛ, yɛ bebi ba bɛpani mlɔ.",https://www.bible.com/bible/1982/2JN.1.AVN
3 YOH 1,"Kunɔ panɔ
1Ɔhalɔ mɛ ɔnɔtsitsi yɛ ɛɛŋwlimi iiki Gayo gi malɔ ní anukwarɛ mɛ ɛ.
2Mɛ ɔʋia dimɛnɔ ɛ, mɛɛxwa Aya si kidɔ kakaa kidɔ kɛ aʋa ki wɔ, tɔ zení isu mɛ pɛ̀pɛ̀ mɛ, agi mete si wɔlɛ mumɔ ní Ɔfuɛfuɛ mɛ ɛ. 3Isami iiku me koŋu gi benemi batɔ bɛba a, xe bɛsi mɛ kiliɛ gi wovu anukwarɛɛ ɛ, ŋwisi kiliɛ gi wɔlɛ ní anukwarɛɛ mɛ lipoe kakaa kinɛ ɛ. 4Kididɔ kíku me isami isanɔ, si tɔ minu si mɛ bebi ba balɛ ligbã ní anukwarɛɛ mɛ ɛ.
Bɛkpɔ̀ Gayo
5Mɛ ɔʋia dimɛnɔ ɛ, wonu anukwarɛ onete ní axwɛ ana gi wɔɛwa mɛ ɛki benemi ba, ki banama gi benu bababa ki wɔ kyɛ ɛ. 6Bɛpani lɛ su isi ɔsɔli ha lɔ ní ya ní wɔ kulɔlɔ su. Mɛɛki wɔ litukpo si pɔni ba tɔ batrɛ ni ba kudegaga aʋa gani kizeze liɛ mɛ gi kiaku Aya liŋu i. 7Lɛ ese linu si bekpese ba kudegaga ní axwɛwawa ki Kristo me, gi bázɛ kupɔnɔ kutɔtɔ ɛdɔni babubitɛ ba kɔ ɔ. 8Lilɛ si blɔ basɔlisɔli ba, kupɔni banɔ ba ya tɔ kwiamɔ ɔŋakɔ ní ba axwɛwawa la ki anukwarɛɛ mɛ.
Diotrefo ani Demetrie ba Kiboebitɛɛ
9Maŋwlimi keplekpa kpekpemi atɔ aki ɔsɔli ha lɔ, pɔ̀ Diotrefo gi izɛɛpɛ si yɛ yize ba onu i, ɔ́kɔ lɛmɛ ɔki mɛ liboe le e. 10Xe maba ɛ, maaki si mlate kidɔ kakaa gi abitɛ ɛ, eboe nyani nyani ana gi ɛɛpani ní blɔ su i, ni asia ana gi ɛɛsɛ ɛ! Pɔ̀ éke ye e; ɔ́ʋizɛ blɔ benemi ba a, xe bɛba ɛ, kɔpɔnɔ ɛ, izeetsi kudeonu iiki banama gi bɛpɛ si bɛɛzɛ ba ɛ, lɛ izeekeni idi si yikpikpini ba ebu ní ɔsɔli ha lɔ mɛ ɛ!
11Mɛ ɔʋia dimɛnɔ ɛ, wukígla kidɔ nyani nyani, pɔ̀ gla kidɔ gbã. Ɔniliɛ klɔ gi izɛɛbitɛ kidɔ gbã onu Aya yɛ ɔnɛ ɛ, ɔniliɛ gi izɛɛbitɛ kidɔ nyani nyani i yɛ ɔ́ʋimɔ Aya.
12Ɔnɔ kakaa ɛɛpani eboe gbã ní Demetrio su, anukwarɛɛ ɔtutɔ fɛ ɛɛpani eboe gbã ní yɛ su. Lɛ kwitrɔ likla lɛ aʋa, lɛ mlete si liboe lɛ gi kwipani i, linu anukwarɛ.
Kunɔpanɔ gɔgɔ ɔ
13Eboe alɛ mɛ awla kpaŋu gi maasi mlɔ ɛ, pɔ̀ mápɛ si migani la ní keplekpa mɛ ɛ. 14Meedi kudeonu si maamɔ mlɔ kpekpemii, tɔ kwiapani aŋu mɛ ni aŋu mɛ. 15Kusuyɔ kuze ni mlo. Mlɔ baʋia ba pɔ́ bɛpani mlɔ. Mlapani blɔ baʋia ba tole tole aki blɔ.",https://www.bible.com/bible/1982/3JN.1.AVN
YUD 1,"1Keplekpaa lia kɛdɔ ní Yuda gi onu Yesu Kristo yɛ ɔnɔsumu ye ni Yakobo yenemi yɛ klɔ ɔ,
ɛki banama gi Ɔka Aya axwa a, gi alɔ ɔ, xe balɛ ní Yesu Kristo yɛ kukakpɛkpɛɔ mɛ ɛ.
2Atɔ Aya ɔki mlɔ yɛ asigagadidi, kusuyɔ ni kulɔlɔ ní kisrɛsrɛ mɛ.
Eboa la gi ɛtra gbani Asia na badɔbasɛ ba ɛkpɛ ɛ
3Mɛ baʋia veve ba, gi mazekeni edi si miŋwlimi i iki mlɔ ní kubúbú liɔ gi kulɛ ní blɔ awla ní likpɔkpɛkpɛ mɛ kyɛ ɛ, mamɔ si, liziã si miŋwlimi tɔ mikpɛ mlɔ kigagla atɔ mlaŋwlɛ mlɔ kuziŋaa gi Aya aki banama a, gi bɛzɛ yɛ aʋa ɛɛŋa ɛ, litukpo. 4Lɛ banɔatɔ gi ba kuzizi yo su bɛŋwlimi plɛ koko e, bɛza eku ní mlɔ kusi ní kikpokpo me gi mléte e. Benu banɔ gi béte Aya a, ba bɛtsrɛ blɔ Aya yɛ lipomepɛpɛ nɛ liboe le tɔ biamɔ kude tɔ biawa ba kihasi ye, lɛ bɛnada Yesu Kristo blɔ Ɔʋadi ye ni Ɔkaɛ.
5Lɛ gi mlete la ya petee fɛ ɛ, mapɛ si miplɛ aŋu iiki mlɔ si Ɔkaɛ ebu yɛ banima adɔni Egipte, pɔ̀ lɛ kede e, ezizi banama gi bázɛ yɛ aʋa aŋa ɛ. 6Aya yɛ baxwɛdzɛa ba gi béze ní kigaglaɛ liɛ gi Aya aki ba ese e, pɔ̀ xe bɛsɛ ní ba izeklɔ ɛ, bɛkpɛ ba litumu ne me gi bɛkpɛ ba bibɔ kɔtsinɔ kanɔmɛ anɔmɛ mɛ ki litsixwaxwa ní Liwe ʋidi le aʋa a. 7Nite me ke Sodom ni Gomora kɔpɔni ima sisami i nɛ gi iklani ba kyɛ ɛ, bɛyurɔ isu ya ɛki adzɛboe ni enyimeboe ni anyaniboe kakaa elu. Benu liŋwitsɛ aki banama gi betrámɔ kutuhehe ni kifu mobloe me e.
8Nite ke banɔ ba ya gi bizɛɛza balila ʋa a, bizɛbitɛ eboe zimizi ni ba tutɔ ba bisugya ʋɛ, lɛ begbe kutununu ikí Aya xe bizezizi Aya yɛ baxwɛdzɛ ba ní lifunu ne su i. 9Aya yɛ baxwɛdzɛ ba ɔka Mixael kura kyɛ ɔ́mani onugu ní ozimizi ye su, lipoe lɛ gi yɛ ni ozimizi ye behe eboe ní ɔniliɛ gi yɛ linu si ɔzɛ Mose yɛ okpo ye e su. Mixael ókeni ódi si yibu ozimizi ye lipɔ nì kukpini, kipani ko apani si “Ɔkaɛ ɔká aŋu mɛ ɔki wɔ.” 10Pɔ̀ banɔ ba ya kɔ ɛ, bizekɔ kukpini iiki kidɔ kakaa gi kɛ ese gi bénu i, lɛ ŋwisi liŋwafu mɛ baga gi baʋíbu litukpo me kinɛ ɛ, bizɛbitɛ kidɔ kakaa gi kiba ba begyodi ʋa mɛ ɛ, gi kɛ ese benu i, lɛ bidɔ bɛ klɔ ʋa ke bizɛki si bizɛkyrɔ.
11Baba ki ba! Bɛga Kain yɛ kugakli yɔ mɛ. Kɔkpɛ kibɔɛ loso e, bɛta kese ŋwisi Baalam kiniɛ, lɛ bɛyɔ kedu ya ní Aya su, lɛ bɛkyrɔ ŋwisi Kora kiniɛ.
12Banɔ ba ya benu kinyani ní mlɔ kunɔlɔɔ kɔ likpɔkpɛkpɛ lɛ bidɔ mɛ ɔŋa klɔ gi bɛŋa bidɔ mɛ kuyemose e. Benu beʋesigbanɔ gi ba tutɔ isu ya ko bɛganɔ ɔ. Balɛ ko ŋwisi aplɛ gi liwɔ lɛ lifu i klanɔ ɔ, pɔ̀ aʋídɔ dzeni i. Balɛ ko ŋwisi ise gi iʋiyo esebi liwewe ní la liyopoe le aʋa a. Ise gi bɛkpaʋi ni lɛ igu ne e, xe itse petee e. 13Balɛ ŋwisi kuni akpɔ ní axu la mɛ ɛ, gi ɛɛwa anyra na a, lɛ ba eyeyeboe la ɛɛfiʋi ŋwisi ɔfɔ ni kuni yo aŋu mɛ ɛ. Balɛ ko ŋwisi aŋwi gi ɛɛyɔ ní la ozeklɔ ɔ, xe ɛɛlila kinɛ ɛ, gi Aya abla ozekɔ akɔ ní litumu gluglu moblo le me e.
14Henox gi onu Adam yɛ osobi gloele e, edo liboe aplɛ ní banɔ ba ya su si, “Dike Ɔkaɛ atrába nì yɛ baxwɛdzɛ dradra akpe akpe ʋa, 15gi biaxwa litsi ni banima petee e, lɛ biabu banama petee gi bése Aya ɛ lipɔ, kɔkpɛ ba eboe zimizi ana gi bɛbitɛ ní kude uliɔ ɔ, gi kúma ni Aya yɛ kudeo onu u loso. Lɛ biabu enugumeboe ala gi banama klɔ ɔ, gi bizɛbitɛ eboe zimizi na ɛ, bɛpani manɔ ní yɛ su.”
16Banɔ ba ya ɛ, benu banɔ gi bizɛɛtɛ̃ ɛ, xe bizebu banɔdzedze ba lipɔ ɔ; bizeezeni ba tutɔ ba bapɛ́pɛ zimizi ba kude; bizɛɛdɔ̀ isu ya, lɛ bizɛkpɔ̀ banima kiliɛ gi biamɔ kudeonu ki ba ɔtutɔ lɔ isu ya loso o.
Bagbágba ʋa ni batrɔtrɔ ʋa
17Mɛ baʋia dimɛnɔ ba, mlaplɛ aŋu ní liboe lɛ gi blɔ Ɔkaɛ Yesu Kristo yɛ banɔkpɛkpɛ ba bɛpani aʋa a. 18Bɛsi mlɔ si, “Ní ewe gɔgɔ la mɛ ɛ, banima biaba gi biakpɛ mlɔ kakpaa a, lɛ biazeni ba ɔtutɔ ba bapɛ́pɛ gi bamá ni Aya yɛ kupɛpɛ onu i kude.”
19Banɔ ba ya ɛ, bizɛmani kulɛlɛ, gi balɛ ni batutɔ ba isu mɛ bapɛ́pɛ ʋa kude e, ɔkpɛ gi Ɔfuɛfuɛ nɔ ɔma ní ba mɛ loso o.
20Pɔ̀ mlɔ, mɛ baʋia dimɛnɔ ba ɛ, mlatre ní lɛ aʋa tɔ mlaʋɔ̀ mlɔ isu ya pɔnɔ ní mlɔ kuziŋa dradraa mɛ, tɔ mlaxwa Aya ní Ɔfuɛfuɛ Dradra lɔ mɛ. 21Mleze ní Aya yɛ kunɔlɔɔ mɛ, gi mleepe blɔ Ɔkaɛ Yesu Kristo yɛ asigagadidi la a, gi la aamani mlɔ ligbã́ moblo le e.
22Mledi baʋaziŋaa ba gi bápɛ si bɛɛzɛ liboe le e, asigaga, 23mlaʋa banɔ dzedze ba tɔ mlebu ba ní kifu yɛ mɛ, lɛ kí batɔ fɛ ɛ, mledi ba asigaga pɔ̀ mlabitɛ lɛ ni litɔplɛplɛkese kese ni lifu, tɔ mlakíki si ba ligbã́ zimizi ne e, lità eku ní mlɔ mɛ ɛ.
Aya Kuxwaxwa ni yɛ Kukpɔ̀kpɔ̀
24Ki ɔniliɛ gi yɛ ko aatani kuki si mlatrágleʋe e, xe aamani mlɔ kesemɔta ni isami ní yɛ kuklekleo aŋu mɛ ɛ, 25kí Aya tolee gi onu blɔ Obúbú ye e, gani Yesu Kristo, blɔ Ɔkaɛ aʋa ɛ, yɛ ko kwiakɔ kubùbù kɔ. Yɛ onu kigaglaɛ petee onete, lɛ yɛ ɛɛŋa kukusi yo ní kidɔ kakaa aʋa dɔni kanɔa mɛ kɔtsini kanɔmɛ! Atɔ liba lɛ mɛ.",https://www.bible.com/bible/1982/JUD.1.AVN
KUB 1,"1Eboe ala gi Aya ebu ɛbasɛ gani Yesu Kristo aʋa a, tɔ ɔbasɛ yɛ banɔsumu ba, eboe ala gi lilɛ si aba la mɛ ní lipoe kpekpemi itɔ mɛ ɛ. Aki si bete la gani yɛ ɔxwɛdzɛ gi akpɛ ní Yohanes yɛ ɔnɔ sumu ye klɔ ɔ. 2Lɛ Yohanes aŋa katsalia, lɛ apani ní kidɔ kakaa gi amɔ ɛ su, si lɛ ya linu Aya yɛ liboe le ni liboe lɛ gi lido edɔ ní Yesu Kristo onu u. 3Biakrira ɔniliɛ gi izɛkla kuboedoplɛɔ liɔ ya mɛ eboe la ɛ, lɛ biakrira banama gi beenu kɔ mɛ eboe la a, xe bizeenu kutu iiki eboe ala gi bɛŋwlimi kpɛ ní kɔ mɛ ɛ. Lɛ ese linu si lipoe le lina pɔ.
Kunɔpanɔ kwidɔ ní Yohanes klɔ ɛki isɔli ha tigloele le
4Keplekpaa lia kɛdɔ ní mɛ Yohanes klɔ ɛki Isɔli ha tigloele le ní Asia yɛ keweku ya:
Lipomɛpɛpɛ ni kusuyɔ ki mlɔ dɔni yɛ ɔniliɛ gi ɔlɛ ɛ, gi eze e, xe atrába ɛ klɔ, ni dɔni ifuɛfuɛ tigloele le gi ilɛ ní yɛ likusigbo le ɔtɔ nɔ ɛ klɔ, 5ani dɔni Yesu Kristo, gi onu anukwarɛɛ yɛ katsalia klɔ ɔ, yɛ gi onu obi tɔpu u, yɛ gi ayɔ adɔ ni bekpo ʋa mɛ ɛ, kɔpɔni kesea ʋa bekusi ba ba ɔʋaŋaɛ klɔ!
Yɛ ɔniliɛ gi alɔ blɔ ɔ, xe akɔ yɛ ìka lɛ eplo blɔ eboe zimizi na ní blɔ su i, 6Yɛ abitɛ blɔ si kuze yɛ kaʋaŋaa ni yɛ kusumu yo baka gi kwiazesumu Yɛka Aya a, yɛ linɛ linu kusudra ani kigagla dɔni kanɔmɛ tsinɔ kanɔmɛ! Atɔ liba lɛ mɛ.
7Dike, atrába ní aplɛ la mɛ,
lɛ ɔnɔ kakaa ámɔ yɛ,
banama gi bɛsɔ́ yɛ bidɔ mɛ kyɛ ɛ,
lɛ banima petee ní kesea aʋa biabemi ɔkpɛ yɛ! Ee, atɔ liba lɛ mɛ.
8“Mɛ menu Alfa ni Omega.” Nite Ɔka Aya apani, “yɛ gi ɔlɛ ɛ, xe eze e, xe atrába ɛ, kigaglaɛ petee onetee.”
Bebu Kristo ebasɛ Yohanes
9Mɛ menu Yohanes, mlɔ onemi lɛ ŋwisi ɔnɔ gi ɔlɛ ni Yesu kude e, menu mlɔ ɔgaglɔnɛ ní litɔplɛplɛkese ni ikù kpɛkpɛ ní ɔziã mɔmɔ nɔ gi izɛɛba banama gi benu yɛ kaʋaŋaa mɛ banɛ ba aʋa ɛ. Meze ní Patmos kunisi yo kese katɔ aʋa kɔkpɛ Aya yɛ liboe le ani katsalia kuŋaŋa ki Yesu loso o. 10Meze ní Ɔfuɛfuɛ Dradra lɔ mɛ ní Ɔkaɛ yɛ liwe le aʋa, lɛ menu ole gagla ɔtɔ ní mɛ kedea, ŋwisi kakuklui keeyi kinɛ, lɛ ɛpani si: 11“Kidiliɛ gi wɔmɔ ɛ, ŋwlimi kɛ kpɛ ní keplekpa mɛ, tɔ kɔ ka tsisi isɔli ha tigloele le gi ilɛ ní Efeso ni Smirna ni Pergamo kɔpɔni Tiatira ni Sardis ani Filadelfia kɔpɔni Laodikea.”
12Mekyi, si mídi ɔniliɛ gi eegu kunugu yo ni me e. Agi mekyi i, mamɔ sika kani ise tigloele, 13lɛ ní kani yɛ ise le kusi i, mamɔ ɔnutɔ gi ɔlɛ ŋwisi “Ɔnɔɛ Yebi ye” kinɛ ɛ, gi akpɛ liwu gblamadzaɛtɔ ɔ, gi liplee na yɛ kuklikpɔɔ ɔ, lɛ akɔ sika yɛ lisaba ɛtɔ akɔ anya yɛ kakɔa mɛ ɛ. 14Yɛ litukpo le ni yɛ siya sɛ sixwa pititi ŋwisi ɖeti pititi yɛ kinɛ ɛ, ŋwisi amukla kinɛ ɛ, lɛ yɛ bimbi ʋe bilɛ ŋwisi kifu binemi kinɛ ɛ, 15lɛ yɛ ikli lɛ izeŋle ŋwisi ɔla gi bebu ní kifu ligble le me kinɛ ɛ, lɛ yɛ ole lo eeyì ŋwisi inipe glegle gi iidɔ limu ne lɛ ozi lo kinɛ ɛ. 16Lɛ evu badzidziebi tiegloele ní yɛ kaŋawla mɛ ɛ, lɛ ihɛ nunu gblamadza inugu tiʋa edo edɔni yɛ onugu lo me. Yɛ aŋu na mɛ eekle ŋwisi kemizea liwo le kinɛ ɛ.
17Gi mamɔ yɛ ɛ, madɔ ní yɛ ikli lɛ onu ŋwisi ɔnɔ gi etse kinɛ ɛ. Lɛ akɔ yɛ ɔŋawla lɔ atrɔ ní mɛ aʋa lɛ apani si, “Wukíse lifu u, mɛ menu Ɔtɔpu yɛ ni Ɔgɔgɔɛ. 18Mɛ malɛ ligbã́, metse, pɔ̀ di ke, malɛ ligbã́ nɛ kɔtsinɔ ní kanɔmɛ anɔmɛ, lɛ safi ʋa gi bɛki mɛ kigagla ní kutseo ni bekpo ʋa mɛ aʋa ɛ, balɛ ní mɛ awla.
19“Lɛ loso ŋwlimi plɛ kidiliɛ gi wɔmɔ ɔ, gi kilɛ abla a ni kidiliɛ gi kitraba kɛ mɛ lɛ kede e. 20Badzidziebi tiegloele ba gi wɔmɔ ní mɛ kaŋawla mɛ ɛ, ani sika yɛ kani yɛ ise tigloele le e, lɛ eboe kpokpo la ese enu si: Badzidziebi tiegloele ba benu Aya yɛ baxwɛdzɛ kí isɔli ha tigloele le, lɛ kani ise tigloele le inu isɔli ha tigloele e.",https://www.bible.com/bible/1982/REV.1.AVN
KUB 2,"Liboe lɛ gi aŋwlimi i aki Aya yɛ ɔxwɛdzɛɛ gi eedi Efeso ɔsɔli ha lɔ aʋa ɛ
1“Ŋwlimi kí Aya yɛ ɔxwɛdzɛɛ gi eedi Efeso ɔsɔli ha lɔ aʋa si i:
Ɔniliɛ gi evu badzidziebi tiegloele ʋa ní yɛ kaŋawla mɛ ɛ, xe ɛɛga ní sika kani yɛ ise tigloele le kusi yo e, yɛ apani eboe ala ya si: 2Mete mlɔ kiboebitɛɛ ni mlɔ axwɛwawa gagla la, ani mlɔ igyi dodo le. Lɛ mete si mlaʋítani banɔ zimizi ba eboe la kudimɛ nɔ ɔ, lɛ mlefeke banama gi bizɛɛpani si i, ba benu banɔkpɛkpɛ ba, pɔ̀ bénu idi, lɛ mlɛmɔ ba si basia nɛ benu u. 3pɔ̀ mlɛkpɛ iku nɛ, lɛ mlɛga kuyeʋiyeʋi me kɔkpɛ mɛ linyi ne loso, pɔ̀ fɛ mlépe e.
4Pɔ̀ mamɔ kiditɔ gi kípɛ ní mlɔ su u, mlɛyurɔ kulɔlɔ tɔpu liɔ gi kwize ní mlɔ awla ɛki mɛ ɛ. 5Mlaplɛ aŋu ní niklɔ gi mlɛwɔli dɔnɔ ɛ, mlekyi ɔna mɛ tɔ mlabitɛ kidiliɛ gi mlɛzɛɛbitɛ tsa ɛ, pɔ̀ xegi mlékyi ɔna mɛ ɛ, maaba mlɔklɔ lɛ maaba efeke mlɔ kani yɛ ose lo ní lɔ ozeklɔ. 6Pɔ̀ liboe lɛ ya litrɔ ní mlɔ aʋa si, mlɛtrɔ Nikolaitianɛ ma ba kiboebitɛɛ ahwafi, gi mɛkyɛ matrɔ ahwafi la ɛ.
7Ɔniliɛ awla gi kutu kulɛ ɛ, onu liboe lɛ gi Ɔfuɛfuɛ nɔ ɛɛpani ki isɔliha lɛ ɛ si: Ɔniliɛ gi aŋa aʋa ɛ, maaki yɛ kude si ɔŋa ligbã́ nɛ ose lo lɔ ebi yoyo la, gi ɔlɛ ní Aya yɛ Paradiso ye me e.
Liboe lɛ gi aŋwlimi i aki Aya yɛ ɔxwɛdzɛɛ gi eedi Smirna ɔsɔli ha lɔ aʋa ɛ
8“Ŋwlimi ki Aya yɛ ɔxwɛdzɛɛ gi eedi Smirna ɔsɔli ha lɔ aʋa si i: Ɔniliɛ gi yɛ onu ɔtɔpu yɛ ni ɔgɔgɔɛ ɛ, ɔniliɛ gi etse e, pɔ̀ xe ayɔ edzì ligbã́ nɛ ɛ, yɛ eboe la la ya si: 9Mete wɔ ɔzia nɔ ani wɔ lipi le pɔ̀ oxonete wonu! Mete banama gi bizɛxwa isu ya si Yudanɛ bénu u, gi ba bizɛɛpani enugumeboe mani wɔ su tɔ beezizi wɔ su u, pɔ̀ bénu Yudanɛ ɛ, gi ba ɔtsaklɔ onu Satana yɛ ɔnɛ ɛ. 10Wukíse ɔziã nɔ klɔ gi wɔtramɔ ɔ. Dike, Ozimizi ye atrákpɛ mlɔ mɛ banɔ batɔ ligba, atɔ yikeni mlo edi, lɛ mlamɔ kutuhehe ewe liɔfɔ. Pɔ̀ mleze ní anukwarɛɛ aʋa zɛkɔna ni kutse me ke e, tɔ maakí mlɔ ligbã́ nɛ likusikuto le.
11“Ɔniliɛ gi kutu kulɛ kí yɛ ɛ, onu liboe lɛ gi Ɔfuɛfuɛ nɔ ɛɛpani iiki Isɔliha lɛ ɛ. Ɔniliɛ gi aŋa aʋa ɛ, ɔ́tramɔ kutse ʋlaa kɔ ɔziã a.
Liboe lɛ gi aŋwlimi i aki Aya yɛ ɔxwɛdzɛɛ gi eedi Pergamo ɔsɔli ha lɔ aʋa ɛ
12“Ŋwlimi tsisi Aya yɛ ɔxwɛdzɛɛ gi eedi Pergamo ɔsɔli ha lɔ aʋa si i: Ɔniliɛ awla gi ihɛ nunu gblamadzaɛ inugu tiʋa lɛ ɔlɛ ɛ, yɛ eboe la la ya si: 13Mete ɔma nɔ klɔ mɛ gi wɔlɛ́ ɛ, niklɔ gi Ozimizi ye edu yɛ likusigbo le e. Pɔ̀ wovu mɛ linyi ne ní awla gagla a, lɛ wɔ́nada wɔ kuziŋa ní mɛ mɛ̀, ní ewe a la mɛ gi beye Antipa fɛ ɛ, gi yɛ aŋa anukwarɛɛ katsalia aki mɛ ɛ, ní mlɔ ɔma ʋidi lo me gi níklɔ Ozimizi ye ɔlɛ ɛ.
14Pɔ̀ eboe atɔ alɛ ní wɔsu u; lɛ ese linu si banama gi bevu Baalam kudɔbasɛ yɔ ní awla ɛ, balɛ ní wɔ su, gi yɛ abasɛ Balak si, omeni Israel bebi ba onu tɔ babitɛ eboe zimizi gani bidɔ ŋaŋa gi bɛki babu ʋa mɛ ɛ, ani tɔ bawa kihasi ye. 15Niteme ke banama gi bevu Nikolaitia nɛ ma bidɔbasɛbasɛ mɛ ní awla ɛ, kyɛ bákpasi ní mlɔ kusi. 16Lɛ loso kyi ní wɔ ɔna mɛ; xe aníte e, maaba wɔ klɔ kpekpe, lɛ maakɔ ihɛ liɛ gi ɔlɛ ní mɛ onugu lo me e, maakɔ yɛ ɔta kigũ nì ba.
17Ɔniliɛ gi kutu kulɛ yɛ ɛ, onu liboe lɛ gi Ɔfuɛfuɛ nɔ ɛɛpani iiki Isɔliha lɛ ɛ. Ɔniliɛ gi aŋa aʋa ɛ, maaki yɛ mana liɛ gi bekpo e yɛ ɔtɔ, lɛ maaki yɛ likla pititi, gi bɛŋwlimi linyi vuvu itrɔ lɛ aʋa a, linyi gi ɔnɔ dzedze ɔtɔtɔ ɔ́trate e, sani ɔniliɛ gi yɛ azɛ lɛ ɛ.
Liboe lɛ gi aŋwlimi i aki Aya yɛ ɔxwɛdzɛɛ gi eedi Tiatira ɔsɔli ha lɔ aʋa ɛ
18“Lɛ ŋwlimi ki aya yɛ ɔxwɛdzɛɛ gi eedi Tiatira ɔsɔli ha lɔ aʋa si i:
Aya Yebi ye, ɔniliɛ gi yɛ bimbi ʋe bilɛ ŋwisi kifu u, gi kiisɔ kinɛ ɛ, xe yɛ ikli lɛ ilɛ ŋwisi ɔlaakyikyi gi bɛkpɛ kifu mɛ kinɛ ɛ, yɛ apani eboa la si: 19Mete wɔ axwɛwawa la, wɔ kunɔlɔɔ, ni wɔ kuziŋaa ani wɔ kunɔsumu yo kɔpɔni wɔ kukenidi yo, lɛ wɔɛkpɛ ikù nɛ abla ɛsani kiliɛ gi lize kutɔpu yɔ ɔ.
20Pɔ̀ mamɔ liboe lɛ ya ní wɔ su si, wɔki ɔdzɛ liɛ klɔ Isabel gi ɛɛxwa isu ya si ye nu oboedoplɛ ɛ, kudeonu. Gani yɛ bidɔbasɛbasɛ ʋɛ mɛ ɛ, eemeni mɛ banɔsumu ba ɛkpɛ ní kihasi ye me, ani tɔ baŋa bidɔ bɛ ya gi bɛki babu ʋa ɛ. 21Maki yɛ lipoe, si okyi yɛ ɔna mɛ dɔni yɛ kihasiwawaɛ mɛ; pɔ̀ ɔ́dimɛ ɛ. 22Lɛ loso, matrasa yɛ plɛ ɔnyanya ɔtɔsi aʋa, lɛ banama gi bɛwa kihasi ye ni yɛ ɛ, xegi békyi adɔ ni ba kiboebitɛ liɛ ya mɛ ɛ, maakɔ kupepe ʋidi ukpɛ ní ba mɛ ɛ. 23Maaye yɛ bebi ba. Lɛ Isɔliha lɛ petee iate si, mɛ menu ɔniliɛ gi izɛɛpami ina nɛ ni begyodi ʋa mɛ, lɛ maatsa lɛ ɔki mlɔ mɛ ɔkakaa ní yɛ kiboebitɛɛ onu u. 24Abla mɛɛsi mlɔ banɔ gɔgɔ ba ní Tiatira, mlɔ banama gi mlévu bidɔ basɛbasɛɛ bɛ ya ní awla a, xe bákpasi Ozimizi ye yɛ eboe kpokpo la a, gi áma ní la mɛ ɛ. Mátratrɔ lidɔtu dzedze tɔtɔ ní mlɔ aʋa tɔ ɔ. 25Kidiliɛ gi kilɛ ní mlɔ awla ɛ, mlevu kɛ mɛ gagla a, kɔzɛna ni lipoe lɛ gi maaba ɛ.
26Lɛ ɔniliɛ gi aŋa aʋa a, xe izɛɛbitɛ ní mɛ kupɛpɛɔ aʋa a, zɛkɔna ni ɔgù kɔ ɛ, maaki yɛ kigagla ní amade na aʋa.
27‘Aagbani ba ni ɔwla gagla,
lɛ ayaʋi ba xwitsixwitsi ŋwisi kufukpo kinɛ’,
ŋwisi kiliɛ gi mɛ fɛ mamɔ kigagla dɔni Mɔka klɔ kinɛ ɛ. 28Lɛ maakɔ livlɛ lɛ ɔdzidziobi ye aki yɛ. 29Ɔniliɛ gi kutu kulɛ yɛ ɛ, onu liboe lɛ gi Ɔfuɛfuɛ nɔ ɛɛpani iiki Isɔliha lɛ ɛ.",https://www.bible.com/bible/1982/REV.2.AVN
KUB 3,"Liboe lɛ gi aŋwlimi i aki Aya yɛ ɔxwɛdzɛɛ gi eedi Sardis ɔsɔli ha lɔ aʋa ɛ
1“Ŋwlimi ki Aya yɛ ɔxwɛdzɛɛ gi eedi Sardis ɔsɔli ha lɔ aʋa si i: Ɔniliɛ awla gi Aya yɛ ifuɛfuɛ tigloele le ni badzidziebi tigloele ba balɛ ɛ, yɛ ɛɛpani eboe ala ya si: Mete wɔ axwɛwawa la, linyi lilɛ wɔ awla si, wɔlɛ ligbã́ pɔ̀ wotse e. 2Nyime tɔ kpɛ bidɔ ɛmɛ gi bigɔ ɔ, xe biatse e, kigagla, lɛ ese linu si mámɔ si wɔ axwɛwawa la ɛna ní mɛ Aya aŋu mɛ ɛ. 3Lɛ loso e, plɛ aŋu ní kidiliɛ gi wɔzɛ ɛ, xe wonu i aʋa, atɔ bitɛ lɛ aʋa, tɔ kyi ɔna mɛ. Xegi wɔ́ma ní aŋu plɛplɛ mɛ ɛ, maaba do ní wɔ aʋa ŋwisi oze kinɛ ɛ, lɛ wɔtrate ɔnyɔsasa nɔ mɛ gi maado ní wɔ aʋa a.
4Pɔ̀ banɔ klakla atɔ balɛ ní Sardis, gi bélulu ba ewu la a. Ba biakpɛ ewu pititi lɛ biaga ni mɛ: lɛ ese linu si ba begyeno o. 5Ɔniliɛ gi aŋa aʋa ɛ, biakpɛ liwu pititi kí yɛ ŋwisi ba kiniɛ ɛ, lɛ mátratsoli yɛ linyi ne ni ligbã́ nɛ keplekpaa mɛ liwewe, pɔ̀ madra yɛ linyi ne su ní Mɔka ni yɛ baxwɛdzɛ ba aŋu mɛ ɛ. 6Ɔniliɛ gi kutu kuli yɛ ɛ, onu liboe lɛ gi Ɔfuɛfuɛ nɔ ɛɛpani iiki Isɔliha lɛ ɛ.
Liboe lɛ gi aŋwlimi i aki Aya yɛ ɔxwɛdzɛɛ gi eedi Filadelfia ɔsɔli ha lɔ aʋa ɛ
7“Ŋwlimi ki Aya yɛ ɔxwɛdzɛɛ liɛ gi eedi Filadelfia ɔsɔli ha lɔ aʋa si i: Ɔniliɛ gi onu ɔdradra yɛ ni anukwarɛɛ onete ye, ɔniliɛ gi yɛ awla Dawid yɛ safi ye ɔlɛ ɛ, ɔniliɛ gi izɛdra xe ɔnɔnɔ ɔʋítani kudà a, xe izɛda a, xe ɔnɔnɔ ɔʋítani kudra ɛ, yɛ eboe la la ya si: 8Mete wɔ axwɛwawa la! Dike, madra opupo gi ɔnɔnɔ ɔ́tratani kudà aki wɔ ɔ: lɛ ese linu si mete si kigagla sisami itɔ ko kilɛ ní wɔ awla a, pɔ̀ wɔbitɛ ní mɛ liboe le aʋa a, lɛ wɔ́nada si wote mɛ linyi ne e. 9Dike, matraki si banama gi benu Satana yɛ ɔtsaklɔ banima ɛ, banama gi bizɛxwa isu ya si benu Yudanɛ ɛ, pɔ̀ xe bénu u, boŋu i benu basia nɛ, dike maaki si biabakpɛ litukpo kese aki wɔ, lɛ biazɛ lɛ si malɔ wɔ. 10Kiliɛ gi wovu mɛ isã nɛ ní awla a, xe wɔkpɛ ikù nɛ ni litɔplɛplɛkese loso e, mɛfɛ maawe wo ní litsixwaxwa lɛ lipoe lɛ gi litrába kelea petee aʋa mɛ ɛ, gi lɛ biafeke banama a, gi balɛ ní kesea aʋa odi i me.
11Matraba kpekpemii. Vu kidiliɛ gi kilɛ ní wɔ awla mɛ gagla a, tɔ ɔnɔnɔ ɔkizɛ wɔ likusikuto le ní wɔ awla a. 12Ɔniliɛ gi aŋa aʋa ɛ, maabitɛ yɛ tɔ aaze ɔgbase ní mɛ Aya yɛ lisɔligba lɛ mɛ. Lɛ ɔ́trasɛ ní niklɔ liwewe tɔ ɔ. Maaŋwlimi mɛ Aya yɛ linyi ne trɔ ní yɛ aʋa. Lɛ maaŋwlimi mɛ Aya yɛ ɔma ʋidi no lɔ linyi ne, gi onu Yerusalem vuvu yɛ gi eeple dɔ ní mɛ Aya gi ɔlɛ ní lifunu ne klɔ trɔ ní yɛ aʋa a. Lɛ maaŋwlimi mɛ linyi vuvu nɛ trɔ ni yɛ aʋa a. 13Ɔniliɛ gi kutu kulɛ yɛ ɛ, onu liboe lɛ gi Ɔfuɛfuɛ nɔ ɛɛpani iiki isɔliha lɛ ɛ.
Liboe lɛ gi aŋwlimi aki Aya yɛ ɔxwɛdzɛɛ gi eedi Laodikea ɔsɔli ha lɔ aʋa ɛ
14“Ŋwlimi ki Aya yɛ ɔxwɛdzɛɛ gi eedi Laodikea ɔsɔli ha lɔ aʋa si i: Ɔniliɛ gi bizɛxwa si Amen i, gi yɛ onu anukwarɛɛ ni katsalia ɔtutɔ lɔ ɛ, ɔniliɛ gi gani yɛ aʋa Aya abitɛ kidɔ kakaa ɛ, yɛ eboe la la ya si: 15Mete wɔ axwɛwawa la si, wɔ́yɔ fɛ, lɛ wɔ́zɛ kifu fɛ. Nya mapɛ si tɔ wɔayɔ loo wɔazɛ kifu. 16Pɔ̀ gi wɔgblɔ̀ ɛ, wɔ́zɛ kifu, xe wɔ́yɔ fɛ loso e, matrapi wɔ ebu ní mɛ onugu lo me. 17Lɛ ese linu si, wuzɛɛpani si, “Menu oxonete, lɛ bidɔ bilɛ ní mɛ awla a, lɛ kididɔ kiziã mɛ ɛ.” pɔ̀ wóte si, ɔzianete ni ɔsigaganete, opiplinete, kaŋupo ani ɔnɔ gi awɔ liyà yɛ wònu u. 18Migba wɔ tɔ dzi sika, gi bɛwlɔ ní kifu mɛ ɛ, xe yɛ su adra a, ní mɔklɔ, tɔ wɔadzi oxonete, ni kusa pititi gi wɔanyime e, atɔ wɔakɔ okpo wɔ liyà lɛ mɛ, ani kimbi ye kuwa, tɔ wɔala ní wɔ bimbi ʋe aʋa tɔ wɔamɔ bidɔ.
19Mizɛɛtɛni banama gi malɔ ɛ, lɛ mizeehe kutu iiki ba; lɛ loso e, kpɛ ikù nɛ tɔ kyí ɔna mɛ. 20Dike, malɛɛ ní opupo lo onu gi mɛɛsa opupo lo e; xe ɔnutɔ enu mɛ ole lo o, xe adra opupo lo e, maati iku yɛ aʋa, lɛ maaŋa bidɔ nì yɛ ɛ, lɛ yɛ fɛ aaŋa bidɔ nì mɛ ɛ.
21Ɔniliɛ gi aŋa aʋa ɛ, maaki yɛ kudeonu gi aaze pɔni mɛ ní mɛ likusigbo le aʋa a, ŋwisi kiliɛ gi mɛ fɛ maŋa aʋa a, xe medi ni Mɔka ní yɛ likusigbo le aʋa kinɛ ɛ. 22Ɔniliɛ gi kutu kuli yɛ ɛ, onu liboe lɛ gi Ɔfuɛfuɛ nɔ ɛɛpani ki Isɔliha lɛ ɛ.”",https://www.bible.com/bible/1982/REV.3.AVN
KUB 4,"Likusigbo le ní lifunu ne
1Lɛ ya kede e, gi meedi i, dike mamɔ opupo ɔtɔ gi ɛdra edu ní lifunu ne e. Lɛ ole tɔpu ɔnɔ gi menu i, egu kunugu yo ni me ŋwisi kakuklui kinɛ si: Ga ba lifunu ne ní ya, tɔ mibasɛ wɔ eboe ala gi ɛtraba la mɛ ní la ya kede e. 2Kyɔŋ klɔ ko e Aya yɛ Ɔfuɛfuɛ nɔ eeku ní mɛ mɛ̀, lɛ mamɔ likusigbo gi bedu ní lifunu ne, lɛ ɔnutɔ odi ní lɛ aʋa ɛ. 3Ɔniliɛ klɔ gi odi ní lɛ aʋa ɛ, yɛ isu ya iitsi kifu yɛ, kiwɔwɔ ni kikyikyi ŋwisi akla zi kedzi gi bizɛɛxwa si yaspis likla ani kanelia likla kinɛ ɛ, lɛ ɔkũ yɛ, gi ɔlɛ ŋwisi emerald likla loo ŋwisi liwlakpa wɔwɔ kinɛ ɛ, aklani likusigbo le e. 4Lɛ ekusigbo avitaʋa ni tene dzedze ɛklani likusigbo le, lɛ banɔtsitsi avitaʋa ni tiene bedi ní ekusigbo ala klɔ aʋa ɛ. Bɛkpɛ bidɔ pititi, lɛ bekume sika ekusikuto ní ba etukpo la a. 5Lɛ dzeni ye azeebu kifu yɛ xe azaalaʋi i, xe azeegu adɔni likusigbo le me e. Lɛ ní likusigbo le ɔtɔ nɔ ɛ, kani tiegloele bɛɛsɔ. Ba benu Aya yɛ ifuɛfuɛ tigloele le. 6Ní likusigbo le ɔtɔ nɔ ɛ, kiditɔ gi kilɛ ŋwisi axu la a, afini gi la mɛ ɛzrɔ ɔ, xe eekle nianiania ŋwisi azinzi kinɛ ɛ.
Lɛ bidɔ gbagbe tune, gi biyi bimbi ʋe, ɔtɔ ni kede, bize ní kusio ani klani likusigbo le. 7Lɛ kidɔgbagbe tɔpu yɛ kilɛ lɛ ko ŋwisi gyata yɛ kinɛ ɛ, lɛ kidɔ gbagbe ʋla ɛ kilɛ ŋwisi ligumenyime kinɛ ɛ, lɛ kidɔ gbagbɛ tanɛ ɛ kɛ aŋu na mɛ alɛ ŋwisi ɔnɔ aŋu mɛ kinɛ ɛ, lɛ kidɔ gbagbe nene ke e, kilɛ ŋwisi kadzi gi keepruru kinɛ ɛ. 8Bidɔ gbagbe tune ʋe bikákaa siwlasasa tuglo silɛ ki bɛ, lɛ bimbi ʋe bilɛ klani bɛsu ní bɛ siwlasasa sɛ ese fɛ. Lɛ biʋízemɔni elesi ni kemize, bizɛɛkpɔ̀ Aya si:
“Kusudra, kusudra, kusudra kunu Ɔkaɛ, Aya kigaglaɛ petee Ɔkaɛ kunɛ, Yɛ gi eze e, xe ɔlɛ ɛ, xe atrába ɛ!”
9Lɛ xe bidɔ gbagbe ʋe biki ɔniliɛ gi odi ní likusigbo le aʋa kusudra kubùbù yo ni ɖasedodo e, xe ɔlɛ ligbã́ nɛ dɔni kanɔmɛ tsini kanɔmɛ ɛ, 10kɔlɔ banɔtsitsi avitaʋa ni tiene ba bɛdɔ ní kesea ní ɔniliɛ klɔ gi odi ní likusigbo le aʋa yɛ aŋu mɛ ɛ, kɔ bɛkpɔ̀ ɔniliɛ gi ɔlɛ ligbã́ nɛ tsini kanɔmɛ anɔmɛ ɛ. Kɔ bɛkɔ ba ekusikuto la ɛplɛ ní likusigbo le ɔtɔ nɔ, kɔ bɛpani si:
11“Blɔ Ɔkaɛ nì Aya, wɔ wogyeno si, wɔazɛ kusudra ni kubùbù yo ani kigaglaɛ.
Lɛ ese linu si wɔ wɔbitɛ kidɔ kakaa, lɛ bilɛ lɛ ese linu si wɔbitɛ bɛ ní wɔ kupɛ́pɛɔ onu.”",https://www.bible.com/bible/1982/REV.4.AVN
KUB 5,"Keʋesibi ya kɛdra keplekpaa
1Lɛ mamɔ keplekpaa, gi bɛŋwlimi bidɔ ní ka kupɛɔ tuʋa petee e, xe bɛtsala ka onu ní ikɔ tigloele ní ɔniliɛ klɔ ɔ, gi odi ní likusigbo le aʋa ɛ, yɛ kaŋawla mɛ. 2Lɛ mamɔ Aya yɛ ɔxwɛdzɛ gagla ɔtɔ gi ɛɛkla ni ole gagla ɔtɔ si: “Nyaŋwɛ egyeno gi aable bidɔ bɛ ya a, gi bɛkɔ ɛtsala keplekpaa a, xe aadra keplekpaa lia ya ɛ?” 3Pɔ̀ ɔnɔnɔ óze ní lifunu ne loo kesea aʋa loo ní kesea ese e, gi aatani keplekpa kudra loo aatani ka mɛ kudi i. 4Lɛ mebemi mɔmɔmɔ, lɛ ese linu si bámɔ ɔnɔnɔ gi ana a, xe aadra keplekpaa loo aadi ka mɛ ɛ. 5Pɔ̀ lɛ banɔtsitsi ba mɛ tole asi mɛ si; “Wukíbemi; dike, ɔniliɛ gi bizɛxwa si gyata yɛ ɛ, gi ádɔ Yuda okú no me e, gi agyɔ ádɔ ní Dawid igù ne me e, aŋa aʋa. Yɛ aatani keplekpaa ni bidɔ tugloelee ʋɛ gi bɛkɔ ɛ tsala keplekpaa onu i, kudra.”
6Lɛ mamɔ Keʋesibi gi kɛɛŋwi ŋwisi kiye beye ka na a, gi kalɛɛ ní likusigbo le kusio, lɛ bidɔ bitɛbitɛ gbagbe tune ʋe ni banɔtsitsi ba bɛklani ka ɛ. Eyi asia tegloele ni bimbi tugloele, gi binu Aya yɛ ifuɛfuɛ tigloele le, gi bɛkpɛ tsisi ní kesea petee aʋa a. 7Lɛ aba, xe azɛ keplekpaa ní ɔniliɛ ɛ, gi odi ní likusigbo le aʋa ɛ, yɛ kaŋawla mɛ. 8Lɛ gi azɛ keplekpaa ɛ, bidɔ gbagbe tune ʋe ni banɔtsitsi avitaʋa ni tiene ba bɛdɔ kesea ní keʋesibi ya aŋu mɛ. Ba mɛ ɔkakaa evu ɔʋinta ní awla, lɛ bevu sika kuzi gi kwiyi ni lifi ye e, gi onu banama a, gi beesumu Aya ba Aya kuxwaxwa a. 9Lɛ bɛza ɔdzi vuvu gi lɔ eboe la enu si:
“Wɔ wogyeno si wɔazɛ keplekpaa,
xe wɔable bidɔ bɛ klɔ gi bɛkɔ ɛtsala ka a,
lɛ ese linu si beye wo,
lɛ wɔ ika lɛ ɛ, wɔkɔ lɛ odzi banɔ aki Aya
dɔni limade kakaa, ni siya kakaa, ni banɔ kakaa, ní kese kakaa aʋa.
10Wɔbitɛ ba si beze kukusi ni kusumu yo baka gi biazesumu blɔ Aya a, lɛ biaŋa aʋa ní kesea aʋa.”
11Lɛ medi xe menu Aya yɛ baxwɛdzɛ kpaŋukpaŋu atɔ ɔ, gi ba kiklakla mɛ kisani akpe ni akpe liɔfɔ ede akpe liɔfɔ ba ole lo o. Bɛklani likusigbo le ni bidɔ bitɛbitɛ gbagbe ʋe ani banɔtsitsi ba. 12Bɛɛza ɔdzi ni ole gagla si:
“Keʋesibi ya lia gi beye e, ka kegyeno
si kazɛ kaʋaŋaa, ni exo, ni kuboete, ni kigagla,
ni kubùbù, ni kusudra ani kukpɔ̀kpɔ̀!”
13Lɛ menu gi kidɔ bitɛbitɛ kakaa gi kilɛ ní lifunu ne e, ni kesea aʋa, ni kesea ese, ni axu la mɛ, ani kudɔkpaa liɔ klɔ gi kukpasi ní kɔ mɛ ɛ, kwiza ɔdzi si:
“Ki Ɔniliɛ gi odi ní likusigbo le aʋa a, ni Keʋesibi ya,
ba binɛ binu kukpɔ̀kpɔ̀ɔ ni kubùbù yo ani kusudra ni kaʋaŋaa,
dɔni kanɔmɛ tsini kanɔmɛ anɔmɛ!”
14Lɛ bidɔ bitɛbitɛ gbagbee tune ʋe e, bipani si, “Liba lɛ mɛ!” Lɛ banɔtsitsi avitaʋa ni tiene ba bɛdɔ kesea lɛ bɛkpɔ̀ Aya ɛ.",https://www.bible.com/bible/1982/REV.5.AVN
KUB 6,"Keʋesibi ya keble bidɔ bɛ ya gi bɛkɔ ɛtsala keplekpaa ɛ
1Lɛ gi meedi i, Keʋesibi ya keble bidɔ tugloele ʋe gi bɛkɔ ɛtsala keplekpa ɛ, bɛ bitɔpu ʋɛ. Lɛ menu gi bidɔ bitɛbitɛ gbagbe tune ʋe bɛ mɛ tule biipani ni ole ŋwisi dzeni eegu kinɛ si, “Ba!” 2Lɛ mamɔ isɔ pititi ɔtɔ ɔ, ɔniliɛ gi ɛɛkpɛ yɛ ɛ, evu kunyaa ní awla, lɛ bɛki yɛ likusikuto, lɛ edo atrɛ ŋwisi ɔguta kinɛ ɛ, tɔ yɛ amɔ kaʋaŋaŋa.
3Lɛ gi Keʋesibi ya keeble bidɔ ʋla ʋɛ gi bɛ bɛkɔ ɛtsala keplekpa ɛ, menu bidɔ bitɛbitɛ gbagbe ʋla bɛ gi bipani si, “Ba!” 4Lɛ isɔ dzedze, gi azã kyikyi edo e, lɛ ɔniliɛ gi ɛɛkpɛ yɛ ɛ, bɛki yɛ kigaglaɛ, si tɔ aabu kusuyɔɔ zanɔ ní kesea aʋa, tɔ banima biaye ba ahanuglɔ ba. Lɛ bɛki yɛ ihɛ inugu tiʋa ʋidi ɔtɔ.
5Lɛ gi Keʋesibi ya keble bidɔ tanɛ ʋɛ ɛ, gi bɛkɔ ɛtsala keplekpaa ɛ, menu gi bidɔ bitɛbitɛ gbagbe tanɛ ʋɛ bipani si “Ba!” Lɛ gi mefeke aŋu na ɛ, mamɔ isɔ kpikpi, lɛ ɔniliɛ gi ɛɛkpɛ yɛ ɛ, evu bidɔ gi bizɛɛkɔ ɛta bidɔ tɔ bedi bɛ kinyipu ye ní awla a. 6Lɛ menu kiditɔ ŋwisi ole dɔni bidɔ bitɛbitɛ gbagbe tune ʋe kusi si; “amu kekpo tiele ki liwe tile axwɛwawa, ani adeʋi kukpo tuta ki liwe tile axwɛwawa, pɔ̀ wukímuni kumu yɔ ni wain yɛ kudzi yo kɔ ɔ.”
7Lɛ gi keʋesibi ya keble bidɔ nene ʋe e, menu bidɔ gbagbe nene ʋe ole lo gi ɛɛpani si i, “Ba!” 8Lɛ mamɔ isɔ gi yɛ kusupeo kwixwa fuu ŋwisi ɔnɔ gi eetse kinɛ ɛ, lɛ ɔniliɛ gi ɛɛkpɛ yɛ ɛ, yɛ linyi ne linu Kutse, lɛ Bekpo ʋa mɛ ɔlɛ ni yɛ kude e. Lɛ bɛki ba kigagla a ní kesea kapɛ nenea aʋa, tɔ bakɔ ihɛ inugu tiʋa, ni kuʋɛ ani bànya kɔpɔni baŋuga ʋa tɔ bakɔ eye banima.
9Lɛ gi keble bidɔ tsunɛ ʋɛ ɛ, mamɔ banama gi beye kɔkpɛ Aya yɛ liboe le ni katsalia gi bɛŋa lifumose e loso, ba esobo la ní adɔpɔʋisuʋɔ lɔ ese. 10Lɛ bɛkpɛ ozi ni ole gagla si: “Ɔkaɛ gi ɛɛŋa aʋa a, Ɔdradra yɛ ni anukwarɛ onete, gakɔna nì lipoe woli koŋ wɔtraxwa litsi ni kelea banima a, xe wɔaʋi kuwle ní blɔ litukpo na a?” 11Lɛ bɛki ba mɛ ɔkakaa liwu pititi gblamadza, lɛ bɛsi ba si, baplɛ litɔ kese lipoe kpekpemi itɔ, zɛkɔna ni lipoe lɛ klɔ gi ba ahanuglɔ banɔsumu ba ani ba benemi ba ya, gi bɛtráye e ŋwisi kiliɛ gi beye ba kinɛ ɛ, ba kiklaklaɛ mɛ kiana.
12Lɛ gi meedi i, eble bidɔ glonɛ ʋɛ, lɛ kesea kɛhwa nyani nyani. Liwo le lidɔ litumu ŋwisi kusa kpìkpì kinɛ ɛ, lɛ ɔdzidziɛ fɛ ekyi ŋwisi ika kinɛ ɛ. 13Lɛ lifunu ne badzidziebi ʋa bɛwɔli dɔ kesea ŋwisi kiliɛ gi esebi yoyo ala gi ázã ɛ, izɛwɔli xe liwɔ ʋidi itɔ liifu kinɛ ɛ. 14Lɛ bɛklɔʋi lifunu ne eza nɔ ŋwisi kagaplekpa gi bɛklɔʋi kinɛ ɛ, lɛ bebu lito kakaa ni kunisi yo kese kakaa ɛzanɔ ní bɛ izeklɔ.
15Lɛ kesea aʋa bekusi ba ni bekusiebi ba ani baguta ba baka ba, bexonete ba ni bamanete ba, ni ɔnɔsumu kakaa kɔpɔni banama gi balɛ ní isuwla mɛ ba petee bezekpo ní ipɛgla nɛ ni aklakpɔ la kusi ní eto la mɛ ɛ. 16Lɛ bɛsi eto la ni aklakpɔ la si, “Mlakpa adɔ blɔ aʋa, atɔ mlekpo blo ní ɔniliɛ klɔ gi odi ní likusigbo le aʋa ɛ, yɛ aŋu mɛ, dɔni Keʋesibi ya ka kusuyeʋio onu! 17Lɛ ese linu si ba kusuyeʋio liwe ʋidi ne lina, lɛ nyaŋwɛ aatani kulɛ ɛ ní ba onu na a?”",https://www.bible.com/bible/1982/REV.6.AVN
KUB 7,"Banɔ 144,000 gi bɛkya ní Israɛl i
1Ní lɛ ya kede e, mamɔ Aya yɛ baxwɛdzɛ tiene gi balɛ ní kesea ka akɔtɔ tene na aʋa a, lɛ bevu kesea awɔ tene na, tɔ liwɔ ɛtɔtɔ likífu ní kesea aʋa loo ní axu la aʋa loo ní ose ɔtɔtɔ aʋa a. 2Lɛ mamɔ Aya yɛ ɔxwɛdzɛ dzedze gi eedo e dɔni kewetu ya, gi Aya a, gi ɔlɛ ligbã nɛ ɛ, yɛ lixaŋu nɛ bikpɛdɔ mɛ bilɛ ni yɛ awla. Lɛ akpɛ ozi ni ole gagla tsisi Aya yɛ baxwɛdzɛ tiene ba gi bɛki kigagla si bezizi bidɔ ní kesea ni axu la su i, si: 3“Mlakízizi kididɔ ní kesea loo axu la loo ise le su kɔzɛna ni lipoe lɛ klɔ gi kwiakpɛ Aya yɛ banɔsumu ba lixaŋu ní ba kutu yo xe e.” 4Lɛ menu banama gi bɛkpɛ lixaŋu nɛ ba kiklaklaɛ mɛ ɛ, gi benu banɔ akpe alafa tole, avitene ni tiene dɔni Israel bebi ba amade na petee me e.
5Dɔni Yuda limade ne me e, bɛkpɛ banɔ akpe liɔfɔ ni tiaʋa lixaŋu;
dɔni Ruben limade ne me e, bɛkpɛ banɔ akpe liɔfɔ ni tiaʋa lixaŋu;
dɔni Gad limade ne me e, bɛkpɛ banɔ akpe liɔfɔ ni tiaʋa lixaŋu;
6dɔni Asa limade ne me e, bɛkpɛ banɔ akpe liɔfɔ ni tiaʋa lixaŋu;
dɔni Naftali limade ne me e, bɛkpɛ banɔ akpe liɔfɔ ni tiaʋa lixaŋu;
dɔni Manase limade ne me e, bɛkpɛ banɔ akpe liɔfɔ ni tiaʋa lixaŋu;
7dɔni Simeon limade ne me e, bɛkpɛ banɔ akpe liɔfɔ ni tiaʋa lixaŋu;
dɔni Lewi limade ne me e, bɛkpɛ banɔ akpe liɔfɔ ni tiaʋa lixaŋu;
dɔni Isakar limade ne me e, bɛkpɛ banɔ akpe liɔfɔ ni tiaʋa lixaŋu;
8dɔni Zebulon limade ne me e, bɛkpɛ banɔ akpe liɔfɔ ni tiaʋa lixaŋu;
dɔni Yosef limade ne me e, bɛkpɛ banɔ akpe liɔfɔ ni tiaʋa lixaŋu;
dɔni Benyamin limade ne me e, bɛkpɛ banɔ akpe liɔfɔ ni tiaʋa lixaŋu.
Linɔkpi ʋidi itɔ ní lifunu ne
9Lɛ ya kede e, medi lɛ mamɔ linɔkpi ʋidi itɔ gi ɔnɔnɔ ɔ́tani kukla ɛ, gi bɛdɔ ní kese kakaa, limade kakaa, ɔma kakaa ni siya kakaa mɛ ɛ, gi balɛɛ ní likusigbo le aŋu mɛ ní Keʋesibi ya ɔtɔ nɔ. Bɛkpɛ ewu pititi gblamadza lɛ bevu siwlawla sɛ ní awla la a, 10lɛ bɛkpɛ ozi ni ole gagla si,
“Kubúbú yo kunu blɔ Aya
gi odi ní likusigbo le aʋa ɛ
ni keʋesibi ya kunɛ ɛ.”
11Lɛ Aya yɛ baxwɛdzɛ ba petee balɛɛ klani likusigbo le, ni banɔtsitsi ba ani bidɔgbagbe tune ʋe, lɛ bɛfɛ ɛ, lɛ bewe ba aŋu na mɛ kesea a, ní likusigbo le ɔtɔ nɔ, lɛ besumu Aya a gi 12bɛpani si,
“liba lɛ mɛ!
Kukpɔ̀kpɔ̀ɔ ni kusudra
ni kuboete ni ɖase ani kubùbù yo
ni kaʋaŋaa ani kigagla
ki blɔ Aya, dɔni kanɔmɛ tsini kanɔmɛ.
Atɔ liba lɛ mɛ!”
13Lɛ banɔtsitsi ba mɛ tole eʋi me si “Nyaŋwɛ ba ba ya gi bɛkpɛ ewu pititi gblamadza la a, lɛ nifɔ bɛdɔ ɔ?”
14Lɛ mebu lɛ onu si, “Ɔka, wɔ wote!”
Lɛ asi mɛ si, “Banɔ ba ya ɛ, ba benu banama gi bedo edɔ ní kuxixa ʋidi yo me e, lɛ beplo ba ewu la a, xe bɛbitɛ la pitititi ní keʋesibi ya ka ika lɛ mɛ ɛ. 15Lɛ loso,
“balɛ ní Aya yɛ likusigbo le ɔtɔ nɔ,
lɛ bizeesumu ye elesi ni kemize ní yɛ lisɔligba lɛ mɛ,
lɛ ɔniliɛ gi odi ní likusigbo le aʋa ɛ, aaze ní ba kusi lɛ aakpɛ kuka klani ba.
16Kuʋɛ kutráku ba liwewe tɔɔ,
lɛ olile fɛ ɔ́traku ba liwewe tɔɔ ɔ.
Lɛ kuwe kutráta ba tɔɔ
loo liwo le lɛ kuhuhu yo kutrákpɛ ba kunugu u.
17Lɛ ese linu si Keʋesibi ya gi kalɛ ní likusigbo le kusi yo e, kiagbani ba, ŋwisi ba oʋesigbanɔ yɛ kinɛ ɛ.
yɛ aagbani ba tsinɔ ni inide gi izɛki kuni i, gi kuzɛɛkɔ ligbã́ nɛ su u.
Lɛ Aya aatsoli kubeo petee ní ba bimbi ʋe aʋa a.”",https://www.bible.com/bible/1982/REV.7.AVN
KUB 8,"Keʋesibi ya keble bidɔ gloele ʋe
1Lɛ gi keble bidɔ gloele ʋe e, lifunu ne ligɔ tsriɖiɖi kɔki ŋwisi ɔnyɔsasa kapɛ kinɛ ɛ. 2Lɛ mamɔ Aya yɛ baxwɛdzɛ tiegloele aba gi bizɛlɛ ní Aya aŋu mɛ ɛ, lɛ bɛki ba kukúklui tugloele.
3Lɛ Aya yɛ ɔxwɛdzɛ dzedze ɔbalɛɛ ní ɔdɔpɔʋisuʋɔ lɔ su, lɛ evu sika kezi gi ka mɛ bizɛɛkpɛ lifi ye kifu yɛ ɛ. Bɛki yɛ lifi ye kpaŋu si tɔ aakɔ ɔpɔni banɔ dradra ba petee ba Aya kuxwaxwaa ní sika yɛ ɔdɔpɔʋisuʋɔɔ lɔ gi ɔlɛ ní likusigbo le ɔtɔ nɔ ɛ aʋa. 4Lɛ lifi ye kunyɔɔ ni banɔ dradra ba ba Aya kuxwaxwa ɛ, biyɔ ɛdɔni Aya yɛ ɔxwɛdzɛɛ iwla lɛ mɛ trɛ ní Aya yɛ aŋu mɛ ɛ. 5Lɛ Aya yɛ ɔxwɛdzɛɛ akɔ kezia lia mɛ gi bizɛɛkpɛ lifi ye kifu yɛ ɛ, lɛ ebu kifu yɛ ní ɔdɔpɔʋisuʋɔ lɔ aʋa akpɛ ní ka mɛ xe akɔ aŋwia akpɛ ní kesea aʋa ɛ; lɛ dzeni ye ekpese kulaʋi i, lɛ dzeni ye egu i, lɛ dzeni ye ekpese kifu yɛ kubu i xe kesea kyɛ kekpese kuhwa ɛ.
Aya yɛ baxwɛdzɛ ba beme ba Kukúklui yɔ
6Lɛ Aya yɛ baxwɛdzɛ tiegloele ba gi bevu kukúklui tugloele ko e, bɛbla si beme ko.
7Gi Aya yɛ ɔxwɛdzɛ tɔpu yɛ eme yɛ kakuklui ya ɛ, amukla ni kifu gi kipisa ni ika ɛ, bɛŋwia bɛ ɛkpɛ kesea aʋa a. Lɛ kesea kapɛ tanɛa kɛkani i, ise le kapɛ tanɛa kɛkani, lɛ siwa wɔwɔ sɛ petee kyɛ sikani i.
8Lɛ Aya yɛ ɔxwɛdzɛ ʋla yɛ eme yɛ kakuklui ya a, lɛ kiditɔ, gi kilɛ ŋwisi lito ʋidi itɔ ɔ, gi liisɔ kinɛ ɛ, bɛŋwia bɛ ɛkpɛ ní axu la mɛ, lɛ axu la kapɛ tanɛa kekyi dzi ika ɛ, 9lɛ bidɔgbagbee ʋe e, gi bilɛ ní axu la mɛ ɛ, bɛ kapɛ tanɛa ketse, lɛ initsahu le lɛ kapɛ tanɛa fɛ kɛyaʋi i.
10Lɛ Aya yɛ ɔxwɛdzɛ tanɛɛ eme yɛ kakuklui ya ɛ, lɛ ɔdzidziobi ʋidi ɔtɔ, gi azaasɔ ŋwisi ɔbia kinɛ ɛ, awɔli adɔ ní lifune lɛ awɔli adɔ ní inipe le kapɛ tanɛa ani inide ne aʋa ɛ. 11Ɔdzidziobi ye yɛ linyi ne linu si Kutitii lɛ inipe le ni inide ne kapɛ tanɛa kedzi kuni tiitii, lɛ banɔ glegle betse kɔkpɛ kuni yo gi kwidzi tiitii loso o.
12Lɛ Aya yɛ ɔxwɛdzɛ néne ye eme yɛ kakuklui ya ɛ, lɛ asa liwo le kapɛ tanɛa ni ɔdzidzi yɛ yɛ kapɛ tanɛa ani badzidziebi ʋa ba kapɛ tanɛa bidɔ, niteme si ba kapɛ tanɛa kedzi litumu, lɛ liwe le lɛ kapɛ tanɛa kedzi litumu, lɛ elesi la kapɛ tanɛa fɛ ɛ kedzi litumu.
13Lɛ gi meedi i, menu kadzi katɔ, gi keepruru ní liwɔ lɛ mɛ ɛ, kɛɛpani ni ole gagla ɔtɔ si, “Babaa, babaa, babaa ki banama gi balɛ ní kesea aʋa ɛ, kɔkpɛ kukuklui uliɔ gi Aya yɛ baxwɛdzɛ tiata ʋa gi bɛgɔ ɛ bɛtráme loso.”",https://www.bible.com/bible/1982/REV.8.AVN
KUB 9,"1Lɛ Aya yɛ ɔxwɛdzɛ tsunɛ ɛ eme yɛ kakuklui ya ɛ, lɛ mamɔ ɔdzidziobi ɔtɔ, gi awɔli adɔ ní lifunu ne, xe ádɔ kesea aʋa ɛ, lɛ bɛkɔ safi ye gi izɛɛdra lizokpo gluglu le ɛki yɛ ɛ. 2Lɛ gi adra lizokpo gluglu le e, kunyɔɔ kwido edɔni niklɔ ŋwisi ligble ʋidi itɔ kunyɔ kinɛ ɛ, lɛ liwo le ni liwɔ lɛ mɛ bidɔ litumu kɔkpɛ kunyɔɔ gi kwido edɔ ni lizokpo gluglu le me loso o. 3Lɛ akikli la edo ɛdɔ ní kunyɔɔ mɛ ba kesea aʋa a, lɛ bɛki la kigagla ŋwisi kiliɛ gi kigaglaɛ kilɛ ní kesea aʋa kutapiadzɔ awla kinɛ ɛ. 4Bɛsi ba si, bakízizi siwa, awlakpa wɔwɔ loo ise itɔtɔ ní kesea aʋa, boŋu i, banama kùtu yo gi Aya yɛ lixaŋu nɛ limá ɛ. 5Lɛ báki ʋa kigagla si tɔ, beye ba a, pɔ̀ tɔ bawa ba nyɔnyɔɛ badzidzi tietsu nyɔŋ. Lɛ kuyeʋiyeʋi uliɔ gi benu i, kulɛ ŋwisi kiliɛ gi katapiadzɔ kizɛɛta ɔnɔ ɔ, xe bizeeyeʋi i kinɛ. 6Lɛ ní ewe ala klɔ mɛ ɛ, banima biapɛ́ kutse, pɔ̀ batrámɔ kɔ ɔ, lɛ biapɛ́ vevee si betse pɔ̀ kutseo kwiase ní ba su u.
7Lɛ akikli la la kilɛlɛɛ mɛ ɛ, kilɛ ŋwisi isɔ gi bɛbla ɛki kigũ kutata kinɛ ɛ, lɛ bekume bidɔɛtɔ ŋwisi sika ekusikuto kinɛ ɛ, lɛ ba aŋu na mɛ alɛ ŋwisi banɔ aŋu mɛ kinɛ ɛ. 8Ba siya sɛ silɛ ŋwisi badzɛ siya kinɛ ɛ, lɛ ba ene na alɛ ŋwisi gyata ʋa ene kinɛ ɛ. 9Ba ete na mɛ alɛ ŋwisi ɔlaa kakɔ mɛ ewu bɛkpɛ kinɛ ɛ, lɛ ba siwlasasa sɛ siiyì ŋwisi kikee nì isɔ glegle gi bɛɛtrɛ kigũ kinɛ ɛ. 10Lɛ ba ipi ne izɛɛta ŋwisi kutapiadzɔ ini nɛ kinɛ ɛ, lɛ ní ba ipi ne me kigaglaɛ kilɛ si biabu kini kí banɔ badzidzi tietsu. 11Lɛ okusi liɛ gi eze ba onu i, ye onu lizokpo gluglu le me ɔxwɛdzɛɛ, gi bizɛxwa ní si Hebri se me si Abadon, lɛ ní si Hela sɛ mɛ ɛ bizɛxwa yɛ si Apolion.
12“Babaa” tɔpu yɛ onu aza; bigɔ baba tiaʋa gi bɛtrába ɛ.
13Lɛ Aya yɛ ɔxwɛdzɛ glonɛɛ eme yɛ kakuklui ya ɛ, lɛ menu ole ɔtɔ gi ɛɛpani dɔni sika yɛ ɔdɔpɔʋisuʋɔ lɔ, gi ɔlɛ ní Aya aŋu mɛ ɛ, lɔ asia tene na mɛ. 14Ɛɛpani ki Aya yɛ ɔxwɛdzɛ glonɛɛ gi evu kakuklui ya ní awla la si, “Ble baxwɛdzɛ tiene ba, gi bɛnya ní Eufrate onipe ʋidi lo kutu i.” 15Lɛ beble baxwɛdzɛ tiene ba gi balɛ ní kublabla mɛ ɛki ɔnyɔsasaa nɔ ya tututu u, ni liwe lɛ ya, ni ɔdzidzi liɛ ya, ani ligɔɛ lɛ ya aʋa a, tɔ biaye banima kapɛ tanɛa. 16Menu gi bɛxwa ba baguta ba kiklaklaɛ mɛ si benu isɔ bakpɛkpɛ akpe akpe ede alafa tiaʋa.
17Lɛ mamɔ isɔ ʋa ni banama gi bɛkpɛ ʋa a, ní kububasɛɔ mɛ, baguta ba bɛkpɛ bala kakɔ mɛ ewu gi ɛzã kyikyi ŋwisi kifu, ni bluu ŋwisi axu la, ni bitɔ gi biizã ŋwisi sɔlfa loo ɔmumɔɛ kinɛ ɛ. Ba isɔ ʋa etukpo la eze ŋwisi gyata kinɛ ɛ, lɛ kifu yɛ ni kunyɔɔ ani sɔlfa biido edɔ ní ba inugu le me e. 18Lɛ banima kapɛ tanɛa ní kesea aʋa betse gani baxixa tiata ʋa ya mɛ, gi benu kifu yɛ, ni kunyɔɔ ani sɔlfa yɛ gi biido ɛdɔni ba inugu le me loso o. 19Lɛ ese linu si isɔ ʋa kigaglaɛ kilɛ ní ba inugu le ni ba ipi ne me; lɛ ese linu si ba ipi ne e, ilɛ ŋwisi bagblaga kinɛ ɛ, gi etukpo alɛ ní lɛ onu u, gi bizɛkɔ ɛkpɛ banɔ ekyibi i.
20Pɔ̀ banɔ gɔgɔa ba, gi bétse gani nyɔnyɔɛ biwàdɔ tutaɛ ʋɛ ya mɛ kyɛ ɛ, badime si bekyi ní ba ina nɛ mɛ, dɔni ba ɔwla onu axwɛwawa la mɛ ɛ, bámɔni ifuɛfuɛ zimizi ne, sika yɛ ni klosalo ye, ni ɔla kyikyi yɛ ani akla kɔpɔni ise le babu ʋa kusumu u. Babua ʋa gi batrátani bidɔ kumɔ ɔ, loo eboe kunu loo kuga a. 21Lɛ báyurɔ ba kunɔyeo, ba ehwiboe la, ba enyimeboe la ni ádzɛboe la, ni ba ezeboe la.",https://www.bible.com/bible/1982/REV.9.AVN
KUB 10,"Aya yɛ ɔxwɛdzɛɛ ni keplekpa sisami ya
1Lɛ mamɔ Aya yɛ ɔxwɛdzɛ gagla dzedze gi eeple dɔni lifunu ne e. Aplɛ la ɛklani yɛ ŋwisi liwu kinɛ ɛ, lɛ ɔkũ yɛ ɔlɛ ní yɛ litukpo le, yɛ aŋu na mɛ eekle ŋwisi liwo le kinɛ ɛ, lɛ yɛ ikli lɛ ilɛ ŋwisi igbase gi iisɔ kinɛ ɛ, 2evu keplekpa sisami gi bɛdra ɛ, ní yɛ kawla mɛ. Edu yɛ kaŋa mɛ ɔkli lɔ ní axu la aʋa, lɛ akɔ yɛ kaba ɔkli lɔ edu ní kesea aʋa ɛ, 3lɛ akpɛ ozi ni ole gagla ɔtɔ, ŋwisi kiliɛ gi gyata yɛ izɛfami kinɛ ɛ. Lɛ gi akpɛ ozi lo e, dzeni ye egu tegloele ŋwisi kunububu kinɛ ɛ. 4Lɛ gi dzenigugu tiegloele ʋa ba ile le ipani i, mapɛ si miŋwlimi ba liboe le plɛ ɛ: pɔ̀ lɛ menu ole ɔtɔ ɛdɔ ní lifunu ne gi ɛɛpani si, “Dà bidɔ ní eboa la gi dzenigugu tiegloele ba bɛpani i onu, atɔ wukíŋwlimi na ɛplɛ ɛ.”
5Lɛ Aya yɛ ɔxwɛdzɛ liɛ, gi mamɔ ɔ, xe ɔlɛɛ kedu ya ní axu la ni kesea aʋa ɛ, emuni yɛ kaŋawla ní lifune. 6Lɛ atàni ɔniliɛ gi ɔlɛ ligbã́ nɛ kɔtsini kanɔmɛ anɔmɛ ɛ, ɔniliɛ gi yɛ abitɛ lifunu ne ni kidɔ kakaa a, gi kikpasi ni bɛ mɛ ɛ, ani kesea ni kidɔ kakaa a, gi kilɛ ní ka aʋa a, kɔpɔni axu la ni kidɔ kakaa a, gi kikpasi ní la mɛ ɛ, lɛ apani si “Batrázizi lipoe tɔtɔ tɔɔ ɔ! 7Xe lipoe le lina si Aya yɛ ɔxwɛdzɛ gloele e ome yɛ kakuklui ya ɛ, Aya aagu yɛ eboe kpokpo la ŋwisi kiliɛ gi asi yɛ banɔsumu ba gi benu beboedoplɛ ba ɛ.”
8Lɛ ole ɔklɔ gi menu adɔ ni lifunu ne e, egu kunugu ni me dzɛ si, “Trɛ tɔ zɛɛzɛ keplekpaʋia lia gi bɛdra ɛ, gi kalɛ ní Aya yɛ ɔxwɛdzɛɛ ɛ, gi ɔlɛɛ kedu ya ní axu la ni kesea aʋa ɛ awla.”
9Lɛ matrɛ ní Aya yɛ ɔxwɛdzɛ klɔ ɔ, xe meʋi ye si ɔkɔ keplekpaʋia ɔkimɛ ɛ. Lɛ asi mɛ si, “Izɛ, tɔ tà ka, kianyasi ní wɔ lipo le me, pɔ̀ kiaze ŋanaŋana ní wɔ onugu lo me ŋwisi kibú kinɛ ɛ.” 10Lɛ mazɛ keplekpaʋia ní Aya yɛ ɔxwɛdzɛɛ awla a, lɛ matà ka ɛ. Kezee ŋanaŋana ní mɛ onugu lo me ŋwisi kibu ye kinɛ ɛ, pɔ̀ gi matà ka ɛ, kɛnyasi ní mɛ lipo le me. 11Lɛ bɛsi mɛ si, “Lilɛ kí wɔ si pani liboe plɛ dzɛ ní banɔ glegle, ni kuse glegle, siya ede ede ni bekusi ede ede su.”",https://www.bible.com/bible/1982/REV.10.AVN
KUB 11,"Banɔ tiaʋa gi bɛŋa katsalia ɛki Aya a
1Lɛ bɛki mɛ kiseʋi gi kilɛ ŋwisi bidɔ kigyigyeseʋi kinɛ ɛ, lɛ bɛsi mɛ si, “Trɛ tɔ zeegyigye Aya yɛ lisɔligba lɛ ni ɔdɔpɔʋisuʋɔ lɔ, tɔ kla banama gi beesumu Aya ní niklɔ ɛ. 2Pɔ̀ wukígyigye kepea aŋu na mɛ ɛ, níklɔ gi egli la ɛklanɔ ɔ; lɛ ese linu si bɛkɔ níklɔ ɛki banama gi bénu Yudanɛ ɛ, lɛ biaga lɛ biazizi ɔma ʋidi dradra lɔ badzidzi avitene ni tiaʋa a. 3Lɛ maaki banɔ tiaʋa ba klɔ gi bɛɛŋa katsalia ɛki mɛ ɛ, kigagla tɔ biapani liboe plɛ ewe akpe tole ni alafa tiaʋa ni aviteglo, lɛ biaze ní kusa kpìkpì mɛ.” 4Banɔ tiaʋa ba ya gi bɛŋa katsalia ɛ, benu kumu yɔ ise loo olif ye ise tiʋa ni kaniɛ ise tiʋa ɛlɛ gi ilɛɛ ní kesea Ɔkaɛ yɛ aŋu na mɛ ɛ. 5Lɛ xe ɔnutɔ apɛ si yibitɛ liboe zimizi manɔ ní ba su i, kifu kizedo edɔni ba inugu le me, gi kizɛkani ba ahwafianɛ ma ɛ; lɛ nite banama gi bizɛɛpɛ si, bɛwa ba nyɔnyɔɛ ɛ, nite lilɛ si betse. 6Kigagla kilɛ ní banɔ ba ya awla si biatsi lifune onu, tɔ dzeni ye ɔkidɔ ní ewe ala klɔ mɛ gi bɛɛpani eboe plɛ ɛ, lɛ kigagla kilɛ ní ba awla si biakyi bèni ʋa gi biadzi ika a, lɛ biaki kunya kakaa elu kwiaba kesea aʋa lipoe kakaa elu gi bɛpɛ́ ɛ.
7Lɛ xegi bɛŋa ba katsalia pɔ́ ɛ, kɔ ɔnyraga liɛ klɔ gi adɔ edo ní lizokpo gluglu le me e, aata kigũ ni ba, lɛ aaŋa ba aʋa, lɛ aaye ba. 8Lɛ ba bekpo ʋa biafɛ ní ɔma ʋidi lo lɔ ablɔ ʋa aʋa a, niklɔ gi bɛkla ba Ɔkaɛ ní ose lo su i. Ɔma lɔ klɔ gi bizɛxwa ní abee me si; Sodom ni Egipte e. 9Lɛ kɔki ewe tata ni kapɛ ɛ, banima dɔni banɔ kakaa mɛ, limade kakaa mɛ, siya ede ede me, ni kese kakaa aʋa biamɔ ba bekpo ʋa gi bafini i, pɔ̀ bátravive ba a. 10Lɛ kesea aʋa bezeze ba biamɔ isami ɔkpɛ ba loso, lɛ biaŋa liwe gi biatsisi ba ahanuglɔ ba bidɔ; lɛ ese linu si beboedoplɛ tiaʋa ba ya ɛ, bebu kini ɛki banama gi balɛ ligbã́ nɛ ní kesea aʋa ɛ.
11Pɔ̀ ní ewe tata ni kapɛ kede e, Aya afuɛ yɛ ligbã́ nɛ Ɔfuɛfuɛ nɔ akpɛ ní ba mɛ, lɛ bɛyɔ xe balɛɛ ní ba ikli lɛ aʋa ɛ, lɛ lifu ʋidi itɔ lidɔ ní banama gi bɛmɔ ba aʋa ɛ. 12Lɛ benu ole gagla ɔtɔ dɔni lifunu ne gi ɛɛpani si, “Mlemu aba niya a.” Lɛ bemu itrɛ lifunu ne ní aplɛ la mɛ ɛ, lɛ ba ahwafianɛ ma beedi ba ɛtsisi i.
13Lɛ ní ɔnyɔsasa lɔ klɔ mɛ ɛ, kesea kɛhwa gaglaa, lɛ ɔma ʋidi no kapɛ liɔfɔa kɛkpa ɛdɔ kesea a, lɛ banɔ akpe tiegloele betse ní kesea kuhwahwa mɛ ɛ, lifu ne liku banɔ gɔgɔ ba nyani nyani, lɛ bɛkɔ kukpɔ̀kpɔ̀ ɛki lifunu ne Aya ɛ.
14Baba ʋlaɛ yɛ onu aza, lɛ ɔtanɛ ɛ atrába kpekpemi.
Beme Kakuklui gloelea
15Aya yɛ ɔxwɛdzɛ gloelee eme yɛ kakuklui ya, lɛ ile gagla iyi ní lifunu ne gi iipani si,
“Kesea aʋa kukusi yo kwidzi blɔ Ɔkaɛ ni yɛ Kristo ye kunɛ ɛ,
lɛ aaŋa aʋa kɔtsini kanɔmɛ anɔmɛ.”
16Lɛ banɔtsitsi avitaʋa ni tiene ba gi bedi ní ba ekusigbo la aʋa ní Aya aŋu mɛ ɛ, bewe ba aŋu na mɛ ní kesea, lɛ bɛkpɔ̀ Aya a, 17lɛ bɛpani si,
“Kwido wɔ ɖase Ɔkaɛ, Aya kigaglaɛ petee onete e,
wɔ ɔniliɛ gi wɔlɛ ɛ, xe woze e,
lɛ ese linu si wɔkɔ wɔ kigagla ʋidi ye,
lɛ wokpese kukusi yo kuŋa a.
18Kesea aʋa kuseo kwiyeʋi isu, lɛ ese linu si wɔ kusuyeʋi gaglaa kɔ lipoe le lina.
Lipoe le lina gi wɔaxwa litsi ni bekpo ʋa a;
gi wɔatsa liʋɛ ki wɔ banɔsumu ba a, gi benu beboedoplɛ ba ɛ,
ni wɔ banɔ dradra ba ani banama gi bizɛkpɛ kubùbù ní wɔ linyine su u,
banuvɔ ni banɔtsitsi,
tɔ wɔakyrɔ banama gi bezizi kesea ɛ.”
19Lɛ bɛdra Aya yɛ lisumugba ɛlɛ, gi lilɛ ní lifunu ne e, lɛ ní lisumugba lɛ mɛ ɛ, bɛmɔ yɛ kunyanyaa kɔ aɖaka yɛ. Lɛ dzeni ye atsí kifu yɛ lɛ dzeni ye alàʋi lɛ egu i, lɛ kesea kɛhwa xe liwɔ ʋidi itɔ ni amukla na kyɛ bidɔ ɛ.",https://www.bible.com/bible/1982/REV.11.AVN
KUB 12,"Ɔdzɛɛ ni Kenia mɛ ɔgblaga ʋidi ye
1Lɛ gyesi ʋidi gi abitɛ ɔnɔ kakaa yaa ɛ, aŋwi ní liwɔ lɛ mɛ. Ɔdzɛ ɔtɔ gi akpɛ liwo le ŋwisi yɛ awu la kinɛ ɛ, xe ɔdzidzi yɛ ɔlɛ ní yɛ ikli lɛ ese e, ni badzidziebi liɔfɔ ni tiaʋa gi benu likusikuto ní yɛ litukpo le e, 2limɛ lilɛ ní yɛ su, lɛ azeenimi gi si yipɔ̀ loso o. 3Lɛ gyesi dzedze aŋwi ní lifune dzɛ ɛ, kenia mɛ ɔgblaga kyikyi ʋidi ɔtɔ gi etukpo tegloele ni asia liɔfɔ alɛ yɛ ɛ, ekume ekusikuto tegloele, tile ní yɛ litukpo kakaa. 4Akɔ yɛ opi no ehe badzidziebi ʋa kapɛ tanɛa ní lifune aŋwia ɛkpɛ ní kesea. Lɛ kenia mɛ ɔgblaga yɛ ɔlɛɛ ní ɔdzɛɛ gi atrápɔ ɛ, yɛ ɔtɔ nɔ tɔ yivu obi ye tà xegi bɛpɔ yɛ ɛ. 5Ɔdzɛɛ apɔ obinyime, gi yɛ atráŋa banima petee aʋa ni ɔwla gagla a. Pɔ̀ bɛʋã obi ye tsinɔ ní Aya klɔ ní Aya yɛ likusigbo le su u. 6Lɛ ɔdzɛɛ ese atrɛ ní ɔyaya klɔ niklɔ gi Aya abla aplɛ aki yɛ ɛ, gi biagani yɛ ɛ, ewe akpe tole alafa tiaʋa ni aviteglo.
7Lɛ kigũ kidɔ ní lifunu ne e: Mixael ni yɛ baxwɛdzɛ ba bɛta kigũ yɛ ni kenia mɛ ɔgblaga ʋidi ye, lɛ ɔgblaga ʋidi ye ni yɛ baxwɛdzɛ ba kyɛ bɛta kigũ yɛ ni ba ɛ. 8Pɔ̀ kigaglaɛ kíze ní kenia mɛ ɔgblaga yɛ su ebono lɛ bɛkpikpini ba ní ba ozeklɔ ní lifunu ne e. 9Lɛ bɛŋwia kenia mɛ ɔgblaga yɛ ni yɛ baxwɛdzɛ ba petee ekpɛ ní kesea ɛ. Yɛ onu ɔgblaga kokoe, gi bizɛxwa si: ozimizi ye loo Satana a, gi yɛ eemeni kelea petee e. Bɛŋwia yɛ ɛkpɛ kesea aʋa, yɛ ni yɛ baxwɛdzɛ ba petee.
10Lɛ menu ole gagla ɔtɔ ní lifunu ne gi ɛɛpani si,
“Abla ɛ, blɔ Aya yɛ kubúbú yo ni yɛ kigaglaɛ ni yɛ kaʋaŋaa kwiba,
lɛ yɛ Kristo ye yɛ kigaglaɛ ki ba a.
Lɛ ese linu si ɔniliɛ gi izɛɛtsa blɔ benemi ba onu i,
gi izɛɛtsa ba onu ní blɔ Aya yɛ aŋu mɛ elesi ni kemize e,
bɛŋwia yɛ ɛkpɛ ní kesea.
11Lɛ bɛŋa yɛ aʋa
gani keʋesibi ya ka ika lɛ
ani gani ba katsalia eboe la mɛ ɛ,
lɛ bálɔ ba ligbã́ nɛ gbɛgbɛ
si biase ní kutseo onu u.
12Lɛ loso e, isami iku mlo, mlɔ lifunu ne kuseo
ni mlɔ banama gi mlalɛ ní kɔ mɛ ɛ.
Pɔ̀ babaa ki kesea ni axu la:
lɛ ese linu si Ozimizi ye eple eku ní mlɔ aʋa a!
lɛ kusuyeʋio kwiku ye nyani nyani; lɛ ese linu si, ete si yɛ lipoe le lídze tɔ ɔ.”
13Lɛ gi kenia mɛ ɔgblaga yɛ amɔ si, bɛŋwia yɛ ɛkpɛ ní kesea aʋa ɛ, eti ɔdzɛɛ gi apɔ obinyime e lideke. 14Pɔ̀ bɛkɔ kadzi ʋidi atɔ ka siwlasasa sɛ ede taʋa ɛki ɔdzɛɛ, tɔ aapruru trɛ ní ɔyaya kɔ ɔkutɔ, níklɔ gi bɛbla ɛplɛ ki yɛ ɛ, xe biadi yɛ aʋa a agɔ tata ni kapɛ, níklɔ gi kenia mɛ ɔgblaga yɛ ɔ́tratani yɛ kuna ɛ. 15Lɛ kenia mɛ ɔgblaga yɛ api kuni yo gi kwisrɛ ŋwisi onipe kinɛ ɛ, dɔni yɛ onugu lo me akpɛ nì ɔdzɛɛ kude, atɔ onipe lo aavu ye tsinɔ. 16Pɔ̀ kesea kɛɛpɔni ɔdzɛɛ, gi kesea kɛla onugu lo me, lɛ kɛŋwɛ kuni yo gi kenia mɛ ɔgblaga yɛ api adɔ ni yɛ onugu lo me e. 17Lɛ isu iyeʋi ɔgblaga yɛ nyani nyani ni ɔdzɛɛ, lɛ asɛ atrɛ si yizɛɛta kigũ ni ɔdzɛɛ yɛ lipo me bebi gɔgɔ ba ɛ, ba benu banama gi bizenu kutu iiki Aya yɛ isã nɛ ɛ, xe bevu Yesu yɛ katsalia mɛ ní awla ɛ. 18Lɛ kenia mɛ ɔgblaga yɛ alɛɛ ní axu la kutu yɔ ɛ.",https://www.bible.com/bible/1982/REV.12.AVN
KUB 13,"Ɔnyraga yɛ edo adɔ ní axu la mɛ
1Lɛ mamɔ ɔnyraga ɔtɔ gi eedo edɔ ní axu la mɛ ɛ. Asia liɔfɔ ni etukpo tegloele alɛ yɛ, lɛ ekusikuto liɔfɔ alɛ ní yɛ asia na aʋa a, lɛ ní yɛ litukpo kakaa aʋa ɛ, bɛŋwlimi libusionyi itrɔ. 2Lɛ ɔga liɛ gi mamɔ ɛ, ɔlɛ ko ŋwisi abosokpo ye kinɛ ɛ, pɔ̀ yɛ ikli lɛ ilɛ ŋwisi sisiblisi ye yɛ ikli kinɛ ɛ, lɛ yɛ onugu lo ɔlɛ ŋwisi gyata yɛ onugu kinɛ ɛ. Lɛ kenia mɛ ɔgblaga ʋidi ye e, akɔ yɛ kigaglaɛ, yɛ likusigbo le, ni yɛ ɔlɛɛkɔ gyɔgyɔ lɔ aki ɔnyraga yɛ ɛ. 3Ɔgaɛ yɛ litukpo tile le e, liŋwi ŋwisi libi gi nya liaki si aatse kinɛ ɛ bɛkpɛ yɛ, pɔ̀ libi le lítse e. Lɛ kelea petee onugu ètse lɛ bekuni ɔnyraga yɛ kude e. 4Lɛ banima bɛkpɛ litukpo kese ɛki kenia mɛ ɔgblaga yɛ, lɛ ese linu si akɔ yɛ kigaglaɛ aki ɔnyraga yɛ, lɛ bɛkpɛ litukpo kese ɛki ɔnyraga yɛ kyɛ lɛ beʋi si, nyaŋwɛ ɔlɛ ŋwisi ɔnyraga yɛ kinɛ ɛ? Lɛ nyaŋwɛ aatani kigũ kuta ni yɛ ɛ?
5Lɛ bɛki ɔnyragaɛ onugu si obu onugu me tɔ ɔpani ebusioboe manɔ ní Aya su, lɛ bɛki yɛ kigagla badzidzi avitene ni tiaʋa si ɔbitɛ eboe ala ya. 6Lɛ adra yɛ onugu lo xe ekpese ebusioboe la kupani ní Aya su u, lɛ akpɛ Aya yɛ linyi ne, nì yɛ ozeklɔ, kɔpɔni banama petee gi balɛ ní lifune e, kakpaa. 7Bɛki yɛ kigaglaɛ tɔ ɔta kigũ ni banɔ dradra ba, atɔ ɔŋa ba aʋa, lɛ bɛki yɛ kigagla ní limade kakaa, ni banɔ kakaa, ni siya kakaa, kɔpɔni kese kakaa aʋa. 8Lɛ kesea aʋa bezeze ba petee biasumu ye e. Ba benu banama petee gi báŋwlimi ba enyi na ákpɛ ní ligbã́ nɛ keplekpaa mɛ, dɔni kelea okpese klɔ ɔ. Keplekpaa lia kenu keʋesibi ya lia gi beye e, kanɛ.
9Ɔniliɛ klɔ gi kutu kulɛ yɛ ɛ, tɔ onu!
10Xe lilɛ si ɔnutɔ ɔtrɛ ligba ɛ, ligba lɛ ko aatrɛ.
xe lilɛ si beye ɔnutɔ ni ihɛ gblamadzaa ɛ,
ihɛ gblamadzaa yɛ ko biakɔ ye ye.
Liboe lɛ ya liziã litɔplɛplɛkese ni igyidodo ani anukwarɛɛ dɔni banɔdradra ba klɔ.
Ɔnyraga gi edo ádɔ ní Kesea mɛ ɛ
11Lɛ mamɔ ɔnyraga dzedze gi edo adɔ ní kesea mɛ ɛ. Asia taʋa alɛ yɛ ŋwisi keʋesibi kinɛ ɛ, pɔ̀ apani ŋwisi kenia mɛ ɔgblaga ʋidi kinɛ ɛ. 12Lɛ awa ɔnyraga tɔpu yɛ yɛ kigaglaɛ petee su axwɛ ní yɛ onu u. Lɛ aki si kesea ni ka aʋa banima, besumu ɔnyraga tɔpu yɛ gi yɛ bɛkpɛ lìbi le e, gi nya liaki si otse xe e, pɔ̀ xe otse e. 13Lɛ abitɛ enugutseboe ʋidi na, gi aki si kifu kidɔ ní lifunu ne dɔ ní kesea aʋa ní banima aŋu mɛ ɛ. 14Kɔkpɛ gi bɛki yɛ kigaglaɛ si ɔbitɛ eboa la ya elu ní ɔnyraga tɔpu yɛ onu loso e, emeni kesea aʋa banima. Aki ba ɔsã si bedu litugu kí ɔnyraga tɔpu yɛ gi yɛ su bɛkpɛ libi le ni ihɛ gblamadza yɛ pɔ̀ xe ɔlɛ ligbã́ nɛ ɛ, tɔ bakɔ akpɛ kubùbù ní yɛ su u.
15Lɛ bɛki yɛ kigagla si ɔki litugu inɛ gi bedu iiki ɔnyraga tɔpu yɛ, Ɔfuɛfuɛ tɔ lipani i, ani tɔ liki si beye banama petee badimɛ si beesumu ɔnyragaɛ yɛ litugu ne e. 16Lɛ emi ní ɔnɔ kakaa aʋa, banɔtsitsi ni banuvɔ, bexonete ni bazianete, banɔdzidzi ni banɔ gi balɛ ní ba ɔtutɔ isuwla mɛ, lɛ aki si bakpɛ ɔnɔ kakaa lixaŋu ní yɛ kaŋawla mɛ loo ní yɛ ketu ya, 17atɔ ɔnɔnɔ ɔkitani bidɔ kudzi loo tɔ ɔdà bidɔ ɔ, dzaa si ɔnyraga yɛ yɛ lixaŋu nɛ gi linu yɛ linyine e loo yɛ aŋwi na ɛ, alɛ ní ɔniliɛ klɔ ʋa su u. 18Lɛ ya liziã kuboete. Xe kuboesenu kulɛ ní ɔnutɔ awla ɛ, ogyo ɔnyraga yɛ yɛ aŋwi na odi i, lɛ ese linu si linu ɔnɔ linyi gi lɛ aŋwi na enu alafa tieglo aviteglo ni teglo.",https://www.bible.com/bible/1982/REV.13.AVN
KUB 14,"Yohanes amɔ Keʋesibi ya ni ka banima
1Lɛ gi meedi i, mamɔ keʋesibi ya gi kalɛɛ ní Zion lito le aʋa ɛ, lɛ banɔ akpe alafa tole ni avitene ni tiene, gi bɛŋwlimi yɛ linyi ne nì Yɛka yɛ linyi ne ní ba kùtu yo e, bɛpɔni yɛ. 2Lɛ menu ole ɔtɔ gi ɛdɔ ní lifunu ne ŋwisi onipe gi ɛdɔ limu kinɛ ɛ, ni dzeni kugugu gagla ɔtɔ kinɛ ɛ. Ole lo gi menu i, ɔlɛ ŋwisi ɔsangu beʋéʋe gi beeʋe ba isangu ne kinɛ ɛ. 3Bɛzɛzà ɔdzi vuvu ɔtɔ ní likusigbo le ɔtɔ nɔ ní bidɔgbagbe tune ʋe kɔpɔni banɔtsitsi ba aŋu mɛ. Lɛ ɔnɔnɔ ɔ́tani ɔdzi nɔ kukpasi i, sani banɔ akpe alafa tole avitene ni tiene ba gi bebu idɔni kesea aʋa ɛ. 4Banɔ ba ya benu banama gi bákpɛ ɔdzɛ ha, lɛ bélulu isu ya ni badzɛ ɛ, lɛ ese linu si ba isu ya idra a. Banɔ ba ya ɛ, bizeekuni Keʋesibi ya kude tsinɔ ní ɔkɔ kakaa gi izɛtrɛ ɛ. Banɔ ba ya bedzi dɔni banima kusi i, xe bɛkɔ ba ŋwisi bidɔkɔkɔ tɔpu ki Aya ni Keʋesibi ya a. 5Lɛ bámɔ asia atɔtɔ ní ba onu u; lɛ ese linu si benu banɔ gi kunutsatsaa kutɔtɔ si bɛbitɛ eboe zimizi i, kúma ní ba su u.
Aya yɛ baxwɛdzɛ tiata ba
6Lɛ mamɔ Aya yɛ ɔxwɛdzɛ dzedze gi eepruru ní liwɔ lɛ mɛ ɛ, gi evu liboe gbã moblo le ní awla a, si yipani iiki banama gi balɛ ní kesea aʋa a, ki kese kakaa, ki limade kakaa, ki siya lide kakaa ni banɔ kakaa. 7Lɛ apani ni ole gagla si, “Mlese Aya, lɛ mlakɔ kusudraa aki yɛ; lɛ ese linu si yɛ litsixwaxwa nɛ lipoe le lina, lɛ mlesumu ɔniliɛ klɔ gi yɛ abitɛ lifunu ne e, ni kesea ani axu la kɔpɔni inide ede ede ne.”
8Lɛ Aya yɛ ɔxwɛdzɛ ʋla ɛ, ekuni yɛ kude lɛ apani si, “Egleʋe, Egleʋe, Babilonia ʋidi ye Egleʋe, yɛ gi yɛ aki si kuseo petee kwiŋwɛ yɛ kihasiwawaɛ kɛ kuwleda ɛ.”
9Lɛ Aya yɛ ɔxwɛdzɛ tanɛ, ekuni ba kude lɛ apani ni ole gagla si, “Xe ɔnutɔ esumu ɔnyraga yɛ ni yɛ litugu ne e, xe azɛ yɛ lixaŋu nɛ ní yɛ ketu ya loo ní yɛ kawla mɛ ɛ, 10Aya aayeʋi isu ni ye, lɛ yɛ kyɛ aŋwɛ Aya yɛ kusuyeʋio kuda, gi bátsa ní yɛ kusuyeʋio kepliʋia mɛ ɛ. Lɛ biakɔ kifu ni kifu akla kɔwa yɛ nyɔnyɔɛ ní Aya yɛ baxwɛdzɛ dradra ba ani keʋesibi ya aŋu mɛ ɛ. 11Lɛ ba kinie xunyɔ ɛ, kwiado trɛ ní lifunu ne tsinɔ kanɔmɛ anɔmɛ. Lɛ kuzemɔni kúma elesi ni kemize ki banama gi besumu ɔnyragaɛ ni yɛ litugu ne e, loo ki banama gi bɛzɛ yɛ linyi ne lɛ lixaŋu nɛ ɛ.” 12Lɛ ya liziã litɔplɛplɛkese kese ni igyidodo dɔni banɔ dradra ba, gi bizeenu kutu iiki Aya isã nɛ ɛ, xe bevu kuziŋa ni Yesu me ní awla ɛ.
13Lɛ menu ole ɔtɔ dɔni lifunu ne gi ɛɛpani si i, “Ŋwlimi si: Biakrira banɔ ba ya gi betse ní Ɔkaɛ mɛ ɛ, dɔni lɛ ya aʋa kɔtsinɔ ɛ.” “Ee” Ɔfuɛfuɛ nɔ ɛɛpani si, “biaazemɔni ní ba axwɛwawa la mɛ, lɛ ese linu si ba axwɛwawa la aazeni ba kude.”
Litsi ʋidi le
14Gi meedi i, mamɔ liplɛ pititi itɔ, lɛ ɔnutɔ odi ní lɛ aʋa ŋwisi Ɔnɔɛ Yebi ye kinɛ ɛ, sika yɛ likuto le lilɛ ní yɛ litukpo le, lɛ evu ihɛ gi bizɛkɔ ɛtsa amu ní awla la a. 15Lɛ Aya yɛ ɔxwɛdzɛ dzedze edo ádɔ ní lisɔligba lɛ mɛ ɛ, lɛ akpɛ ozi ni ole gagla atsisi ɔniliɛ klɔ gi odi ní liplɛ lɛ aʋa si, “Kɔ wɔ ihɛ tɔ tsa bidɔ mɛ; lɛ ese linu si ɔmuzáza nɔ ɛna, lɛ ese linu si kesea aʋa bidɔ mɛ biizã a.” 16Lɛ ɔniliɛ gi odi ní liplɛ lɛ aʋa ɛ, aŋwia yɛ ihɛ atsisi ní kesea aʋa ɛ, lɛ atsa kesea aʋa bidɔkpɛkpɛ ʋɛ ɛ.
17Lɛ Aya yɛ ɔxwɛdzɛ dzedze edo ádɔ ní lisɔligba ɛlɛ, gi lilɛ ní lifunu ne me e, gi yɛ fɛ evu kaláʋi nunu atɔ ní awla a. 18Lɛ Aya yɛ ɔxwɛdzɛ dzedze ɔtɔ dzɛ, gi yɛ awla kigaglaɛ kilɛ ní kifu yɛ aʋa ɛ, edo ádɔ ní ɔdɔpɔʋisuʋɔ lɔ su, lɛ akpɛ ozi ni ole gagla atsisi ɔniliɛ klɔ gi evu kaláʋia ní awla la si, “Kɔ̀ wɔ kaláʋia tɔ gu kesea aʋa wain yoyoe yɛ asà la; lɛ ese linu si wain yɛ esebi la ɛzã!” 19Lɛ Aya yɛ ɔxwɛdzɛɛ aŋwia yɛ kaláʋia atsisi ní kesea aʋa ɛ, lɛ agu kesea aʋa wain yoyoe, lɛ bɛkɔ yɛ ɛkpɛ ní Aya yɛ kusuyeʋio kɔ wain yɛ ɔka kɔ ʋidi lo me e. 20Lɛ bɛpita wain yoyoe ni ikli lɛ ní ɔma nɔ ese e, lɛ ika lɛ ido ní wain yɛ ɔka klɔ ɛ, gi idzu ŋwisi ɔnɔ liŋwladɔ̃ kinɛ ɛ, gi bɛ kidzedzee me kina itiplɛkɔ alafa tiaʋa a.",https://www.bible.com/bible/1982/REV.14.AVN
KUB 15,"Aya yɛ baxwɛdzɛ tiegloele ba ni baxixa tiegloele ʋa
1Lɛ mamɔ gyesi ʋidi dzedze ní lifunu ne, gi liki si mɛ onugu etse e. Aya yɛ baxwɛdzɛ tiegloele gi bevu baxixa tiegloele gɔgɔ ʋa ní awlaa. Ba ya benu ba gɔgɔ ʋa lɛ ese linu si gani ba mɛ ɛ, kɔ Aya yɛ kusuyeʋi gaglaa kɔ onu kwidu i. 2Lɛ mamɔ kiditɔ gi kilɛ ŋwisi axu la a, pɔ̀ alɛ ŋwisi azinzi yɛ kinɛ ɛ, gi yɛ mɛ azã kyikyii ŋwisi kifu kinɛ ɛ. Lɛ mamɔ banɔ batɔ gi balɛ ni axu la kutu yɔ ɛ, ba benu banama gi bɛŋa ɔŋuga yɛ ni yɛ litugu ne ani yɛ linyi ne lɛ aaŋwi na aʋa a. Bevu isangu ne gi Aya aki ba ní awla a. 3Lɛ bɛza Mose, Aya yɛ ɔnɔsumu ye yɛ ɔdzi nɔ ani Keʋesibi ya ka ɔdzi nɔ si,
“Ɔka, Aya kigaglaɛ petee onete,
wɔ axwɛwawa la ekeme lɛ enu enugutseboe.
Wɔ bede ʋa benu bede gi bɛgyɔ ɔ, lɛ benu anukwarɛɛ,
Wɔ wonu kelea petee Okusi ye lipoe kakaa.
4Ɔkaɛ, nyaŋwɛ ɔlɛ gi ɔ́trase wo o,
xe ɔ́trakpɔ̀ wɔ linyi ne e?
Lɛ ese linu si wɔ tole ko wɔdra.
Ima nɛ petee iaba wɔ aŋu mɛ ɛ,
lɛ iaba sumu wo,
lɛ ese linu si bebu wɔ kiboebitɛ gyɔgyɔ ɛbasɛ ɛ.”
5Lɛ ya kede e, medi, lɛ mamɔ si bɛdra lisɔligba lɛ, gi linu kusɔliɔ kɔ likatsa lɛ ɛ. 6Lɛ Aya yɛ baxwɛdzɛ tiegloele ba, gi bevu baxixa tiegloele ʋa ní awla ɛ, bedo edɔ ní lisɔligba lɛ mɛ. Bɛkpɛ ewu pititi gi ɛɛdra a, xe eeŋle e, lɛ bɛkɔ sika asaba ɛklani ba ete na mɛ ɛ. 7Lɛ bidɔgbagbe tune ʋe ɔmɛ tole akɔ sika kubɔziʋi tugloele aki Aya yɛ baxwɛdzɛ tiegloele ba ɛ. Kubɔziʋi tugloele uliɔ ya mɛ Aya gi ɔlɛ ligba nɛ kɔtsini kanɔmɛ anɔmɛ ɛ, yɛ kusuyeʋio kukpasi. 8Lɛ kunyɔɔ, gi kwidɔ Aya yɛ kuklekleo ni yɛ kigaglaɛ mɛ ɛ, kwiyi lisumugba lɛ mɛ, nite me si ɔnɔnɔ ɔ́tani lisɔligba lɛ mɛ kutiku, zɛkɔna ni lipoe lɛ gi baxixa ʋa gi Aya yɛ baxwɛdzɛ tiegloele ba bevu i, ba onu ɛza.",https://www.bible.com/bible/1982/REV.15.AVN
KUB 16,"Kubɔziʋio gi kɔ mɛ Aya yɛ kusuyeʋio kukpasi i
1Lɛ menu ole gagla ɔtɔ dɔni lisɔligba lɛ mɛ gi ɛɛsi Aya yɛ baxwɛdzɛ tiegloele ba si i, “Mlatrɛ tɔ mlazeenye Aya yɛ kusuyeʋi yo kubɔziʋi tugloele ko abali ní kesea aʋa.” 2Lɛ Aya yɛ ɔxwɛdzɛ tɔpu yɛ atrɛ ɛ, lɛ enye yɛ kabɔziʋia abali ní kesea aʋa ɛ, lɛ banima bɛdɔ ebì gi ezeyeʋi gagla ɛ, ba banama su gi ɔŋuga yɛ yɛ gyesi ye ɔlɛ ɛ ani banama gi besumu yɛ litugu ne e.
3Lɛ Aya yɛ ɔxwɛdzɛ ʋla yɛ enye yɛ kabɔziʋia abali ní axu la aʋa ɛ, lɛ kuni yo kwikyi dzi ika ŋwisi okpo ɔtɔ yɛ ika kinɛ ɛ, lɛ kidɔ gbagbe kakaa gi kilɛ ní axu la mɛ ɛ kitse.
4Lɛ Aya yɛ ɔxwɛdzɛ tanɛɛ enye yɛ kabɔziʋia abali ní inipe le ani inide ne aʋa ɛ, lɛ bikyí dzi ika ɛ. 5Lɛ menu gi Aya yɛ ɔxwɛdzɛ liɛ gi odi ní bèni ʋa onu i ɛɛpani si,
“Wɔ linɛ ligyɔ ní litsi tsatsa ɛlɛ ya mɛ.
Wɔ gi wɔlɛ ɛ, xe woze e, wɔ Ɔnɔ dradra yɛ,
lɛ ese linu si nite wɔtsa litsi le e;
6lɛ ese linu si bɛbali wɔ banɔ dradra ba ni wɔ beboedoplɛ ba ba ika lɛ,
lɛ wɔki ba ika lɛ, tɔ baŋwɛ ŋwisi kiliɛ gi ligyeni ba kinɛ ɛ.”
7Lɛ menu ole ɔtɔ dɔni ɔdɔpɔʋisuʋɔ lɔ mɛ gi ɛɛpani si i, “Ee, Ɔkaɛ Aya kigaglaɛ petee ɔkaɛ, wɔ etsixwaxwa la enu anukwarɛɛ ni eboe gyɔgyɔ.”
8Lɛ Aya yɛ ɔxwɛdzɛ néne ye enye yɛ kabɔziʋia abali ní liwo le aʋa ɛ, lɛ bɛki liwo le kigagla tɔ, likani banima nì kifu u. 9Lɛ liwo le lɛ kuhuhu yo kwikani banima ɛ, lɛ bexo ifi ikpɛ Aya yɛ linyi ne, Aya gi yɛ amɔ kigagla ní baxixa ʋa ya aʋa ɛ, pɔ̀ lɛ badimɛ si bekyi ní ba ina nɛ mɛ, xe biakɔ kukpɔ̀kpɔ̀ ki yɛ ɛ.
10Lɛ Aya yɛ ɔxwɛdzɛ tsunɛɛ enye yɛ kabɔziʋia abali ní ɔŋuga yɛ yɛ likusigbo le aʋa ɛ, lɛ yɛ kaʋaŋaa kɛdɔ litumu ne e. Lɛ banima bɛtà ba binemi ʋe kɔkpɛ ɔzia mɔmɔ nɔ loso o, 11lɛ bexo ifi le ekpɛ lifunu ne Aya a, kɔkpɛ ba kuyeʋiyeʋi yo ni ba ebi la loso, pɔ̀ kyɛ ɛ, badimɛ si bekyi ní ba kiboebitɛɛ mɛ ɛ.
12Lɛ Aya yɛ ɔxwɛdzɛ glonɛɛ enye yɛ kabɔziʋia abali ní Eufrate onipe ʋidi lo aʋa ɛ, lɛ lɔ mɛ kuni yo kwiti i, tɔ bialulɔ kudeo aki kewetu ya bekusi ba. 13Lɛ mamɔ ifuɛfuɛ zimizi tita, gi ilɛ ŋwisi akpɔkplɔ ʋa kinɛ ɛ, gi ido edɔ ní keni ya mɛ ɔgblaga yɛ yɛ onugu lo me e, ni ɔŋuga yɛ yɛ onugu lo me, ani asia na oboedoplɛɛ yɛ onugu lo me. 14Inu ifuɛfuɛ zimizi gi izɛɛbitɛ enugutseboe la a, lɛ izɛɛtrɛ ní kelea mɛ bekusi ba klɔ ní kelea petee me e, tɔ bɛkpɛ ba likpɔ ɛki kigũ yɛ ní Aya kigaglaɛ petee pɔ́ Ɔkaɛ, yɛ liwe ʋidi le aʋa a.
15“Dike, matraba ŋwisi oze kinɛ ɛ! Biakrira ɔniliɛ klɔ gi izeeze ni aŋu i, xe izɛɛkɔ yɛ ewu la ɛplɛ isu ya su u, tɔ ɔkiga liya, xe biamɔ yɛ kuye me ɛ.”
16Lɛ bɛkpɛ bekusi ba likpɔ ní niklɔ gi bizɛxwa ní si Hebri se me si Armagedon.
17Lɛ Aya yɛ ɔxwɛdzɛ gloele enye yɛ kabɔziʋia kpɛ ní liwɔ lɛ mɛ ɛ, lɛ ole gagla ɔtɔ eyi dɔni lisɔligba lɛ mɛ ní likusigbo le su si, “Bɛbitɛ lɛ pɔ!” 18Lɛ dzeni ye kifutsitsi yɛ, yɛ kulaʋiɔ ni yɛ kugugu yo kwiyi i, lɛ kesea kɛhwa gagla gi kɔ elu kuʋíba eʋídi dɔni lipoe lɛ gi banima bali ní kesea aʋa ɛ, biba bɛ mɛ ɛ, kesea kɛhwa gaglaa koŋ. 19Ɔma ʋidi no ɛlɛ ní kupɛ tuta mɛ, lɛ kesea aʋa ima ʋidi ne iiyaʋi. Lɛ Aya aplɛ aŋu ní Babilonia ʋidi ye aʋa ɛ, lɛ akɔ yɛ kepliʋia gi ka mɛ yɛ kusuyeʋio kuda kulɛ ɛ, lɛ akɔ ka aki yɛ si ɔŋwɛ. 20Lɛ kunisi yo kese kakaa kɛlila ɛ, lɛ bámɔ litoe tɔtɔ tɔ ɔ. 21Lɛ amukla ʋidi, gi la kunyipu yo kwiaze ŋwisi ɔklagbotu tole e, ɛdɔ ɛdɔni lifunu ne xe ɛdɔ ni banima aʋa ɛ. lɛ banima bexo ifi le kpɛ Aya kɔkpɛ amukla na kuxixa loso, lɛ ese linu si la kinie kɛ onu kikeme koŋ.",https://www.bible.com/bible/1982/REV.16.AVN
KUB 17,"Kutuheheo ki Ɔwawadzee
1Lɛ Aya yɛ baxwɛdzɛ tiegloele ba ya awla gi kubɔziʋi tugloeleo kwize e, ba mɛ tole apani asi mɛ si, “Ba tɔ mibasɛ wɔ kutuhehe kuliɔ gi bɛtráki ɔwawadze ʋidi ye e, gi odi ní bèni glegle ʋa aʋa ɛ. 2Kesea aʋa bekusi ba bɛwa kihasi ye ni yɛ, lɛ yɛ kihasi ye kuda ɛ, kwimu banama gi balɛ ní kesea aʋa ɛ.”
3Lɛ Aya yɛ ɔxwɛdzɛɛ efeke me ní Ɔfuɛfuɛ nɔ mɛ atsini ɔyaya klɔ, lɛ mamɔ ɔdzɛ ɔtɔ gi odi ní ɔŋuga kyikyi ɔtɔ, gi bɛŋwlimi ebusionyi na ní yɛ su petee e, xe etukpo tegloele ni asia liɔfɔ alɛ yɛ aʋa ɛ. 4Ɔdzɛɛ enyime basa gi bɛzi kedzi, lɛ alulɔ isu ya ni sika ni akla gi ɛɛzi kedzi ani ihwia pititi, lɛ evu sika kadaŋwɛpliʋi, gi keyi ni anyaniboe ni yɛ kihasi ye kɛ eboe kluklu la. 5Linyii nɛ gi bɛŋwlimi ni yɛ ketu ya linu si:
LIBOE KPOKPO
BABILONIA ƲIDI YE
BAWAWADZE BA PETEE ONEE
NI ANYANIBOE LA NI KESEA AƲA LA ONEE.
6Lɛ mamɔ si ɔdzɛɛ emu kuda gi kunu banɔ dradra ba ba ika lɛ ɛ, banama gi bɛŋa katsalia ɛki Yesu i, ba ika lɛ.
Gi mamɔ yɛ nite e, mawɔ yaa. 7Lɛ Aya yɛ ɔxwɛdzɛɛ eʋi me si, “Ege lɛ loso wɔwɔ yaa nite e? Ki tɔ mibu liboe kpokpoe lɛ gi lilɛ ní ɔdzɛɛ ni ɔga liɛ gi yɛ aʋa odi i, gi etukpo tegloele ni asia liɔfɔ alɛ yɛ ɛ, ese aki wɔ. 8Ɔŋuga yɛ gi wɔmɔ ɛ, eze azanɔ, pɔ̀ ɔ́ma tɔ ɔ, lɛ atrádo edɔ ní lizokpo gluglu le me, lɛ aatrɛ gi iikyrɔ ɛ. Lɛ banama gi balɛ ní kesea aʋa gi báŋwlimi ba enyi na akpɛ ní ligbã́ nɛ keplekpaa mɛ ɛ, dɔni lipoe lɛ gi bɛbitɛ kelea ɛ, ba inugu iatse xe bɛmɔ ɔŋuga yɛ, lɛ ese linu si ɔŋuga yɛ eze edi, pɔ̀ ɔ́ma tɔ ɔ, pɔ aadzi ba dzɛ.
9“Lɛ ya liziã kuboesenu nu: Etukpo tegloele la enu kutokpa tugloele, gi kɔ aʋa ɔdzɛɛ odi i. Edzì enu bekusi tiegloele: 10Bamɛ tietsu bɛwɔli, tole ɔlɛ, ɔgɔgɔɛ ɔʋíba sukɔ, lɛ xegi aba ɛ, lilɛ si ɔŋa kukusi yo lipoe kpekpemi itɔ 11Lɛ ɔŋuga yɛ, gi eze edi i, xe ɔ́ma tɔɔ ɛ, yɛ onu okusi ɔgɔtɔʋa yɛ. Onu tiegloele ba ɔmɛ tole lɛ ɛtrɛ ní kukyrɔkyrɔ mɛ ɛ.
12“Lɛ asia, liɔfɔa la gi wɔmɔ ɛ enu bekusi liɔfɔ pɔ̀ baʋízɛ ba kukusi yo sukɔ ɔ, pɔ̀ biaki ba kukusi ki ɔnyɔsasa tole ko lɛ biaŋa kukusi yo, kɔpɔni ɔŋuga yɛ. 13Litukpo me trɔtrɔ tile lilɛ ní ba awla, lɛ linu si biakɔ ba kigaglaɛ ni ozeklɔ ki ɔŋuga yɛ. 14Biata kigũ ni Keʋesibi ya, pɔ̀ Keʋesibi ya kiaŋa ba aʋa a; lɛ ese linu si Yɛ onu Baka ba aʋa Ɔkaɛ ni Bekusi ba aʋa Okusi ye. Lɛ banama gi biapɔni yɛ ɛ, ba benu yɛ banɔxwaxwa ba ni yɛ banɔ kyakya ba kɔpɔni banama gi balɛ ni yɛ kude ni anukwarɛɛ mɛ ɛ.”
15Lɛ Aya yɛ Ɔxwɛdzɛɛ asi mɛ si, “Kuni yo gi wɔmɔ ɔ, gi kɔ aʋa ɔwawadzee odi i, kunu banɔ, linɔkpi ani kelea mɛ kuse ani siya ede ede. 16Lɛ ɔŋuga yɛ ni asia liɔfɔa la gi wɔmɔ ɛ, biatrɔ ɔwawadzee ahwafi. Biaki si aakyrɔ lɛ biabu ye liya a, biatà yɛ kisugyaɛ, lɛ biakpɛ yɛ kifu yɛ. 17Lɛ ese linu si Aya akpɛ lɛ ba ina nɛ mɛ, si babitɛ ní Aya yɛ batrɔtrɔ ʋa aʋa, gi ba petee biadimɛ tɔ biakɔ ba kaʋaŋaa aki ɔŋuga yɛ, zɛkɔna ni lipoe lɛ klɔ gi Aya yɛ eboe la aaba la mɛ ɛ. 18“Ɔdzɛɛ gi wɔmɔ ɛ, yɛ onu ɔma ʋidi ɔ lɔ klɔ, gi ɛɛŋa kukusi yo ní kesea aʋa bekusi ba aʋa a.”",https://www.bible.com/bible/1982/REV.17.AVN
KUB 18,"Yohanes amɔ si Babilonia Ayaʋi
1Lɛ ya kede e, mamɔ Aya yɛ ɔxwɛdzɛ dzedze gi eeple edɔni lifunu ne e, lɛ ozekɔ ʋidi ɔlɛ ní yɛ awla a, lɛ yɛ kusudraa kwiki si kesea petee keekle e. 2Akpɛ ozi ni ole gagla si,
“Ayaʋi! Babilonia ʋidi ye ayaʋi!
Lɛ ese linu si edzì ifuɛfuɛ zimizi ne e, lɛ ozekɔ,
ni ɔfuɛfuɛ mɔdramɔdra kakaa lɔ okpo kɔ, ani kadzɔʋi kyrìkyrì nì ke kluklu kakaa ŋwisi opéte kinɛ ka ɔdɔ kɔ.
3Lɛ ese linu si kesea petee kɛŋwɛ yɛ kihasi ye kɛ kuwledaa,
lɛ kesea aʋa bekusi ba bɛwa kihasi ye ni yɛ,
lɛ kesea aʋa bedzigà ba bedzi bexonete gani yɛ bikesinɔdɔ kpaŋukpaŋu ʋɛ mɛ.”
4Lɛ menu ole dzedze dɔni lifunu ne gi ɛɛpani si i, “Mledo aza ní yɛ mɛ, mɛ banima, tɔ mlakíkpɛ ɔha ni yɛ kuzimizi yo, atɔ mláʋazɛ yɛ kinii tɔtɔ ɔ.
5“Lɛ ese linu si yɛ kuzimizi yo kwimu ina lifunu ne e, lɛ Aya aplɛ aŋu ní yɛ eboe kyrikyri la aʋa.
6Mlabitɛ akpɛ ní lɛ onu aki yɛ, ŋwisi kiliɛ gi yɛ fɛ abitɛ lɛ kinɛ ɛ;
mledzini atsa aki yɛ ede taʋa kɔkpɛ kidiliɛ gi abitɛ ɛ.
Kaŋwɛpliʋia lia mɛ gi akpɛ aki mlɔ ɛ, mlaki yɛ kɔ tuʋa tɔ ɔŋwɛ.
7Mlebu kinie aki yɛ atɔ mlaki yɛ ɔna tata ŋwisi kubùbù yo ni exo ala gi aki isu ya kinɛ ɛ.
Ní yɛ ɔna nɔ mɛ ɛ, izeefeke isu ya si,
‘Medi ŋwisi okusidzɛ; Ménu ɔdzɛ gi yenye etse e, lɛ mátrabemi monye liwewe e.’
8Lɛ loso e, yɛ kini ye kiaba yɛ aʋa ní liwe tile aʋa a: kutse, kube ani kuʋɛ ɛ.
Lɛ biakpɛ yɛ kifu gi kiakani yɛ petee,
lɛ ese linu si Ɔka Aya, ɔniliɛ gi
izɛxwa litsi ni yɛ ɛ, onu ɔnɔ gagla.
9“Lɛ xe kesea aʋa bekusi ba a, gi bɛwa kihasi ye ni yɛ ɛ, xe bɛŋa yɛ exo la nì yɛ ɛ, xe bɛmɔ yɛ kunyɔɔ ɔ, gi ɛɛsɔ ɛ, biabemi ye lɛ biawa awowoe la ní yɛ litukpo. 10Lɛ bialɛɛ ní ɔdzage no ke gi lifu ne liiku ba kɔkpɛ yɛ ɔzia mɔmɔ nɔ lɔ kinie e, gi ɛɛmɔ loso o, lɛ biabemi si,
“Babaa, babaa kí wɔ, wɔ ɔma ʋidi no
Wɔ Babilonia, wɔ gi wonu ɔma ʋidi ni ɔma gagla!
Lɛ ese linu si wɔ kutuheheo kwiba ní ɔnyɔsasa tole me.
11“Lɛ kesea aʋa bedzigà ba biabemi, lɛ biawa awowoe la ní yɛ litukpo, lɛ ese linu si ɔnɔnɔ óʋidzi ba bidɔdada ʋɛ tɔ ɔ. 12Bidɔdadaɛ ʋɛ ya binu: Sika ni klosalo, ani akla gi ɛzi kedzi i, ni ihwia ni akla la plɔplɔ yɛ, ni basa gi bɛzi kedzi i, ni seda yɛ ni ise kakaa elu gi ilɛ flafla ɛ, ni kudɔkpa gi bɛbitɛ ni onyi ye line ne e, ni ise gi izɛ kedzi i, ni ɔla kyikyi yɛ ani ɔla kpikpi yɛ kɔpɔni akla dzedze la a; 13awlakpaa la gi la mɛ bizebu kumu flafla edɔnɔ ɛ, ni bidɔ flafla ɛʋɛ gi bizɛɛkɔ ɛtɔ bidɔ mɛ ɛ, lifi ye adɔtu la ni kotoklobo ye, ni kuda ni kumu yɔ, ni kunɔ ni amu, ni egume ni iʋesi, ni isɔ ʋa ni kikee ʋa, ani banɔ dzidzi ʋa, kɔpɔni banɔ gbagbe ba.
14“Lɛ biapani si ‘wɔ bilésedɔ mɛ, bido ní wɔ awla. Wɔ exo la petee ni wɔ isu ya bilulɔ dɔ mɛ petee bilila gi bitradzì ba liwewe tɔ ɔ.’ 15Bedzigà ba gi bɛzɛda kudɔkpaa liɔ ya ɛ, xe bɛmɔ ba exo la ɛdɔni yɛ klɔ ɛ, bialɛɛ ní ɔkutɔ ke gi lifu ne liiku ba a, gi bɛmɔ yɛ kinimɔmɔɛ ɛ. Biabemi, lɛ biawa awowoe la, 16lɛ biasa awla onu si,
“ ‘Babaa, babaa ki ɔma ʋidi no!
Wɔ gi wɔkpɛ aklala plɔplɔ yɛ ɛ, ni basa kakaa gi bɛzi kedzi i,
xe wɔɛtsi kifu yɛ ni sika ni akla a, gi ɛzi kedzi ani ihwia lɛ ɛ!
17Wɔ exo glegle la ezizi ní ɔnyɔsasa tole me!’
“Lɛ initsahu le ɔka kakaa, ni ɔnɔ kakaa gi izekù initsahu le e, ni banama gi bizeku initsahu le e, ni kenia aʋa baxwɛwa ba, ani banama petee gi bizɛga kedzia ní axu la aʋa ɛ, bialɛɛ ní ɔkutɔ ke. 18Lɛ xegi bɛmɔ kunyɔ ɛdɔ ni yɛ kukanikani yɔ mɛ ɛ, biakpɛ ozi si, ‘Ɔma ʋidi ɔtɔtɔ ɔ́srɔni ɔma lɔ ya a.’ 19Lɛ biakpɛ ovugbo lo ní ba siya sɛ mɛ gi bɛwa awowoe la ɛ, lɛ biakpɛ ozi xe biazebemi si i,
“‘Babaa! Babaa kí wɔ, ɔma ʋidi no,
gi lɔ mɛ banama petee awla gi
initsahu le ize ni axu la aʋa ɛ,
bekyi edzì bexonete gani yɛ exo la aʋa!
Lɛ ní ɔnyɔsasa tole me e, bɛkyrɔ yɛ.
20Mlamɔ isami ní lɛ litukpo, Mlɔ banama gi mlalɛ ní lifunu ne e!
Isami iku mlo mlɔ baʋaziŋa ba ni mlɔ Aya yɛ banɔkpɛkpɛ ba ni beboedoplɛ ba!
Lɛ ese linu si Aya atsa liʋɛ nɛ aki yɛ
kɔkpɛ kiliɛ gi agani mlɔ loso o.’ ”
21Lɛ Aya yɛ ɔxwɛdzɛ gagla ɔtɔ efeke liklakpɔ ʋidi itɔ gi likeme ŋwisi lihɔkla kinɛ ɛ, lɛ aŋwia lɛ akpɛ ní axu la mɛ, lɛ apani si:
Anyra ala elu bɛtrákɔ ɛŋwia
Babilonia ɔma ʋidi no ɛkpɛ kesea,
lɛ batrámɔ nɔ liwewe tɔ ɔ.
22Lɛ batránu ɔsangu no beʋéʋe ba ni badziza ba, ni ketee bememe ba, ani kukuklui yɔ bememe ba ile le
ní wɔ mɛ liwewe tɔ ɔ.
Lɛ batrámɔ lixwɛxwɛ lɛ baxwɛwa ba
ní wɔ mɛ tɔ ɔ.
Lɛ batránu lihɔkla nɛ onu
ní wɔ mɛ liwewe tɔ ɔ.
23Kani yɛ kuklekleo kutrákle ní
wɔ mɛ liwewe tɔ ɔ.
Lɛ batránu kunyimezeno ni kudzɛgbanɔ ole
ní wɔ mɛ liwewe tɔ ɔ.
Wɔ bedzigà ba ba beze kesea aʋa banɔ ʋidi ba.
Gani wɔ kunɔfanɔɔ mɛ ɛ, kelea ima nɛ petee ilila lɛ kudeo.
24Lɛ bɛmɔ beboedoplɛ ba ni baʋaziŋa ba kɔpɔni banama
petee gi beye ní kesea aʋa ɛ, ba ika lɛ ni wɔ mɛ ɛ.”",https://www.bible.com/bible/1982/REV.18.AVN
KUB 19,"Linɔkpi ʋidi itɔ likpɔ̀ Aya
1Lɛ ya kede e, menu ole gagla ɔtɔ gi ɔlɛ ŋwisi linɔkpi ʋidi itɔ ní lifunu ne lɛ ole gi liikpɛ ozi lo si,
“Haleluya!
Kubúbú ni kusudra ani kigaglaɛ binu blɔ Aya yɛ binɛ,
2lɛ ese linu si yɛ etsixwaxwa la enu anukwarɛ lɛ ɛɛgyɔ ɔ.
Ebu ɔwawadze ʋidi ye lipɔ
gi yɛ ezizi kesea ni yɛ kihasi ye.
Eʋi yɛ banɔsumu ba ba kuwleo adɔ ni yɛ iwla mɛ.”
3Lɛ bɛkpɛ ozi lo dzɛ si, “Haleluya! Ɔdzɛɛ yɛ kunyɔɔ kwiyɔ emu ní lifunu ne tsinɔ kanɔmɛ anɔmɛ.”
4Lɛ bakatsitsi avitaʋa ni tiene ba ani bidɔgbagbe tune ʋe bɛdɔ kesea, lɛ besumu Aya, gi odi ní likusigbo le aʋa ɛ. Lɛ bɛkpɛ ozi lo si,
“Amen, Haleluya!”
5Lɛ ole eyi dɔni likusigbo le su si,
“Mlakpɔ̀ blɔ Aya,
mlɔ yɛ banɔsumu ba petee,
mlɔ banama gi mlezeese ye e,
mlɔ banuvɔ ni betsitsi.”
6Lɛ menu ole ɔtɔ ŋwisi linɔkpi ʋidi itɔ ile, ŋwisi inipe glegle kuni kinɛ ɛ, ani ŋwisi dzeni kugugu gagla kinɛ gi bɛkpɛ ozi lo si,
“Haleluya!
Lɛ ese linu si Ɔkaɛ, blɔ Aya kigaglaɛ petee onete ɛɛŋa kukusi yo.
7Mlaki tɔ kumɔ isami tɔ kuyo,
tɔ mlaki yɛ kukpɔ̀kpɔ̀!
Lɛ ese linu si keʋesibi ya ka kudzɛgbanɔɔ lipoe le lina,
lɛ yɛ ɔdzɛɛ gi atrágbanɔ ɛ alulɔ yɛ isu ya aki lɛ.
8Lɛ bɛki yɛ aklala pititi
gi eeŋle si ɔkpɛ ɛ.” Aklala pititi yɛ onu banɔdradra ba eboe gyɔgyɔ la gi bɛbitɛ ɛ.
9Lɛ Aya yɛ ɔxwɛdzɛɛ asi mɛ si, “Ŋwlimi si, ‘Biakrira banama gi bɛxwa si ba ba Keʋesibi ya ka kudzɛgbanɔɔ ɔdɔŋakplɔ nɔ su i!’ ” Lɛ apɔnɔ dzɛ si, “Eboa la ya enu Aya yɛ anukwarɛɛ eboe.”
10Gi menu nite e, madɔ kesea ní yɛ ikli lɛ onu, tɔ misumu ye. Pɔ̀ asi mɛ si, “Wukíbitɛ lɛ ɛ! wɔ ɔhanuglɔ ɔnɔsumu menu, wɔ ni wɔ benemi ba gi mlevu Yesu yɛ katsalia mɛ ni awla ɛ. Sù Aya! Lɛ ese linu si anukwarɛ liɛ gi Yesu abasɛ ɛ, bɛ binu kidiliɛ gi Ɔfuɛfuɛ nɔ ɔ, gi eeze ní beboedoplɛ ba mɛ, ebu ibasɛ ɛ.”
Isɔ pititi yɛ ɔkpɛkpɛɛ
11Lɛ mamɔ lifunu ne gi lidra edu u, lɛ mamɔ isɔ pititi ɔtɔ, gi yɛ ɔkpɛkpɛɛ yɛ bizɛxwa si Anukwarɛɛ onete ni ɔnɔ aʋa gi biaziŋa ɛ. Izɛxwa litsi, lɛ izɛta kigũ ní kude gyɔgyɔ aʋa. 12Yɛ bimbi ʋe bilɛ ŋwisi kifu gi kiisɔ gaglaa kinɛ ɛ, lɛ ekume ekusikuto glegle ní yɛ litukpo le. Bɛŋwlimi linyi itɔ ní yɛ su gi ɔnɔnɔ óte sani yɛ ɔtutɔ ko o. 13Akpɛ liwu gi bɛkpɛ ní ika lɛ mɛ ɛ, lɛ yɛ linyi ne linu si, Aya yɛ liboe le. 14Lɛ lifunu ne baguta ba lihakpɔ lɛ gi bɛkpɛ isɔ pitititi ʋa ɛ, balɛ ni yɛ kude, lɛ bɛkpɛ aklala pititi ewu gi la su ɛɛdra a, xe eeŋle e. 15Lɛ dɔni yɛ onugu lo me e, ihɛ inugu tiʋa izeedo gi yɛ izɛɛkɔ ɛɛŋa kuseo aʋa a. “Lɛ aaŋa amade na aʋa ni ɔwla gagla.” Yɛ izɛɛka wain yɛ ní Aya kigaglaɛ petee onetee yɛ kusuyeʋi gaglaa, kɔ wain yɛ ɔkaklɔ. 16Lɛ ni yɛ liwu le ni yɛ litagba nɛ su i, bɛŋwlimi linyii nɛ ya; BEKUSI BA AƲA OKUSI NI Baka Ba aʋa Ɔka!
17Lɛ mamɔ Aya yɛ ɔxwɛdzɛ tole ɔtɔ gi ɔlɛɛ ní liwo le me e, lɛ akpɛ ozi ni ole gaglaa atsisi kudzɔʋi yɔ petee gi kuze pruru u, ní liwɔ lɛ mɛ si, “Mlakpɛ isu likpɔ kí Aya yɛ ɔkplɔ ʋidi lo, 18atɔ mlaata bekusi ba, ni baguta ba baka ba, banɔ ʋidi ba, isɔ ʋa, ni ba bakpɛkpɛ ba, banima petee, banama gi balɛ ba isuwla mɛ ni banama gi benu banɔ dzidzi i, banɔ bɔtsɔbɔtsɔ ani banɔ gbɔgbɔ ba kigyaɛ.”
19Lɛ mamɔ ɔŋuga yɛ ni kesea aʋa bekusi ba ani ba baguta ba gi bɛkpɛ isu likpɔ ɔ, si bɛta kigũ ni ɔniliɛ klɔ gi ɔlɛ ní isɔɛ aʋa a ani yɛ baguta ba. 20Pɔ̀ bevu ɔŋuga yɛ ni asia na oboedoplɛɛ, gi yɛ azaabitɛ inugutseboe la ní yɛ onu i. Gani eboa la ya elu me e, emeni banama gi bɛzɛ ɔŋuga yɛ lixaŋu kpɛkpɛ lɛ ɛ, xe bɛkpɛ litukpo kese ɛki yɛ litugu ne e. Bɛkɔ ba bagbagbe tiaʋa ba ɛŋwia ɛkpɛ ní lifuha lɛ gi liisɔ ni kifu yɛ akla na mɛ ɛ. 21Lɛ bɛkɔ ihɛ gblamadza yɛ gi izedo edɔni ɔniliɛ klɔ gi ɛɛkpɛ isɔɛ yɛ onugu lo me e, bɛkɔ yɛ eye banɔ gɔgɔ ba ɛ, lɛ kudzɔʋi yɔ petee kwizɛɛta ba kigyɛ.",https://www.bible.com/bible/1982/REV.19.AVN
KUB 20,"Bɛkpɛ Ozimizi ye Bibɔ Agɔ Akpe Tole
1Lɛ mamɔ Aya yɛ ɔxwɛdzɛ ɔtɔ gi eeple dɔni lifunu ne e, gi evu lizokpo gluglu le lɛ safi ye ni bibɔɛ ʋɛ gi bizɛɛkpɛ banima ɛ, biʋidiitɔ ní awla la. 2Evu keni ya mɛ ɔgblaga ʋidi ye, ɔgblaga kokoe, gi onu Ozimizi ye loo Satana ɛ, lɛ anya yɛ kɔki agɔ akpe tole e. 3Lɛ aŋwia yɛ akpɛ ní lizokpo gluglu le me e, xe ada bidɔ mɛ ní lɛ onu i, lɛ asamu lɛ aʋa ɛ, atɔ okímeni kelea mɛ banima tɔ ɔ, kɔna ni lipoe lɛ klɔ gi agɔ akpe tole la onu ɛɛza ɛ, pɔ̀ lɛ ya kede e, lilɛ si, biable yɛ lipoe kpekpemi itɔ ko o.
4Lɛ mamɔ ekusigbo gi banama a, gi bɛki kigagla si baxwa etsi la ɛ, ba bedi ní la aʋa. Lɛ mamɔ banama onu gi bɛti etukpo la kɔkpɛ Yesu yɛ katsalia kuŋaŋaa ani kɔkpɛ Aya yɛ liboe le loso e, ba esobo la. Ba benu banama gi bésu ɔŋuga yɛ loo yɛ etugu na a, lɛ bázɛ yɛ lixaŋu kpɛkpɛ lɛ ní ba kutu yo loo ní ba kuwlakpɔɔ ɔ. Bedzi ligbã́ lɛ bɛŋa kukusi yo ni Kristo agɔ akpe tole. 5Banama gi betse e bédzi ligbã́ tɔɔ, kɔna ni lipoe lɛ gi agɔ akpe tole la ɛza ɛ. Lɛ ya linu kuyɔyɔ tɔpu yɔ dɔni bekpo ʋa mɛ. 6Banɔ gi bɛkrira ni banɔ dradra ba benu banama gi biamɔ ba kapɛa ní kuyɔyɔ tɔpu yɔ dɔni bekpo ʋa mɛ̀ mɛ ɛ. Kutse ʋla kutrámɔ kigagla ní ba aʋa a, boŋu i, biadzi Aya ni Kristo yɛ kusɔliɔ kɔ baka ba, lɛ biaŋa kukusi yo ni yɛ kɔki agɔ akpe tole.
Bɛŋa Satana aʋa
7Lɛ xe agɔ akpe tole la onu ɛza ɛ, biabu Satana ní yɛ lizokpo gluglu le me, 8lɛ aatrɛ, tɔ yizeemeni kelea petee, dɔni kesea igó tine ne aʋa a, gi inu, Gog ani Magog, tɔ biakpɛ ba likpɔ ki kigũ. Ba gi ba kisrɛsrɛ mɛ kiaze ŋwisi axuta la siklami sɛ kinɛ ɛ. 9Bɛga klani kesea petee lɛ bɛkpɛ Aya yɛ banima ba likpɔkpɛkpɛ lɛ ni yɛ ɔma ʋidi lo gi alɔ ni kusi yo e. Pɔ̀ kifu yɛ kidɔ ní lifunu ne lɛ kiba ɛkani ba ɛ. 10Lɛ bevu Ozimizi ye gi yɛ emeni ba ɛ, ɛŋwia ɛkpɛ ní lifuha ɛlɛ gi liisɔ mɛ ɛ. Niklɔ gi bɛŋwia ɔŋuga yɛ ni asia na oboedoplɛɛ ɛkpɛ ɛ, lɛ biawa ba nyɔnyɔɛ elesi ni kemize tsini kanɔmɛ anɔmɛ ɛ.
Aya axwa litsi ni bekpo ʋa
11Lɛ mamɔ likusigbo pititi ʋidi itɔ ni ɔniliɛ gi odi ní lɛ aʋa ɛ. Lifune ni kesea bise ní yɛ aŋu na mɛ, lɛ bámɔ ʋɛ tɔ ɔ. 12Lɛ mamɔ bekpo ʋa, banɔtsitsi ni banuvɔ, gi balɛ ní likusigbo le ɔtɔ nɔ ɛ, lɛ bɛdra kuplekpaa ɛ. Lɛ bɛdra keplekpa dzedze gi ka kenu ligbã nɛ keplekpaa. Lɛ bɛxwa litsi ni bekpo ʋa ní kidiliɛ gi bɛŋwlimi i kpɛ ní kuplekpa liɔ klɔ mɛ ní ba axwɛwawa la su u. 13Lɛ axu la ebú banama ma gi bɛwɔ ní la mɛ ɛkɔ, lɛ kutseo ni bekpo ʋa mɛ kyɛ bebu banama gi balɛ ní bɛ mɛ ɛkɔ ɔ, lɛ bɛxwa litsi ni ɔnɔ kakaa ní kidiliɛ gi abitɛ ɛ onu. 14Lɛ bɛkɔ kutseo ni bekpo ʋa mɛ ɛŋwia ɛkpɛ ní lifuha lɛ mɛ ɛ. Lifuha ɛlɛ ya linu kutse ʋlaa. 15Lɛ xegi báŋwlimi ɔnutɔ yɛ linyi ne akpɛ ní ligbã́ nɛ keplekpaa mɛ ɛ, kɔ bɛŋwia yɛ ɛkpɛ ní lifuha lɛ mɛ ɛ.",https://www.bible.com/bible/1982/REV.20.AVN
KUB 21,"Yerusalem vuvu yɛ
1Lɛ mamɔ lifunu vuvu ni kese vuvu, lɛ ese linu si lifunu tɔpu nɛ ni kese tɔpu ya bɛ onu biza, lɛ axu la amá tɔɔ ɔ. 2Lɛ mamɔ ɔma dradra nɔ gi onu Yerusalem vuvu yɛ, gi eeple dɔni lifunu ne ní Aya klɔ ɛ, lɛ bɛlulɔ lɔ ŋwisi ɔdzɛ, gi bɛbitɛ kublabla ɛkɔ ki yenye kinɛ ɛ. 3Lɛ menu ole gagla ɔtɔ ɛdɔni likusigbo le su si “Abla ɛ, Aya yɛ ozeklɔ ɔlɛ ní banima kusi lɛ yɛ aaze ní basu. Biaze yɛ banɔ, lɛ Aya ɔtutɔ lɔ aaze ní ba su lɛ aaze ba Aya. 4Lɛ aatsoli kube kakaa kube ni ba aŋu mɛ. Kutse loo awowoe la kuwawa loo kubemi loo kuyeʋiyeʋi kútraze tɔɔ ɔ, lɛ ese linu si eboe kokoo la ɛɛza.”
5Lɛ ɔniliɛ gi odi ní likusigbo le aʋa ɛ, asi mɛ si, “Mɛɛbitɛ kidɔ kakaa si kidzi kivuvu u!” Lɛ apani si, “Ŋwlimi liboe lɛ ya plɛ, lɛ ese linu si eboe ala ya enu anukwarɛ eboe ni eboe gi biazɛ la aʋa ŋa a.”
6Lɛ asi mɛ si, “Bɛbitɛ lɛ pɔ́! Mɛ menu Alfa ni Omega, gi lɛ ese linu si okpese klɔ ni ɔgù klɔ. Ɔniliɛ gi olile eeku i, maaki yɛ tɔ aaŋwɛ kuni liʋɛmotsa dɔni ligba nɛ kuni yo kɔ linitɔ lɛ mɛ ɛ. 7Ɔniliɛ gi aŋa aʋa ɛ, aazɛ kaŋase alia ya, lɛ maaze yɛ Aya, lɛ yɛ aaze mobi i. 8Pɔ̀ befufluse ba ni banama gi báziŋa a ani banama gi bizɛbitɛ anyaniboe la a, bakpɛnɛ ba, banama gi bizɛbitɛ ádzɛboe la ni enyimeboe la a, banama gi bizɛɛbitɛ ehwiboe la a, banama gi bizeesumu babu ʋa a, kɔpɔni basia nɛ ma petee ba ozeklɔ onu lifuha lɛ gi liisɔ ni kifu yɛ akla na a mɛ. Lɛ ya linu kutse ʋlaa a.”
9Lɛ Aya yɛ baxwɛdzɛ tiegloele ba, gi ba awla kubɔziʋi tugloeleo o, gi kwiyi ní baxixa tiegloele gɔgɔ ʋa ba mɛ tole aba, lɛ apani nì mɛ si, “Ba, tɔ mibasɛ wɔ ɔdzɛɛ gi bɛkpɛ kuwlawlaa gi onu Keʋesibi ya yedze e.” 10Lɛ efeke me ní Ɔfuɛfuɛ nɔ mɛ atsini lito ʋidi gyɔgyɔ ɛtɔ aʋa ɛ, lɛ ebu ɔma dradra nɔ, Yerusalem, gi eeple dɔni lifunu ne ní Aya klɔ ɛ, abasɛ mɛ. 11Eekle ni Aya yɛ kusudraa, lɛ lɔ kuklekleo kulɛ ŋwisi líhuiʋi zi kedziatɔ kinɛ ɛ, ŋwisi yaspis likla, gi lɛ mɛ lidra ŋwisi azinzi kinɛ ɛ. 12Ligli gyɔgyɔ ʋidi itɔ liklani lɔ, lɛ kuvunu liɔfɔ ni tuʋa kulɛ ní lɔ su, lɛ Aya yɛ baxwɛdzɛ liɔfɔ ni tiaʋa balɛɛ ní lɔ kuvunu yo o. Bɛŋwlimi Israɛl bebi ʋa ba iku liɔfɔ ni tiʋa lɛ enyina ní lɔ kuvunu yo. 13Kuvunu tuta kulɛ ní kewetu ya kapɛa, tuta ni kaʋaa, tuta ní kalaa ni tuta ní keweku ya. 14Ɔma ʋidi no lɔ egli la alɛɛ ní ixɔ liɔfɔ ni tiʋa aʋa, lɛ ni ixɔ liɔfɔ ni tiʋa lɛ aʋa ɛ, bɛŋwlimi Keʋesibi ya ka banɔkpɛkpɛ liɔfɔ ni tiaʋa ba enyi na ɛtrɔ ɔ.
15Aya yɛ ɔxwɛdzɛ liɛ gi apani ni mɛ ɛ, evu sika kigyigyeseʋi gi atrákɔ egyigyi ɔma ʋidi no ni lɔ kuvunu yo ni lɔ egli la a. 16Ɔma nɔ lɔ kidzedzee me ni lɔ kinenee me bisɔ̀. Egyigyi ɔma nɔ nì kigyigyeseʋi ye lɛ bize itiplɛkɔ akpe tole ni alafa tietsu; lɔ kidzedzee me ni kinenee me ani lɔ kimumu ye me bisɔ. 17Lɛ egyigyi ɔma nɔ lɔ ligli le, lɛ amɔ si lɛ kitritri ye me e, kize kuklikpɔ alafa tiaʋa ní ɔnɔ kugyigyi yo onu, gi kɔsu axwɛ Aya yɛ ɔxwɛdzɛɛ ɛɛwa ɛ. 18Lɛ kidiliɛ gi bɛkɔ ɛtrɔ ligli le e, kinu yaspis likla, lɛ ɔma nɔ onu sika dradra yɛ, gi yɛ mɛ adra ŋwisi azinzi yɛ kinɛ ɛ. 19Lɛ bɛkɔ akla zikedzi ede ede dzedze la, ɛkɔ ɛlulɔ ɔma nɔ lɔ ɔxɔ lɔ, gi lɔ aʋa egli la alɛ ɛ. Ɔxɔ kpɛkpɛ tɔpu nɔ onu yaspis, ɔʋla lɔ onu safir, ɔtanɛ nɔ onu xalkedon, onene no onu smaragd, 20otsunɛ nɔ onu sardonik, oglonɛ nɔ onu kanelia, ogloele lo onu krisolit, ɔgɔtɔʋa yɛ onu beril, ɔgɔtolee onu topas, liɔfɔɛ onu krisopras, liɔfɔ ni tolee onu hiakint, liɔfɔ ni ɔʋlaɛ onu ametis. 21Lɛ kuvunu liɔfɔ ni tuʋa kunu ehuʋi pititi liɔfɔ ni taʋa, kevunu kakaa kenu lihuʋi pititi tile, lɛ ɔma nɔ ablɔ ʋa ɛ, benu sika gbã yɛ gi yɛ mɛ adra ŋwisi azinzi mɛ kinɛ ɛ.
22Lɛ mámɔ lisɔligba ɛ tɔtɔ ní lɔ mɛ ɛ, lɛ ese linu si Ɔka Aya, kigaglaɛ petee onetee ni Keʋesibi ya ba benu ba lisɔligba lɛ. 23Lɛ ɔma nɔ ɔ́ziã liwo le loo ɔdzidzi yɛ, tɔ aakle ɔbali ní lɔ aʋa, lɛ ese linu si Aya yɛ kusudraa kuzɛɛki lɔ kuklekle o, lɛ Keʋesibi ya kenu lɔ kani yɛ. 24Lɛ kesea aʋa banima biaga ní lɔ kuklekleo onu u, lɛ kesea aʋa bekusi ba biakɔ ba exo la ni ba kusudraa mani lɔ mɛ ɛ. 25Lɛ batráda lɔ ipupo le liwewe lɛ ese linu si kele kátrablo ní niklɔ ɔ, 26Kesea aʋa banima biamani ba exo la ni ba kubùbù yo ní lɔ mɛ. 27Lɛ kidɔkakaa gi kɛsu kídra ɛ, kítrati iku ní lɔ mɛ ɛ, lɛ ɔnɔ gi izɛɛbitɛ anyaniboe loo izɛɛsɛ asia kyɛ ɔ́trátiiku isani banama tètè gi ba enyi na akpasi ní Keʋesibi ya ka ligbã́ nɛ keplekpaa mɛ ɛ.",https://www.bible.com/bible/1982/REV.21.AVN
KUB 22,"Aya yɛ onipe ɔlɔ gi izɛki ligba nɛ ɛ
1Lɛ Aya yɛ ɔxwɛdzɛɛ abasi mɛ onipe gi lɔ kuni yo kuzɛɛkɔ ligbã́ nɛ ɛ, gi ɛɛtsi kifu yɛ ŋwisi azinzi kinɛ ɛ, gi ɛɛkpɛ dɔni Aya ni Keʋesibi ya ba likusigbo le su i. 2Lɛ ɛɛkpɛ ɛza ni ɔma ʋidi no lɔ ablɔ ʋidi ye yɛ kusio e. Lɛ ní onipe lo ige tiʋa lɛ aʋa ɛ, ligbã́ nɛ ose lo ɔlɛɛ, gi izeeyo lɔ esebi la eyo liɔfɔ ni taʋa ligɔ kakaa, tule ni ɔdzidzi kakaa mɛ ɛ. Lɛ ose lo lɔ awlakpa la ɛ, enu kuwa gi kwiaki amade na petee e aayɔ dɔni ba bànya ʋa mɛ. 3Lɛ ifixoxo etɔ́tɔ itráze tɔɔ ɔ, lɛ Aya ni Keʋesibi ya ba likusigbo le liaze ní ɔma ʋidi no me e, lɛ yɛ banɔsumu ba biasumu ye. 4Biamɔ yɛ aŋu na mɛ, lɛ yɛ linyi ne liaze ní ba kutu yo. 5Kele katráblo tɔɔ, lɛ batrázia kani kuklekle loo liwo le kuklekleo tɔɔ, lɛ ese linu si Ɔkaɛ Aya aaki ba kuklekle o. Lɛ biaŋa kukusi yo dɔni kanɔmɛ tsinɔ kanɔmɛ ɛ.
6Lɛ Aya yɛ ɔxwɛdzɛɛ asi mɛ si, “Eboa la ya ɛ, enu eboe aʋa gi biazɛ ŋa a, lɛ enu anukwarɛ eboe. Lɛ Ɔkaɛ Aya, gi yɛ izɛki yɛ beboedoplɛ ba yɛ Ɔfuɛfuɛ nɔ ɛ, yɛ akpɛ yɛ ɔxwɛdzɛɛ tɔ obu eboa la gi ɛtrába la mɛ kpekpemii basɛ yɛ banɔsumu ba a.”
Yesu atrába
7“Dike, matraba kpekpemi i! Biakrira ɔniliɛ gi evu keplekpaa lia ya mɛ eboedoplɛ la ní awla ɛ.”
8Mɛ Yohanes mɛ menu ɔniliɛ gi enu u, xe amɔ eboa la ya a. Lɛ gi menu u, xe mamɔ na ɛ, madɔ ní kesea ní ɔxwɛdzɛɛ ikli lɛ onu tɔ misù ye ɔniliɛ gi yɛ ɛbasɛ mɛ bidɔ bɛ ya ɛ. 9Pɔ̀ asi mɛ si, “Wukíbitɛ lɛ ɛ, mɛ kyɛ wɔ ɔhanuglɔ ɔnɔsumu menu, mɛ ni wɔ benemi ba beboedoplɛ ba ani banama gi bevu keplekpaa lia ya mɛ eboe la ní awla ɛ. Sù Aya!.”
10Lɛ asi mɛ si, “Wukítsi eboa la gi akpasi ní kuboedoplɛ keplekpaa lia ya onu u, lɛ ese linu si lipoe le lina pɔ́. 11Mlaki si ɔniliɛ gi izɛbitɛ eboe zimizi i, ɔtrɛ ní yɛ eboe zimizi na aʋa a. Mlaki si ɔniliɛ gi izɛbitɛ anyaniboe ɔtrɛ ní yɛ anyaniboe la aʋa a. Mlaki si ɔniliɛ gi yɛ bede ʋa bɛɛgyɔ ɛ, oze ní yɛ kude gyɔgyɔɔ aʋa. Mlaki si ɔniliɛ gi adra ɛ, ɔtrɛ ni yɛ kudradraa aʋa a.”
12“Dike, matraba kpekpemii, lɛ matsini mɛ liʋɛ nɛ ɛmanɔ, lɛ maatsa liʋɛ ki ɔnɔ kakaa ní kidiliɛ gi abitɛ onu u. 13Mɛ menu Alfa ni Omega, Ɔtɔpu yɛ ni Ɔgɔgɔ yɛ, Okpese klɔ ni Ɔgù klɔ.
14“Biakrira banama gi beplo ba ewu la, tɔ biamɔ kude tɔ biaŋa ligbã́ nɛ ose lo lɔ biyoyo ʋe, ani tɔ biaga kuvunu yo tɔ biati uku ní ɔma ʋidi no me e. 15Banama gi balɛ ní ɔma ʋidi no kede e, ba benu kudroʋio, behwinete ba, banama gi bizɛbitɛ enyimeboe ni ádzɛboe, banama gi bizeye banɔ ɔ, banama gi bizesu babu ʋa a, kɔpɔni banama onu gi asia na izeeze ɔgyi i, xe bizɛɛsɛ asia na a.
16“Mɛ Yesu mɛ menu ɔniliɛ gi makpɛ mɛ ɔxwɛdzɛɛ si obu eboa la ya basɛ wɔ, tɔ wɔaŋa katsalia ki isɔliha lɛ ɛ. Mɛ menu Dawid yɛ ogù no ni yɛ osobi ye ani livlɛ lɛ ɔdzidziobi ye gi eekle e.
17Ɔfuɛfuɛ nɔ ni ɔdzɛɛ gi bɛgbanɔ ɛ, bɛpani si, “Ba!” Lɛ ɔniliɛ gi eenu i, ɔpani si “Ba!” Ɔniliɛ gi olile eeku i, ɔba, ɔniliɛ gi apɛ́ ɛ, ɔzɛ ligbã́ nɛ kuni yo liʋɛmɔtsa.
Ɔgù klɔ
18Mɛɛgba ɔnɔ kakaa gi eenu kuboedoplɛ uliɔ ɔ, gi kulɛ ní keplekpaa lia mɛ si i: xe ɔnutɔ akɔ kiditɔ apɔni eboa la ya ɛ, Aya aakɔ̀ baxixa ʋa su gi bɛŋwlimi bidɔ mɛ ní keplekpaa lia ya mɛ ɛ, aakɔ̀ pɔnɔ ɔki yɛ. 19Lɛ xe ɔnutɔ aabu eboe atɔ ní kuboedoplɛ uliɔ gi kukpasi ní keplekpa lia ya mɛ ɛ, kɔlɔ Aya aabu yɛ ɔŋa klɔ kapɛa dɔni ligbã́ nɛ ose lo ní ɔma dradra lɔ gi bɛŋwlimi kpɛ ní keplekpaa lia ya mɛ ɛ, mɛ.
20Ɔniliɛ gi ɛɛŋa katsalia ɛki eboa la ya ɛ, apani si; “Ee, matraba kpekpemi!” Atɔ liba lɛ mɛ. Ɔkaɛ Yesu ba!
21Ɔkaɛ Yesu Kristo yɛ lipomepɛpɛ nɛ lize ni Aya yɛ banima. Tɔ liba lɛ mɛ.",https://www.bible.com/bible/1982/REV.22.AVN
