Title,Content,URL
ISRAELFƆ ƖLƲ 1,"Ɔwʋlʋ 1pʋ
(Israel Ɩlʋ 1-41)
Aha Yile Bʋ Ansigyi
1Ansɩ igyi ɔha ánɩ́ ɔtamagyi aha lalahɛ asʋnsʋ,
ɔtamabwɛ lakpan abwɛpʋ bwɛhɛ,
ɔtamatsia ɔblɔla abwɛpʋtɔ.
2Tamɛ Nana Bulu atosunahɛsʋgyi tegyi mʋ ansɩ,
ɔtɔgywɩɩn mʋ́ ɩwɩ ɔpa-onye.
3Ogyi fɛ oyiá boswie mʋ́ ntsu ɔnɔ,
itoswie abi mʋ́ swiebɩ,
ɩtamakpa atɛ.
Togyitɔá ɔbwɛ tɔwa alɛ ha mʋ.
4Tamɛ aha lalahɛ bʋtamanya mʋ́ alɩ.
Bʋgyi fɛ ntɛtɛá afu dɛ mʋ́ tsʋn.
5Aha lalahɛ bʋméenya ɔlɩɩkpa Bulu asʋn ogyikpa.
Lakpan abwɛpʋ ɛ bʋméenya otsiakpa yile abwɛpʋtɔ.
6Tsufɛ Nana Bulu tɛkpa yile abwɛpʋ,
tamɛ lalahɛ abwɛpʋ mʋ́ bɛ́ta.",https://www.bible.com/bible/255/PSA.1.NKO
ISRAELFƆ ƖLƲ 2,"Owieá Bulu Layaɩ
1Ntogyi sʋ ɔmá-ɔmá banya ɔblɔ,
bwɛ agywɩɩn kʋkʋ kpalɩ?
2Ɔmásʋ agyipʋ badɩda atɔ.
Wulu ahandɛ batɩ aba fia,
kɩta agywɩɩn lalahɛ Nana Bulu mʋa ɔha amʋʋ alada ofuli amʋsʋ.
3Bʋdɛblɩ bɛɛ, “Mlɩha alɛ ɩwɩ lɛ amʋ́ ɩbɩtɔ,
adalɩ amʋ́ ɔhɩɛ asɩ.”
4Anɩ Wie tsie ɔsʋsʋ mʋ owie-obiasʋ ɔdɛ amʋ́ mɔsɩ,
bwɛ amʋ́ ɔblɔla.
5Mʋ́ ɔma a, ɔbɛ́bla amʋ́ asʋn ɔblɔsʋ,
wa ɩyɩn wa amʋ́ ɔbɛɛ,
6“Mɩ mʋ́ nayaɩ mɩ owie
mɩ onuto ɩbʋ Sionsʋ.”
7Owie amʋ ɔbɛɛ, nɛ́bla mlɩ asʋn ánɩ́ Nana Bulu lablɩ.
Ɔlɛbla mɩ ɔbɛɛ, “Mɩ Bi gyi fʋ.
Ndɛ nabwɛ fʋ Sɩ.”
8Kʋlɩ mɩ, nɔ́pʋ ɔsʋlʋsʋ ɔmá fɛ́ɛ́ ha fʋ;
fégyi mʋ́sʋ yeyi ɔyɩ ɔka.
9Fɔ́pʋ datɔ bwiebwie amʋ́
blublublu fɛ abʋa.
10Mʋ́ sʋ awie, mlɩtɩn ansɩ.
Ɩsʋ agyipʋ, mlɩkɩ wanklaan.
11Mlɩpʋ ifu sum Nana Bulu.
Ɩwɩ ɩkpɩnkɩ mlɩ, amlɩnya ansigyi.
12Mlɩba ɩwɩasɩ ha Bulu mʋ bi amʋ,
mɛnɩ oméenya ɔblɔ, mlɩmɛ́ɛta ɔkpatɔ.
Tsufɛ mʋ ɔblɔ tɔkɔsɩ wa ɩyɩn.
Ansɩ igyi aha ánɩ́ bʋtɛsrɩ tanʋ mʋ.",https://www.bible.com/bible/255/PSA.2.NKO
ISRAELFƆ ƖLƲ 3,"Nana Bulu Ɩbɩtɔ Nkpahɔ Bʋ
Ɩkanfʋ-ɩlʋá Dawid lɔwa brɛá mʋ bi Absalom gya mʋ.
1Oo Nana Bulu, mɩ alupʋ badʋbɩ!
Adʋn bakʋsʋ mɩsʋ!
2Bʋdɛtɔɩ mɩsʋ bɛɛ,
“Bulu mɔ́ɔhɔ mʋ ɛkɛkɛɛkɛ!”
Ɩya.
3Oo Nana Bulu, fʋlegyi ɩban wa mɩ.
Fʋgyi mɩ numnyam,
fʋtotsu mɩ ansɩtɔ fʋa.
4Nosu kpoli Nana Bulu kʋklʋkʋʋ.
Ɔlɔsɔ mɩ ɔnɔ tsu mʋ onuto ɩbʋ amʋsʋ.
Ɩya.
5Nɛklɛdɩ dɩdɩ.
Nalatsinki,
tsufɛ Nana Bulu togyo mɩ ɩwɩ.
6Alupʋ idu-lafa babomli mɩ,
mmɛdɛ amʋ́ ifu nya.
7Oo Nana Bulu, kʋsʋ. Mɩ Bulu, hɔ mɩ.
Tsufɛ fʋtɛda mɩ alupʋ lɛ da,
kpa awuntɔlɩnpʋ abɩn.
8Nana Bulu, fʋ ɩbɩtɔ nkpahɔ bʋ.
Ha fʋ oyula ɩba fʋ abisʋ.
Ɩya.",https://www.bible.com/bible/255/PSA.3.NKO
ISRAELFƆ ƖLƲ 4,"Nokpoli Bulu Ɔtɔsɔ Mɩ Ɔnɔ
Dawid kanfʋ-ɩlʋ ha ɩlʋ osunapʋ. Bɔ́pʋ ɔsankuo da mʋ́.
1Oo Bulu, nɩ nosu kpoli fʋ a, sɔ mɩ ɔnɔ.
Fʋtɛha ntegyi asʋ!
Brɛá mbʋ ɩkplantɔ a, fɛlɛ mɩ.
Wun mɩ nwɛ, afʋsɔ mɩ ɔnɔ.
2Oo anyankpʋsa, mlɩméesi mɩ kpɔɩ?
Mlɩméesi asʋn ánɩ́ ɩma labi ɔma gya, si afunu buo?
Ɩya.
3Mlɩbɩá Nana Bulu lalɛ ɔha ánɩ́ ɔtamakpa mʋ ɔma yaɩ ha mʋ ɩwɩ.
Nɩ nokpoli mʋ a, ɔtɔsɔ mɩ ɔnɔ.
4Ɔblɔ ɩkɩta mlɩ a, ɩmáha amlɩbwɛ lakpan.
Nɩ mlɩda mlɩ ɔklansʋ a, mlɩbwɛ diin amlɩyɔ mlɩ ɩklʋntɔ.
Ɩya.
5Mlɩbɔ afɔdɩɛ wanklaan,
amlɩpʋ ansɩ dɩnka Nana Bulusʋ.
6Aha tsɔtsɔɔtsɔ bʋdɛblɩ bɛɛ,
“Ma ɔbɔ́bwɛ yile ha anɩ?”
Oo Nana Bulu, wa awɩtɔlɛ ha anɩ.
7Faha ansɩ lahɩɛ gyi mɩ,
dʋn ansɩá itegyi amʋ́
brɛá amʋ́ atogyihɛ pʋ́ amʋ́ nta labusʋ.
8Nɛ́klɛdɩ iwilwiitɔ, dɩdɩ fɛ́ɛ́.
Oo Nana Bulu, fʋ nkʋlɛ ɔbɛ́ha tɔtɔ mɔ́ɔbwɛ mɩ.",https://www.bible.com/bible/255/PSA.4.NKO
ISRAELFƆ ƖLƲ 5,"Nana Bulu Toyula Yile Abwɛpʋ
Dawid kanfʋ-ɩlʋ ha ɩlʋ osunapʋ. Bɔ́pʋ ɔtɛntɛ fʋlɩ mʋ́.
1Oo Nana Bulu, yaa asʋ.
Nu mɩ asʋn, afʋnu mɩ isu.
2Mɩ Wie pʋ́ mɩ Bulu,
nu mɩ isu, afʋgyi mɩ bʋalɛ,
tsufɛ fʋ ndesu kpoli.
3Oo Nana Bulu, bakɛ fónu mɩ ɔmɛ.
Nɔ́pʋ mɩ asʋn tswɩ fʋ ansɩtɔ nyankɩ,
si ntsie ndɛ fʋ ansɩtɔ kɩ.
4Oo Bulu, lalahɛbwɛ tamagyi fʋ ansɩ.
Fʋtamafia lalahɛ abwɛpʋ.
5Fʋtamakleá fówun ɩwɩ atsupʋ.
Fʋtekisi lalahɛ abwɛpʋ fɛ́ɛ́.
6Fʋteyinta afunupʋ,
fʋtekisi aha amɔpʋ pʋ́ aha amlɛpʋ.
7Tamɛ fʋ ɔdwɛá ɩma ɔka sʋ,
nébitiwie fʋ woyitɔ.
Nɔ́pʋ ifu bun sum fʋ fʋ ɔtswɛkpa ɩnʋ.
8Oo Nana Bulu, fʋ asʋn da ɔkpa.
Mɩ alupʋ bɔdʋbɩ.
Mʋ́ sʋ kpa mɩ, ambwɛ fʋ ɔdwɛla.
Suna mɩ fʋ ɔkpa, antsʋn mʋ́sʋ.
9Bʋtamablɩ ɔnɔkwalɩ kʋkʋ.
Lalahɛ pɛ bʋ amʋ́ ɩklʋntɔ.
Amʋ́ ɔnɔtɔ asʋn blɩhɛ tobon fɛ fuli ɔbɔtɔ.
Bʋtɔpʋ amʋ́ ɔnɔ mlɛ aha.
10Oo Bulu, ha amʋ́ ɩpɔn!
Amʋ́ onuto agywɩɩn lalahɛ ɩtɩ lowu ha amʋ́.
Amʋ́ lakpan tsɔtsɔɔtsɔ pʋ́ alɩá bakʋsʋ lɩɩ fʋsʋ,
sʋ gya amʋ́ lɛ fʋ ansɩsʋ.
11Tamɛ ha aha ánɩ́ bʋtɛsrɩ tanʋ fʋ fɛ́ɛ́ abʋnya ansigyi.
Ha amʋ́ abʋwa ansigyi ɩlʋ.
Bun amʋ́sʋ, mɛnɩ ansɩ bégyi fʋ adwɛpʋ fɛ́ɛ́.
12Tsufɛ Nana Bulu, fʋtoyula yile abwɛpʋ.
Fʋ awɩtɔlɛ legyi ɩban bomli amʋ́.",https://www.bible.com/bible/255/PSA.5.NKO
ISRAELFƆ ƖLƲ 6,"Nana Bulu, Damli Kɩ Mɩ Afʋtsa Mɩ Ɩlɔ
Dawid kanfʋ-ɩlʋ ha ɩlʋ osunapʋ. Bɔ́pʋ ɔsankuo ɔmɛ ikwesɩ da mʋ́.
1Oo Nana Bulu, máwa ɩyɩn wa mɩ ɔblɔsʋ.
Mákʋla ɔblɔ bɩtɩ mɩ ɩsʋ!
2Nahɩɛ pɔn, sʋ wun mɩ nwɛ.
Awútɔ dɛ mɩ dwiindwiin, lawa mɩ ɔwʋnlɩn.
3Oo Nana Bulu, ifu dɛ mɩ ɔkla.
Máha mʋ́ ɩwa ɔpá asa afʋtsa mɩ ɩlɔ.
4Nana Bulu, damli kɩ mɩ afʋhɔ mɩ nkpa.
Fʋ ɔdwɛ ma ɔka. Mʋ́ sʋ lɛ mɩ tsu lowutɔ.
5Tsufɛ ɔha owu a, ɔtamatra kaɩn fʋsʋ.
Ma ɔbɛ́talɩ kanfʋ fʋ afulitɔ?
6Ahʋmɩtɩ dɛ mɩ mɔ.
Onyegyionye nɛklɛdɩ ntosu,
fɔ mɩ sumuɛ mɩɔn-mɩɔn-mɩɔn.
7Mɩ alupʋ baha nasu alɩɩ,
mɩ ansibi lapunya tin.
Mmɛdɛ atɔ wun.
8Lalahɛ abwɛpʋ, mlɩnatɩ tɛɩ mɩsʋ,
tsufɛ Nana Bulu lanu mɩ isu.
9Alanu mɩ isu,
ɔbɔ́sɔ mɩ ɔnɔ.
10Pɛlɩ bɛ́kɩta mɩ alupʋ fɛ́ɛ́, ifu bɛ́kɩta amʋ́.
Bɔ́pʋ nsʋpa yinki ɔma ɔsasʋ.",https://www.bible.com/bible/255/PSA.6.NKO
ISRAELFƆ ƖLƲ 7,"Nana Bulu Gyi Aha Fɛ́ɛ́ Asʋn Ogyipʋ
Benyaminyin Kus ɩwɩ awɩrɛhɔ-ɩlʋá Dawid lɔwa ha Nana Bulu.
1Oo Nana Bulu, mɩ Bulu, fʋ nasrɩ tanʋ.
Hɔ mɩ, afʋlɛ mɩ tsu aha ánɩ́ bʋdɩn mɩsʋ fɛ́ɛ́ ɩbɩtɔ.
2Nɩ megyi alɩ bɛ́kɩta mɩ,
tɩtɩ mɩ fɛ gyata;
mma ɔhɔpʋ.
3Oo Nana Bulu, mɩ Bulu,
nɩ nawa ɩbɩ lalahɛtɔ,
4nɩ napʋ lalahɛ ka mɩ ba kɔ,
ntɛ nasisi mɩ olupʋ kʋkʋ kpalɩ.
Nɩ napʋ ɩnɩtɔ ɩkʋ gyi ɔkʋ fiin.
5Mʋmʋ ha mɩ alupʋ abʋdɩnka mɩsʋ, abʋnya mɩ.
Bʋtsatsa mɩsʋ,
abʋsʋpa mɩ fuli.
Ɩya.
6Nana Bulu, pʋ ɔblɔ kʋsʋ lɩɩ.
Mɩ Bulu kʋsʋ, mɩ alupʋ bawa ɩyɩn.
Fʋlɔpʋ asʋngyi ba.
7Ha ɔmá-ɔmá abʋbefia fʋ ansɩtɔ,
afʋtsia fʋ owie-obiasʋ ɔsʋsʋ gyi amʋ́ asʋn.
8Nana Bulu, fʋgyi ɔyɩtɔ aha fɛ́ɛ́ asʋn ogyipʋ.
Oo Nana Bulu, gyi ha mɩ, tsufɛ mɩ asʋn da ɔkpa.
Ɔlala ɩma mɩ ɩwɩ.
9Bulu, ɔnɔkwalɩpʋ fʋgyi.
Fʋtɛkali anɩ agywɩɩn pʋ́ anɩ ɩklʋntɔ asʋn.
Ka lalahɛ abwɛpʋ tin,
afʋha yile abwɛpʋ abʋlɩɩ.
10Bulu legyi ɩban wa mɩ.
Mʋtɔhɔ aha ánɩ́ amʋ́ asʋn da ɔkpa.
11Asʋn ogyipʋ ɔnɔkwalɩpʋ Bulu gyi.
Ɔtɛlɛ mʋ ɔblɔ suna ekekegyiɛkɛ.
12Nɩ bʋmɛtsɛ amʋ́ itsiatɔ a,
ɔbɛ́ya mʋ ɔdayi.
Alabɩtɩ mʋ ɔbɩn dodo.
13Alakʋla mʋ akɔtɔ akinkin tsan,
nɩna mʋ mbɩn pɩɔn-pɩɔn.
14Kɩ alɩá banya lalahɛ ɔmɛ́.
Lakpan ɔmɛ́ ɩdɛ amʋ́ dwiin.
Bɔ́kwɩɩ afunu.
15Bʋtokwi ɔbɔ, loti mʋ́tɔ klukluuklu,
amʋ́ onuto bʋtɛkpa wie mʋ́tɔ.
16Amʋ́ onuto lalahɛ teyinki ba amʋ́sʋ.
Amʋ́ owuntɔlɩn teyinki bobun amʋ́ nwunsʋ.
17Nɛ́da Nana Bulu ɩpan mʋ ɔnɔkwalɩwa sʋ.
Nɔ́wa ɩlʋ kanfʋ Nana Bulu, Ɔsʋsʋʋsʋ mʋ Wie ɩda.",https://www.bible.com/bible/255/PSA.7.NKO
ISRAELFƆ ƖLƲ 8,"Nana Bulu Ɩda Lɔkʋkʋ Moni
Dawid kanfʋ-ɩlʋ ha ɩlʋ osunapʋ. Bɔ́pʋ Gatfɔ ɔmɛ wa mʋ́.
1Oo anɩ Wie Nana Bulu, fʋ ɩda lɔkʋkʋ moni ɔyɩtɔ o!
Fʋ numnyam lɔfʋa dafa nwʋlʋta.
2Fasuna nyebi mʋ́a abi bɔbwɛ alɩá bʋkanfʋ fʋ.
Ɩlaha fʋ alupʋ bawun fʋ ɔwʋnlɩn.
Mʋ́ sʋ amʋ́a aha ánɩ́ bʋtamasi ɩla kie bakpa ɔnɔ bun.
3Nɩ notsu ansɩ kɩ ɔsʋsʋ, fʋ ɩbɩ ɔnɔ atɔ bwɛhɛ,
ɔtsra mʋ́a ntsrakpabiá fɔbwɛ dɩnka nwʋlʋtasʋ a,
4ntɛfɩtɛ mɩ ɩwɩ mbɛɛ,
“Ntɔ nyankpʋsa lɔkʋkʋ ogyi, sʋ fʋtɔgywɩɩn mʋ ɩwɩ alɩ?
Ntɔ nyankpʋsa gyi, sʋ fʋtɛkɩ mʋsʋ?”
5Fɛba mʋ asɩ dʋn fʋ abɔpʋ.
Fɔpʋ numnyam pʋ́ obú dɩnka mʋsʋ.
6Fɔbwɛ mʋ fʋ ɩbɩ ɔnɔ atɔ bwɛhɛ fɛ́ɛ́sʋ ogyipʋ,
fɔpʋ togyitɔ wa mʋ asɩ.
7Akufa, nnantswie pʋ́ pututɔ-mbwɩ fɛ́ɛ́;
8mbubwi mʋ́a ntsutso-aye
pʋ́ ntobiá bʋna ɔpʋtɔ fɛ́ɛ́.
9Oo anɩ Wie Nana Bulu, fʋ ɩda lɔkʋkʋ moni ɔyɩtɔ o!",https://www.bible.com/bible/255/PSA.8.NKO
ISRAELFƆ ƖLƲ 9,"Nana Bulu Gyi Ɔtanʋkpa Yile
Dawid kanfʋ-ɩlʋ ha ɩlʋ osunapʋ. Bɔ́pʋ obi-lowu ɔmɛ wa mʋ́.
1Nana Bulu, nɛ́kanfʋ fʋ tsu mɩ ɩklʋntɔ.
Nɛ́bla aha ofula akpɔnkpɔntɩá fabwɛ fɛ́ɛ́.
2Fʋ sʋ ansɩ bɛ́hɩɛ gyi mɩ.
Ɔsʋsʋʋsʋ Mʋ Wie, nɔ́wa ɩlʋ kanfʋ fʋ ɩda.
3Mɩ alupʋ bowun fʋ bʋteyinki ɔma,
dɩda wu,
4tsufɛ asʋn ogyipʋ ɔnɔkwalɩpʋ fʋgyi.
Fatsia fʋ obiasʋ, gyi mɩ asʋn wanklaan ha mɩ.
5Bulu, fawa ɩyɩn wa ɔmá ánɩ́ bʋmeyin fʋ.
Faha lalahɛ abwɛpʋ bata,
tsitsi amʋ́ ada lɛ ɩnʋ plɩplɩplɩ.
6Anɩ alupʋ klɛtɔ lata fɛ́ɛ́.
Fabwie amʋ́ awulu fɛ́ɛ́.
Bʋmɛ́ɛtra tɩ amʋ́ ada ɛkɛkɛɛkɛ.
7Tamɛ Nana Bulu tsie brɛ fɛ́ɛ́.
Alayaɩ mʋ obia ha asʋngyi.
8Obégyi ɔyɩtɔ aha fɛ́ɛ́ asʋn mʋ́ ɔkpasʋ.
Obégyi ɔmá fɛ́ɛ́sʋ ɔnɔkwalɩsʋ.
9Nana Bulu gyi ɔtanʋkpa kinkin ha aha ánɩ́ bʋdɛ amʋ́ hɩɛ.
Ɔtanʋkpa kinkin ogyi ha aha ánɩ́ bawie ɩkplantɔ.
10Oo Nana Bulu, aha ánɩ́ bʋyin fʋ ɩda bʋtɔpʋ ansɩ dɩnka fʋsʋ,
tsufɛ fʋtamatswɛ fʋ adunkapʋ kpʋkpʋ.
11Mlɩwa ɩlʋ kanfʋ Nana Buluá otsie Sion!
Mlɩda mʋ atɔ bwɛhɛ fɛ́ɛ́ ɔkan ɔmágyiɔmátɔ.
12Tsufɛ mʋtɛka ɔha ánɩ́ alawa ɩbɩ obugyatɔ ɩkɔ.
Ɔtamakina ipian awunpʋ isu nu.
13Oo Nana Bulu, wun mɩ nwɛ!
Kɩ alɩá mɩ alupʋ bʋdɛ mɩ ipiantɔ wa!
Fʋtɛlɛ mɩ tsu lowu ɔbɔnɔ,
14mɛnɩ nɛ́kanfʋ fʋ Sionfɔ ofiakpa.
Ansɩ bégyi mɩ, tsufɛ fahɔ mɩ nkpa.
15Ɔmá-ɔmá bakpawie amʋ́ ɔbɔ kwihɛtɔ.
Amʋ́ onuto ayibi fɩnɩhɛ lalɛ amʋ́.
16Nana Bulu lalɛ ɩwɩ suna tsʋn mʋ asʋnbua ɔnɔkwalɩtɔ.
Aha lalahɛ amʋ onuto ɩbɩ ɔnɔ gyumagyihɛ lalɛ amʋ́.
Mlɩfʋlɩ ɩkpɛ amʋ kʋklʋ.
Ɩya.
17Afulitɔ ɩda gyo ɔmá lalahɛ
pʋ́ Bulu akisipʋ fɛ́ɛ́.
18Tsufɛ fʋmɛ́ɛtan ahianfɔsʋ brɛ fɛ́ɛ́.
Ipian awunpʋ ɔkpakɩ ɛ ɩmɔ́ɔbwɛ kpalɩ ɛkɛkɛɛkɛ.
19Oo Nana Bulu, kʋsʋ!
Máha nyankpʋsa ɔwa ɔkpayi fʋ ansɩtɔ ɔbɛɛ, magyi ɩsʋ.
Ɔmá-ɔmá bʋgyi ɩpɔn fʋ ansɩtɔ!
20Oo Nana Bulu, pʋ ifu wa amʋ́tɔ,
abʋbɩá anyankpʋsa kɛkɛ bʋgyi.
Ɩya.",https://www.bible.com/bible/255/PSA.9.NKO
ISRAELFƆ ƖLƲ 10,"Nana Bulu Gyi Owie Brɛ Fɛ́ɛ́
1Oo Nana Bulu, ntogyi sʋ fawa ɩfɔ alɩ?
Ntogyi sʋ faŋain ɩwɩ brɛá anɩbʋ ɩkplantɔ?
2Aha lalahɛ bapʋ ɩwɩtsu bʋgya ahianfɔ.
Ha amʋ́ agywɩɩn lalahɛ ibufa amʋ́sʋ.
3Tsufɛ aha lalahɛ bʋtɔpʋ amʋ́ ɔwɔlɩ lalahɛ tsu ɩwɩ.
Bʋtoyula aha asisipʋ, kpɔɩ Nana Bulu.
4Ɩwɩtsu sʋ bʋtamapʋ Bulu bwɛ tɔtɔ.
Amʋ́ agywɩɩn fɛ́ɛ́ gyi, “Bulu ɔkʋkʋ má ɩnʋ.”
5Togyitɔ tɔwa alɛ ha amʋ́ bregyibrɛ.
Bulu asʋnbua lɔfʋa dʋn amʋ́,
bʋmɛdɛ mʋ́ wun.
Amʋ́ alupʋ bʋmegyi tɔtɔ amʋ́ ansɩtɔ.
6Bʋtɛblɩ wa nwuntɔ bɛɛ,
“Tɔtɔ mɛ́ɛlɛ anɩ da.
Anɩmóowie ɩkplantɔ ɛkɛkɛɛkɛ.”
7Ɩlwɩɩ mʋ́a afunu pʋ́ asʋn-sɩnsɩn blɩ bʋtegyi dɩ.
Asʋnkpan mʋ́a asʋn lalahɛ blɩ ma amʋ́ ɔpá.
8Bʋteŋain awulu nkusubisʋ mɔ aha ánɩ́ ɔlala ma amʋ́ ɩwɩ.
Bʋtɛtɛ aha ánɩ́ ɔkla ma amʋ́ ogya.
9Bʋteŋain fɛ ɔtapʋ dɛ ɔbwɩ tɛ,
gyo apɔnpʋ.
Bʋtɛfɩnɩ ayibi kɩta apɔnpʋ, bɩtɩa amʋ́ natɩ.
10Bʋtɛda apɔnpʋ lɛ da,
yia amʋ́ manta ɔsʋlʋtɔ mamaama.
11Aha lalahɛ anfɩ bʋtɛblɩ wa amʋ́ nwuntɔ bɛɛ,
“Bulu ansɩ mɛdɩn mʋ́sʋ.
Alabun ansibi. Omóowun mʋ́ ɛkɛkɛɛkɛ.”
12Oo Nana Bulu, wa ɔsa bɩtɩ aha lalahɛ ɩsʋ,
afʋkaɩn ɩwɩɔsɩn awunpʋsʋ.
13Ntogyi sʋ aha lalahɛ basi Bulu ɔmagya,
bʋdɛblɩ wa nwuntɔ bɛɛ, “Ɔmɛ́ɛbɩtɩ anɩ ɩsʋ?”
14Tamɛ togyitɔ ɩda fʋ ansɩtɔ,
tsufɛ fʋdɛ ɩwɩɔsɩn pʋ́ ipian awunpʋ wun.
Fʋtekleá fɔ́bʋa amʋ́ bregyibrɛ.
Apɔnpʋ bʋtɔpʋ ansɩ dɩnka fʋsʋ,
fʋtegyi awumbi bʋalɛ bregyibrɛ.
15Kpa aha lalahɛ anfɩ pʋ́ awuntɔlɩnpʋ ɩba.
Bɩtɩ amʋ́ lalahɛá babwɛ ɩsʋ
yɛfʋn brɛá bési bwɛ.
16Nana Bulu gyi Owie brɛ fɛ́ɛ́.
Ɔmá bamba bata lɛ mʋ ɔsʋlʋsʋ fɛ́ɛ́.
17Oo Nana Bulu, fʋtonu ɩwɩasɩ abapʋ isu.
Fʋtɔwa amʋ́ ɔwʋnlɩn, yaa asʋ nu amʋ́ asʋn.
18Fʋtegyi ha awumbi pʋ́ aha ánɩ́ bʋdɛ amʋ́ hɩɛ,
mɛnɩ nyankpʋsa gyi-wʋdɩ, gyi-nfɔlɩ mɛ́ɛtra wa amʋ́ ifu.",https://www.bible.com/bible/255/PSA.10.NKO
ISRAELFƆ ƖLƲ 11,"Aha Ánɩ́ Amʋ́ Asʋn Da Ɔkpa Obówun Bulu Ansɩtɔ
Dawid ɩlʋ ha ɩlʋ osunapʋ.
1Nana Bulu nasrɩ tanʋ.
Ɔkpa mɔmʋsʋ mlɩdɛ mɩ bla mlɩaa,
“Wa ɔsa srɩ ŋain,
fɛ alɩá obubwi tofuli yɔ ɩbʋsʋ?
2Tsufɛ aha lalahɛ baklɩ amʋ́ ɩta, bɩtɩ mʋ́.
Baŋain okluntɔ bɔ́tswɩ aha ánɩ́ amʋ́ asʋn da ɔkpa.
3Nɩ bobwie ntswɩasɩ amʋ bun a,
ntɔ ɔha yile ɔbɛ́talɩ bwɛ?”
4Nana Bulu bʋ mʋ Ɔtswɛkpa.
Otsie mʋ owie-obiasʋ ɔsʋsʋ.
Ɔdɛ anyankpʋsa ánɩ́ bʋbʋ ɔtɩnɛgyiɔtɩnɛ kɩ.
Odewun tɔá bʋdɛbwɛ.
5Nana Bulu tɛkapʋ yile abwɛpʋ pʋ́ lalahɛ abwɛpʋ kɩ,
tamɛ otekisi aha ánɩ́ bʋtekle owuntɔlɩn.
6Ɔbɛ́ha atonkodu mʋ́a agyawunuá ɩdɛhɔ bótswie wʋlɩ lakpan abwɛpʋsʋ.
Lɩlɩtɔ afuá mʋ́ ɔnɔ bʋ ɔnlɩn ɔbɔ́pʋnuna amʋ́.
7Tsufɛ yile ɔbwɛpʋ Nana Bulu gyi.
Otekle yile.
Aha ánɩ́ amʋ́ asʋn da ɔkpa obówun mʋ ansɩtɔ.",https://www.bible.com/bible/255/PSA.11.NKO
ISRAELFƆ ƖLƲ 12,"Nana Bulu Asʋn Igyi Ɔnɔkwalɩ
Dawid kanfʋ-ɩlʋ ha ɩlʋ osunapʋ. Bɔ́pʋ ɔsankuo ɔmɛ ikwesɩ da mʋ́.
1Nana Bulu, hɔ anɩ,
tsufɛ aha ánɩ́ bʋtama dalɩ Bulu ɔma bata!
Ɔnɔkwalɩpʋ ɔkʋkʋ tra ɔma ɔyɩtɔ.
2Ɔhagyiɔha dɛ afunu wa suna mʋ ba.
Bʋbʋ ɔnɔwankɩ.
Amʋ́ wʋlɛwʋlɛ bogyoli nfɩ, batsula nana.
3Nana Bulu, ka anɔwankɩpʋ
pʋ́ ɩwɩatsupʋ itin.
4Amʋ́tɛblɩ bɛɛ, “Anɩ ɔdandʋ bɛ́lɛ anɩ.
Anɩbʋ ɔnɔ, ma ɔbɔ́dʋn anɩ?”
5Nana Bulu ɔbɛɛ, “Bʋdɛ owuntɔlɩn wa ahianfɔsʋ,
aha ánɩ́ bʋma tɔtɔ bʋdesu.
Mʋ́ sʋ nɔ́kʋsʋ ngya!
Négyi ɩban wa nkpa adunkapʋ.”
6Nana Bulu asʋn igyi ɔnɔkwalɩ.
Igyi fɛ sika fututuá baŋlaɩn mʋ́,
dɩnkɩ ipi lɛ mʋ́ ansɩtɔ tse sienɔ.
7Oo Nana Bulu, gyo anɩ ɩwɩ,
afʋlɛ anɩ tsu ndɛmba-abi anfɩ ɩbɩtɔ brɛ fɛ́ɛ́.
8Aha bʋbuo lalahɛ.
Mʋ́ sʋ lalahɛ abwɛpʋ bʋdɛtsʋntsʋn.",https://www.bible.com/bible/255/PSA.12.NKO
ISRAELFƆ ƖLƲ 13,"Mɩ Bulu, Damli Kɩ Mɩ, Afʋsɔ Mɩ Ɔnɔ
Dawid kanfʋ-ɩlʋ ha ɩlʋ osunapʋ.
1Oo Nana Bulu, ɔmɛnkɛ fɛ́damli kɩ mɩ?
Fatan mɩsʋ fɛ́ɛ́?
Ɔmɛnkɛ fɛ́lɛ ɩwɩ ɔwan suna mɩ?
2Nwa nwɛ mɩ klʋntɔ yɛfʋn ɔmɛnkɛ?
Ngywɩɩn ɔpa mʋ́a onye yɛfʋn ɔmɛnkɛ?
Mɩ alupʋ bʋgyi mɩsʋ yɛfʋn ɔmɛnkɛ?
3Oo Nana Bulu, mɩ Bulu, damli kɩ mɩ; afʋsɔ mɩ ɔnɔ.
Ha mɩ ansɩsʋ ɩtɩtɩ mɩ, mɛnɩ mmɛ́ɛdɩdɩ sin mʋ́tɔ.
4Mɛnɩ mɩ olupʋ mɛ́ɛblɩ ɔbɛɛ,
“Nadʋn mʋ”,
ansɩ méegyi amʋ́ ánɩ́ nadɩda.
5Tamɛ mɩ mʋ́ mɩ ansɩ ɩdɩn fʋ ɔdwɛá ɩma ɔka amʋsʋ.
Ansɩ bégyi mɩ, tsufɛ fahɔ mɩ nkpa.
6Nɔ́wa ɩlʋ ha Nana Bulu,
tsufɛ alawa awɩtɔlɛ ha mɩ.",https://www.bible.com/bible/255/PSA.13.NKO
ISRAELFƆ ƖLƲ 14,"Ansɩ Ɩhɩɛ Gyi Israelfɔ
Dawid ɩlʋ ha ɩlʋ osunapʋ.
1Aha mimlahɛ nkʋlɛ dɛ amʋ́ ɩwɩ bla bɛɛ,
“Bulu má ɩnʋ.”
Bayinta. Bamli mbusuo abɔpʋ.
Ɔbakʋlɛ kʋraa mɛ́dalɩ amʋ́tɔ.
2Nana Bulu tɛkɩ anyankpʋsa fɛ́ɛ́ sɩsɩ tsu ɔsʋsʋ,
kɩ bɛɛ, menya ɔtɩansɩpʋ ɔkʋá
otodunka mʋ ɔkpa.
3Amʋ́ fɛ́ɛ́ badamli ɔma ha Bulu.
Amʋ́ fɛ́ɛ́ ɔkpa motswii.
Yile ɔbwɛpʋ ɔkʋkʋ má ɩnʋ.
Ɔbakʋlɛ kʋraa mɛ́dalɩ amʋ́tɔ.
4Mʋ́ sʋ lalahɛ abwɛpʋ bʋmóonu asʋn asɩ ɛkɛkɛɛkɛ?
Bʋdɛ mɩ aha wɩ fɛ iye bʋdɛwɩ,
bʋtamasu kpoli mɩ.
5Tamɛ ifu bɛ́hɩɛ kɩta amʋ́ ɩnʋ,
tsufɛ Bulu buo yile abwɛpʋ.
6Lalahɛ abwɛpʋ, mlɩteyinta ahianfɔ nhɩhɩɛ,
tamɛ Nana Bulu gyi amʋ́ okpikplikpa.
7Nhɩɛ ndɛ Nana Bulu kokoli mbɛɛ,
ɔkʋ otsu Sionbʋsʋ bɔhɔ Israelfɔ.
Ɛkɛá Bulu ɔbɛ́latsu mʋ aha kʋsʋ a,
ɩhɩɛ wa Yakob abi-aná ɔdwɛ,
ansɩ ɩhɩɛ gyi Israelfɔ.",https://www.bible.com/bible/255/PSA.14.NKO
ISRAELFƆ ƖLƲ 15,"Bulu Ɔtswɛkpa Otsiapʋ
Dawid kanfʋ-ɩlʋ.
1Oo Nana Bulu, ma ɔbɔ́swɩɩ fʋ tati-obuto?
Ma obétsia fʋ onuto ɩbʋ amʋsʋ?
2Ɔha ánɩ́ ɔlala ma mʋ ɩwɩ,
ɔtɔbwɛ yile;
ɔtɛblɩ ɔnɔkwalɩ tsu mʋ ɩklʋntɔ.
3Ɔtamatsii aha,
ɔtamapʋ lalahɛ gyi mʋ aba.
Ɔtamatɩn mʋ aba ɔnɔ,
4otekisi lalahɛ abwɛpʋ.
Mboun otobu Nana Bulu ifu anyapʋ,
ɔtamaka ntam yinki ɔma, nɩ lowutɔ igyi o.
5Ɔha ánɩ́ ɔtamafɛ kɔba,
ɔtamatsula abʋha mʋ nta,
ɔdamli ɔha ánɩ́ mʋ asʋn da ɔkpa asʋn bun.
Tɔtɔ má ɩnʋá ɩbɛ́ha ɔha ánɩ́ ogyi alɩ ɔbɛ́dɩda ɛkɛkɛɛkɛ.",https://www.bible.com/bible/255/PSA.15.NKO
ISRAELFƆ ƖLƲ 16,"Nana Bulu Gyi Mɩ Ogyikpa
Dawid ɩlʋ.
1Oo Nana Bulu, hɔ mɩ;
tsufɛ fʋ nasrɩ tanʋ.
2Nabla Nana Bulu mbɛɛ, “Fʋgyi mɩ Wie.
Mma itoyile kʋkʋʋkʋ dʋn fʋ.”
3Bulu aha ánɩ́ bʋbʋ ɔsʋlʋsʋ gyi anumnyampʋá
mɩ ansɩ tɛhɩɛ gyi amʋ́ ɩwɩ.
4Aha ánɩ́ bʋbuo ɩkpɩ
bʋtekle asʋn tsɔtsɔɔtsɔ ha amʋ́ ɩwɩ.
Mmɔ́ɔwa ɩbɩ amʋ́ afɔdɩɛ obugyatɔ.
Mmɔ́ɔpʋ amʋ́ ɩkpɩ ada dɩnka mɩ ɔnɔsʋ.
5Nana Bulu, fʋgyi mɩ ogyikpa
pʋ́ togyitɔá ɩbɔ́fʋn mɩ.
Fʋtogyo mɩ ɔsʋlʋ ha mɩ.
6Ɔsʋlʋ amʋʋ bɔbɔɩ ha mɩ amʋ legyi mɩ ansɩ.
Lɛlɛ, mbʋ ogyikpa wanklaan!
7Nɛ́kanfʋ Nana Bulu, mʋtosuna mɩ asʋn.
Mɩ ɩklʋn ɛ tɔtɔɩ kpla mɩ onye.
8Mɩ ansɩ dɩn Nana Bulusʋ bregyibrɛ.
Ɔlɩɩ mɩ gyɔpɩsʋ. Mʋ́ sʋ tɔtɔ ɩmɛ́ɛlɛ mɩ da.
9Mʋ́ sʋ ansɩ tegyi mɩ,
mɩ ɔkla ɛ dɛ ansigyi nya.
Tɔtɔ mɛdɛ mɩ han,
10tsufɛ fʋméesi mɩ wa afulitɔ.
Mmɔkʋkpa fʋ ɔma.
Mʋ́ sʋ fʋmɛ́ɛha mmɔ́ɔplɔ.
11Fósuna mɩ nkpa ɔkpa.
Fʋ wa ansigyiá ɩlɔfʋn bʋ.
Fʋ gyɔpɩsʋ ansigyiá ɩma ɔka bʋ.",https://www.bible.com/bible/255/PSA.16.NKO
ISRAELFƆ ƖLƲ 17,"Bulu, Ŋain Mɩ Fʋ Abambasɩ
Dawid mpaɩ.
1Oo Nana Bulu, nu asʋn ánɩ́ ɩda ɔkpa,
afʋnu mɩ isu!
Nu mɩ mpaɩ,
imotsu ofunupʋ ɔnɔ.
2Gyi mɩ asʋn ɔnɔkwalɩsʋ,
afʋpʋ ansɩ kɩ tɔá ɩda ɔkpa.
3Fʋtɛtɛtɛ mɩ klʋntɔ kɩ,
fʋtɛsɩna mɩ onye sɔ mɩ kɩ.
Tamɛ fʋmɔkʋwun tsitsa kʋkʋ mɩtɔ.
Nahɩɛá asʋkpan kʋkʋ ɩmɛ́ɛdalɩ tsu mɩ ɔnɔ.
4Fɛ alɩá akʋ bʋtɔbwɛ a,
mɩ mʋ́ ndɛ fʋ mblatɔ.
Ntamabwɛ awuntɔlɩnpʋ bwɛhɛ.
5Nna fʋ ɔkpasʋ bregyibrɛ.
Mmɔkʋsrɛɩ dalɩ ɔkpa amʋsʋ.
6Oo Bulu, nasu kpoli fʋ,
tsufɛ fɔ́sɔ mɩ ɔnɔ.
Yaa asʋ, afʋnu mɩ mpaɩ.
7Lɛ fʋ ɔdwɛá ɩma ɔka suna alɩá ɩbɔ́wa ifu.
Fʋtɔpʋ fʋ gyɔpɩ hɔ aha ánɩ́ basrɩ tanʋ fʋ,
lɛ amʋ́ alupʋá bakʋsʋ lɩɩ amʋ́sʋ ɩbɩtɔ.
8Gyo mɩ ɩwɩ, fɛ alɩá fʋtogyo fʋ nsibi klambi.
Ŋain mɩ fʋ abambasɩ.
9Lɛ mɩ tsu aha lalahɛá bʋgya mɩ ɩbɩtɔ,
tsu adʋn ánɩ́ bakafia mɩ ɩbɩtɔ.
10Nwewun kʋkʋ ɩma amʋ́tɔ.
Bʋtɔtɔɩ ɩwɩtsusʋ.
11Basrɩ gya mɩ, kafia mɩ.
Bʋdɛ ɔkpa dunka ánɩ́ bɛ́lɛ mɩ da kpla.
12Baka gyo mɩ, fɛ gyata ánɩ́ akʋn dɛ mʋ.
Fɛ gyata ɔwʋnlɩnpʋ lafɩnɩ ogyo ɔbwɩ.
13Oo Nana Bulu, kʋsʋ lɩɩ mɩ alupʋsʋ,
afʋba amʋ́ asɩ.
Pʋ fʋ ɔdayi kɔ hɔ mɩ,
tsu aha lalahɛ anfɩ ɩbɩtɔ.
14Pʋ fʋ tumi hɔ mɩ lɛ aha anfɩ ɩbɩ.
Hɔ mɩ tsu aha anfɩ banya ɔyɩ anfɩtɔ ogyikpa anfɩ ɩbɩ.
Amʋ́ lanya ɩwɩ gyi sian amʋ́ abi,
ɩlasian ha amʋ́ aná.
15Tamɛ mɩ mʋ́ a, mɩ asʋn da ɔkpa. Mʋ́ sʋ nówun fʋ ansɩtɔ.
Nɩ netsinki wun fʋ tsiatɔ a, nɔ́mwɛ.",https://www.bible.com/bible/255/PSA.17.NKO
ISRAELFƆ ƖLƲ 18,"Nana Bulu Ɔkpa lɔfʋn, Mʋ Asʋn Fɛ́ɛ́ Bʋ Mʋ́tɔ
Dawid ɩlʋ ha ɩlʋ osunapʋ. Ɩlʋá Nana Bulu osumbi Dawid lɔpʋda mʋ ɩpan brɛá ɔlɛlɛ mʋ tsu mʋ alupʋ pʋ́ Saul ɩbɩ.
1Oo Nana Bulu, mɩ ɔwʋnlɩn ɔwapʋ;
ntɛhɩɛ dwɛ fʋ.
2Fʋgyi mɩ ɩbʋ fʋahɛ, mɩ oŋainkpa kpikpli pʋ́ mɩ ɔlɛpʋ.
Mɩ Bulu, mɩ ɩbʋta ánɩ́ ntɛsrɩ tanʋ.
Mɩ ɩwɩ ɩban, mɩ ɔwʋnlɩn ánɩ́ ɔtɔhɔ mɩ nkpa pʋ́ mɩ ɔtanʋkpa kinkin.
3Ntosu kpoli Nana Bulu,
ɩkanfʋ mʋ wie.
Ɔtɔhɔ mɩ lɛ mɩ alupʋ ɩbɩtɔ.
4Lowu ɩfla lɔwa kɩta mɩ.
Ntsuá ɩbʋ ɩyɩn lɔbʋla kɩta mɩ.
5Afulitɔ ɔyɔɩ lemli mɩ,
lowu agbla lɛkɩta mɩ.
6Nosu kpoli Nana Bulu brɛá mbʋ ɩkplan anfɩtɔ.
Nɔkplʋn kpoli mɩ Bulu mbɛɛ, ɔlɛ mɩ.
Olonu mɩ isu mʋ ɔtswɛkpa ɩnʋ.
Mɩ okitikiti lɔtʋ mʋ.
Mɩ isu lowie mʋ asʋtɔ.
7Ɩnʋ ɔsʋlʋ lɛkan ɩwɩ, kpɩnkɩ.
Abʋ tsitsi ɛ lɛka ɩwɩ kpɩnkɩ,
tsufɛ ɔblɔ dɛ mʋ.
8Mʋ ɔwɔntɩtɔ ɩdɛ ogyasi,
ogya plɛnplɛn ánɩ́ mʋ́ ɔnɔ bʋ ɔnlɩn dɛdalɩ tsu mʋ́ ɔnɔtɔ.
Agyawunuá ɩdɛhɔ lɛdalɩ tsu mʋtɔ.
9Ɔlɛnɛ ɔsʋsʋ, kplɩ ba ayasɩ.
Oklun tuun bun mʋ ayabiasɩ.
10Ɔlɛdɩnka kerubsʋ, fuli ba.
Ɔlɛdɩnka afu bambisʋ ba hwim.
11Ɔlɔpʋ oklun bun ɩwɩ.
Nyankpʋ mʋ́a agyinde tuun lobomli mʋ.
12Mʋ ɩwɩ lɔwankɩ.
Nsaɩntɔ lɛkpa ogya, atsufolibi lotswie
tsu mʋ ɩwɩwankɩ amʋtɔ tsʋn agyinde amʋtɔ ba.
13Nana Bulu lɛha ɔprada lɔpʋtɩ ɔsʋsʋ.
Ɔsʋsʋʋsʋ Mʋ Wie ɔmɛ lɛlɩn.
Nsaɩntɔ lɛkpa ogya, atsufolibi lotswie.
14Ɔlɔtswɩ mʋ mbɩn da mʋ alupʋ saɩn.
Ɔlɛha nsaɩntɔ lɛkpa ogya, begyigya.
15Nana Bulu, fɔwa ɩyɩn, si ɔŋɛ da fwɩfwɩ;
ɔpʋ bʋnkpatɔ lɛya.
Ɔsʋlʋ ntswɩasɩ lɛdɩ yaya.
16Fɔtswɩ ɩbɩ tsu ɔsʋsʋ kɩta mɩ,
bɩtɩa mɩ lɛ ntsu kluklutɔ.
17Ɔlɛlɛ mɩ tsu mɩ ɔdʋkplakpatɩ ɩbɩtɔ,
lɛ mɩ alupʋ ɩbɩ,
tsufɛ bʋhɩɛ bʋdʋn mɩ.
18Bowie mɩtɔ ɛkɛá mbʋ ɩkplantɔ,
tamɛ Nana Bulu lɔbwɛ mɩ ɔma ɔlɩɩpʋ.
19Ɔlɛlɛ mɩ, pʋ mɩ ba ɔtɛɩkpa,
tsufɛ mɩ asʋn tegyi mʋ ansɩ.
20Mɩ yilebwɛ sʋ Nana Bulu legyi mɩ bʋalɛ.
Ɔlala ɩma mɩ ɩwɩ.
Mʋ́ sʋ ɔlɔpʋ yile ka mɩ ɩkɔ.
21Tsufɛ nagyi Nana Bulu asʋnsʋ.
Mmɔkʋbwɛ lakpan yinki mɩ Bulu ɔma.
22Ntegyi mʋ mblasʋ.
Mmɔkʋsi mʋ amandɩɛ tswɩ.
23Ɔlala ɩma mɩ ɩwɩ mʋ ansɩtɔ.
Ntɛkɩ mɩ ɔtsakpa, mɛnɩ mméegyi ɩpɔn.
24Mɩ yilebwɛ sʋ Nana Bulu lagyi mɩ bʋalɛ.
Ɔlala ɩma mɩ ɩwɩ.
Mʋ́ sʋ alapʋ yile ka mɩ ɩkɔ.
25Fʋtegyi ɔnɔkwalɩ ha ɔnɔkwalɩpʋ.
Fʋma ɔlala ha ɔha ánɩ́ ɔlala ma mʋ ɩwɩ.
26Fʋtɛlɛ fʋ ɩklʋntɔ wankɩhɛ suna ɔha ánɩ́ mʋ ɩklʋntɔ lɔwankɩ.
Fʋyin alɩá fʋtɔpʋkpa ɔha ánɩ́ mʋ ɔkpa lɔnɔ.
27Tsufɛ fʋtɔhɔ ɩwɩasɩ abapʋ nkpa,
tamɛ fʋtɛba ɩwɩ atsupʋ asɩ.
28Lɛlɛ, fʋtɛha mɩ ɔkandɩɛ tɔwankɩ.
Nana Bulu, mɩ Bulu, fʋtɛha mɩ oklun temli wankɩ.
29Fʋ sʋ ntɛtalɩ gyi adʋnsʋ.
Ɩna fʋ sʋ ntɛtalɩ fuli nyankɩ abuntisʋ bwie awulu.
30Bulu mʋ́ a, mʋ ɔkpa lɔfʋn.
Tɔá ɔlɛhɩɛ fɛ́ɛ́ bʋ mʋ́tɔ.
Otegyi ɩban wa ɔhagyiɔha ánɩ́ ɔtɛsrɩ tanʋ mʋ.
31Tsufɛ Nana Bulu ɔma a, Bulu ɔmɔmʋ bʋ ɩnʋ?
Bulu ɔma a, bʋta mɔmʋ bʋ ɩnʋ?
32Mʋtɔwa mɩ ɔwʋnlɩn,
ɔtɛha ɔkpatɔ tolwii ha mɩ pisii.
33Mʋlɔwa mɩ ayabi ɔwʋnlɩn fɛ nani,
pʋ mɩ lɩɩ ɔfʋakpa.
34Mʋtosuna mɩ ɩbɩ ɩsa kɔ,
ntɛtalɩ nɛ kɔɔbrɩ ɩta.
35Oo Nana Bulu, fʋlegyi ɩban wa mɩ,
hɔ mɩ nkpa.
Fʋ gyɔpɩ ɩbɩ lɛkɩta mɩ lɩɩ.
Fʋlaba ɩwɩasɩ, ha mɩ nabwɛ ɔha kpɔnkpɔntɩ.
36Fɔtɔ ɔkpa ha mɩ,
mɩ otebi mɔtswɩ tsɛlɛ.
37Nɛdɩnka mɩ alupʋsʋ yɛkɩta amʋ́.
Mmeyinki ɔma yɛfʋn brɛá bɛta fɛ́ɛ́.
38Nobwie amʋ́ bun mɩ ayabiasɩ,
bʋmɛtalɩ tra kʋsʋ.
39Tsufɛ fɔwa mɩ ɔwʋnlɩn ha ɩsakɔ.
Fɛba mɩ adʋn asɩ, pʋ amʋ́ wa mɩ asɩ.
40Fɛha mɩ alupʋ bɛsanki amʋ́ yama srɩ.
Nɔmɔ aha ánɩ́ bʋdɛ mɩ ɩsa kɔ.
41Bosu kpoli, tamɛ ɔhɔpʋ ɔkʋkʋ má ɩnʋ.
Bosu kpoli Nana Bulu ɛ, tamɛ ɔmɛkpla amʋ́.
42Nɔkwɛ amʋ́ pukupuku, fɛ otutu afu ansɩtɔ.
Nɛtsɛɩ amʋ́ wʋlɩ, fɛ dɩnsʋ ipi.
43Adʋn bɔkʋsʋ mɩsʋ, fɔhɔ mɩ lɛ amʋ́ ɩbɩ.
Fɛyaɩ mɩ ɔmá-ɔmá ɔkpapʋ.
Aha ánɩ́ mmeyin kʋraa bosum mɩ.
44Afɔɔ bɔwɔ awunu mɩ ansɩtɔ.
Benya nu mɩ ɔmɛ pɛ bagyi mʋ́sʋ.
45Atɛtɔ lowu amʋ́,
bʋdɛkpɩnkɩ kpakpakpakpa wɔ dalɩ amʋ́ oŋainkpa.
46Nana Bulu tsie nkpa!
Bʋkanfʋ mɩ bʋta.
Bʋtsu mɩ nkpa ɔhɔpʋ Bulu fʋa.
47Bulu tɛka mɩ alupʋ ɩkɔ.
Ɔtɛba ɔmá-ɔmá asɩ, pʋ amʋ́ wa mɩ asɩ.
48Mʋtɛlɛ mɩ lɛ mɩ alupʋ ɩbɩ.
Fotsu mɩ fʋa dʋn amʋ́;
fɛlɛ mɩ lɛ awuntɔlɩnpʋ ɩbɩ.
49Oo Nana Bulu, ɩnɩ sʋ nɛ́kanfʋ fʋ ɔmá-ɔmá ansɩtɔ.
Nɔ́wa ɩlʋ kanfʋ fʋ ɩda.
50Fʋtɛha fʋ owie ɩsʋgyi akpɔnkpɔntɩ.
Fʋtɛlɛ fʋ ɔdwɛá ɩma ɔka suna mɩ Dawid ánɩ́ fada ofuli
mʋa mʋ abi-aná brɛ fɛ́ɛ́.",https://www.bible.com/bible/255/PSA.18.NKO
ISRAELFƆ ƖLƲ 19,"Nana Bulu mbla lɔfʋn
Dawid kanfʋ-ɩlʋ ha ɩlʋ osunapʋ.
1Kɩ alɩá ɔsʋsʋ ɩdɛ Bulu numnyam ɔwan lɛ,
pʋ́ alɩá nwʋlʋta lakʋkʋ ɩdɛ Bulu atɔ bwɛhɛ lɛ suna.
2Ekekegyiɛkɛ ɩdɛ mʋ ɩwɩ asʋn blɩ.
Onyegyionye ɛ ɩdɛ mʋ lɛ suna.
3Bʋmɛdɛ ɔblɩ kʋkʋ blɩ,
bʋmɛdɛtɔɩ,
tamɛ anɩdɛ mʋ asɩ nu.
4Amʋ́ ɔmɛ towie ɔyɩtɔ fɛ́ɛ́,
amʋ́ asʋn tɔyɔ ɔyɩ ɔka.
Bulu labwɛ otsiakpa nwʋlʋtasʋ ha owi.
5Ɔtɛdalɩ tsu ɩnʋ fɛ ɔka pɔpwɛ otsiapʋ
dɛdalɩ mʋ obutotɔ.
Ansɩ tegyi mʋ fɛ ɔwʋnlɩnpʋ oyetsii ɔsrɩ.
6Ɔtɔkʋsʋ tsu nwʋlʋta ɔka yewie mʋ́ ɔka.
Ɔtɛkplɩ yewie fʋnka nyɔsɩ.
Tɔtɔ tamaŋain mʋ okunku.
7Nana Bulu atosunahɛ lɔfʋn.
Ɩtɔwa ɔha ɩklʋn ɔwʋnlɩn.
Mʋ ɔnɔlɛ igyi ɔnɔkwalɩ.
Ɩtɛha ɔha mimlahɛ tɛtɩn ansɩ.
8Nana Bulu mbla ɩda ɔkpa,
ɩtɛha ansɩ tegyi ɔha.
Mʋ mbla lɔwankɩ.
Ɩtɛtɩtɩ ɔha ansɩsʋ.
9Nana Bulu ifunya bʋ alɛ.
Ɩbʋ ɩnʋ brɛ fɛ́ɛ́.
Mʋ asʋnbua igyi ɔnɔkwalɩ.
Mʋ́ fɛ́ɛ́ da ɔkpa.
10Ɩbʋ ibia dʋn sika pɛpɛ.
Ɩdʋn sika pɛpɛ onuto-onuto.
Ɩbʋ ɔdwɛ dʋn ɔkwɛn.
Ɩbʋ ɔdwɛ dʋn akwatabitɔ ɔkwɛn.
11Ɩtɛda mɩ fʋ osumbi ɔla.
Mʋ́sʋ gyi ɩhɩɛ bʋ labi kpɔnkpɔɔnkpɔntɩ.
12Ma ɔbɛ́talɩ wun tsitsa ánɩ́ mabwɛ?
Si mɩ lalahɛá mmowun kie mɩ.
13Máha mɩ fʋ osumbi anfɩ ankɩansɩ bwɛ lakpan.
Máha mʋ́ igyi mɩsʋ, mɛnɩ ɔlala méetsia mɩ ɩwɩ.
Fówun mméegyi ɩpɔn ánɩ́ nabwɛ lakpan kpɔnkpɔntɩ.
14Oo Nana Bulu, mɩ ɩbʋta pʋ́ mɩ ɔkalɛpʋ,
ha mɩ ɔnɔtɔ asʋn pʋ́ mɩ asʋn susuhɛ
igyi fʋ ansɩ.",https://www.bible.com/bible/255/PSA.19.NKO
ISRAELFƆ ƖLƲ 20,"Nana Bulu Ɔsɔ Fʋ Ɔnɔ Fʋ Ɔkplankɛ
Dawid kanfʋ-ɩlʋ ha ɩlʋ osunapʋ.
1Nana Bulu ɔsɔ fʋ ɔnɔ fʋ ɔkplankɛ.
Buluá anɩ nain Yakob losum ogyo fʋ ɩwɩ.
2Ɔpʋ mbʋa sɩsɩ fʋ tsu mʋ otsiakpa,
ɔwa fʋ ɔwʋnlɩn tsu Sion.
3Ɔkaɩn fʋ atɔ-abi-afɔdɩɛ fɛ́ɛ́sʋ,
fʋ mbwɩ tɔhɛ-afɔdɩɛ ɛ igyi mʋ ansɩ.
Ɩya.
4Ɔha fʋ tɔá fʋ ɩklʋn dedunka,
ɔha tɔá fʋdekle ɩba mʋ́tɔ ha fʋ.
5Fʋ ɩsʋgyi sʋ abɔ́sʋra okitikiti ansigyisʋ.
Abótsu anɩ ɔfranka fʋa anɩ Bulu ɩdatɔ.
Nana Bulu ɔha fʋ fʋ atɔ kʋlɩhɛ fɛ́ɛ́.
6Sei nabɩá Nana Bulu tɔhɔ ɔha ánɩ́ alada mʋ ofuli.
Ɔtɔpʋ mʋ nkpahɔ tumi sɔ mʋ ɔnɔ,
tsu mʋ otsiakpa ɔsʋsʋ.
7Akʋ bʋtɔpʋ ansɩ dɩnka mpɔnkɔsʋ,
akʋ bʋtɔpʋdɩnka akekesʋ.
Tamɛ anɩ mʋ́ anɩ ansɩ dɩn Nana Bulu, anɩ Bulu amʋ ɩdasʋ.
8Amʋ́ mʋ́ bɛ́tɩn da,
tamɛ anɩ mʋ́ abɔ́kʋsʋ lɩɩ tikpa.
9Oo Nana Bulu, ha owie ogyi ɩsʋ.
Asu kpoli fʋ a, sɔ anɩ ɔnɔ.",https://www.bible.com/bible/255/PSA.20.NKO
ISRAELFƆ ƖLƲ 21,"Ɔsʋsʋʋsʋ Mʋ Wie Ɔdwɛ Ɩma Ɔka
Dawid kanfʋ-ɩlʋ ha ɩlʋ osunapʋ.
1Oo Nana Bulu, owie lanya ansigyi fʋ ɩsʋgyi sʋ.
Kɩ alɩá awútɔ lakʋkʋ sankɩ mʋ.
2Tɔá ɔlɔkʋlɩ tsu mʋ ɩklʋntɔ faha mʋ a.
Fʋmekina tɔá ɔlɛfɩtɛ fʋ.
Ɩya.
3Tsufɛ foyula mʋ, yile lefia mʋ.
Fɔpʋ sika pɛpɛpa bun mʋ nwun.
4Ɔlɔkʋlɩ nkpa, fɛha mʋ nkpa tɩntɩn;
obétsia brɛ fɛ́ɛ́.
5Ɩsʋgyiá fɛha mʋ sʋ alahɩɛ nya numnyam.
Fapʋ obú dɩnka mʋsʋ, tsu mʋ ansɩtɔ fʋa.
6Ee, faha mʋ oyula ánɩ́ ɩmɛ́ɛka itin.
Fʋ wa tsia tɛhɩɛ kana mʋ,
7tsufɛ owie lɔpʋ mʋ ansɩ dɩnka Nana Bulusʋ.
Ɔsʋsʋʋsʋ Mʋ Wie ɔdwɛá ɩma ɔka sʋ, ɔmɛ́ɛha mʋ ɔmɛ́ɛdɩda ɛkɛkɛɛkɛ.
8Fʋ ɩbɩ bɛ́da fʋ alupʋ.
Fʋ gyɔpɩ bénya fʋ adʋn.
9Nɩ fɛba a, fɔ́pʋ obuntɔ ogya hɔ amʋ́.
Fɔ́pʋ ɔblɔ mɛ amʋ́, ogya bɔ́hɔ amʋ́.
10Fɛ́ha amʋ́ asɩ bɛ́ta lɛ ɔyɩtɔ.
Amʋ́ abi-aná bʋmɛ́ɛtra tsia anyankpʋsatɔ ɛkɛkɛɛkɛ.
11Nɩ bosuan fʋsʋ,
ntɛ kʋsʋ fʋsʋ a, bʋmɛ́ɛtalɩ.
12Fɔ́wa amʋ́ ifu, bɛ́srɩ;
tsufɛ fɔ́pʋ fʋ ɔbɩn sʋta amʋ́.
13Oo Nana Bulu, fʋ ɔwʋnlɩn sʋ, aha bʋtsu fʋ fʋa.
Fʋ hayinhɛgyi sʋ abɔ́wa ɩlʋ, da akwɛ kanfʋ fʋ.",https://www.bible.com/bible/255/PSA.21.NKO
ISRAELFƆ ƖLƲ 22,"Nana Bulu Bʋ Iwiegyi
Dawid kanfʋ-ɩlʋ ha ɩlʋ osunapʋ. Bɔ́pʋ bakɛ nani ɔmɛ wa mʋ́.
1Mɩ Bulu, mɩ Bulu, ntogyi sʋ fakpa mɩ ɔma?
Nasu kpoli fʋ nwɛsʋ,
tamɛ mɩ Ɔhɔpʋ Bulu, fawa ɩfɔ mɩ wa.
2Mɩ Bulu, ntokpoli fʋ ɔyɩkɛhɛ,
fʋtamanu mɩ isu.
Ntamasi fʋ kpoli onye,
tamɛ ɩwɩ molwii mɩ.
3Tamɛ fʋ mʋ́ fʋna ɔtsan.
Israelfɔ kanfʋ gyi fʋ obia.
4Fʋsʋ anɩ anain bɔpʋ ansɩ dɩnka.
Bɛdɩnka ansɩ fʋsʋ,
fɛlɛ amʋ́ tsu ɩkplantɔ.
5Fʋ bosu kpoli, fɛlɛ amʋ́.
Fʋsʋ bɔpʋ ansɩ dɩnka,
pɛlɩ mɛkɩta amʋ́.
6Tamɛ mɩ mʋ́ a, nyambi ngyi.
Mmegyi nyankpʋsa.
Ɩwɩ nyankɩla ngyi ha anyankpʋsa.
Ɔhaa tamafia mɩ.
7Ɔhagyiɔha owun mɩ
ɔtɔbwɛ mɩ ɔblɔla.
Bʋtenyankpa ansɩtɔ,
kpʋkpʋ nwuntɔ, blɩ bɛɛ,
8“Mʋ ansɩ dɩn Nana Bulusʋ, ɔhɔ mʋ.
Mʋ ansɩ tegyi mʋ ɩwɩ.
Mʋ́ sʋ ɔlɛ mʋ!”
9Fʋlɛlɛ mɩ tsu mɩ yin opunitɔ.
Fɛha nɔpʋ ansɩ dɩnka fʋsʋ brɛá ndenyɔpʋ.
10Besi mɩ dɩnka fʋsʋ tsu brɛá bɔkwɩɩ mɩ.
Tsu mɩ yin iputɔ ɔpá fʋgyi mɩ Bulu.
11Máwa ɩfɔ mɩ ɩwɩ, tsufɛ ɩkplan latʋ mɩ ta.
Ɔhɔpʋ má mɩ ɩnʋ.
12Mɩ alupʋ bakafia mɩ, fɛ nnantswie yinhɛ tsɔtsɔɔtsɔ.
Basan ɔmátɔ nnantswieá bʋbʋ ifu babomli mɩ.
13Mɩ alupʋ anfɩ bayaa ɔnɔ gblaun wa mɩ.
Fɛ gyata ɔtrapʋ dekpoun, ɔdɛ ɔbwɩá alakɩta tɩtɩ.
14Mɩ ntsantsin yɔyɔɔyɔ, fɛ ntsu batsɛɩ wʋlɩ.
Mɩ ɩklʋn labwɛ fɛ okpin, ɩlaŋlaɩn wa mɩ ɩwɩtɔ.
15Ɔwʋnlɩn lata mɩtɔ fɛ planfɔ.
Mɩ ɔdandʋ laklɩ mɩ ɔnɔtɔ.
Faha nda lowu ɔbɔnɔ.
16Akɩaɩ bakafia mɩ.
Aha lalahɛ bada ɔbʋn wa mɩ.
Amʋ́ ayín lafuti mɩ ɩbɩ pʋ́ mɩ ayabi fɛ gyata.
17Nɛ́talɩ kla mɩ awú fɛ́ɛ́.
Mɩ alupʋ bówun mɩ, lɛ ansɩ yi mɩsʋ.
18­­Beye mɩ atadɩɛ ha aba,
bɔtswɩ abi mɩ atadɩɛ tɩntɩnsʋ.
19Oo Nana Bulu, máwa ɩfɔ mɩ ɩwɩ,
mɩ ɔwʋnlɩn ɔwapʋ, wa ɔsa bɔhɔ mɩ.
20Hɔ mɩ lɛ ɔdayi ɔnɔ.
Hɔ mɩ ɔkla ɔkʋkʋnʋ ɔkʋlɛ lɛ akɩaɩ anfɩ ɩbɩ.
21Lɛ mɩ tsu agyata anfɩ ɔnɔ.
Tsú akpokpo anfɩ bʋbʋ ɩyɩn anfɩ nsiebi ɔnɔ.
22Nɛ́kla fʋ bwɛhɛ suna mɩ apio.
Nɛ́kanfʋ fʋ anɩ ɔpasuatɔ.
23Nana Bulu ifu anyapʋ fɛ́ɛ́, mlɩkanfʋ mʋ.
Yakob abi-aná, mlɩwa mʋ numnyam.
Israel abi-aná, mlɩbu mʋ.
24Tsufɛ ɔtamakɩ ohiani mʋ ipian owunkɛ, ki nwun.
Ɔtamadamli ɔma ha mʋ.
Osu kpoli mʋ a, ɔtɔsɔ mʋ ɔnɔ.
25Fʋtɛha ntɛkanfʋ fʋ aha tsɔtsɔɔtsɔ ansɩtɔ anɩ ɔpasuatɔ.
Nɛ́ka fʋ ɩkɔá notsula fʋ ifu anyapʋ ansɩtɔ.
26Aha ánɩ́ bʋma tɔtɔ bégyi mwɛ.
Fʋ adunkapʋ bɛ́kanfʋ fʋ.
Ɩwa alɛ ha amʋ́ brɛ fɛ́ɛ́!
27Nana Bulu, ɔyɩtɔ aha fɛ́ɛ́ bɛ́kaɩn fʋsʋ, damli kɩ fʋ.
Abusuangyiabusuan bósum fʋ.
28Tsufɛ Nana Bulu bʋ iwiegyi.
Mʋdɛ ɔmá fɛ́ɛ́sʋ gyi.
29Ɔyɩtɔ ɩwɩ atsupʋ fɛ́ɛ́ bɛ́ba ɩwɩasɩ sum mʋ.
Aha ánɩ́ bowun ánɩ́ bʋmɛ́ɛtalɩ hɔ amʋ́ ɩwɩ nkpa fɛ́ɛ́,
pʋ́ aha ánɩ́ bóbowu bóbun sum mʋ.
30Abi-aná fɛ́ɛ́ bósum mʋ.
Bɛ́blɩ mʋ ɩwɩ asʋn suna amʋ́ aná.
31Bɛ́da mʋ yilebwɛ ɔkan suna aha ánɩ́ bɛ́bɛlɩn ánɩ́ mʋlabwɛ.",https://www.bible.com/bible/255/PSA.22.NKO
ISRAELFƆ ƖLƲ 23,"Nana Bulu Gyi Mɩ Ɔkpapʋ
Dawid kanfʋ-ɩlʋ.
1Nana Bulu gyi mɩ ɔkpapʋ.
Tɔtɔ mɛdɛ mɩ hian.
2Ɔtɛkpa mɩ yɔtswɩ atɔ ogyikpa ɩfa mlɔɔtɔ.
Ɔtɛkpa mɩ ya ntsuá ɩdɛtsʋn pʋtɔɔ ɔnɔ.
3Ɔtɛlawa mɩ ɔwʋnlɩn.
Ɔtɛkpa mɩ tsʋn ɔkpa wanklaansʋ, mʋ ɩdatɔ.
4Nɩ nna tsonkolitɔ, oklun tuuntɔ kʋraa a,
ntamanya tɔtɔ ifu.
Tsufɛ fʋbʋ mɩ wa.
Fʋtɔpʋ fʋ okpetin pʋ́ fʋ oyi yiahɛ gyo mɩ ɩwɩ,
ɩklʋn tolwii mɩ.
5Fatswɩ ɔpʋnʋ mɩ alupʋ ansɩtɔ ha mɩ.
Faklɩ mɩ aba.
Mɩ onunwe labʋla, idetsitsa.
6Ee, yile mʋ́a ɔdwɛá ɩma ɔka bóbuo mɩ, mɩ nkpatɔ fɛ́ɛ́.
Fʋ woyi ɔbɔ́bwɛ mɩ otsiakpa mɩ nkpatɔ fɛ́ɛ́.",https://www.bible.com/bible/255/PSA.23.NKO
ISRAELFƆ ƖLƲ 24,"Ma Ɔbɔ́dʋ Nana Bulu ɩbʋ Amʋ?
Dawid kanfʋ-ɩlʋ.
1Nana Bulu bʋ ɔsʋlʋ pʋ́ mʋ́sʋ atɔ fɛ́ɛ́.
Ɔyɩ mʋ́a mʋ́tɔ atsiapʋ fɛ́ɛ́ bʋgyi mʋ klɛ.
2Tsufɛ ɔlɔwa ɔyɩ ntswɩasɩ dɩnka ɔpʋsʋ,
oleyi mʋ́ dɩnka ntsusʋ.
3Ma ɔbɔ́dʋ Nana Bulu ɩbʋ amʋ?
Ma ɔbɛ́lɩɩ mʋ ɔtswɛkpa ɩnʋ?
4Ɔha ánɩ́ mʋ ɩbɩ fʋtʋʋ, mʋ ɩklʋntɔ lɛtɩn;
ɔtamatswɛ ɩkpɩ, ntɛ pʋ ɔnɔlɩ ka ntam.
5Mʋgyi ɔha ánɩ́ Nana Bulu obóyula.
Mʋ nkpa ɔhɔpʋ Bulu ɔbɛ́ha asʋ.
6Aha anfɩ gyi aha ánɩ́ bʋdɛ Nana Bulu dunka,
bʋdekleá bówun Yakob Bulu amʋ nɩ.
Ɩya.
7Bulu ɔtswɛkpa aklʋn, mlɩfinki.
Bɩmbɩ ɔpá aklʋn, mlɩfinki ɩwɩ,
Numnyam Owie obitiwie.
8Ma gyi Numnyam Owie anfɩ?
Mʋgyi Nana Bulu, ɔha yinhɛ pʋ́ ɔwʋnlɩn mʋ wie.
Nana Bulu, ɩsa ɔkɔpʋ otumipʋ amʋ.
9Bulu ɔtswɛkpa aklʋn, mlɩfinki.
Bɩmbɩ ɔpá aklʋn, mlɩfinki ɩwɩ,
Numnyam Owie obitiwie.
10Ma gyi Numnyam Owie anfɩ?
Ɩsa Ɔnɔ Ɔlɩɩpʋ Nana Bulu,
gyi Numnyam Owie amʋ nɩ.
Ɩya.",https://www.bible.com/bible/255/PSA.24.NKO
ISRAELFƆ ƖLƲ 25,"Nana Bulu, Suna Mɩ Fʋ Ɔtsʋnkpa
Dawid ɩlʋ.
1Oo! Nana Bulu, fʋsʋ napʋ mɩ ɩklʋn dɩnka.
2Oo! mɩ Bulu, fʋsʋ mɩ ansɩ dɩn.
Máha pɛlɩ ɩkɩta mɩ.
Máha ansɩ igyi mɩ alupʋ mɩ sʋ.
3Lɛlɛ mʋ́ a, pɛlɩ mɛ́ɛkɩta aha ánɩ́ amʋ́ ansɩ dɩn fʋsʋ ɛkɛkɛɛkɛ.
Aha ánɩ́ bʋtamagyi amʋ́ asʋn blɩhɛsʋ mboun pɛlɩ bɛ́kɩta.
4Oo Nana Bulu, ha mɩ ambɩ fʋ ɩkpa.
Suna mɩ fʋ ɔtsʋnkpa.
5Kpa mɩ ambuo fʋ ɔnɔkwalɩ,
afʋsuna mɩ atɔ,
tsufɛ fʋgyi mɩ nkpa ɔhɔpʋ Bulu.
Fʋ ansɩtɔ ndɛkɩ ɔyɩkɛhɛ fɛ́ɛ́.
6Anɩ Wie Bulu, kaɩn fʋ nwewun pʋ́ fʋ ɔdwɛá ɩma ɔkasʋ,
tsufɛ ɩbʋ nʋ tsu bɩmbɩ ɔpá.
7Nana Bulu, mákaɩn mɩ nyebitɔ lakpan mʋ́a mɩ bwɛhɛ lalahɛ.
Mboun fʋ ɔdwɛá ɩma ɔka pʋ́ fʋ wanklaan sʋ kaɩn mɩsʋ.
8Ɔha wanklaan Nana Bulu gyi.
Mʋ asʋn da ɔkpa.
Mʋ́ sʋ otosuna lakpan abwɛpʋ ɔkpa.
9Ɔtɛkpa ɩwɩasɩ abapʋ, bʋtɔbwɛ yile.
Otosuna amʋ́ mʋ ɔkpa.
10Nana Bulu ɩkpa fɛ́ɛ́ igyi ɔdwɛá ɩma ɔka mʋ́a ɔnɔkwalɩ,
ha mʋ ntam pʋ́ ɔnɔá ɔlɛlɛsʋ agyipʋ.
11Oo Nana Bulu! Fʋ ɩda sʋ si mɩ lalahɛ kie mɩ.
Ɩbʋ mʋ́tɔá ilomoni dʋbɩ.
12Ma tenya Nana Bulu ifu?
Mʋgyi ɔha ánɩ́ Nana Bulu tosuna ɔtsʋnkpa.
13Mʋ obétsia ɔdwɛtɔ,
mʋ abi-aná bégyi ɔsʋlʋ amʋ.
14Nana Bulu tɛlɛ mʋ nwuntɔ asʋn suna mʋ ifu anyapʋ.
Ɔtɛha bʋtɛbɩ mʋ ntam.
15Mɩ ansɩ dɩn Nana Bulusʋ brɛ fɛ́ɛ́,
tsufɛ mʋ ɔbɛ́lɛ mɩ ayabi lɛ ayibitɔ.
16Damli ansɩ kɩ mɩ, afʋwun mɩ nwɛ.
Tsufɛ ɔbakʋlɛ ngyi.
Mɩ ɩla bʋ nwɛ.
17Nwɛla ɩtɔ mɩ klʋntɔ.
Lɛ mɩ tsu mɩ ɩkplantɔ.
18Kɩ mɩ ɩkplan pʋ́ mɩ asʋn wunhɛ,
afʋsi mɩ lalahɛ fɛ́ɛ́ kie mɩ.
19Kɩ alɩá mɩ alupʋ bʋhɩɛ bʋtsɔ,
bapʋ owuntɔlɩn bʋdɛ mɩ lu.
20Kpla mɩ ɔkla wa ɩwɩtɔ, afʋlɛ mɩ.
Máha pɛlɩ ɩkɩta mɩ, tsufɛ fʋ nasrɩ tanʋ.
21Fʋsʋ mɩ ansɩ dɩn, gyo mɩ ɩwɩ;
tsufɛ mɩ asʋn da ɔkpa, ɔlala ma mɩ ɩwɩ.
22Oo Bulu, lɛ Israelfɔ
lɛ amʋ́ ɩkplan fɛ́ɛ́tɔ.",https://www.bible.com/bible/255/PSA.25.NKO
ISRAELFƆ ƖLƲ 26,"Nana Bulu, Gyi Mɩ Asʋn Ha Mɩ
Dawid ɩlʋ.
1Nana Bulu, gyi mɩ asʋn ha mɩ; tsufɛ ɔlala ma mɩ ɩwɩ.
Fʋsʋ nɔpʋ ansɩ dɩnka, mmɛkɩ gyɔpɩ ntɛ bɩna.
2Oo Nana Bulu, sɔ mɩ kɩ.
Kɩ mɩ klʋntɔ, afʋkɩ mɩ nwuntɔ.
3Tsufɛ fʋ ɔdwɛá ɩma ɔka igya mɩ nkpa,
nna fʋ ɔnɔkwalɩsʋ.
4Mɩa afunupʋ anɩtamanatɩ.
Mmobuo apinabwɛbi abwɛpʋ.
5Ntekisi aha lalahɛ ofiakpa yɔ.
Mɩa lalahɛ abwɛpʋ anɩtamatsia.
6Nana Bulu, ntɔfwɩ ɩbɩ pʋsuna ánɩ́ lalahɛ kʋkʋ ma mɩ ɩwɩ,
asa ntɛba bobomli fʋ afɔdɩɛ-ɔswɩ,
7wa ɩlʋ kanfʋ fʋ kʋklʋkʋʋ,
pʋlɛ fʋ ofula fɛ́ɛ́ suna.
8Nana Bulu, fʋ woyitɔ,
igyi fʋ numnyam otsiakpa bʋ mɩ ɔdwɛ.
9Mámɔ mɩ manta lalahɛ abwɛpʋsʋ.
Mámɔ mɩ manta obugya atsitsapʋsʋ.
10Amʋ́gyi aha ánɩ́ bʋtɔgywɩɩn lalahɛ,
ŋaintɔ-atɔhɔ labʋla amʋ́ gyɔpɩ.
11Mɩ mʋ́ ɔlala ma mɩ ɩwɩ.
Gyi mɩ bʋalɛ, afʋhɔ mɩ.
12Nlɩɩ ɔtantasʋ.
Nɛ́kanfʋ Nana Bulu aha tsɔtsɔɔtsɔ ansɩtɔ anɩ ɔpasuatɔ.",https://www.bible.com/bible/255/PSA.26.NKO
ISRAELFƆ ƖLƲ 27,"Nana Bulu, Fʋ Ndedunka
Dawid ɩlʋ.
1Nana Bulu tɔwankɩ mɩ ɔkpasʋ, ɔtɔhɔ mɩ nkpa.
Ma nénya ifu?
Nana Bulu ntɛsrɩ tanʋ mɩ nkpatɔ fɛ́ɛ́.
Ma ɔbɛ́ha opuni bétsii mɩ?
2Nɩ aha lalahɛ, alupʋ pʋ́ adʋn bɔkʋsʋ bɛɛ bɔ́wɩ mɩ a,
bósutin dɩda kpla.
3Ɩsa akɔpʋ bɛkafia mɩ kʋraa a, opuni méetsii mɩ.
Nɩ ɩsa ɩda mɩsʋ kʋraa a, nɔ́pʋ ansɩ dɩnka Bulusʋ.
4Toku kʋlɛ pɛ ndɛ Nana Bulu kʋlɩ.
Mʋ́ ɔkpa négya.
Mʋ́gyi; nétsia mʋ woyitɔ mɩ nkpatɔ fɛ́ɛ́,
pʋ mɩ ansibi wun alɩá ɔbʋ alɛ,
gywɩɩn mʋ́ ɩwɩ mʋ ɔtswɛkpa ɩnʋ.
5Tsufɛ ɔbɔ́pʋ mɩ ŋain mʋ otsiakpa mɩ ɔkplankɛ.
Obéŋain mɩ mʋ woyitɔ.
Obótsu mɩ dɩnka ɩbʋta fʋahɛsʋ, mɛnɩ mɩ alupʋ bʋméenya mɩ.
6Mʋ́ sʋ négyi adʋn amʋʋ bɛkafia mɩ klinklin amʋsʋ.
Nɔ́pʋ ansigyi bɔ afɔdɩɛ mʋ otsiakpa.
Nɔ́pʋ ɔmɛá ɩbʋ anulɛ wa ɩlʋ, da ɔsankuo ha mʋ.
7Nana Bulu, nosu kpoli fʋ kʋklʋkʋʋ a, nu.
Wun mɩ nwɛ, afʋsɔ mɩ ɔnɔ.
8Mɩ ɩklʋn ɔbɛɛ, “Dunka mʋ!”
Mʋ́ mbɛɛ, “Nana Bulu, fʋ ndedunka.”
9Mápʋ ansɩtɔ ŋain mɩ.
Mápʋ ɔblɔ wuta mɩ fʋ osumbi tɛɩa fʋ ɩwɩ.
Fʋgyi mɩ ɔbʋapʋ.
Mátswɩ mɩ tsalɩfwɩ.
Mɩ nkpa ɔhɔpʋ Bulu, mákpa mɩ ɔma.
10Tsufɛ mɩ sɩ mʋa mɩ yin basi mɩ tswɩ,
tamɛ Nana Bulu mʋ́ ɔbɔ́hɔ mɩ.
11Nana Bulu, mɩ alupʋ sʋ suna mɩ fʋ ɔkpa,
afʋkpa mɩ tsʋn ɔkpa tswiihɛsʋ.
12Mási mɩ, ankpa wie mɩ alupʋ ɩbɩtɔ,
tsufɛ adansɩfɔ afunupʋ bakʋsʋ mɩsʋ, bʋdɛ mɩ huna.
13Nahogyiá nówun Nana Bulu alɛ
asa nówu.
14Dɩnka ansɩ Nana Bulusʋ,
afʋwa ɩwɩ ɔwʋnlɩn. Nya ɩklʋn, afʋkɩ Nana Bulu ɔkpa!",https://www.bible.com/bible/255/PSA.27.NKO
ISRAELFƆ ƖLƲ 28,"Nana Bulu Tɔwa Mʋ Ɔmá Ɔwʋnlɩn
Dawid ɩlʋ.
1Mɩ ɔtanʋkpa Nana Bulu, fʋ ndesu kpoli.
Mátila asʋ.
Nɩ fɛkpa ɔnɔ bun a, nɔ́bwɛ fɛ ɔha wuhɛ.
2Nɩ nosu kpoli fʋ a, wun mɩ nwɛ.
Nɩ nɛtɩnkɩ ɩbɩ sɩsɩ fʋ ɔwankɩkpatɔ-ɔwankɩkpa ɩnʋ a, nu mɩ kokoli.
3Mábɩtɩa mɩ tsɩa lalahɛ agyipʋ, lakpan abwɛpʋ anfɩtɔ natɩ.
Amʋ́a amʋ́ aba bɛkan wanklaan,
tamɛ amʋ́ ɩklʋntɔ tepi ma alɛ.
4Pʋ amʋ́ bwɛhɛ pʋ́ amʋ́ tsiatɔ lalahɛ ka amʋ́ ɩkɔ.
Susu amʋ́ ɩbɩ ɔnɔ agyʋma pʋha amʋ́.
Ka amʋ́ ɩkɔ amʋ́ gyumagyihɛ ɔnɔ.
5Tsufɛ bʋtamawun mʋ atɔ bwɛhɛ pʋ́ mʋ ɩbɩ ɔnɔ gyumagyihɛ.
Obóbwiebwie amʋ́ bun, ɔmɛ́ɛtra lapwɛ amʋ́ ɛkɛkɛɛkɛ.
6Ɩkanfʋ ɩbwɛ Nana Bulu klɛ,
tsufɛ alanu mɩ isu.
7Nana Bulu gyi mɩ ɔwʋnlɩn. Mʋtegyi ɩban wa mɩ.
Mʋsʋ mɩ ɩklʋn dɩn, ɔtɔbʋa mɩ.
Ansigyi labʋla mɩ ɩklʋn, napʋ mɩ ɩlʋ ndɛ mʋ ɩpan da.
8Nana Bulu tɔwa mʋ ɔmá ɔwʋnlɩn.
Mʋgyi ɔtanʋkpa ha mʋ owieá alada ofuli.
9Nana Bulu, hɔ fʋ ɔmá!
Ha ɩwa alɛ ha fʋ aha, bʋgyi fʋ ogyikpa amʋ.
Bwɛ amʋ́ ɔkpapʋ, afʋtsu amʋ́ pia brɛ fɛ́ɛ́.",https://www.bible.com/bible/255/PSA.28.NKO
ISRAELFƆ ƖLƲ 29,"Nana Bulu Ɩda Bʋ Numnyam
Dawid kanfʋ-ɩlʋ.
1Ɔsʋsʋ atumipʋ, mlɩkanfʋ Nana Bulu.
Mlɩpʋ numnyam mʋ́a ɔwʋnlɩn ha mʋ.
2Nana Bulu ɩda bʋ numnyam, mlɩkanfʋ mʋ.
Mlɩda akpawunu ha mʋ, tsufɛ mʋ nkʋlɛ lɔwankɩ.
3Nana Bulu ɔmɛ lalɩn ɔpʋsʋ.
Numnyam Bulu ɔmɛ lapʋtɩ fɛ ɔprada.
Nana Bulu ɔmɛ lapʋtɩ ntsu akpɔnkpɔntɩsʋ.
4Mʋ́ ɔnɔ bʋ ɔnlɩn,
ɩbʋ numnyam.
5Mʋ ɔmɛ tebiabia Lebanon ndum.
Itebiabia Lebanon odum akpɔnkpɔntɩ blublublu.
6Ɔtɛha Lebanon abʋ tofuli kpayi fɛ okufabi.
Sirion ɩbʋ ɛ tofuli kpayi fɛ ɔkpalabi.
7Mʋ ɔmɛ ɩpʋtɩ a,
ogya tɛdalɩ.
8Mʋ ɔmɛ tɔpʋtɩ kpɩnkɩ adimbi ɔsʋlʋ.
Ɩtɛkpɩnkɩ Kades adimbi ɔsʋlʋ ɛ.
9Nana Bulu ɔmɛ tɔpʋtɩ fiala ndum.
Ɩtɛkpakpa nyi atɛ.
Mʋ ɔtswɛkpa atsiapʋ fɛ́ɛ́ bʋtɔkplʋn blɩ bɛɛ, “Onumnyampʋ!”
10Nana Bulu dɛ iwiegyi ntsu bʋlahɛsʋ.
Otsie mʋ owie obiasʋ brɛ fɛ́ɛ́.
11Nana Bulu tɔwa mʋ ɔmá ɔwʋnlɩn,
ɔtɔpʋ iwilwii yula amʋ́.",https://www.bible.com/bible/255/PSA.29.NKO
ISRAELFƆ ƖLƲ 30,"Bulu Awɩtɔlɛ Ɩtsɔ
Dawid kanfʋ-ɩlʋá bɔ́wa pʋfinki Bulu otsiakpa ɔnɔ.
1O Nana Bulu, nótsu fʋ fʋa,
tsufɛ fʋlalɛ mɩ, fʋmɛha mɩ alupʋ abʋmɔsɩ mɩ.
2Nana Bulu, mɩ Bulu, nosu tɩ fʋ
fɛtsa mɩ ɩlɔ.
3Nana Bulu, fʋlɛlɛ mɩ tsu afulitɔ;
fetsinki mɩ, mmowie ɔbɔtɔ.
4Mlɩá mlɩtamakpa mʋ ɔma, mlɩwa ɩlʋ kanfʋ mʋ ɩda,
tsufɛ mlɩyin ánɩ́ ogyi ɔtsan.
5Tsufɛ Bulu ɔblɔ tamawa ɔpá.
Mʋ awɩtɔlɛ ɩtsɔ ɔha nkpatsiatɔ fɛ́ɛ́.
Ɔha tosu onye, tamɛ ɔtɛlamɔsɩ nyankɩ.
6Brɛá ɩlɔwa alɛ ha mɩ a, nɛblɩ mbɛɛ,
“Tɔtɔ mɛ́ɛtalɩ mɩ.”
7Oo Nana Bulu, fʋ awɩtɔlɛ laha nlɩɩ kinkiinkin fɛ ɩbʋ.
Tamɛ brɛá fɔpʋ fʋ ansɩtɔ ŋain a, opuni letsii mɩ.
8Nana Bulu, fʋ nosu kpoli.
Mɩ Wie, nokokoli fʋ mbɛɛ,
9“Ntɔ labi mɩ lowu ɩbɔ́wa ha fʋ nɩ nɔyɔ afulitɔ?
Mɩ ɩsɩ bɛ́talɩ kanfʋ fʋ?
Ɩbɛ́talɩ da fʋ ɔnɔkwalɩ ɔkan?
10Nana Bulu, nu, afʋwun mɩ nwɛ.
Oo Nana Bulu, gyi mɩ bʋalɛ.”
11Faha mɩ isu lamli ɩtsa.
Fakpa tati bibi lɛ mɩ ɩwɩ, pʋ ansigyi dɩda mɩ.
12Mɛnɩ mɩ ɔkla ɔmɛ́ɛkpa ɔnɔ bun, si ɩlʋ wa kanfʋ fʋ ɛkɛkɛɛkɛ.
Nana Bulu, mɩ Bulu, nɛ́da fʋ ɩpan brɛ fɛ́ɛ́.",https://www.bible.com/bible/255/PSA.30.NKO
ISRAELFƆ ƖLƲ 31,"Ɔtanʋkpa Kpikpli
Dawid kanfʋ-ɩlʋ ha ɩlʋ osunapʋ.
1Nana Bulu, fʋ nasrɩ tanʋ.
Máha pɛlɩ ɩkɩta mɩ ɛkɛkɛɛkɛ.
Yile ɔbwɛpʋ fʋgyi, sʋ hɔ mɩ.
2Yaa asʋ ha mɩ, afʋwa ɔsa lɛ mɩ!
Bwɛ mɩ ɩbʋta ánɩ́ nɛ́srɩ tanʋ.
Oŋainkpa kpikpliá ɩbɔ́hɔ mɩ nkpa.
3Fʋgyi mɩ ɩbʋta pʋ́ mɩ oŋainkpa kpikpli.
Fʋ ɩda sʋ gya mɩ nkpa, afʋkpa mɩ.
4Lɛ mɩ lɛ yibiá bafɩnɩ mɩtɔ,
tsufɛ fʋgyi mɩ ɔtanʋkpa.
5Napʋ mɩ ɔŋɛ wa fʋ ɩbɩtɔ.
Oo! Nana Bulu, Bulu Ɔnɔkwalɩpʋ, fahɔ mɩ.
6Ntekisi ɩkpɩ atswɛpʋ.
Mɩ mʋ́ ntɔpʋ ansɩ dɩnka fʋ Nana Bulusʋ.
7Fʋ ɔdwɛá ɩma ɔka sʋ
ɩwɩ bɛ́sankɩ mɩ, nénya ansigyi.
Tsufɛ fawun mɩ ɩkplantɔ, fabɩ mɩ asʋn wunhɛ.
8Fʋmɔkʋsi mɩ wa mɩ alupʋ ɩbɩtɔ.
Mboun fapʋ mɩ lɩɩ ɔtɛɩkpa.
9Ao Nana Bulu, wun mɩ nwɛ, tsufɛ mbʋ ɩkplantɔ.
Nasu punya ansibi,
ɔŋɛ lata mɩ.
10Isu lagyi mɩ nkpasʋ.
Nawa nwɛ mɩ nkpatɔ fɛ́ɛ́.
Mɩ lakpan sʋ ɔŋɛ lata mɩ, awútɔ labwiebwie mɩ.
11Mɩ alupʋ sʋ namli tɔá ɩbʋ nyanya.
Nabwɛ ɔfɔɔ mɩ aba ansɩtɔ.
Aha bowun mɩ brɔnʋsʋ bʋsrɩ.
12Batan mɩsʋ fɛ ɔha wuhɛ.
Namli fɛ planfɔ.
13Nanu mɩ ɩwɩ afunu tsɔtsɔɔtsɔá aha bʋdɛwa.
Tɔá ɩbʋ ifu labomli mɩ.
Bakan mɩsʋ ánɩ́ bɛ́ka mɩ nkpa itin.
14Tamɛ mɩ mʋ́ a, Oo Nana Bulu, fʋsʋ mɩ ansɩ dɩn.
Ndɛblɩ mbɛɛ, “Fʋgyi mɩ Bulu.”
15Mɩ nkpa bʋ fʋ ɩbɩtɔ.
Lɛ mɩ tsu mɩ alupʋ pʋ́ aha ánɩ́ bʋdɩn mɩsʋ ɩbɩtɔ.
16Wa awɩtɔlɛ ha mɩ, fʋ osumbi.
Pʋ fʋ ɔdwɛá ɩma ɔka hɔ mɩ.
17Nana Bulu, máha pɛlɩ ɩkɩta mɩ.
Tsufɛ fʋ ndekpoli.
Pɛlɩ ɩkɩta aha lalahɛ, abʋkpa ɔnɔ bun yɔ afulitɔ.
18Bʋtotsu ɩwɩ, bʋtɔtɔɩ aha yilesʋ, nya amʋ́ nyanya.
Mʋ́ sʋ kpa amʋ́ ɔnɔ bun.
19Atɔ wanklaan ánɩ́ fapʋyaɩ fʋ ifu anyapʋ lɔkʋkʋ moni o.
Fapʋha fʋ atanʋpʋ aha ansɩtɔ.
20Féŋain amʋ́ fʋ wa si aha ánɩ́ basusu amʋ́sʋ,
lɛ amʋ́ lɛ ɩla alɛpʋ ɔnɔ.
21Ɩkanfʋ ɩbwɛ Nana Bulu klɛ,
tsufɛ ɔlɛhɩɛ lɛ mʋ ɔdwɛá ɩma ɔka suna mɩ
brɛá adʋn bɛkafia mɩ wulu, mma tɔtɔ bwɛtɔ.
22Ɩnʋ opuni letsii mɩ nɛblɩ mbɛɛ,
“Alasi mɩ wa ɔkpa”,
tamɛ brɛá nosu kpoli mʋ a, olonu mɩ ɔmɛ.
23Aha ánɩ́ mlɩtamakpa Nana Bulu ɔma fɛ́ɛ́, mlɩdwɛ mʋ.
Bulu tɛkpakpa ɔnɔkwalɩpʋ ɩwɩsʋ ipi,
tamɛ ɔtɛhɩɛ bɩtɩ ɩwɩ atsupʋ ɩsʋ.
24Mlɩ aha ánɩ́ mlɩdɛ Nana Bulu ɔkpa kɩ fɛ́ɛ́,
mlɩwa ɩwɩ ɔwʋnlɩn, mlɩtomi, amlɩwa ɩklʋn.",https://www.bible.com/bible/255/PSA.31.NKO
ISRAELFƆ ƖLƲ 32,"Aha Yile Ansɩ Igyi Bulu Ɩwɩ
Dawid atosuna ɩlʋ.
1Ansɩ igyi ɔha ánɩ́ Bulu lasi mʋ lakpan kie mʋ,
bun ansibi mʋ lakpansʋ.
2Ansɩ igyi ɔha ánɩ́ Nana Bulu mɔ́hɔ mʋ lalahɛ,
afunu ɩma mʋtɔ.
3Tsufɛ brɛá nekina mɩ lakpan lɛ blɩ a,
nosu ekekegyiɛkɛ alɩɩ wʋlɩ lɛ akankawu.
4Tsufɛ fɛbɩtɩ mɩ ɩsʋ ɔpa mʋ́a onye.
Ɔŋɛ lɛta mɩ awútɔ, fɛ alɩá ntsu tɛkpɩ awikpanbɩ.
Ɩya.
5Ɩnʋ nɛlɛ mɩ lakpan fɛ́ɛ́ bla fʋ.
Mmesi kʋkʋ ŋain fʋ.
Nɛblɩ mbɛɛ, “Nɛ́lɛ mɩ lakpan fɛ́ɛ́ bla Nana Bulu.”
Ɩnʋ fesi mɩ ɩsʋbɩtɩ kie mɩ.
Ɩya.
6Mʋ́ sʋ ha aha ánɩ́ bʋtamakpa fʋ ɔma fɛ́ɛ́ abʋsu kpoli fʋ, brɛá bɛ́talɩ nya fʋ.
Mɛnɩ nɩ ntsu ɩbʋla alɩágyialɩá kʋraa a, ɩmɛ́ɛkɩta amʋ́.
7Oŋainkpa fʋgyi ha mɩ,
fʋtogyo mɩ ɩwɩ ɩkplanbɩ.
Falɛ mɩ, pʋ mʋ́ ɩlʋ bomli mɩ.
Ɩya.
8Ɩnʋ Nana Bulu lɛblɩ ɔbɛɛ,
“Nósuna fʋ asʋn-asɩnu pʋ́ ɔkpa ánɩ́ fɔ́tsʋn mʋ́sʋ.
Nɔ́tɔɩ kpla fʋ, kɩ fʋsʋ.
9Mábwɛ fɛ ɔpɔnkɔ ntɛ ɔpɔnsʋraá omeyin tɔtɔ.
Nkɛtɩ fapʋ datɔbi mʋ́a mʋ́ ɩwɩ ɔfɛ wa mʋ ɔnɔtɔ, bɩtɩa mʋ asa ɔtɛba fʋ wa.”
10Ɔha lalahɛ ipian ɩhɩɛ tsɔ,
tamɛ ɔha ánɩ́ ɔlɔpʋ ansɩ dɩnka Nana Bulusʋ a,
ɔbɔ́pʋ mʋ ɔdwɛá ɩma ɔka gyi ɩban wa mʋ.
11Aha yile, mlɩ ansɩ igyi Bulu ɩwɩ, amlɩtswɩ ope.
Aha ánɩ́ amʋ́ asʋn da ɔkpa, mlɩkplʋn kanfʋ mʋ.",https://www.bible.com/bible/255/PSA.32.NKO
ISRAELFƆ ƖLƲ 33,"Nana Bulu Asʋn Da Ɔkpa
1Yile abwɛpʋ, mlɩwa ɩlʋ ansigyisʋ ha Nana Bulu.
Ɩbʋ alɛá aha ánɩ́ amʋ́ asʋn ɩda ɔkpa bɛ́kanfʋ mʋ.
2Mlɩpʋ nsankuo kanfʋ mʋ.
Mlɩda ɩfɛ idu ɔsankuo,
amlɩwa ɩlʋ dɛdɛ ha mʋ.
3Mlɩwa ɩlʋ pɔpwɛ ha mʋ.
Mlɩda ɔsankuo amʋ wanklaan,
amlɩkplʋn ansigyisʋ ha mʋ.
4Tsufɛ Nana Bulu asʋn da ɔkpa.
Mʋ bwɛhɛ fɛ́ɛ́ igyi ɔnɔkwalɩ.
5Otekle yilebwɛ pʋ́ asʋngyi ɔnɔkwalɩsʋ.
Mʋ ɔdwɛá ɩma ɔka labʋla ɔyɩ.
6Mʋ asʋn blɩhɛ ɔlɔpʋbwɛ ɔsʋsʋ,
Ɔnɔ kɛkɛ ɔlɛlɛ, ntsrakpabi fɛ́ɛ́ bɛdalɩ.
7Ɔlɛkpla ntsu fɛ́ɛ́ wa tsukʋlɛ bwɛ ɔpʋ.
Oletin mʋ́ wa tsukʋlɛ ha mʋ ɩwɩ.
8Ɔsʋlʋsʋ atsiapʋ fɛ́ɛ́, bʋnya Nana Bulu ifu.
Ɔyɩtɔ atsiapʋ fɛ́ɛ́, bʋbu mʋ.
9Tsufɛ ɔlɛblɩ, ɩlɛba mʋ́tɔ.
Ɔlɛlɛ ɔnɔ, ɩlɛlɩɩ kinkiinkin.
10Nana Bulu tɛha ɔmá-ɔmá asʋn tesin amʋ́ ɔnɔ,
oteyinta amʋ́ nhɩhɩɛtɔ.
11Nana Bulu asʋn mʋ́ ɩda brɛ fɛ́ɛ́.
Mʋ nhɩhɩɛ ɛ bʋ ɩnʋ yɛtʋ ɔha abi-aná fɛ́ɛ́.
12Ansɩ igyi ɔmá oduá Nana Bulu gyi amʋ́ Bulu.
Aha ánɩ́ ɔlɛlɛ pʋ́ amʋ́ bwɛ mʋ ogyikpa.
13Otowun atɔ tsu ɔsʋsʋ kein,
ɔdɛ anyankpʋsa fɛ́ɛ́ wun.
14Otsie mʋ obiasʋ ɔsʋsʋ,
ɔdɛ ɔsʋlʋsʋ atsiapʋ fɛ́ɛ́ wun.
15Mʋlɔbwɛ okugyiɔkʋ ɩklʋn.
Mʋ́ sʋ otonu amʋ́ bwɛhɛ asɩ.
16Megyi ɩsa akɔpʋ ɔdʋdʋɔ tɛha owie tegyi ɩsʋ.
Megyi ɩsa ɔkɔpʋ onuto ɔwʋnlɩn tɛha mʋ ɔtɔyɔ ɩsa ba.
17Ɔpɔnkɔ megyi tɔtɔ ɩsa ɔkɔkɛ.
Mʋ ɔwʋnlɩn kpɔnkpɔntɩ amʋ ɩmɛ́ɛtalɩ hɔ ɩsa ɔkɔpʋ nkpa.
18Kɩ, Nana Bulu ansɩ dɩn aha ánɩ́ bʋtobu mʋsʋ.
Amʋ́gyi aha ánɩ́ amʋ́ ansɩ dɩn mʋ ɔdwɛá ɩma ɔkasʋ.
19Ɔbɛ́lɛ amʋ́ tsu lowutɔ,
hɔ amʋ́ nkpa akʋnbɩ.
20Anɩdɛ Nana Bulu ɔkpa kɩ.
Mʋgyi anɩ bʋalɛ ogyipʋ pʋ́ anɩ ɩwɩ ɩban.
21Mʋ sʋ ansɩ dɛ anɩ gyi,
anɩ ansɩ dɩn mʋ ɩda wankɩhɛ amʋsʋ.
22Nana Bulu, ha fʋ ɔdwɛá ɩma ɔka ibuo anɩ,
fɛ alɩá anɩ ansɩ dɩn fʋsʋ.",https://www.bible.com/bible/255/PSA.33.NKO
