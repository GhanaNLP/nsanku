Title,Content,URL
WƖAA DƖ-SUOMUŊ 1,"Wɩaa dɩ-suomuŋ
1Dɩ-suomuŋ Wɩa ŋaa wɩa-nyuŋ arɩ tinteeŋ nɛ. 2Dʋnɩa fa bɩ kʋŋkala naga, ʋ fa pɩŋ hoi nɛ. Leriŋ kala fa bire nɛ, ka Wɩa Dɩma zɩzaarɛ lɩɩŋ nyuŋ.
3Ŋɩɩ nɛ Wɩa bʋl, “Leŋ dɩ pʋlʋmʋŋ chaanɛ,” ŋɩɩ nɛ ʋ chaanɛ. 4Wɩa na pʋlʋmʋŋ zɔmɔ, ʋ kɛŋ pʋlʋmʋŋ arɩ birimiŋ kaa pɔrɛ dɔŋɔ lɛ. 5Ŋɩɩ nɛ Wɩa kɛŋ pʋlʋmʋŋ kaa yɩyɩrɛ wɩɩhɛyɛ aŋ kɛŋ birimiŋ ma yɩyɩrɛ tɩtaŋɩŋ. Wɩa jʋʋ dɩdaanɩŋ, taŋ pʋl chʋchʋɔŋ, chɛ-bumbuŋ nɛ ŋɩɩ.
6Ŋɩɩ nɛ Wɩa bʋl, “Leŋ dɩ lɩɩŋ kpaa balɩa aŋ ka wuoluŋ pɩŋ.” 7Ŋɩɩ nɛ ʋ kpaa, aŋ ka wuoluŋ, dɔŋɔ hɛ nyuŋ, dɔŋɔ ma hɛ bʋbʋɔŋ. 8Wɩa kɛŋ wuol-la sɩ hɛ ba pɛgɛ kaa yɩyɩrɛ wɩa-nyuŋ. Wɩa jʋʋ dɩdaanɩŋ, taŋ pʋl chʋchʋɔŋ, chɛ-lɩamɩŋ nɛ ŋɩɩ.
9Ŋɩɩ nɛ Wɩa bʋl, “Leŋ dɩ lɩɩŋ kala sɩ hɛ bʋbʋɔŋ kʋ hɛ dɔŋɔ lɛ aŋ ka tintee-hɩlɩŋ,” ŋɩɩ nɛ ʋ ŋaa. 10Ŋɩɩ nɛ Wɩa kɛŋ dɩ-hɩlɩɩ-la kaa yɩyɩrɛ tinteeŋ aŋ kɛŋ lɩɩ-la sɩ hɛ bʋbʋɔŋ ma yɩyɩrɛ mʋgʋ-balɩŋ. Wɩa na dɩ ʋ zɔmɔ.
11Ŋɩɩ nɛ Wɩa bʋl, “Leŋ dɩ kʋŋkala sɩɩ nɛŋ, yaŋ arɩ tɩɩsɩŋ, nyʋ.” Ŋɩɩ sɛnɛ ŋaa. 12Ŋɩɩ nɛ yaŋ arɩ tɩɩsɩ-la nyʋ a kɛŋ doho. Ʋ na dɩ ba kala zɔmɔ. 13Wɩa jʋʋ dɩdaanɩŋ, taŋ pʋl chʋchʋɔŋ, chɛ-torimuŋ chɛɛŋ nɛ ŋɩɩ.
14Ŋɩɩ nɛ Wɩa bɩra bʋl, “Leŋ dɩ pʋlʋmʋŋ chaanɛ wɩa-nyuŋ a kɛŋ wɩɩhɛyɛ arɩ tɩtaŋɩŋ pɔrɛ dɔŋɔ lɛ, a magɩlɛ tapʋlaa, chɛnsɩŋ arɩ jɩsɩŋ dɩ-suomuŋ, 15dɩ ba chaanɛ wɩa-nyuŋ dɩ tinteeŋ kɛŋ pʋlʋmʋŋ.” Ŋɩɩ sɛnɛ ŋaa. 16Ŋɩɩ nɛ Wɩa ŋaa pʋlʋŋ balaa balɩa, ba tʋɔŋ kʋbalɩŋ pʋpɔsɛ wɩɩhɛyɛ, ka kʋbie ma pʋpɔsɛ tɩtaŋɩŋ, a ŋaa chɛnwʋlaa ma. 17Wɩa ŋaa pʋlʋŋ bala-la hɛ wɩa-nyuŋ nɛ dɩ ba chɩchaanɛ tinteeŋ, 18dɩ ba pʋpɔsɛ wɩɩhɛyɛ arɩ tɩtaŋɩŋ a kɛŋ pʋlʋmʋŋ arɩ birimiŋ pɔrɛ dɔŋɔ lɛ. Ŋɩɩ nɛ Wɩa na dɩ ba zɔmɔ. 19Wɩa jʋʋ dɩdaanɩŋ, taŋ pʋl chʋchʋɔŋ, chɛ-nɛsɩmɩŋ nɛ ŋɩɩ.
20Ŋɩɩ nɛ Wɩa bʋl, “Leŋ dɩ kɩalɩŋ sɩ jaŋ hɛ lɩɩŋ tʋɔŋ a kɛŋ mɩɩsɩŋ kɔ, dɩ wɩa-nyuŋ fillee maa zaarɛ.” 21Ŋɩɩ nɛ Wɩa ŋaa lɩɩ-jʋʋraa arɩ mʋgʋ-balɩŋ tʋɔŋ kɩaa doho doho arɩ fillee kala sɩ hɛ wɩa-nyuŋ. Wɩa na dɩ ba zɔmɔ. 22Wɩa pɛ ba lɛ aŋ bʋl, “Má pʋŋa su lɩɩŋ kala aŋ ka fillee ma pʋŋa su tinteeŋ.” 23Wɩa jʋʋ dɩdaanɩŋ, taŋ pʋl chʋchʋɔŋ, chɛ-nɔmʋŋ nɛ ŋɩɩ.
24Ŋɩɩ nɛ Wɩa bʋl, “Leŋ dɩ bagɩlaa arɩ pʋsʋŋ kala arɩ kɩalɩŋ kala sɩɩ tuuri tinteeŋ kɛŋ doho.” Ba kala hɛ nɩmɛ a kɛŋ doho. Ŋɩɩ sɛnɛ ŋaa. 25Wɩa sɩ ŋaa ba kala, ʋ tʋɔŋ tɔrɛ ba nyuŋ.
26Ŋɩɩ nɛ Wɩa bɩra bʋl, “Leŋ dɩ la ŋaa nuhuobiine dɩ ʋ nagɛla, a leŋ dɩ ʋ tɩɩ chenfile-la sɩ hɛ mʋgʋ-balɩŋ tʋɔŋ arɩ fille-la kala sɩ hɛ wɩa-nyuŋ arɩ pʋsʋ-la kala sɩ hɛ tinteeŋ arɩ tintee-tuuroo kala.”
27Ŋɩɩ nɛ Wɩa ŋaa nuhuobiinee ba nagʋ,
baal arɩ haal.
28Wɩa pɛ ba lɛ aŋ bʋla pɩba, “Má kɛŋ doho a pʋŋa su tinteeŋ, má tɩɩ kʋŋ na-kala sɩ hɛ mʋgʋ-balɩŋ arɩ fille-la kala sɩ hɛ wɩa-nyuŋ arɩ kɩalɩŋ kala sɩɩ tuuri tinteeŋ.”
29Ŋɩɩ nɛ Wɩa bʋl, “Mɩ joŋ kʋnɛnɛɛ arɩ tɩɩnɛnɛɛ kala pɩma nɛ, ba jaŋ ŋaa ma kʋdiilee. 30Mɩ joŋ pɩpaarɩŋ arɩ yaŋ a pɩ bagɩlaa, pʋsʋŋ, tinteeŋ tuuroo arɩ fillee kala sɩ hɛ wɩa-nyuŋ. Kɩalɩŋ kala sɩɩ wiesu, kɩaa deemba nɛ jaŋ ŋaa ba kʋdiilee. Ŋɩɩ sɛnɛ ŋaa.”
31Ŋɩɩ nɛ Wɩa bee na kɩalɩŋ kala ʋ sɩ ŋaa dɩ ba zɔmɔ woruŋ. Ŋɩɩ nɛ wɩa jʋʋ dɩdaanɩŋ, taŋ pʋl chʋchʋɔŋ, chɛ-dʋmʋŋ nɛ ŋɩɩ.",https://www.bible.com/bible/2553/GEN.1.SIS
WƖAA DƖ-SUOMUŊ 2,"1Ŋɩɩ nɛ ʋ ŋaa tinteeŋ arɩ wɩa-nyuŋ arɩ kɩalɩŋ kala sɩ hɛ ba lɛ dɛrɛ.
2Ŋɩɩ nɛ Wɩa dɛrɛ ʋ tɩntɩŋŋaa aŋ wiesi chɛ-pɛmɩŋ. 3Wɩa joŋ ʋ nɩsɩŋ daŋ tapʋl-pɛɩ-la lɛ a leŋ ʋ ŋaa tapʋl-zɔŋ, bɛɛ wɩaa tapʋlɩɩ-la nɛ ʋ tɩŋ ʋ tɩntɩŋŋaa dɛrɛ aŋ wiesi.
Adam arɩ Hawa
4Wɩa-nyuŋ arɩ tinteeŋ ŋaanɩŋ naasɩŋ nɛ ŋɩɩ.
La TƖƖNA Wɩa fa sɩ ŋaa wɩa-nyuŋ arɩ tinteeŋ, 5tɩɩsɩŋ, yaŋ arɩ kʋŋkala sɩɩ nyʋ tinteeŋ lɛ fa tuo, bɛɛ wɩaa La TƖƖNA Wɩa fa ha bɩ leŋe duonuŋ nɩɩ. Nʋʋ ma kala fa tuo dɩ ʋ pɛrɛ tintee-la lɛ, 6ama lɩɩŋ bulo lɩɩ tinteeŋ nɛ a su leriŋ kala. 7La TƖƖNA Wɩa lɔgɛ tɩɛrɩŋ nɛ a mɛ nuhuobiine aŋ wiese hɛ ʋ mɩɩ-boiŋ lɛ, ʋ kɛŋ mɩɩsɩŋ a wei.
8Bʋa-la lɛ La TƖƖNA Wɩa keri ŋmaŋkaaŋ nɛ a joŋ baal-la ʋ sɩ mɛ a hɛ nɩmɛ. Lee-la yɩrɩŋ nɛ Ɛdɩŋ, a hɛ wɩɩpɔsʋŋ dɩɩrɩŋ. 9Ŋɩɩ nɛ La TƖƖNA Wɩa leŋ tɩɩ-doho kala nyʋ a nɛŋ nɛnɛɛ sɩ zɔmɔ sɩɩŋ lɛ, a zɔŋ arɩ diiniŋ ma. Ŋmaŋkaa-la tʋtʋɔbaanɩŋ nɛ tɩa-la nɛnɛɛ sɩɩ pɩ mɩɩsɩŋ arɩ tɩa-la nɛnɛɛ ma sɩ jaŋ leŋ dɩ ŋ jɩŋ wʋzɔŋŋɔɔ arɩ wʋbɔŋŋɔɔ bʋa kala chɩŋ.
10Fuoŋ nɛ fa hɛ Ɛdɩŋ lɛ a pɛllɛ jʋjʋʋ ŋmaŋkaa-la tʋɔŋ, a mʋ kpaa fuonaasɩŋ banɛsɛ. 11Fuo-naasɩ-la dɔŋɔ yɩrɩŋ nɛ Pɩsɔŋ. Ʋ pɛllɛ golli Havɩla tinteeŋ kala nɛ, lee-la sɛlɩmɛ sɩ hɛ. 12(Nɩmɛ sɛlɩmɛ chaasa zɔŋ nɛ woruŋ, aŋ pɛ kɛŋ tabɩɩ-tʋlaa.) 13Fuonaa-kel-lɩa-la yɩrɩŋ nɛ Gɩhɔŋ. Ʋ nɛ golli Kus tinteeŋ kala. 14Fuonaa-kel torimuŋ nɛ Tɩgɩrɩs, ʋ nɛ pɛllɛ to Asiiria tinteeŋ wɩɩpɔsʋŋ. Fuonaa-kel nɛsɩmɩŋ nɛ ŋaa Yufireti.
15La TƖƖNA Wɩa joŋ baal-la hɛ ŋmaŋkaa-la tʋɔŋ nɛ Ɛdɩŋ tinteeŋ lɛ dɩ ʋ pɛrɛ aŋ bibeŋ ʋ nyuŋ. 16Ŋɩɩ nɛ La TƖƖNA Wɩa bʋla pɩ baal-la, “Ŋ jaŋ wuo didii tɩɩ-nɛŋ kala sɩ hɛ ŋmaŋkaa-la tʋɔŋ, 17ama ʋ bɩ maga dɩ ŋ dii tɩa-la nɛnɩŋ sɩ jaŋ leŋ dɩ ŋ jɩŋ wʋzɔmʋŋ arɩ wʋbɔmʋŋ bʋa, dɩ ŋ nɛ die, ŋ jaŋ sʋʋ.”
18La TƖƖNA Wɩa sɩ, “Ʋ bɩ zɔŋ dɩ baala dʋndʋŋa hɛ nɩmɛ. Mɩ jaŋ ŋaa nʋʋ sɩ jaŋ wuo pɩpɛ ʋ lɛ.”
19Bʋa-la lɛ dɩ La TƖƖNA Wɩa lɔgɛ tɩɛrɩŋ a mɛ bagɩlaa arɩ pʋsʋŋ arɩ fillee kala sɩ hɛ wɩa-nyuŋ. Ŋɩɩ nɛ Wɩa kɛmba kala kaa kɔ baal-la teeŋ dɩ ʋ hɛ ba yɩraa. Baal-la yɩrɩŋ nɛ Adam. Yɩrɩ na-kala Adam sɩ hɛ pɩ kʋŋkala, ʋ yɩrɩŋ nɛ ŋɩɩ arɩ jɩnɩŋ. 20Ŋɩɩ nɛ Adam hɛ yɩraa pɩ pʋsʋŋ arɩ bagɩlaa arɩ fillee kala.
Ama kɩaa deemba kʋŋkala bɩ baala lɛ wuo pɛ woruŋ. 21Ŋɩɩ nɛ La TƖƖNA Wɩa leŋ Adam pɩŋ doŋ a yuo naaŋ. Ʋ sɩ pɩŋ doŋ ŋɩɩ, Wɩa lɩɩsɛ ʋ sɛmpɛrɩ-biiŋ dɔŋɔ aŋ kɛŋ lee-la tɔ. 22Ŋɩɩ nɛ La TƖƖNA Wɩa kɛŋ sɛmpɛrɩ-bii-la ʋ sɩ lɩɩsa Adam lɛ a ŋaa haala a kaa kʋ pʋ.
23Ŋɩɩ nɛ Adam sɩ,
“Mɩ haŋgbeliŋ dɔŋɔ arɩ mɩ nammɩa sɛmɛ dɔŋɔ nɛ ŋ-la,
mɩ jaŋ yɩrʋ haala, bɛɛ wɩaa ʋ lɩɩ mɩ lɛ nɛ.”
24Ŋɩɩ nɛ tɩɩ baala yie leŋ ʋ naaŋ arɩ ʋ nyɩmma aŋ ka ʋ dɩ ʋ haala mɛrɛ dɔŋɔ lɛ a ŋaa kʋbala.
25Baal-la arɩ ʋ haal-la kala fa kɛŋ yarɩ-biree nɛ, ka hɩɩsɩŋ bɩ ba kɛnɛ.",https://www.bible.com/bible/2553/GEN.2.SIS
WƖAA DƖ-SUOMUŊ 3,"Nuhuobiine ŋaa wʋbɔŋŋɔɔ
1Dɩmɩŋ nɛ fa kɛŋ wʋjɩmɩŋ a kɩɩ pʋsʋ-la kala La TƖƖNA Wɩa sɩ ŋaa. Ʋ pɩɛsɛ haal-la, “Wɩa sɛnɛ sɩ má sɩ́ tɩa-la sɩ hɛ ŋmaŋkaaŋ deeŋ tʋɔŋ nɛnɛɛ dii nɛɛ?”
2Haal-la bʋla pʋ, “Laa dii tɩɩnɛnɛ-la kala nɛ, 3ama ŋmaŋkaa-la tʋtʋɔbaanɩŋ tɩa-la nɛnɛɛ Wɩa sɩ la sɩ́ dii nɛ, la sɩ́ digi ma, dɩ la nɛ dige, la jaŋ sʋʋ.”
4Ŋɩɩ nɛ dɩŋ-la bʋla pɩ haal-la, “Ma sɛnɛ bɩ jaŋ sʋʋ. 5Wɩa jɩma dɩ ma nɛ die, ma sɩaa jaŋ polli dɩ ma nagɛ ʋ-na Wɩa, a jɩŋ wʋzɔŋŋɔɔ arɩ wʋbɔŋŋɔɔ bʋa.”
6Ŋɩɩ nɛ haal-la beŋ a na tɩa-la nɛnɛɛ dɩ ba zɔmɔ sɩɩŋ lɛ, aŋ zɔŋ arɩ diiniŋ ma aŋ bɩra cho dɩ ʋ kɛŋ wʋjɩmɩŋ. Ʋ tɔrɔ dii, aŋ tɔrɔ pɩ ʋ bala ma ʋ dii. 7Ba dii tɩa-la nɛnɩŋ dɛrɛ, ba sɩaa polli, ba na arɩ ba kɛŋ yarɩ-biree. Ba kɛŋ kanchal-pɩpaarɩŋ pɛ dɔŋɔ a kaa tɔ ba yaraa.
8Ʋ dɩdaanɩŋ sɩ yie, ba nɩɩ La TƖƖNA Wɩa naagime ŋmaŋkaa-la tʋɔŋ. Ba mʋ faa tɩɩsɩŋ bʋbʋɔŋ. 9Ŋɩɩ nɛ La TƖƖNA Wɩa yɩrɛ baal-la a bʋl, “Nɩɩ nɛ ŋ hɛ?”
10Ŋɩɩ nɛ Adam bʋl, “Mɩ nɩɩ ŋ naagime nɛ ŋmaŋkaaŋ tʋɔŋ, fawʋllʋŋ kɛmmɛ mɩ faa, bɛɛ wɩaa mɩ kɛŋ yarɩ-biree nɛ.”
11Ŋɩɩ nɛ Wɩa pɩɛsʋ, “Ŋ ŋɩɩ nɛ jɩŋ arɩ ŋ kɛŋ yarɩ-biree nɛ? Ŋ dii tɩa-la nɛnɩŋ mɩ sɩ sɩ ŋ sɩ́ dii nɛɛ?”
12Ŋɩɩ nɛ Adam bʋl, “Haal-la ŋ sɩ joŋo pɛ mɩ lɛ, ʋ nɛ tɔrɛ tɩɩnɛŋ-la pɩmɛ mɩ dii.” 13Ŋɩɩ nɛ La TƖƖNA Wɩa pɩɛsɛ haal-la, “Bɛɛ nɛ ŋ ŋaa ŋ-la?”
Ʋ sɩ, “Dɩmɩŋ nɛ nyɩsɛmɛ mɩ dii tɩɩnɛŋ-la.”
14Ŋɩɩ nɛ La TƖƖNA Wɩa ŋmɩɛsa hɛ dɩmɩŋ lɛ a bʋl, “A tɩŋ ŋ sɩ ŋaa wɩɩŋ deeŋ,
pʋsʋŋ arɩ baga kɩaa kala tʋɔŋ,
ŋ nɛ jaŋ tuuri ŋ luoruŋ nyuŋ
a dii hagɩla ŋ mɩɩsɩŋ kala lɛ.
15Mɩ jaŋ joŋ dʋndɔnnʋŋ hɛ ŋ dɩ haal-la pɛgɛ.
Ŋ biiriŋ arɩ ʋ biiriŋ jaŋ ŋaa dʋndɔmɔ.
Adam doho nʋʋ jaŋ ŋmoo ŋ nyuŋ yɛrɛ,
ka dɩ ŋ ma ta ʋ naatilimiŋ lɛ.”
16Ŋɩɩ nɛ aŋ bɩra bʋla pɩ haal-la ma,
“Mɩ jaŋ leŋ dɩ ŋ na hɛɛŋ biiriŋ lʋlʋŋ lɛ.
Dɩ ŋ nɩɩ lʋl, ŋ hɛɛŋ jaŋ yʋga pɛ.
Ama ŋ ha jaŋ hɩhɩɛnɛ ŋ bala
ʋ jaŋ kɛŋ doluŋ ŋ nyuŋ.”
17Wɩa bɩra bʋla pɩ Adam ma, “Ŋ sɩ jegile nɩɩ ŋ haala niiŋ a dii tɩɩnɛŋ-la mɩ sɩ sɩ ŋ sɩ́ dii,
mɩ kalɩba hɛ tinteeŋ lɛ nɛ a tɩŋ ŋ wɩaa.
Ŋ mɩɩsɩŋ kala lɛ ŋ jaŋ tɩma suoli aŋ-na dii.
18Sɔsʋŋ arɩ yaŋ jaŋ nyʋ tinteeŋ,
ŋ jaŋ tɩŋ a suoli aŋ-na wuo na kʋdiilee a dii.
19Ŋ jaŋ kpɩɩnɛ suoluŋ
aŋ na kʋdiilee halɩɩ a mʋ sʋʋ.
Tɩɛrɩŋ nɛ mɩ kaa mɛŋ,
ŋ jaŋ bɩra bɩrɩmɛ tɩɛrɩŋ.”
20Adam hɛ ʋ haala yɩrɩŋ Hawa, ʋ nɛ ŋaa nʋʋkala nahɩma.
21La TƖƖNA Wɩa kɛŋ teniŋ yɛrɛ gɛnnɩŋ a pɩ Adam arɩ ʋ haala Hawa ba kaa tɔ ba hɩɩsɩŋ. 22Ŋɩɩ nɛ La TƖƖNA Wɩa bʋl, “Baala deeŋ lɛɛlɛ nagɛ la nɛ. Ʋ jɩŋ wʋzɔmʋŋ bʋa nɛ. Ʋ bɩ maga dɩ ʋ tɔrɛ tɩa-la sɩɩ pɩ mɩɩsɩŋ nɛnɩŋ dii a sɩ́ sʋʋ.” 23Ŋɩɩ nɛ La TƖƖNA Wɩa kiri Adam arɩ ʋ haala ta ŋmaŋkaa-la sɩ hɛ Ɛdɩŋ tinteeŋ lɛ, dɩ Adam lɩɩ pɩpɛrɛ tintee-la Wɩa sɩ lɔgɔ mɛʋ lɛ. 24Ʋ sɩ kiri Adam ta ʋ lɩɩ ŋɩɩ, ʋ leŋ Wɩa tɩndaara sɩ kɛŋ kɩŋkɛnsɩŋ a kori tokobiiŋ sɩɩ chol nyiniŋ a hɛ Ɛdɩŋ wɩɩpɔsʋŋ dɩɩrɩŋ a vivilli, a pɔ nʋʋkala sɩ́ tɩa-la sɩɩ pɩ mɩɩsɩŋ kpagʋ.",https://www.bible.com/bible/2553/GEN.3.SIS
WƖAA DƖ-SUOMUŊ 4,"Keeŋ arɩ Abɛl
1Adam pɩŋ ʋ haala Hawa ʋ kɛŋ luoruŋ a lʋl hambolibie, ba hɛ ʋ yɩrɩŋ Keeŋ. Ŋɩɩ nɛ Hawa bʋl, “Mɩ Tɩɩna Wɩa pɛ mɩ lɛ nɛ mɩ lʋl hambolibie.” 2Ʋ harɩŋ nɛ ʋ bɩra lʋl Keeŋ ŋaana Abɛl.
Abɛl waa aa daa piesee aŋ ka Keeŋ ma waa a ŋaa paarʋ. 3Tapʋlɩɩ kʋbala Keeŋ kɛŋ ʋ baga kʋdiilee dɔnsʋŋ kʋ ŋaa Wɩɩsʋlʋŋ pɩ La TƖƖNA. 4Abɛl ma kɛŋ ʋ piesee dɔŋɔ sɩ lʋl pie-kee bumbuŋ a kpʋ a joŋ nammɩa-la lere-la sɩ zɔmɔ a ŋaa Wɩɩsʋlʋŋ. La TƖƖNA tʋɔŋ tɔrɛ Abɛl Wɩɩsʋlɩɩ-la nyuŋ, 5ama ʋ tʋɔŋ bɩ Keeŋ arɩ ʋ kɩaa nyuŋ tɔrɔ. Ŋɩɩ nɛ Keeŋ faasa na baanɩŋ a kɛŋ sɩaa chei.
6La TƖƖNA pɩɛsɛ Keeŋ, “Bɛɛ nɛ tɩɩ ŋ na baanɩŋ a kɛŋ ŋ sɩaa chei? 7Dɩ ŋ nɛ fa ŋaa woruŋ, mɩ fa bɩŋ ka laa? Aŋ ka ŋ sɩ bɩ woruŋ ŋaa, wʋbɔmʋŋ chɩna gbɛrɩŋ nɛ a chɩchɛ dɩ ʋ kɛnɩŋ. Ʋ maga dɩ ŋ yuo diiu nɛ.”
8Ŋɩɩ nɛ Keeŋ bʋla pɩ ʋ ŋaana Abɛl, “Leŋ dɩ la mʋ gɩrɩŋ.” Ba sɩ mʋ gɩrɩŋ, Keeŋ gurigi ʋ ŋaana Abɛl a kpʋʋ.
9Ŋɩɩ nɛ La TƖƖNA pɩɛsɛ Keeŋ, “Nɩɩ nɛ ŋ ŋaana Abɛl hɛ?”
Keeŋ sɩ, “Mɩ bɩ jɩŋ. Mɩ nɛ maga dɩ mɩ pɔ mɩ ŋaanaa?”
10Ŋɩɩ nɛ La TƖƖNA pɩɛsɛ, “Bɛɛ nɛ ŋ ŋaa ŋ-la? Jegili, ŋ ŋaana chalɩŋ nɛ pɩŋ tinteeŋ a bunsoo pɩmɛ. 11A lɩɩ jɩnɩŋ mɩ ŋmɩɛsa hɛ ŋ lɛ nɛ, ŋ kiri ŋ tɩtɩa nɛ tintee-la lɛ. A tɩŋ ŋ ŋaana chalɩŋ sɩ jaasa wɩaa, ŋ chei lee-la nɛ. 12Dɩ ŋ nɛ pɛrɛ kɩaa, ba bɩra bɩ wasɛ. Ŋ jaŋ ŋaa nɩgɔllɔ baarɩ tinteeŋ deeŋ lɛ.”
13Ŋɩɩ nɛ Keeŋ bʋla pɩ La TƖƖNA Wɩa, “Ŋ dɔgɩsɛmɛ kieli nɛ. 14Jɩnɩŋ ŋ kirimi tintee-la lɛ, a kirimi ŋ sɩpaaŋ mɩ gɔllɔɔ baarɛ, dɩ nʋʋkala nɛ namɛ, ʋ jaŋ wuo kpʋmɛ.”
15Ŋɩɩ nɛ La TƖƖNA bʋl, “Ŋɩɩ dee, dɩ nʋʋ nɛ lɩɩsɛ ŋ mɩɩsɩŋ, tɩɩna nɩaa balɩpɛ jaŋ sʋʋ ŋɩɩ nyuŋ lɛ.” Ŋɩɩ nɛ Wɩa hɛ Keeŋ magɩlɩŋ, dɩ nʋʋ nɛ naʋ, dɩ ʋ sɩ́ ʋ kpʋ. 16Ŋɩɩ nɛ Keeŋ sʋʋsa lɩɩ Wɩa sɩpaaŋ a mʋ hɛ Nɔd tinteeŋ, Ɛdɩŋ wɩɩpɔsʋŋ dɩɩrɩŋ.
17Keeŋ pɩŋ ʋ haala ʋ kɛŋ luoruŋ a lʋl Ɛnɔk. Ŋɩɩ nɛ Keeŋ saa tabal a joŋ ʋ nanʋala Ɛnɔk yɩrɩŋ hɛ pɩ taŋ-la. 18Ɛnɔk ma lʋl hambolibie a hɛ ʋ yɩrɩŋ Irad, Irad ma lʋl Mɛhʋjal, Mehujal ma nɛ lʋl Mɛtʋsal, Mɛtʋsal ma lʋl Lamɛk.
19Lamɛk jaa haalaa balɩa, Ada arɩ Zila. 20Ada lʋl Jabal, ʋ doho nɩaa nɩɩ jʋʋ lɛŋŋɛɛ aa dɩɛsɛ pʋsʋŋ. 21Ʋ naambie yɩrɩŋ nɛ Jubal, ba doho nɩaa nɛ ŋaa nɩalɩŋ sɩɩ ŋmʋʋ ŋmʋlaa aŋ pɛ dudu chenniŋ. 22Zila ma lʋl hambolibie, ʋ yɩrɩŋ nɛ Tubal-Keeŋ. Ʋ sii ŋaa libiru. Ʋ dɩhaala yɩrɩŋ nɛ Naama.
23Ŋɩɩ nɛ Lamɛk bʋla pɩ ʋ haalaa Ada arɩ Zila,
“Má jegili mɩ teeŋ woruŋ.
Baal nɛ bolimimi, mɩ kpʋʋ.
Nʋʋ ma pɩrɩmɛ, mɩ kpʋʋ.
24Dɩ nʋʋ nɛ kpʋ Keeŋ, dɩ ʋ nɩaa balɩpɛ sʋʋ ŋɩɩ nyuŋ lɛ,
ŋɩɩ-na dɩ nʋʋ nɛ kpʋ mɩ-na Lamɛk,
ʋ nɩaa mahɩŋ batori arɩ fii arɩ balɩpɛ jaŋ sʋʋ.”
25Adam bɩra pɩŋ ʋ haala Hawa ʋ lʋl hambolibie a hɛ ʋ yɩrɩŋ Sɛf. Ŋɩɩ nɛ Hawa bʋl, “Wɩa bɩra joŋ baal nɛ hɛ Abɛl nyuŋ, Keeŋ sɩ kpʋ nɩɩ-la.” 26Sɛf ma sii lʋl hambolibie a hɛ ʋ yɩrɩŋ Ɛnɔs.
Bʋa-la lɛ nɛ nɩaa suomo yɩrɛ La TƖƖNA yɩrɩŋ.",https://www.bible.com/bible/2553/GEN.4.SIS
WƖAA DƖ-SUOMUŊ 5,"A chɩŋ Adam doho nɩaa lɛ a mʋ yi Nowa
1Adam doho nɩaa naasɩŋ nɛ ŋ-la.
Wɩa sɩ ŋaa nuhuobiine, ʋ ŋaaʋ ʋ nagɛ ʋ-na Wɩa tɩtɩa nɛ. 2Ʋ ŋaa baal arɩ haal nɛ a pɛ ba lɛ. Bʋa-la lɛ ʋ sɩ ŋaaba nɛ ʋ yɩrɛba “nuhuobiinee.”
3Adam sɩ hɛ nɩmɛ a yi jɩsɩŋ zɔlɔ arɩ mara arɩ fii, ʋ bɩra lʋl hambolibie, ʋ nagʋ woruŋ. Ʋ hɛ ʋ yɩrɩŋ Sɛf. 4Adam sɩ lʋl Sɛf, ŋɩɩ harɩŋ, ʋ hɛ ʋ mɩɩsɩŋ lɛ jɩsɩŋ zɔlɔ chori nɛ aŋ bɩra lʋl baalaa arɩ haalaa dɔnsʋŋ ma. 5Ʋ hɛ ʋ mɩɩsɩŋ lɛ jɩsɩŋ zɔlɔ nibi arɩ mara arɩ fii nɛ, aŋ-na sʋʋ.
6Sɛf ma hɛ ʋ mɩɩsɩŋ lɛ jɩsɩŋ zɔlɔ arɩ banɔŋ nɛ aŋ lʋl Ɛnɔs. 7Sɛf sɩ lʋl Ɛnɔs harɩŋ, ʋ hɛ nɩmɛ jɩsɩŋ zɔlɔ chori arɩ balɩpɛ nɛ, aŋ ma lʋl baalaa arɩ haalaa dɔnsʋŋ. 8Sɛf ma hɛ ʋ mɩɩsɩŋ lɛ jɩsɩŋ zɔlɔ nibi arɩ fii arɩ balɩa nɛ aŋ-na sʋʋ.
9Ɛnɔs yi jɩsɩŋ mahɩŋ banɛsɛ arɩ fii nɛ aŋ lʋl Kenaŋ. 10Ɛnɔs sɩ lʋl Kenaŋ, ʋ hɛ nɩmɛ jɩsɩŋ zɔlɔ chori arɩ fii arɩ banɔŋ nɛ aŋ ma lʋl baalaa arɩ haalaa dɔnsʋŋ. 11Ɛnɔs ŋaa jɩsɩŋ zɔlɔ nibi arɩ banɔŋ nɛ ʋ mɩɩsɩŋ lɛ, aŋ-na sʋʋ.
12Kenaŋ ŋaa jɩsɩŋ mahɩŋ batori arɩ fii nɛ aŋ lʋl Mahalalɛl. 13Kenaŋ sɩ lʋl Mahalalɛl, ʋ hɛ ʋ mɩɩsɩŋ lɛ jɩsɩŋ zɔlɔ chori arɩ mahɩŋ balɩa nɛ aŋ ma lʋl baalaa arɩ haalaa dɔnsʋŋ. 14Kenaŋ hɛ ʋ mɩɩsɩŋ lɛ jɩsɩŋ zɔlɔ nibi arɩ fii nɛ aŋ sʋʋ.
15Mahalalɛl ŋaa jɩsɩŋ mahɩŋ batori arɩ banɔŋ nɛ aŋ lʋl Jarɛd. 16Mahalalɛl sɩ lʋl Jarɛd, ʋ ŋaa jɩsɩŋ zɔlɔ chori arɩ mara arɩ fii nɛ aŋ bɩra lʋl baalaa arɩ haalaa dɔnsʋŋ. 17Mahalalɛl hɛ ʋ mɩɩsɩŋ lɛ jɩsɩŋ zɔlɔ chori arɩ mahɩŋ banɛsɛ arɩ fii arɩ banɔŋ nɛ aŋ-na sʋʋ.
18Jarɛd ŋaa jɩsɩŋ zɔlɔ arɩ mahɩŋ batori arɩ balɩa nɛ aŋ-na lʋl Ɛnɔk. 19Jarɛd sɩ lʋl Ɛnɔk, ʋ ŋaa jɩsɩŋ zɔlɔ chori nɛ aŋ ma lʋl baalaa arɩ haalaa dɔnsʋŋ. 20Jarɛd hɛ ʋ mɩɩsɩŋ lɛ jɩsɩŋ zɔlɔ nibi arɩ mahɩŋ batori arɩ balɩa nɛ aŋ-na sʋʋ.
21Ɛnɔk ma yi jɩsɩŋ mahɩŋ batori arɩ banɔŋ nɛ aŋ lʋl Mɛtʋsɛla. 22Ɛnɔk sɩ lʋl Mɛtʋsɛla, ʋ ha to Wɩa wombiiŋ a yi jɩsɩŋ zɔɔ-batori nɛ aŋ ma lʋl baalaa arɩ haalaa dɔnsʋŋ. 23Ɛnɔk hɛ ʋ mɩɩsɩŋ lɛ jɩsɩŋ zɔɔ-batori arɩ mahɩŋ batori arɩ banɔŋ nɛ. 24Ɛnɔk to Wɩa wombiiŋ ŋɩɩ nɛ halɩɩ a mʋ tuo. Wɩa nɛ joŋu viiri.
25Mɛtʋsɛla ŋaa jɩsɩŋ zɔlɔ arɩ mahɩŋ banɛsɛ arɩ balɩpɛ nɛ aŋ-na lʋl Lamɛk. 26Mɛtʋsɛla sɩ lʋl Lamɛk, ʋ yi jɩsɩŋ zɔɔ-balɩpɛ arɩ mahɩŋ banɛsɛ arɩ balɩa nɛ aŋ bɩra lʋl baalaa arɩ haalaa dɔnsʋŋ. 27Mɛtʋsɛla ŋaa jɩsɩŋ zɔlɔ nibi arɩ mahɩŋ batori arɩ nibi nɛ aŋ sʋʋ.
28Lamɛk yi jɩsɩŋ zɔlɔ arɩ mahɩŋ banɛsɛ arɩ balɩa nɛ aŋ lʋl hambolibie. 29Ʋ hɛ ʋ yɩrɩŋ Nowa aŋ bʋl, “Wɩa fa ŋmɩɛsa hɛ tinteeŋ lɛ nɛ dɩ la tɩma suoli aŋ-na dii. Bie deeŋ nɛ jaŋ leŋ dɩ la tʋɔŋ pɩŋ dɩ-bala.” 30Lamɛk sɩ lʋl Nowa, ʋ ŋaa jɩsɩŋ zɔɔ-banɔŋ arɩ mahɩŋ banɛsɛ arɩ fii arɩ banɔŋ nɛ, aŋ-na lʋl baalaa arɩ haalaa dɔnsʋŋ. 31Lamɛk ŋaa jɩsɩŋ zɔɔ-balɩpɛ arɩ mahɩŋ batori arɩ fii arɩ balɩpɛ nɛ aŋ sʋʋ.
32Nowa ŋaa jɩsɩŋ zɔɔ-banɔŋ nɛ aŋ-na lʋl Sɛm, Ham arɩ Jafɛf.",https://www.bible.com/bible/2553/GEN.5.SIS
WƖAA DƖ-SUOMUŊ 6,"Lɩɩŋ su dʋnɩa
1Baalaa sɩ kʋ pʋŋa yʋgɛ dʋnɩa lɛ, ba lʋl hantolibiisiŋ ma pɛ. 2Wɩa bii-baalaa na dɩ hantolibiisi-la zɔmɔ, ba jaa nɩalɩŋ ba sɩ cho. 3Ŋɩɩ nɛ La TƖƖNA bʋl, “Mɩ bɩ jaŋ leŋ dɩ mɩ Dɩma-la hɛ nuhuobiine lɛ deeŋ deeŋ. Ʋ yaraa wʋŋaalaa nɛ ʋ tuto. Ʋ jɩsɩŋ jaŋ ŋaa zɔlɔ arɩ mara.”
4Bʋa-la lɛ nɩwaayiilee fa hɛ dʋnɩa lɛ arɩ ŋɩɩ harɩŋ. Wɩa bii-baalaa kɛŋ nuhuobiinee toloo lʋl biiriŋ. Ba nɛ fa ŋaa nyuŋ tɩŋŋaa a kɛŋ yɩrɩŋ.
5La TƖƖNA na ŋɩɩ nuhuobiine tʋɔŋ sɩ hɛyɛ dʋnɩa tʋɔŋ, ʋ tʋɔbɩɩnaa ma kala lɔrɛ bʋa na-kala. 6Ʋ tʋɔŋ chei arɩ ʋ sɩ ŋaa nuhuobiine ʋ hɛ dʋnɩa lɛ a ŋɩŋaa wʋbɔŋŋɔɔ. Wɩɩ-la wɩɩʋ woruŋ. 7Ŋɩɩ nɛ La TƖƖNA bʋl, “Mɩ jaŋ chei kʋŋkala sɩ hɛ dʋnɩa lɛ a kɛŋ mɩɩsɩŋ, nuhuobiinee, pʋsʋŋ arɩ baga kɩaa, kɩalɩŋ sɩɩ tuuri tinteeŋ arɩ zaaraa, mɩ tʋɔŋ cheye nɛ mɩ sɩ ŋaaba.” 8Ama Wɩa tʋɔŋ tɔrɛ Nowa-na nyuŋ nɛ.
9Ŋ-la nɛ Nowa fa nagɛ: Ʋ fa ŋaa tʋɔpʋl tɩɩna nɛ Wɩa teeŋ a bɩ wɩɩkala ma cheye ʋ nɩaa tʋɔŋ. Ʋ to Wɩa wombiiŋ nɛ woruŋ. 10Nowa fa lʋl hambolibiisiŋ batori nɛ, ba yɩraa nɛ Sɛm, Ham arɩ Jafɛf.
11Wɩa na dɩ dʋnɩa suo arɩ wʋbɔŋŋɔɔ arɩ yuosuŋ. 12Ʋ na dɩ dʋnɩa cheye nɛ, bɛɛ wɩaa nʋʋkala ka ŋaa wʋbɔŋŋɔɔ nɛ. 13Ŋɩɩ nɛ Wɩa bʋla pɩ Nowa, “Mɩ jaŋ kpʋ dʋnɩa nʋʋkala, bɛɛ wɩaa dʋnɩa suo nɛ arɩ ba wʋbɔŋŋɔɔ ŋaanɩŋ. Mɩ sɛnɛ jaŋ cheiba arɩ dʋnɩa kʋŋkala. 14Ŋɩɩ wɩaa kɛŋ kanchal daaŋ kpaasɛ lɩɩŋ daboro dɩ ʋ ŋaa dɩa a kɛŋ tʋɔŋ kpaa dɩɩsɩŋ a kɛŋ keliŋ taarɛ ʋ tʋɔŋ arɩ harɩŋ kala dɩ lɩɩŋ sɩ́ jʋʋ. 15Leŋ dɩ ʋ duomuŋ ŋaa naakieliŋ zɔlɔ arɩ mahɩŋ balɩa arɩ fii, dɩ ʋ jalɩŋ ma ŋaa naakieliŋ mahɩŋ balɩa arɩ fii, dɩ ʋ leŋiŋ ma ŋaa naakieliŋ mara arɩ fii. 16Tɔ lɩɩŋ daboro-la nyuŋ aŋ hɛ viise dɩ ʋ magɛ vama bʋlɩa aŋ hɛ boro sɛmɛ lɛ a leŋ dɩ ʋ ŋaa dɩɩsɩŋ batori a sugili dɔŋɔ lɛ. 17Mɩ jaŋ leŋ dɩ lɩɩ-balɩŋ kʋ tɔ tinteeŋ kala, a kpʋ kʋŋkala sɩ kɛŋ mɩɩsɩŋ. Kʋŋ na-kala sɩ hɛ dʋnɩa lɛ jaŋ sʋʋ. 18Ama mɩ jaŋ bil niiŋ mɩ dɩŋ pɛgɛ. Kɛŋ ŋ haala, ŋ biiriŋ, arɩ ŋ bii-haalaa, dɩ ma kala jʋʋ lɩɩŋ daboro-la. 19Pɛ kɛŋ kʋŋkala sɩɩ wiesu balɩa, bele arɩ nɩɩŋ kaa jʋʋ lɩɩŋ daboro-la dɩ ba sɩ́ sʋʋ. 20Kɛŋ filli na-kala doho balɩa a kɛŋ pʋsʋŋ arɩ baga kɩaa doho-na kala balɩa arɩ tinteeŋ tuuroo ma doho kala balɩa jʋʋ lɩɩŋ daboro-la dɩ ba kɛŋ mɩɩsɩŋ. 21Kɛŋ kʋdiil na-kala doho kaa jʋʋ dɩ ba ŋaa ma kala kʋdiilee.”
22Ŋɩɩ nɛ Nowa ŋaa wɩalɩŋ kala Wɩa sɩ sɩ ʋ ŋaa.",https://www.bible.com/bible/2553/GEN.6.SIS
WƖAA DƖ-SUOMUŊ 7,"1Ŋɩɩ nɛ La TƖƖNA bʋla pɩ Nowa, “Ŋ dɩ ŋ dɩa nɩaa kala jʋʋ lɩɩŋ daboro-la, bɛɛ wɩaa ma lɛɛlɛ nɩaa kala tʋɔŋ ŋ dʋndʋŋa nɛ mɩ na dɩ ŋ ŋaa tʋɔpʋl tɩɩna. 2To kɛŋ pʋsʋ-la ma sɩ bɩ kɩsɛ belliŋ arɩ nɩɩnɩŋ balɩpɛ balɩpɛ aŋ kɛŋ pʋsʋ-la ma sɩɩ kɩsɛ balɩa-balɩa dɩ ba doho sɩ́ dɛrʋ 3aŋ bɩra kɛŋ fillee arɩ zaaraa, belliŋ arɩ nɩɩnɩŋ balɩpɛ balɩpɛ dɩ ba doho sɩ́ dɛrʋ. 4A lɩɩ jɩnɩŋ kaa mʋ tapʋlaa balɩpɛ chɛɛŋ, mɩ jaŋ leŋ dɩ duonuŋ nɩɩ tapʋlɩɩ na-kala wɩɩhɛyɛ arɩ tɩtaŋɩŋ tapʋlaa mahɩŋ balɩa a kpʋ kʋŋ na-kala mɩ sɩ ŋaa ʋ kɛŋ mɩɩsɩŋ dʋnɩa lɛ.”
5Ŋɩɩ nɛ Nowa ŋaa wɩalɩŋ kala Wɩa sɩ sɩ ʋ ŋaa.
6Nowa fa ŋaa jɩsɩŋ zɔɔ-balɩdʋ nɛ, ka Wɩa leŋ lɩɩŋ kʋ dii dʋnɩa. 7Ŋɩɩ nɛ Nowa arɩ ʋ haala arɩ ʋ hambolibiisiŋ arɩ ʋ bii-haalaa kala jʋʋ lɩɩŋ daboro-la dɩ lɩɩ-la sɩ́ ba kpʋ. 8Pʋsʋŋ arɩ bagɩlaa, kɩalɩŋ ba sɩɩ kɩsʋ arɩ kɩalɩŋ ba sɩ bɩ kɩsɛ, fillee arɩ zaaraa arɩ tinteeŋ tuuroo kala jʋʋ lɩɩŋ daboro-la. 9Ŋɩɩ nɛ kʋŋ na-kala doho, bele arɩ nɩɩŋ to Nowa harɩŋ a jʋʋ lɩɩŋ daboro-la arɩ ŋɩɩ Wɩa sɩ bʋla pɩ Nowa. 10Tapʋlaa balɩpɛ harɩŋ, lɩɩŋ kʋ su dʋnɩa.
11Nowa sɩ ŋaa jɩsɩŋ zɔɔ-balɩdʋ, chɛŋ-lɩamɩŋ tapʋl-fii arɩ balɩpɛ chɛɛŋ, wɩa-nyuŋ suri, lɩɩŋ chuchuuri aŋ pɛ bulo lɩlɩɩ tinteeŋ. 12Ŋɩɩ nɛ duonuŋ nɩɩ ŋɩɩ halɩɩ tapʋlaa mahɩŋ balɩa, wɩɩhɛyɛ arɩ tɩtaŋɩŋ kala.
13Tapʋlɩɩ-la tɩtɩa, Nowa arɩ ʋ biiriŋ Sɛm, Ham arɩ Jafɛf arɩ ʋ haala arɩ ʋ bii-haalaa batori kala jʋʋ lɩɩŋ daboro-la. 14Ba to kɛŋ bagɩlaa arɩ pʋŋ-doho na-kala arɩ tinteeŋ tuuroo arɩ fillee arɩ zaaraa kala. 15Ŋɩɩ nɛ kʋŋ na-kala doho sɩ kɛŋ mɩɩsɩŋ, ba balɩa balɩa to Nowa harɩŋ a jʋʋ lɩɩŋ daboro-la. 16Pʋsʋ-la kala sɩ to jʋʋ lɩɩŋ daboro-la ŋaa belliŋ arɩ nɩɩnɩŋ nɛ, arɩ ŋɩɩ Wɩa sɩ bʋla pɩ Nowa. Ŋɩɩ nɛ La TƖƖNA kɛŋ lɩɩŋ daboro-la boiŋ tɔ.
17Lɩɩŋ tɔ dʋnɩa halɩɩ tapʋlaa mahɩŋ balɩa, lɩɩŋ daboro-la jɩla daŋ lɩɩŋ nyuŋ. 18Lɩɩ-la pʋŋa pɛ a tɔ tinteeŋ kala. Ka lɩɩŋ daboro-la didelli lɩɩŋ nyuŋ. 19Lɩɩ-la sɩ tɔ tinteeŋ lɛ ŋɩɩ, ʋ tɔ peelee arɩ kʋŋkala sɩ hɛ tinteeŋ lɛ nɛ. 20Lɩɩ-la sɩ su tinteeŋ ŋɩɩ a tɔ peelee nyuŋ, ʋ ha kieli peele-la nyuŋ a yi naakieliŋ bʋlɩpɛ nɛ. 21Kʋŋ na-kala sɩ kɛŋ mɩɩsɩŋ a hɛ dʋnɩa lɛ sʋʋ: Bagɩlaa, pʋsʋŋ, diibiisiŋ arɩ fillee arɩ nuhuobiine kala. 22Kʋŋ na-kala sɩ hɛ tinteeŋ a kɛŋ mɩɩsɩŋ a wiwiesi kala sʋʋ. 23Lɩɩŋ kpʋ nuhuobiinee, bagɩlaa, pʋsʋŋ, arɩ tinteeŋ tuuroo arɩ fillee kala, see Nowa, ʋ dɩa nɩaa arɩ kɩalɩŋ kala fa sɩ jʋʋ lɩɩŋ daboro-la dʋndʋŋa nɛ fa ka.
24Lɩɩ-la fa tɔ tinteeŋ a yi tapʋlaa zɔlɔ arɩ mahɩŋ balɩa arɩ fii nɛ.",https://www.bible.com/bible/2553/GEN.7.SIS
WƖAA DƖ-SUOMUŊ 8,"1Ama Wɩa fa bɩ Nowa arɩ bagɩlaa arɩ pʋsʋ-la sɩ to Nowa harɩŋ jʋʋ lɩɩŋ daboro-la wɩaa yʋa. Ŋɩɩ nɛ ʋ leŋ peliŋ lu dʋnɩa lɛ. Lɩɩ-la suomo hʋhʋ. 2Lɩɩ-bul-sɩaa sɩ hɛ tinteeŋ lɛ kala tɔ, lɩɩ-la bɩra bɩ pʋŋaa pɛ, wɩa-nyuŋ viisiŋ kala tɔ. 3Lɩɩ-la hʋhʋ mʋa mʋa a mʋ yi tapʋlaa zɔlɔ arɩ mahɩŋ balɩa arɩ fii, dɩ ʋ tuu yʋgɛ. 4Ʋ chɛŋ-pɛmɩŋ tapʋlaa fii arɩ balɩpɛ sɩ kiele, lɩɩŋ daboro-la tuu sagɛ peel-la ba sɩɩ yɩrɛ Ararat nyuŋ. 5Lɩɩ-la tuu mʋa mʋa a mʋ yi chɛŋ-fii tʋɔŋ tapʋl-bumbuŋ dɩ peelee nyusuŋ nyɩɩsa.
6Ʋ tapʋlaa mahɩŋ balɩa chɛɛŋ nɛ Nowa kɛŋ lɩɩŋ daboro-la ʋ sɩ kpaasa tokoro suri 7aŋ lɩɩsɛ zaarɩ-kokobie ta ʋ fil a mʋ aŋ kʋkɔ ŋɩɩ halɩɩ lɩɩ-la kala hʋ dɛrɛ. 8Ŋɩɩ nɛ Nowa bɩra chɩchɛ dɩ ʋ na lɩɩ-la hʋa nɛɛ, ʋ ta kokomo dɩ ʋ lɩɩ na. 9Kokomo-la sɩ lɩa, ʋ bɩ wuo tuu tinteeŋ, bɛɛ wɩaa lɩɩŋ ha hɛ tinteeŋ kala lɛ nɛ. Ŋɩɩ nɛ kokomo-la mɩɩra kɔ lɩɩŋ daboro-la leriŋ. Nowa yɩa kɛŋ kokomo-la arɩ nɩsɩŋ a kaa jʋʋ lɩɩŋ daboro-la. 10Ŋɩɩ nɛ Nowa gbɛrɛ tapʋlaa balɩpɛ aŋ bɩra lɩɩsɛ kokomo-la ta ʋ lɩɩ. 11Kokomo-la mɩɩra chɛbɛ olif pɩpaa-laaŋ ʋ niiŋ lɛ a kɔ dɩdaanɩŋ. Ŋɩɩ nɛ Nowa jɩŋ arɩ lɩɩ-la ka mʋa nɛ. 12Ŋɩɩ nɛ Nowa bɩra gbɛrɛ tapʋlaa balɩpɛ, aŋ bɩra ta kokomo-la ʋ lɩɩ. Bʋa deeŋ-na lɛ kokomo-la bɩra bɩ mɩɩra jʋʋ ʋ teeŋ.
13Bʋa-la lɛ Nowa sɩ yi jɩsɩŋ zɔɔ-balɩdʋ arɩ kʋbala, ʋ chɛŋ-bumbuŋ tapʋl-bumbuŋ chɛɛŋ, dɩ lɩɩ-la kala hʋa. Nowa kɛŋ lɩɩŋ daboro-la viise-la suri a na arɩ tinteeŋ hɩla nɛ. 14Chɛŋ-lɩamɩŋ tapʋlaa mara arɩ balɩpɛ chɛɛŋ dɩ tinteeŋ hɩla dɛrɛ.
15Ŋɩɩ nɛ Wɩa bʋla pɩ Nowa, 16“Ŋ dɩ ŋ haala, arɩ ŋ biiriŋ arɩ ba haalaa kala, má kʋ lɩɩ daboro-la tʋɔŋ. 17Kɛŋ kʋŋkala sɩ kɛŋ mɩɩsɩŋ a hɛ ŋ teeŋ kʋ lɩɩ: Fillee, bagɩlaa, pʋsʋŋ arɩ tinteeŋ tuuroo a kʋ lɩɩ dɩ ba pʋŋa yʋgɛ.”
18Ŋɩɩ nɛ Nowa arɩ ʋ haala arɩ ʋ biiriŋ arɩ ba haalaa kʋ lɩɩ. 19Bagɩlaa, pʋsʋŋ, zaaraa, arɩ tinteeŋ tuuroo kala ma kʋ lɩɩ aa vɛŋ doho doho.
20Ŋɩɩ nɛ Nowa saa Wɩɩsʋllɩ koruŋ a pɩ La TƖƖNA a kɛsɛ kɩalɩŋ ba sɩ bɩ kɩsɛ: Pʋsʋŋ doho kala dɔnsʋŋ arɩ zaaraa doho kala dɔnsʋŋ, a kpʋ a ŋaa kʋnyɩgaa Wɩɩsʋlʋŋ a pɩ Wɩa Wɩɩsʋlʋŋ koru-la nyuŋ. 21Ŋɩɩ nɛ Wɩa nɩɩ kɩalɩŋ Nowa sɩ nyɩga sʋɔra dɩ ba sɩma. Ʋ tʋɔŋ tɔrɛ, ʋ bʋl ʋ tʋɔŋ lɛ, “Mɩ bɩra bɩ jaŋ tɩŋ nuhuobiine wɩaa a ŋmɩɛsa hɛ tinteeŋ lɛ. Nuhuobiine tʋɔbɩɩnaa kala ŋaa kʋbɔmɔ nɛ a lɩɩ ʋ hambiiriŋ kala lɛ. Mɩ bɩra bɩ jaŋ kɔ dɩ mɩ kpʋ kʋŋkala sɩ weye arɩ mɩ sɩ ŋaa ŋɩɩ bʋa-la lɛ.
22Dʋnɩa sɩ hɛ nɩmɛ a kaa mʋmʋ,
kɩaa duunuŋ arɩ kʋmʋŋ,
waarɩŋ arɩ wulumuŋ,
yibiiniŋ arɩ lɩmbaŋa,
wɩɩhɛyɛ arɩ tɩtaŋɩŋ kala jaŋ hɛ nɩmɛ a kaa mʋ wuu.”",https://www.bible.com/bible/2553/GEN.8.SIS
WƖAA DƖ-SUOMUŊ 9,"Wɩa bil niiŋ ʋ dɩ Nowa pɛgɛ
1Wɩa pɛ Nowa arɩ ʋ biiriŋ lɛ aŋ bʋl, “Má lʋl biiriŋ yʋgɛ dɩ ba kɛŋ doho a pʋŋa su tinteeŋ kala. 2Dʋnɩa kɩaa kala bagɩlaa, zaaraa, tinteeŋ tuuroo kala arɩ chenfilee sɩ hɛ mʋgʋ-balɩŋ tʋɔŋ jaŋ fɩfáma. Ma jaŋ kɛŋ ba kala doluŋ. 3Kʋŋ na-kala sɩɩ wiesu jaŋ ŋaa ma kʋdiilii arɩ mɩ sɩ joŋ pɩpaa na-kala pɩma ŋɩɩ. Mɩ lɛɛlɛ joŋ kʋŋkala pɩma nɛ.
4Ama má sɩ́ nammɩa ha sɩ kɛŋ chalɩŋ chaŋ, chalɩŋ nɛ ŋaa ʋ mɩɩsɩŋ. 5Nʋʋkala bɩ maga dɩ ʋ kpʋ ʋ dɔŋɔ. Bagɩl ma bɩ maga dɩ ʋ kpʋ nuhuobiine. Dɩ nʋʋ koo bagɩl koo pʋna nɛ kpʋ nʋʋ, ʋ maga dɩ ba kpʋʋ ma. Nʋʋkala bɩ maga dɩ ʋ kpʋ ʋ naambii, dɩ nʋʋ nɛ ŋaa ŋɩɩ, ʋ jaŋ joŋ ʋ mɩɩsɩŋ tiŋ.
6Dɩ nʋʋkala nɛ kpʋ ʋ dɔŋɔ,
ʋ maga ba kpʋʋ ma nɛ,
bɛɛ wɩaa Wɩa ŋaa nuhuobiine ʋ nagɛ ʋ-na Wɩa nɛ.
7Má lʋl biiriŋ yʋgɛ dɩ ba kɛŋ doho a pʋŋa su tinteeŋ kala.”
8Ŋɩɩ nɛ Wɩa bʋla pɩ Nowa arɩ ʋ biiriŋ, 9“Lɛɛlɛ mɩ bil niiŋ nɛ mɩ dɩŋ arɩ ŋ doho nɩaa kala pɛgɛ, 10a pɛ kɩalɩŋ kala sɩɩ wiesu lɛ: Zaaraa, bagɩlaa, pʋsʋŋ arɩ kɩalɩŋ kala sɩ to ŋ harɩŋ lɩɩ lɩɩŋ daboro-la tʋɔŋ. 11Niiŋ deeŋ nɛ mɩ bil mɩ dɩ ma pɛgɛ: Mɩ bɩra bɩ jaŋ leŋ dɩ lɩɩ-balɩŋ chei dʋnɩa kɩaa kala sɩ kɛŋ mɩɩsɩŋ a hɛ dɔŋɔ. Lɩɩ-balɩŋ bɩra bɩ jaŋ dii dʋnɩa kala.
12Wɩɩŋ deeŋ nɛ jaŋ ŋaa magɩlɩŋ a tɩŋ nii-la mɩ sɩ bile mɩ dɩŋ arɩ ŋ doho nɩaa pɛgɛ arɩ kɩalɩŋ kala sɩ kɛŋ mɩɩsɩŋ tinteeŋ lɛ a kaa mʋ wuu: 13Duoŋ-sɩa nɛ mɩ leŋ ʋ hɛ duoŋ-bɩlɩmbaanaa tʋɔŋ. Ʋ nɛ jaŋ ŋaa nii-la mɩ sɩ bile mɩ dɩ dʋnɩa nɩaa pɛgɛ magɩlɩŋ. 14Bʋa na-kala dɩ mɩ nɛ leŋe duoŋ-bɩlɩmbaanaa kʋ hɛ dɔŋɔ dɩ duoŋ-sɩa lɩɩ chɩŋ wɩa-nyuŋ, 15mɩ jaŋ liisi nii-la mɩ sɩ bile mɩ dɩŋ pɛgɛ arɩ kɩalɩŋ kala sɩ weye a ŋaa doho doho a hɛ dʋnɩa lɛ. Mɩ bɩra bɩ jaŋ leŋ dɩ lɩɩ-balɩŋ kʋ chei kɩalɩŋ mɩɩsɩŋ kala. 16Bʋa na-kala dɩ duoŋ-sɩa nɛ lɩɩ chɩŋ duoŋ-bɩlɩmbaanaa tʋɔŋ, mɩ jaŋ naʋ a liise yi nii-la sɩ bɩ dɛrɛ mɩ sɩ bile, mɩ dɩ kɩalɩŋ kala sɩ weye tinteeŋ lɛ pɛgɛ.”
17Ŋɩɩ nɛ Wɩa bɩra bʋla pɩ Nowa, “Duoŋ-sɩa deeŋ nɛ jaŋ ŋaa magɩl-la sɩ jaŋ dagɛ nii-la mɩ sɩ bile mɩ dɩ kɩalɩŋ kala sɩ weye a hɛ tinteeŋ lɛ pɛgɛ.”
Nowa hambolibiisiŋ
18Nowa hambolibiisi-la sɩ to ʋ harɩŋ kʋ lɩɩ lɩɩŋ daboro-la lɛ nɛ ŋaa Sɛm, Ham, arɩ Jafɛf (Ham nɛ lʋl Kɛnaŋ). 19Nowa hambolibiisiŋ deemba batori nɛ kʋ ŋaa dʋnɩa nɩaa kala doho.
20Nowa fa ŋaa paarʋ nɛ a bil baga a chɔnsɛ tɩɩnɛnɛɛ. 21Ŋɩɩ nɛ tapʋlɩɩ kʋbala ʋ nyʋa tɩɩnɛnɛ-la sɩnɩŋ a bugi, a kɛŋ timbogulo pɩŋ ʋ lɛbɩŋ tʋɔŋ. 22Ham sɩ ŋaa Kɛnaŋ nyɩmma na ʋ nyɩmma timbogulo a lɩɩ bʋla pɩ ʋ naambiiri-la balɩamɩŋ sɩ hɛ dɩ-jalɩŋ. 23Ŋɩɩ nɛ Sɛm arɩ Jafɛf joŋ gɛrɩŋ daŋ ba vaasɩŋ lɛ a vɛŋ tulo a joŋ sɩaa ta dɩ-wogo dɩ ba sɩ́ ba nyɩmma timbogulo na, aŋ kɛŋ gɛrɩ-la kʋ tɔ ʋ yarɩ-bire-la.
24Sɩŋ-la sɩ lɩɩ Nowa sɩaa lɛ, ka ʋ nɩɩ ŋɩɩ ʋ biiriŋ tʋɔŋ kʋbie-la sɩ ŋaa ʋ lɛ, 25ʋ sɩ,
“Mɩ ŋmɩɛsa hɛ Kɛnaŋ lɛ nɛ,
ʋ jaŋ ŋaa yosuŋ tʋɔŋ yomo ʋ naambiiriŋ tʋɔŋ.”
26Ŋɩɩ nɛ ʋ bɩra bʋl,
“Mɩɩ dɛnnɛ mɩ Tɩɩna, Wɩa-la sɩ ŋaa Sɛm Wɩa.
Kɛnaŋ jaŋ ŋaa Sɛm yomo.
27Wɩa jaŋ leŋ dɩ Jafɛf leriŋ jallɛ,
dɩ Jafɛf jʋʋ Sɛm daanyʋɔsʋŋ lɛ
aŋ ka dɩ Kɛnaŋ ŋaa Sɛm yoŋ.”
28Lɩɩ-bal-la sɩ chei dʋnɩa harɩŋ lɛ, Nowa hɛ ʋ mɩɩsɩŋ lɛ jɩsɩŋ zɔɔ-batori arɩ mahɩŋ balɩa arɩ fii nɛ. 29Nowa jɩsɩŋ kala ŋaa zɔlɔ nibi arɩ mahɩŋ balɩa arɩ fii nɛ aŋ-na sʋʋ.",https://www.bible.com/bible/2553/GEN.9.SIS
WƖAA DƖ-SUOMUŊ 10,"Nowa doho nɩaa
1Nowa hambolibiisiŋ Sɛm, Ham arɩ Jafɛf doho nɩaa nɛ ŋ-la. Lɩɩ-bal-la sɩ dii dʋnɩa harɩŋ lɛ, ba ma lʋl biiriŋ nɛ.
2Jafɛf ma hambolibiisiŋ nɛ fa ŋaa:
Goma, Magɔg, Madaɩ, Javaŋ, Tubal, Mɛsɛk arɩ Tɩras.
3Goma ma hambolibiisiŋ nɛ fa ŋaa:
Asɩkɛnas, Rɩfaf arɩ Togaama.
4Javaŋ ma hambolibiisiŋ nɛ fa ŋaa:
Ɛlɩsa, Taasɩs, Kɩtɩm arɩ Rodanim. 5Doho deeŋ nɩaa nɛ hɔŋ mʋgʋ-balɩŋ niiŋ a pɩsa hɔŋ taŋ taŋ. Tasɩ-la nɛ kʋ ŋaa tinteyee, tintee kala arɩ ʋ yikoro.
6Ham ma hambolibiisiŋ nɛ ŋ-la:
Kus, Mizirem, Puti arɩ Kɛnaŋ.
7Kus ma hambolibiisiŋ nɛ fa ŋaa:
Sɛba, Havɩla, Sabɩta, Raama arɩ Sabɩtɛka.
Raama ma hambolibiisiŋ nɛ: Sɛɛba arɩ Dɛdaŋ.
8Kus nɛ lʋl Nɩmɩrɔd, ʋ sii waa a ŋaa laalɩyuori-duo dʋnɩa lɛ. 9Ʋ fa ŋaa nambagɩl-duo nɛ La TƖƖNA doluŋ lɛ. A lɩɩ ŋɩɩ harɩŋ, dɩ nʋʋ nɛ bagɩlɛ woruŋ, ba yie kɛnʋ mɩmagɩsɛ Nɩmɩrɔd a bʋl ʋ nagɛ Nɩmɩrɔd. 10Ʋ kuoruŋ gentisiŋ nɛ fa ŋaa Babɩlɔŋ, Ɛrɛk, Akad arɩ Kalɩnɛ sɩ hɛ Babɩlɔŋ tinteeŋ lɛ. 11A lɩɩ nɩmɛ ʋ mʋ Asiiria tinteeŋ a saa Nɩnɩvɛ a pɛ Rehobɔf-Ɛɛ, Kala 12arɩ Resiŋ. Resiŋ fa hɛ Nɩnɩvɛ arɩ tabal-la ba sɩɩ yɩrɛ Kala pɛgɛ nɛ.
13Mizirem doho nɩaa nɛ ŋ-la:
Lud tɩŋŋaa, Anam tɩŋŋaa, Lɛhab tɩŋŋaa, Nafituhi tɩŋŋaa, 14Pafurusi tɩŋŋaa, Kasilu tɩŋŋaa arɩ Kafɩtɔ tɩŋŋaa. Fɩlɩsɩtɩa tɩŋŋaa lɩɩ nɩaa deemba tʋɔŋ nɛ.
15Kɛnaŋ nɛ lʋl Sɩdɔŋ, ʋ bii-hɩaŋ, Hiti tɩŋŋaa, 16Jebus tɩŋŋaa, Amɔrɩ tɩŋŋaa, Gɩgasɩ tɩŋŋaa, 17Hivi tɩŋŋaa, Akɩ tɩŋŋaa, Sini tɩŋŋaa, 18Avad tɩŋŋaa, Zɛma tɩŋŋaa, arɩ Hama tɩŋŋaa.
Harɩŋ nɛ Kɛnaŋ doho nɩaa pɩsɛ. 19Kɛnaŋ doho nɩaa tinteeŋ niiŋ nɛ: a chɩŋ Sɩdɔŋ lɛ a kaa mʋ Gɛra, a mʋ yi Gaza a to Sodom arɩ Gomora, Adɩma arɩ Zeboyim a kaa mʋ yi Lasa.
20Ham hambolibiisiŋ nɛ ŋɩɩ, ba sɩ gɔllɔ hɔŋ hɔŋ ba tasɩŋ lɛ, tasɩ-la nɛ kʋ ŋaa tinteyee, tintee kala arɩ ʋ yikoro.
21Jafɛf malɩma Sɛm ma lʋl biiriŋ nɛ. Sɛm nɛ ŋaa Ɛba hambolibiisiŋ naabalɩma.
22Sɛm hambolibiisiŋ nɛ:
Ɛlam, Asu, Afaza, Lud arɩ Aram.
23Aram ma hambolibiisiŋ nɛ:
Yus, Hul, Gɛda arɩ Mɛsɛk.
24Afaza nɛ lʋl Sɛla,
ʋ ma sii lʋl Ɛbɛ.
25Ɛbɛ ma lʋl hambolibiisiŋ balɩa nɛ,
dɔŋɔ yɩrɩŋ nɛ Pɛlɛg. Bʋa-la lɛ ba sɩ lʋl Pɛlɛg nɛ dʋnɩa nɩaa suomo pɔrɛ dɔŋɔ lɛ a hɔŋ hɔŋ leree. Ŋɩɩ nɛ tɩɩ ba hɛ yɩrɩ-la pʋ. Ʋ yɩrɩ-la bʋbʋɔŋ nɛ “pɔrɛ dɔŋɔ lɛ.” Pɛlɛg ŋaana ma yɩrɩŋ nɛ Jɔkɩtaŋ.
26Jɔkɩtaŋ ma nɛ lʋl
Alɩmɔdad, Sɛlɛf, Hazaamavɛf, Jɛra, 27Hadɔra, Uzal, Dɩkɩla 28arɩ Obal, Abɩmɛl, Sɛba, 29arɩ Ofi, Havɩla arɩ Jobab. Ba kala ŋaa Jɔkɩtaŋ biiriŋ nɛ.
30Lee-la ba fa sɩ hɛ nɛ a lɩɩ Mɛsa a mʋʋ yi Sɛfa, sɩ hɛ wɩɩpɔsʋŋ dɩɩrɩŋ lee-la peelee sɩ yʋga.
31Sɛm biiriŋ nɛ ŋ-la ba sɩ gɔllɔ hɔŋ hɔŋ ba tasɩŋ lɛ, tasɩ-la nɛ kʋ ŋaa tinteyee, tintee kala arɩ ʋ yikoro.
32Lɩɩ-bal-la sɩ bala, Nowa biiriŋ doho nɛ gɔllɔ hɔŋ hɔŋ tinteyee, a pɩsa su dʋnɩa kala.",https://www.bible.com/bible/2553/GEN.10.SIS
WƖAA DƖ-SUOMUŊ 11,"Babɛl dɩɩ-leŋiŋ
1Bumbuŋ-la dʋnɩa nɩaa kala faa bʋl yikoru-bala nɛ a kɛŋ nii-bala. 2Ba sii gɔllɔ lɩɩ wɩɩpɔsʋŋ dɩɩrɩŋ a kʋ na tintee-taala kʋbala sɩ hɛ Babɩlɔŋ tinteeŋ lɛ, a hɔŋ nɩmɛ.
3Ŋɩɩ nɛ ba bʋla pɩ dɔŋɔ, “Má leŋ dɩ la pɛɛsɛ tiebiee a nyɩgɛ dɩ ba kɛŋ doluŋ.” Ŋɩɩ nɛ ba pɛɛsɛ tiebie-la, a chɛ keliŋ ma ba sɩ jaŋ kaa saa. 4Ŋɩɩ nɛ ba bʋla pɩ dɔŋɔ, “Má leŋ dɩ la saa tabal arɩ dɩɩ-leŋiŋ sɩ jaŋ jɩla yi wɩa-nyuŋ a pɩ la tɩtɩa. Dɩ la nɛ ŋaa ŋɩɩ, la jaŋ laa yɩrɩŋ a pɩ la tɩtɩa a sɩ́ dɔŋɔ lɛ pɩsʋ, tinteeŋ lɛ.”
5Ŋɩɩ nɛ La TƖƖNA kʋ tuu dɩ ʋ na taŋ-la arɩ dɩɩ-leŋii-la nuhuobiinee sɩɩ saa. 6La TƖƖNA bʋl, “Dɩ nuhuobiine nɩɩ bʋl yikoru-bala, ba jaŋ wuo ŋaa wɩɩkala ba sɩɩ chɛ dɩ ba ŋaa. 7Leŋ dɩ La tuu kɛŋ ba yikoro vʋgʋmɛ dɩ ba bɩra sɩ́ dɔŋɔ wʋbʋlʋŋ nɩɩ.”
8Ŋɩɩ nɛ La TƖƖNA kɛŋ ba pɩsɛ lee-kala tinteeŋ lɛ, ba leŋ taŋ-la saanɩŋ. 9Ŋɩɩ nɛ tɩɩ ba fa yɩyɩrɛ taŋ-la Babɛl, bɛɛ wɩaa La TƖƖNA kɛŋ yikoro kala vʋgʋmɛ tinteeŋ lɛ nɛ. A lɩɩ nɩmɛ La TƖƖNA kɛmba pɩsɛ dʋnɩa kala lɛ.
A lɩɩ Sɛm doho a kaa mʋ Abɩram doho
10Sɛm doho nɩaa nɛ ŋ-la:
Lɩɩŋ fa sɩ dii tinteeŋ jɩsɩŋ balɩa harɩŋ, dɩ Sɛm fa ŋaa jɩsɩŋ zɔlɔ nɛ aŋ lʋl Afaza. 11Sɛm sɩ lʋl Afaza, ʋ hɛ ʋ mɩɩsɩŋ lɛ jɩsɩŋ zɔɔ-banɔŋ nɛ aŋ bɩra lʋl hambolibiisiŋ arɩ hantolibiisiŋ dɔnsʋŋ.
12Afaza sɩ ŋaa jɩsɩŋ mara arɩ fii arɩ banɔŋ, ʋ lʋl Sɛla. 13Afaza sɩ lʋl Sɛla, ʋ hɛ ʋ mɩɩsɩŋ lɛ jɩsɩŋ zɔɔ-banɛsɛ arɩ batori nɛ aŋ lʋl hambolibiisiŋ arɩ hantolibiisiŋ dɔnsʋŋ.
14Sɛla sɩ ŋaa jɩsɩŋ mara arɩ fii, ʋ lʋl Ɛbɛ. 15Sɛla sɩ lʋl Ɛbɛ, ʋ hɛ ʋ mɩɩsɩŋ lɛ jɩsɩŋ zɔɔ-banɛsɛ arɩ batori nɛ aŋ bɩra lʋl hambolibiisiŋ arɩ hantolibiisiŋ dɔnsʋŋ.
16Ɛbɛ sɩ ŋaa jɩsɩŋ mara arɩ fii arɩ banɛsɛ, ʋ lʋl Pɛlɛg. 17Ɛbɛ sɩ lʋl Pɛlɛg, ʋ hɛ ʋ mɩɩsɩŋ lɛ jɩsɩŋ zɔɔ-banɛsɛ arɩ mara arɩ fii nɛ, aŋ bɩra lʋl hambolibiisiŋ arɩ hantolibiisiŋ dɔnsʋŋ.
18Pɛlɛg sɩ ŋaa jɩsɩŋ mara arɩ fii, ʋ lʋl Rɛʋ. 19Pɛlɛg sɩ lʋl Rɛʋ, ʋ hɛ ʋ mɩɩsɩŋ lɛ jɩsɩŋ zɔɔ-balɩa arɩ nibi nɛ, aŋ bɩra lʋl hambolibiisiŋ arɩ hantolibiisiŋ dɔnsʋŋ.
20Rɛʋ sɩ ŋaa jɩsɩŋ mara arɩ fii arɩ balɩa, ʋ lʋl Sɛrʋg. 21Rɛʋ sɩ lʋl Sɛrʋg, ʋ hɛ ʋ mɩɩsɩŋ lɛ jɩsɩŋ zɔɔ-balɩa arɩ balɩpɛ nɛ, aŋ bɩra lʋl hambolibiisiŋ arɩ hantolibiisiŋ dɔnsʋŋ.
22Sɛrʋg sɩ ŋaa jɩsɩŋ mara arɩ fii, ʋ lʋl Nahɔ. 23Sɛrʋg sɩ lʋl Nahɔ, ʋ hɛ ʋ mɩɩsɩŋ lɛ jɩsɩŋ zɔɔ-balɩa nɛ, aŋ bɩra lʋl hambolibiisiŋ arɩ hantolibiisiŋ dɔnsʋŋ.
24Nahɔ sɩ ŋaa jɩsɩŋ mara arɩ nibi, ʋ lʋl Tɛra. 25Ʋ sɩ lʋl Tɛra, ʋ hɛ ʋ mɩɩsɩŋ lɛ jɩsɩŋ zɔlɔ arɩ fii arɩ nibi nɛ, aŋ lʋl hambolibiisiŋ arɩ hantolibiisiŋ dɔnsʋŋ.
26Tɛra sɩ ŋaa jɩsɩŋ mahɩŋ batori arɩ fii, ʋ lʋl Abɩram, Nahɔ arɩ Haraŋ.
27Tɛra doho nɩaa nɛ ŋ-la:
Tɛra nɛ lʋl Abɩram, Nahɔ arɩ Haraŋ. Haraŋ ma lʋl Lɔt. 28Ŋɩɩ nɛ Haraŋ sʋʋ ʋ nyɩmma Tɛra sɩɩŋ lɛ, taŋ-la ba sɩɩ yɩrɛ Uu lɛ. Ʋ hɛ Babɩlɔŋ tinteeŋ nɛ, lee-la lɛ ba sɩ lʋlʋ. 29Abɩram arɩ Nahɔ kala jaa haalaa. Abɩram haala yɩrɩŋ nɛ Saraɩ. Nahɔ ma haala yɩrɩŋ nɛ Mɩlɩka. Haraŋ toloo nɛ Mɩlɩka arɩ Ɩsɩka. 30Saraɩ fa ŋaa hapɩrɩ nɛ ʋ bɩ bii kala lʋla.
31Ŋɩɩ nɛ Tɛra kɛŋ ʋ nanʋala Abɩram arɩ ʋ nihiŋ Lɔt sɩ ŋaa Haraŋ nanʋala, arɩ ʋ bii-haala Saraɩ sɩ ŋaa Abɩram haala. Ba kala lɩɩ Uu sɩ hɛ Babɩlɔŋ tɩŋŋaa tinteeŋ a chaasɛ Kɛnaŋ tinteeŋ dɩɩrɩŋ a mʋmʋ. Ba sɩ yi taŋ-la ba sɩ yɩrɛ Haraŋ, ba hɔŋ nɩmɛ.
32Tɛra fa ŋaa jɩsɩŋ zɔɔ-balɩa arɩ banɔŋ nɛ aŋ sʋʋ Haraŋ tinteeŋ lɛ.",https://www.bible.com/bible/2553/GEN.11.SIS
WƖAA DƖ-SUOMUŊ 12,"Wɩa yɩrɛ Abɩram
1La TƖƖNA fa bʋla pɩ Abɩram: “Lɩɩ ŋ tinteeŋ lɛ, a leŋ ŋ doho nɩaa arɩ ŋ dɩa nɩaa kala aŋ mʋ tintee-la mɩ sɩ jaŋ dagɩŋ.
2Mɩ jaŋ leŋ dɩ ŋ doho nɩaa pʋŋ,
a ŋaa tintee-bal.
Mɩ jaŋ pɛ ŋ lɛ, a leŋ dɩ ŋ yɩrɩŋ yɩrɛ,
a to ŋ lɛ a pɛ nɩaa lɛ.
3Mɩ jaŋ pɛ nɩalɩŋ kala sɩ pɛ ŋ lɛ,
aŋ ŋmɩɛsa hɛ nɩalɩŋ ma sɩ ŋmɩɛsa hɛ ŋ lɛ,
aŋ to ŋ lɛ a pɛ dʋnɩa nɩaa kala lɛ.”
4Ŋɩɩ nɛ Abɩram lɩɩ Haraŋ lɛ arɩ Wɩa sɩ bʋl ŋɩɩ pʋ. Lɔt lɩɩ to ʋ harɩŋ. Bʋa-la lɛ dɩ Abɩram ŋaa jɩsɩŋ mahɩŋ batori arɩ fii arɩ banɔŋ. 5Abɩram kɛŋ ʋ haala Saraɩ arɩ ʋ ŋaana bie Lɔt, nɩalɩŋ arɩ kɩalɩŋ kala ba sɩ dʋa Haraŋ lɛ, a lɩɩ a mʋmʋ Kɛnaŋ tinteeŋ a mʋ yi nɩmɛ.
6Abɩram vɛŋ Kɛnaŋ tinteeŋ lɛ ŋɩɩ nɛ a mʋ yi tɩɩ-bal kʋbala baa yɩrɛ More a hɛ lee-la ba sɩɩ yɩrɛ Sɛkɛm. Bʋa-la lɛ dɩ Kɛnaŋ tɩŋŋaa nɛ fa hɛ tintee-la lɛ. 7Ŋɩɩ nɛ La TƖƖNA kɛŋ ʋ tɩtɩa dagɛ Abɩram, aŋ bʋla pʋ, “Mɩ jaŋ joŋ tinteeŋ deeŋ a pɩ ŋ dɩ ŋ doho nɩaa.” Ŋɩɩ nɛ Abɩram saa Wɩɩsʋllɩ koruŋ a pɩ La TƖƖNA, lee-la ʋ sɩ kɛŋ ʋ tɩtɩa dagʋ.
8Ʋ lɩɩ nɩmɛ a mʋ peel-la sɩ hɛ Bɛtɛl wɩɩpɔsʋŋ, a hɛ ʋ lɛbɩŋ Bɛtɛl wɩɩjʋʋlʋŋ dɩɩrɩŋ, ka Aɩ ma hɛ wɩɩpɔsʋŋ dɩɩrɩŋ. Nɩmɛ nɛ ʋ saa Wɩɩsʋllɩ koruŋ a pɩ La TƖƖNA a yɩrɛ ʋ yɩrɩŋ. 9Ŋɩɩ nɛ Abɩram sii nɩmɛ a mʋmʋ Nɛgɛf dɩɩrɩŋ. Nɛgɛf hɛ wɩɩpɔsʋŋ nagʋa dɩɩrɩŋ nɛ.
Abɩram arɩ Saraɩ hɛ Ijipiti tinteeŋ lɛ
10Bʋa-la lɛ losuŋ fa jʋʋ Kɛnaŋ tinteeŋ nɛ. Losuŋ sɩ faasa jʋʋ ŋɩɩ, Abɩram arɩ ʋ haala lɩɩ nɩmɛ a mʋ Ijipiti tinteeŋ dɩ ba hɔŋ nɩmɛ. 11Ʋ sɩ mʋ kpagɛ Ijipiti tinteeŋ, ŋɩɩ nɛ Abɩram bʋla pɩ ʋ haala Saraɩ, “Mɩ jɩma ŋ ŋaa hazɔŋ nɛ woruŋ. 12Dɩ Ijipiti tɩŋŋaa nɛ naŋ, ba jaŋ bʋl, ‘Na ʋ haala nɛ ŋ-la.’ Ba jaŋ kpʋmɛ aŋ leŋ dɩ ŋ dɩ ba hɔŋ. 13Bʋl ŋ ŋaa mɩ dɩhaal nɛ. Dɩ ŋ nɛ bʋl ŋɩɩ, ba jaŋ kɛmmɛ woruŋ a tɩŋ ŋ wɩaa, ba bɩ jaŋ kpʋmɛ.”
14Ba sɩ kʋ jʋʋ Ijipiti tinteeŋ, Ijipiti tɩŋŋaa na dɩ Saraɩ ŋaa hazɔŋ nɛ. 15Ijipiti kuoro nanzɔɔba sɩ na Saraɩ, ba bʋl ʋ zɔmʋŋ wɩaa a pɩ ba kuoro aŋ kɛnʋ kaa jʋʋ ʋ dɩa. 16Ijipiti kuoro kɛŋ Abɩram woruŋ a tɩŋ Saraɩ wɩaa a pʋ piesee, nɛsɩŋ, kaku-belliŋ arɩ nɩɩnɩŋ, aŋ pʋ tɩntɩnnaa (baalaa arɩ haalaa) arɩ bʋntaŋŋaba.
17Ama a tɩŋ Saraɩ wɩaa La TƖƖNA joŋ nyanyal bɔŋŋɔɔ hɛ Ijipiti kuoro arɩ ʋ dɩa nɩaa lɛ. 18Ŋɩɩ nɛ Ijipiti kuoro yɩrɛ Abɩram a pɩɛsʋ: “Bɛɛ nɛ tɩɩ ŋ ŋaa ŋ-la? Bɛɛ nɛ tɩɩ ŋ bɩ bʋla pɩmɛ arɩ ʋ ŋaa ŋ haala nɛ? 19Bɛɛ nɛ tɩɩ ŋ bʋl arɩ ʋ ŋaa ŋ dɩhaal nɛ, a leŋ mɩ kɛnʋ mʋ ŋaa mɩ haal? Laa ŋ haala kaa viiri.” 20Ŋɩɩ nɛ Ijipiti kuoro leŋ ʋ nɩaa kɛŋ Abɩram arɩ ʋ haala arɩ ba kɩaa kala a kaa lɩɩ hɛ wombiiŋ lɛ dɩ ba viiri.",https://www.bible.com/bible/2553/GEN.12.SIS
WƖAA DƖ-SUOMUŊ 13,"Abɩram arɩ Lɔt pɔrɛ dɔŋɔ lɛ
1Ŋɩɩ nɛ Abɩram arɩ ʋ haala arɩ kʋŋkala ʋ sɩ kɛnɛ lɩɩ Ijipiti tinteeŋ lɛ a mʋ Nɛgɛf tinteeŋ. Lɔt to ba harɩŋ. 2Abɩram fa kɛŋ kɩaa kɩŋkɛŋ, pʋsʋŋ, warɩpʋla arɩ sɛlɩmɛ.
3Ŋɩɩ nɛ ʋ lɩɩ Nɛgɛf a dʋʋrɛ ŋɩɩ a kʋ yi Bɛtɛl, a kiele mʋ Bɛtɛl arɩ Aɩ pɛgɛ, lee-la ʋ lɛbɩŋ fa sɩ hɛ. 4Lee-la nɛ ʋ laa sɩpaaŋ saa Wɩɩsʋllɩ koruŋ a yɩrɛ La TƖƖNA yɩrɩŋ.
5Lɔt fa sɩɩ to Abɩram harɩŋ, ʋ ma fa kɛŋ ʋ tɩtɩa piesee, nɛsɩŋ, arɩ lɛŋŋɛɛ nɛ. 6Ama Abɩram arɩ Lɔt fa bɩra bɩ dɩ-bala wuo hɔŋ, bɛɛ wɩaa ba pʋsʋŋ yʋga, ka yaŋ bɩ yʋgɛ lee-la dɩ ba pʋsʋŋ didii. 7Ŋɩɩ nɛ Abɩram kʋdaaraa arɩ Lɔt kʋdaaraa yuyuo dɔŋɔ. Bʋa-la lɛ dɩ Kɛnaŋ tɩŋŋaa arɩ Pɛrɛs tɩŋŋaa nɛ fa hɔŋ nɩmɛ.
8Ŋɩɩ nɛ Abɩram bʋla pɩ Lɔt, “Mɩɩ sʋlʋŋ, la ŋaa naambiiriŋ nɛ, sɩ́ leŋe la yuyuo dɔŋɔ, dɩ la kʋdaaraa ma sɩ́ dɔŋɔ yuyuo. 9Tinteeŋ dee bɩ ŋɩɩ pɩnaa? Leŋ la pɔrɛ dɔŋɔ lɛ, dɩ ŋ nɛ jaŋ mʋ nadiiŋ, mɩ jaŋ mʋ nagʋa. Dɩ ŋ nɛ bɩra jaŋ mʋ nagʋa, mɩ jaŋ mʋ nadiiŋ.”
10Ŋɩɩ nɛ Lɔt bee na Jɔdaŋ fuonaaŋ kala dɩ ʋ pɩna a fɩɛlɛ woruŋ. Fuonaa-la pɩŋ ŋɩɩ nɛ a mʋ yi taŋ-la ba sɩɩ yɩrɛ Zʋaa. Ʋ fa kɛŋ lɩɩŋ kɩŋkɛŋ a nagɛ Ɛdɩŋ ŋmaŋkaaŋ a bɩra nagɛ Ijipiti tinteeŋ ma. (Bʋa-la lɛ dɩ La TƖƖNA fa ha bɩ tasɩ-la ba sɩɩ yɩrɛ Sodom arɩ Gomora cheye.) 11Ŋɩɩ nɛ Lɔt bagɩsɛ joŋ Jɔdaŋ fuonaa-la kala a mʋ hɔŋ wɩɩpɔsʋŋ dɩɩrɩŋ, ʋ dɩ Abɩram pɔrɛ dɔŋɔ lɛ. 12Ŋɩɩ nɛ Abɩram hɔŋ Kɛnaŋ tinteeŋ dundolo nyuŋ, ka Lɔt ma mʋ hɔŋ tabala-la sɩ hɛ fuonaaŋ lɛ a hɛ ʋ lɛbɩŋ kpagɛ tabal-la ba sɩɩ yɩrɛ Sodom. 13Ama Sodom nɩaa fa ŋaa nɩbɔmɔ nɛ a chaasa ŋaa wʋbɔŋŋɔɔ La TƖƖNA teeŋ.
14Abɩram arɩ Lɔt sɩ kɛrɛ dɔgɔ lɛ, Wɩa bʋla pɩ Abɩram, “Lee-la ŋ sɩ chɩna, kɛŋ ŋ nyuŋ je a beŋ taŋ-sɛsɩŋ, taŋ-bʋbʋɔŋ arɩ taŋ-nyuŋ. 15Lee-la kala ŋ sɩ na, mɩ jaŋ joŋo pɩŋ, ŋ dɩ ŋ doho nɩaa a kaa mʋ wuu. 16Mɩ jaŋ leŋ dɩ ŋ doho nɩaa nagɛ hagɩlɩ-biee. Dɩ nʋʋ nɛ jaŋ wuo dɩɩsɛ hagɩlɩ-bie, ʋ jaŋ wuo dɩɩsɛ ŋ doho nɩaa. 17Sii a vɛnɛ golli tintee-la, ʋ duomuŋ arɩ ʋ jalɩŋ. Ʋ nɛ mɩɩ chɛ mɩ joŋo pɩŋ.”
18Ŋɩɩ nɛ Abɩram churi ʋ lɛŋŋɛɛ a kaa mʋ hɔŋ taŋ-la ba sɩɩ yɩrɛ Hɛbʋrɔŋ lɛ a kpagɛ Mamɩrɛ tɩɩ-bala-la. Nɩmɛ nɛ ʋ saa Wɩɩsʋllɩ koruŋ a pɩ La TƖƖNA.",https://www.bible.com/bible/2553/GEN.13.SIS
WƖAA DƖ-SUOMUŊ 14,"Abɩram laa Lɔt ta
1Kuoroo banɛsɛ nɛ fa hɛ nɩmɛ: Babɩlɔŋ kuoro Amɩrafɛl, Ɛlasa kuoro Arɔk, Ɛlam kuoro Kedolooma arɩ Goim kuoro Tɩdal. 2Ba nɛ sii a mʋ dɩ ba yuo kuoroo deemba banɔŋ: Sodom kuoro Bɛra, Gomora kuoro Bɛɛsa, Adɩma kuoro Sɩnab, Zeboyim kuoro Sɛmɛba arɩ Bɛla kuoro. Bɛla nɛ ha ŋaa Zʋaa. 3Kuoroo deemba banɔŋ kɛŋ ba laal-yuoroo kʋ hɛ dɔŋɔ lɛ Sɩdɩm fuonaaŋ lɛ. Sɩdɩm fuonaa-la nɛ ba haa yɩrɛ yɩsɩŋ mʋgʋ-balɩŋ. 4Jɩsɩŋ fii arɩ balɩa pɛgɛ Kedolooma nɛ faa bemba, jɩ-fii arɩ batorumuŋ tʋɔŋ ba bɩ sɛyɛ.
5Jɩ-fii arɩ banɛsɩmɩŋ tʋɔŋ Kedolooma arɩ ʋ nɩaa yuo dii nɩaa deemba: Refem tɩŋŋaa sɩ hɔŋ Asɩtɛrɔf Kanam lɛ. Zuzi tɩŋŋaa sɩ hɛ Ham lɛ, Emi tɩŋŋaa sɩ hɔŋ Kɩrɩatam lɛ 6arɩ Hori tɩŋŋaa sɩ hɛ tintee-la peelee sɩ yʋga lɛ baa yɩrɛ Sɛɛ a kaa mʋ yi Ɛl Paraŋ sɩ kpagɛ tintee-hɩlɩŋ. 7Ŋɩɩ nɛ ba mɩɩrɛ harɩŋ a mʋ Ɛŋ-Mɩsɩpat, Kadɛs nɛ ŋɩɩ, a yuo dii Amalɛk tɩŋŋaa tinteeŋ kala arɩ Amɔrɩ tɩŋŋaa fa sɩ hɔŋ Hazazɔŋ Tama lɛ.
8Ŋɩɩ nɛ Sodom, Gomora, Adɩma Zeboyim arɩ Bɛla kuoroo kɛŋ ba laalɩyuoroo kʋ pɛ dɔŋɔ lɛ Sɩdɩm fuonaaŋ lɛ 9dɩ ba yuo Ɛlam kuoro Kedolooma, Goim kuoro Tɩdal, Sɩna kuoro Amɩrafɛl arɩ Ɛlasa kuoro Arɔk, kuoroo banɛsɛ a yuyuo kuoroo banɔŋ. 10Ŋɩɩ nɛ dɩ Sɩdɩm fuonaa-la fa kɛŋ bʋa-tuonuŋ a kɛŋ keliŋ yʋgɛ. Ŋɩɩ nɛ Sodom arɩ Gomora kuoroo arɩ ba laalɩyuoroo fɩfa dɩ ba laa ba tɩtɩa. Ba sɩɩ fa ŋɩɩ, dɔnsʋŋ tel Sɩdɩm fuonaa-la tʋɔŋ, ka dɔnsʋŋ ma fá jʋʋ peele-la tʋɔŋ. 11Ŋɩɩ nɛ kuorusu-la banɛsɛ yuo dii Sodom arɩ Gomora nɩaa a laa ba kɩaa arɩ ba kʋdiilee kala a kaa viiri. 12Ba pɛ kɛŋ Abɩram ŋaana bie Lɔt arɩ ʋ dʋa kala ma pɛ mʋ, bɛɛ wɩaa bʋa-la lɛ dɩ ʋ ma fa hɛ Sodom lɛ.
13Ba tʋɔŋ dɔŋɔ sɩ foro fa nɛ mʋ bʋla pɩ Abɩram sɩ ŋaa Hiburu tɩɩna. Bʋa-la lɛ Abɩram fa sɩ jʋʋ lee-la kpagɛ Mamɩrɛ tɩɩ-bala-la. Mamɩrɛ fa ŋaa Amɔrɩ tɩɩna nɛ. Ʋ naambiiriŋ nɛ fa Ɛsɩkɔl arɩ Ana, ba dɩ Abɩram fa ŋaa sɩma nɛ. 14Abɩram sɩ nɩa dɩ ba yuo a kɛŋ ʋ ŋaana bie Lɔt, ŋɩɩ nɛ ʋ yɩrɛ ʋ laalɩyuoroo zɔɔ-batori arɩ fii arɩ chori ba sɩ lʋla ʋ dɩa lɛ ʋ dagɛ ba laalɩŋ-yuonuŋ a ŋaa ba lɩɩ kiri nɩalɩŋ harɩŋ a mʋ yi taŋ-la ba sɩɩ yɩrɛ Daŋ. 15Ʋ tɩtaŋɩŋ Abɩram kɛŋ ʋ laalɩyuoroo kaa kpaa ba yuo dii nɩalɩŋ a kiriba a mʋ yi Hɔba. Hɔba hɛ Damasɩkʋs wɩɩpɔsʋŋ nagʋa dɩɩrɩŋ nɛ. 16Ŋɩɩ nɛ ʋ laa kɩalɩŋ kala a laa Lɔt ʋ ŋaana bie arɩ ʋ dʋa arɩ haala-la arɩ nɩalɩŋ dɔnsʋŋ Kedolooma sɩɩ yuo kɛsɛ.
17Abɩram sɩ mʋ yuo dii kuoro Kedolooma arɩ ʋ kuoru dɔnsʋ-la aŋ mɩɩra kɔ, ŋɩɩ nɛ Sodom kuoro kʋ lɩɩ chemu Save fuonaa-la lɛ, ʋ nɛ ŋaa kuoroo fuonaaŋ.
18Ŋɩɩ nɛ Mɛlɩkɩzɛdɛk kɛŋ kʋdiilee arɩ sɩnɩŋ kʋ pɩ Abɩram. Mɛlɩkɩzɛdɛk ŋaa Salɛm kuoro nɛ aŋ bɩra ŋaa nɩɩ-la sɩ laa nɩaa nyuŋ a tɩma pɩpɩ Wɩa sɩ kɩɩ kʋŋ kala. 19Ŋɩɩ nɛ ʋ sʋl Wɩa pɩ Abɩram aŋ bʋl,
“Wɩa-la sɩ kɩɩ kʋŋkala a ŋaa
wɩa-nyuŋ arɩ tinteeŋ nɛ jaŋ pɛ Abɩram lɛ.
20Mɩɩ dɛnnɛ Wɩa sɩ kɩɩ kʋŋkala
sɩ joŋ ŋ dʋndɔŋŋɔɔ hɛ ŋ nɩsɩŋ lɛ.”
Ŋɩɩ nɛ Abɩram kɛŋ kɩalɩŋ kala ka kpaa puguloo fii a joŋ dɔŋɔ pɩ Mɛlɩkɩzɛdɛk.
21Ŋɩɩ nɛ Sodom kuoro bʋla pɩ Abɩram, “Joŋ nɩalɩŋ pɩmɛ aŋ kɛŋ kɩalɩŋ.”
22Ama Abɩram bʋla pɩ Sodom kuoro, “Mɩ je mɩ nɩsɩŋ dagɛ Wɩa sɩ kɩɩ kʋŋkala a ŋaa wɩa-nyuŋ arɩ tinteeŋ, a ŋmɩɛsɛ 23arɩ mɩ bɩ jaŋ laa kʋŋkala sɩ ŋaa ŋ kʋŋ, dɩ ʋ ŋaa ŋmɛŋ koo nɛntɛbɩŋ jolo, dɩ ŋ sɩ́ wuo bʋl ŋ nɛ ŋaa mɩ dʋa. 24Mɩ bɩ ma kʋŋkala ka chɛ see kɩalɩŋ mɩ nɩaa sɩ die arɩ kpaal-la sɩ maga dɩ nɩalɩŋ sɩ to mɩ harɩŋ mʋ, Ana, Ɛsɩkɔl arɩ Mamɩrɛ, leŋ ba laa ba kpaalɩŋ.”",https://www.bible.com/bible/2553/GEN.14.SIS
WƖAA DƖ-SUOMUŊ 15,"Wɩa bil niiŋ ʋ dɩ Abɩram pɛgɛ
1Ʋ ŋɩɩ harɩŋ nɛ Wɩa bʋl wɩaa a pɩ Abɩram arɩ duosoo tʋɔŋ. Ʋ sɩ,
“Abɩram, sɩ́ leŋe dɩ fawʋllʋŋ kɛnɩŋ.
Mɩ nɛ jaŋ chu tɔ ŋ lɛ,
ŋ time jaŋ yʋgɛ.”
2Ŋɩɩ nɛ Abɩram pɩɛsɛ, “Mɩ Tɩɩna Wɩɩjarɩbakɔ, bɛɛ nɛ ŋ jaŋ joŋo pɩmɛ, bɛɛ wɩaa mɩ bɩ bii kala kɛnɛ sɩ jaŋ dii mɩ dɩa? Nɩɩ-la sɩɩ beŋ mɩ dɩa nɛ Elieza a lɩɩ taŋ-la ba sɩɩ yɩrɛ Damasɩkʋs.” 3Abɩram bɩra bʋl, “Ŋ sɩ bɩ mɩ biiriŋ pa, ŋɩɩ-na mɩ dɩa tɩntɩnnʋ-la Elieza nɛ jaŋ dii mɩ dɩa.”
4Ŋɩɩ nɛ La TƖƖNA Wɩa bʋla pʋ, “Baal-la dee bɩ jaŋ dii ŋ dɩa, ŋ tɩtɩa bii-lʋlʋŋ nɛ jaŋ dii ŋ dɩa.” 5Ŋɩɩ nɛ La TƖƖNA kɛŋ Abɩram lɩɩ dɩ-jalɩŋ aŋ bʋl, “Beŋ wɩa-nyuŋ a na chɛnwʋlaa sɩ magɛ ŋɩɩ, ŋ bɩ jaŋ wuo dɩɩsɛba. Ŋɩɩ nɛ ŋ doho nɩaa jaŋ magɛ.”
6Abɩram laa wɩalɩŋ kala La TƖƖNA sɩ bʋla pʋ dii nɛ. Ŋɩɩ nɛ tɩɩ Wɩa joŋu arɩ ʋ ŋaa tʋɔpʋl tɩɩna nɛ. 7Ŋɩɩ nɛ La TƖƖNA bʋla pʋ, “Mɩ nɛ kɛnɩŋ lɩɩ Uu sɩ hɛ Babɩlɔŋ tinteeŋ kɔ dɩ mɩ joŋ tinteeŋ deeŋ pɩŋ nɛ. Ʋ jaŋ ŋaa ŋ kʋŋ.”
8Ŋɩɩ nɛ Abɩram pɩɛsɛ, “La TƖƖNA Wɩɩjarɩbakɔ, ɛɛ nɛ mɩ jaŋ wuo jɩŋ arɩ mɩ nɛ jaŋ tɩɩ tinteeŋ deeŋ?”
9Ŋɩɩ nɛ La TƖƖNA bʋla pɩ Abɩram, “Kɛŋ jɩsɩŋ batori napaha, jɩsɩŋ batori bʋ-nɩɩŋ, jɩsɩŋ batori pie-bele, koko-pʋla arɩ koko-fɩaŋ a kaa kɔ.”
10Ŋɩɩ nɛ Abɩram kɛŋ kɩalɩŋ Wɩa sɩ daga a kaa keri balɩa balɩa a kaa yelli yelli dɔŋɔ, ama ʋ bɩ kokosu-la kaa keri. 11Ŋɩɩ nɛ zaaraa kʋ tuu dɩ ba dii kɩalɩŋ, Abɩram kiri.
12Wɩɩ-muluŋ sɩ tuu jʋʋ, doŋ faasa kɛŋ Abɩram. Ʋ nyuŋ ŋmɛrɛ, fawʋllʋŋ kɛnʋ woruŋ. 13Ŋɩɩ nɛ La TƖƖNA bʋla pʋ, “Jɩŋ woruŋ arɩ ŋ doho nɩaa jaŋ ŋaa nʋhʋɔraa tintee-wogo lɛ, a ŋaa ba yosuŋ dɩ ba dɔgɩsɛba jɩsɩŋ zɔɔ-banɛsɛ. 14Tintee-la nɩaa ba sɩ jaŋ tɩma pa, mɩ jaŋ dɔgɩsɛba, ka ʋ harɩŋ, ŋ nɩaa jaŋ lɩlɩɩ tintee-la lɛ dɩ ba dʋa kɩaa kɩŋkɛŋ. 15Ŋ-na tɩtɩa jaŋ hɩɛsɛ woruŋ aŋ na sʋʋ arɩ yarɩfɩɛlaa dɩ ba huguŋ. 16Ama, ŋ doho nɩaa nihi-lɩɛrɛ naansɩɩŋ bʋnɛsɛ ha jaŋ mɩɩra kɔ daha, dɩ Amɔrɩ tɩŋŋaa wʋbɔŋŋɔɔ ŋaanɩŋ ha bɩ dɛrɛ.”
17Wɩɩ-muluŋ sɩɩŋ sɩ jʋa, leriŋ biri lim, ŋɩɩ nɛ nyʋɔsʋŋ arɩ nyiŋgeliŋ to nammɩɩsɩ-la pɛgɛ a lɩɩ chaanɛ. 18Tapʋlɩɩ-la tɩtɩa nɛ La TƖƖNA bil niiŋ ʋ dɩ Abɩram pɛgɛ a bʋl, “Mɩ jaŋ joŋ tinteeŋ deeŋ a pɩ ŋ doho nɩaa a chɩŋ Ijipiti fuo-la a kaa mʋ Yufireti fuo-bal-la, nɩaa deemba tinteyee: 19Keni tɩŋŋaa, Kenas tɩŋŋaa, Kadomo tɩŋŋaa, 20Hiti tɩŋŋaa, Pɛrɛs tɩŋŋaa, Refem tɩŋŋaa, 21Amɔrɩ tɩŋŋaa, Kɛnaŋ tɩŋŋaa, Gɩgasɩ tɩŋŋaa arɩ Jebus tɩŋŋaa.”",https://www.bible.com/bible/2553/GEN.15.SIS
WƖAA DƖ-SUOMUŊ 16,"Haga arɩ Ɩsɩmɛl
1Abɩram haala Saraɩ bɩ bii kala lʋla. Ama ʋ fa kɛŋ ketiiŋ nɛ, baa yɩrɛ Haga a lɩɩ Ijipiti tinteeŋ. 2Ŋɩɩ nɛ Saraɩ bʋla pɩ Abɩram, “La TƖƖNA bɩ leŋe mɩ lʋl bii, mɩɩ sʋlʋŋ, kɛŋ mɩ ketiiŋ Haga dɩ ʋ lʋl biiriŋ pɩmɛ.”
Abɩram sɛɩ wɩɩ-la Saraɩ sɩ bʋla. 3Abɩram hɛ Kɛnaŋ tinteeŋ lɛ jɩsɩŋ fii nɛ ka ʋ haala Saraɩ joŋ ʋ ketiiŋ Haga a pʋ, ʋ ŋaa ʋ haal. 4Abɩram arɩ Haga pɛ bɔsɔ ʋ kɛŋ luoruŋ.
Haga sɩ na dɩ ʋ kɛŋ luoruŋ, ʋ sɩɩŋ bɩra bɩ Saraɩ ka su. 5Saraɩ bʋla pɩ Abɩram, “Wɩɩŋ deeŋ sɩɩ ŋaa mɩ lɛ ŋ nɛ tɩɩ. Mɩ nɛ joŋ mɩ ketiiŋ pɩŋ, ʋ sɩ na dɩ ʋ kɛŋ luoruŋ, ʋ sɩɩŋ bɩra bɩ mɩɩ su. La TƖƖNA nɛ jaŋ laa wɩɩ-la bʋla pɩ la kala.”
6Ŋɩɩ nɛ Abɩram bʋla pɩ Saraɩ, “Ŋ ketiiŋ hɛ ŋ nɩsɩŋ lɛ nɛ, ŋaaʋ wɩɩ-la kala ŋ sɩɩ chɛ.” Ŋɩɩ nɛ Saraɩ dɔgɩsʋ woruŋ, ʋ lɩɩ fá.
7Wɩa tɩndaara na Haga dɩ ʋ hɛ tintee-hɩlɩŋ lɛ a kpagɛ lɩɩ-bulo. Lɩɩ-bulo-la hɛ lee-la ba sɩɩ yɩrɛ Suu wombiiŋ nɛ. 8Ŋɩɩ nɛ Wɩa tɩndaarʋ-la pɩɛsʋ, “Saraɩ ketiiŋ Haga, nɩɩ nɛ ŋ lɩɩ a mʋmʋ nɩɩ?”
Ŋɩɩ nɛ Haga bʋl, “Mɩ fáa kagɛ mɩ dɩa-naaŋ lɛ nɛ.”
9Wɩa tɩndaarʋ-la bʋla pʋ, “Mɩɩra mʋ ŋ dɩa-naaŋ teeŋ a sɛɩ pʋ. 10Mɩ jaŋ leŋ dɩ ŋ kɛŋ doho a pʋŋ woruŋ. Nʋʋ bɩ jaŋ wuo dɩɩsɛ ba kala.”
11Wɩa tɩndaarʋ-la bɩra bʋla pʋ,
“Ŋ kɛŋ luoruŋ nɛ,
ŋ jaŋ lʋl hambolibie
a hɛ ʋ yɩrɩŋ Ɩsɩmɛl,
bɛɛ wɩaa Wɩa na ŋ nenige nɛ.
12Bile jaŋ waa a nagɛ kaku-werigiŋ,
ʋ dɩ nʋʋkala bɩ jaŋ sɩŋ.
Ʋ jaŋ tɛrɛ ʋ naambiiriŋ teeŋ.”
13Ʋ sɩ bʋl ŋɩɩ dɛrɛ, Haga bʋl: “Lɛɛlɛ mɩ na Wɩa arɩ mɩ sɩɩŋ aŋ bɩ sʋba. Mɩ jaŋ hɛ ʋ yɩrɩŋ ‘Wɩa-la sɩ namɛ’.” 14Ŋɩɩ nɛ ba kɛŋ lɩɩ-bul-sɩɩ-la sɩ pɩŋ Kadɛs arɩ Bɛrɛd pɛgɛ yɩyɩrɛ Bɛɛ-Lahaɩ-Roi. Bɛrɛd bʋbʋɔŋ nɛ: ‘Wɩa-la sɩ weye a namɛ viliŋ lɛ’.
15Ŋɩɩ nɛ Haga lʋl hambolibie pɩ Abɩram. Abɩram hɛ ʋ yɩrɩŋ Ɩsɩmɛl. 16Haga sɩ lʋl Ɩsɩmɛl, bʋa-la lɛ dɩ Abɩram ŋaa jɩsɩŋ mahɩŋ banɛsɛ arɩ balɩdʋ.",https://www.bible.com/bible/2553/GEN.16.SIS
WƖAA DƖ-SUOMUŊ 17,"Ba keri nɩaa penee
1Abɩram sɩ ŋaa jɩsɩŋ mahɩŋ banɛsɛ arɩ fii arɩ nibi, La TƖƖNA kɛŋ ʋ tɩtɩa kʋ dagʋ a bʋla pʋ, “Mɩ nɛ ŋaa Wɩa doluŋ kala Tɩɩna, kɛŋ tʋɔpʋla mɩ teeŋ. 2Mɩ jaŋ leŋ dɩ nii-la mɩ sɩ bile mɩ dɩŋ pɛgɛ chɩŋ a leŋ dɩ ŋ doho nɩaa pʋŋa yʋgɛ kɩŋkɛŋ.” 3Ŋɩɩ nɛ Abɩram tele chu, Wɩa bʋla pʋ, 4“Niiŋ deeŋ nɛ mɩ bil mɩ dɩŋ pɛgɛ: Ŋ nɛ jaŋ ŋaa dʋnɩa nɩaa kala nyɩmma. 5Ba bɩra bɩ jaŋ yɩrɩŋ Abɩram, ŋ yɩrɩŋ jaŋ ŋaa Abɩraham, bɛɛ wɩaa mɩ jaŋ leŋ dɩ ŋ ŋaa tintee daŋ nyɩmma. 6Mɩ jaŋ leŋ dɩ ŋ pʋŋ. Ŋ doho nɩaa jaŋ ŋaa tintee daŋ, dɩ kuoroo lɩɩ ba tʋɔŋ. 7Mɩ jaŋ leŋ dɩ nii-la mɩ sɩ bile mɩ dɩ ŋ doho nɩaa arɩ nɩalɩŋ sɩ jaŋ to ŋ harɩŋ kɔ pɛgɛ, dɩ ʋ chɩŋ kpaŋkpaŋ a kaa mʋ wuu. Mɩ jaŋ ŋaa ŋ dɩ nɩalɩŋ sɩ jaŋ to ŋ harɩŋ kɔ Wɩa. 8Kɛnaŋ tinteeŋ deeŋ lɛ ŋ sɩ hɛ a ŋaa nʋhʋɔrʋ ŋ-la, mɩ jaŋ joŋu pɩ ŋ dɩ ŋ doho nɩaa dɩ ʋ ŋaa ma kʋŋ a kaa mʋ wuu dɩ mɩ ŋaa ba Wɩa.”
9Ŋɩɩ nɛ Wɩa bɩra bʋla pɩ Abɩraham, “Ŋ-na Abɩraham arɩ ŋ doho nɩaa, má to nii-la mɩ sɩ bile mɩ dɩ ma pɛgɛ a kaa mʋ wuu. 10Nii-la mɩ sɩ bile mɩ dɩŋ arɩ ŋ doho nɩaa pɛgɛ nɛ ŋ-la: Má keri hambolibie na-kala ma sɩ lʋla peniŋ. 11Peniŋ keriŋ nɛ jaŋ ŋaa mɩ dɩ ma pɛgɛ nii-bilii-la magɩlɩŋ. 12Má keri hambolibie sɩ ŋaa tapʋlaa chori peniŋ, dɩ ʋ ŋaa ŋ doho nʋʋ koo dɩ ʋ ŋaa yoŋ ma sɩ yɔbɔ nʋhʋɔraa teeŋ. 13Nii-la mɩ sɩ bile mɩ dɩ ma pɛgɛ jaŋ hɛ nɩmɛ a mʋmʋ wuu, dɩ ma kikeri ma doho nɩaa arɩ yosu-la ma sɩ yɔbɔ penee. 14Dɩ baal-na kala nɛ bɩ ʋ peniŋ kere, ʋ bɩ jaŋ ŋaa mɩ nʋʋ, bɛɛ wɩaa ʋ bɩ nii-la mɩ sɩ bile ka to.”
15Ŋɩɩ nɛ Wɩa bʋla pɩ Abɩraham, “Lɛɛlɛ bɩra sɩ́ ŋ haala Saraɩ yɩrʋ, yɩyɩrʋ Sara. 16Mɩ jaŋ pɛ ʋ lɛ dɩ ma lʋl hambolibie, a bɩra pɛ ʋ lɛ dɩ ʋ ŋaa tintee daŋ naaŋ, dɩ kuoroo lɩɩ ba tʋɔŋ.”
17Ŋɩɩ nɛ Abɩraham kɛŋ sɩaa chu tinteeŋ a mɔŋ aŋ bʋl ʋ tʋɔŋ lɛ, “Nʋʋ jaŋ wuo yi jɩsɩŋ zɔlɔ aŋ lʋl bie? Sara ma sɩ ŋaa jɩsɩŋ mahɩŋ banɛsɛ arɩ fii jaŋ wuo lʋl bii?” 18Ŋɩɩ nɛ Abɩraham bʋla pɩ Wɩa, “Dɩ ŋ nɛ jaŋ pɛ Ɩsɩmɛl lɛ.”
19Ŋɩɩ nɛ Wɩa bʋl, “Mɩ sɛyɛ nɛ, ama ŋ haala Sara jaŋ lʋl hambolibie, dɩ ŋ hɛ ʋ yɩrɩŋ Aɩzɩk. Mɩ jaŋ bil nii-la sɩ bɩ dɛrɛ a pɩ Aɩzɩk arɩ ʋ doho nɩaa kala. 20Ɩsɩmɛl ma wɩaa, mɩ nɩa nɛ, mɩ jaŋ pɛ ʋ lɛ a leŋ dɩ ʋ doho nɩaa pʋŋ woruŋ. Mɩ jaŋ leŋ dɩ ʋ ŋaa kuori-gentisiŋ fii arɩ balɩa nyɩmma, dɩ ʋ doho nɩaa pʋŋ woruŋ. 21Ama mɩ ha jaŋ bil niiŋ mɩ dɩ Aɩzɩk, pɛgɛ, bile Sara sɩ jaŋ lʋl harɩŋ jɩna bʋa deeŋ lɛ a leŋ dɩ ʋ chɩŋ.” 22Wɩa sɩ bʋl wɩaa pɩ Abɩraham dɛrɛ, ʋ leŋu aŋ mʋ.
23Tapʋlɩɩ-la tɩtɩa Wɩa sɩ bʋl ŋɩɩ, Abɩraham kɛŋ ʋ bie Ɩsɩmɛl arɩ baala-la kala ba sɩ lʋla ʋ dɩa lɛ, arɩ yosu-la kala ʋ sɩ yɔbɔ a keri ba penee. 24Abɩraham fa ŋaa jɩsɩŋ mahɩŋ banɛsɛ arɩ fii arɩ nibi nɛ aŋ-na keri ʋ peniŋ. 25Ʋ nanʋala Ɩsɩmɛl ma fa ŋaa jɩsɩŋ fii arɩ batori nɛ aŋ ma keri ʋ peniŋ. 26Chɛ-bala nɛ Abɩraham arɩ Ɩsɩmɛl kala keri ba penee 27a keri baala-la kala ba sɩ pɛ lʋl Abɩraham dɩa lɛ, arɩ yosu-la kala ba sɩ yɔbɔ nʋhʋɔraa teeŋ.",https://www.bible.com/bible/2553/GEN.17.SIS
WƖAA DƖ-SUOMUŊ 18,"Nʋhʋɔraa batori kɔ Abɩraham teeŋ
1Ŋɩɩ nɛ La TƖƖNA kɛŋ ʋ tɩtɩa kʋ dagɛ Abɩraham a kpagɛ Mamɩrɛ tɩɩ-bala-la, bʋa-la lɛ dɩ Abɩraham hɔŋ ʋ lɛbɩŋ boiŋ niiŋ wɩɩ-hɛɛ-siesee. 2Ʋ kɛŋ ʋ nyuŋ je a na baalaa batori dɩ ba mʋ chɩŋ sɩpaaŋ. Ʋ sɩ naba, ʋ sii ʋ lɛbɩŋ boiŋ niiŋ a mʋ chemba lɩma lɩma. Ʋ sɩ chemba, ʋ tuu kpirimi ba sɩpaaŋ, 3aŋ bʋla pɩ ba dɔŋɔ, “Mɩ kʋhɩaŋ, dɩ ma tʋɔŋ nɛ tɔrɛ mɩ nyuŋ, má sɩ́ mɩ-na ma tɩntɩnna kiele bal. 4Má leŋ dɩ mɩ kɛŋ lɩɩŋ mʋa kɔ dɩ ma sɔŋ ma naasɩŋ aŋ wiesi tɩa deeŋ bʋbʋɔŋ. 5Ma sɩ zilmi ŋɩɩ a kɔ mɩ-na ma tɩntɩnna dɩa, má leŋ dɩ mɩ ŋaa kʋdiilee pɩma dɩ ma dii aŋ mʋ.”
Ŋɩɩ nɛ ba bʋl, “Ŋ lɔlʋŋ nɛ hɛ nɩmɛ, la sɛyɛ nɛ.”
6Ŋɩɩ nɛ Abɩraham fá jʋʋ lɛbɩŋ tʋɔŋ Sara teeŋ, a bʋla pʋ, “Ŋaa munuŋ gbansɩŋ batori a ŋaa kʋdiilee lɩma.”
7Abɩraham jʋʋ na-dɩa a kɛŋ na-bie sɩ kɛŋ nammɩa a pɩ ʋ tɩntɩnna ʋ kpʋ a bɩrɩmɛ lɩma lɩma. 8Ʋ kɛŋ nayɩl-nʋʋŋ, nayɩlɩŋ arɩ nammɩa-la ba sɩ chɔ kaa kʋ lɩɩ tɩa-la bʋbʋɔŋ pɩba ba didii, ka ʋ gbɛrɛ.
9Ŋɩɩ nɛ ba pɩɛsɛ Abɩraham, “Nɩɩ nɛ ŋ haala Sara hɛ?”
Ʋ sɩ ʋ hɛ lɛbɩŋ tʋɔŋ.
10Ŋɩɩ nɛ La TƖƖNA bʋla pɩ Abɩraham, “Harɩŋ jɩna, mɩ jaŋ mɩɩra kɔ bʋa deeŋ tɩtɩa lɛ dɩ ŋ haala Sara lʋl hambolibie.”
Bʋa-la lɛ dɩ Sara chɩŋ Abɩraham harɩŋ lɛbɩŋ boiŋ niiŋ a jijegili. 11Bʋa deeŋ lɛ dɩ Abɩraham arɩ Sara hɩɛsa, Sara paala kieli biiriŋ lʋlʋŋ. 12Sara fɩɛla mɔŋ a hɛ ʋ tʋɔŋ aŋ bʋl, “Mɩ sɩ hɩɛsa ŋ-la! Mɩ bala ma hɩɛsɛ, mɩ bɩra jaŋ bɩbɩɩnɛ baalaa wɩaa?”
13Ŋɩɩ nɛ La TƖƖNA pɩɛsɛ Abɩraham, “Bɛɛ nɛ tɩɩ Sara mɔŋ ʋ tʋɔŋ lɛ, ʋ bɩɩna ʋ sɩ hɩɛsa wɩaa ʋ bɩra bɩ jaŋ wuo lʋl bie? 14Wɩɩ nɛ hɛ nɩmɛ La TƖƖNA bɩ ʋ doluŋ kɛnɛɛ? Bʋa deeŋ tɩtɩa mɩ sɩ daga lɛ, mɩ jaŋ mɩɩra kɔ dɩ Sara lʋl hambolibie.”
15La TƖƖNA sɩ pɩɛsɛ ŋɩɩ, fawʋllʋŋ kɛŋ Sara, ʋ nyɩɛ wɩaa arɩ ʋ bɩ mɔmɔ.
Ŋɩɩ nɛ La TƖƖNA bʋl, “Ŋ mɔmɔ nɛ.”
Abɩraham sʋla laa Sodom tɩŋŋaa
16Baala-la batori sɩ sie dɩ ba viiri, ba to Sodom dɩɩrɩŋ nɛ. Abɩraham kɛmba mʋ hɛ wombiiŋ lɛ. 17Ŋɩɩ nɛ La TƖƖNA bʋl, “Wɩɩ-la mɩ sɩɩ chɛ dɩ mɩ ŋaa, ʋ bɩ maga dɩ mɩ kaa faa Abɩraham. 18Abɩraham doho nɩaa jaŋ pʋŋ a yʋgɛ a kɛŋ doluŋ ma. Ba lɛ nɛ mɩ jaŋ to a pɛ dʋnɩa nɩaa kala lɛ. 19Mɩ nɛ lɩɩsʋ dɩ ʋ dagɛ ʋ biiriŋ arɩ ʋ doho nɩaa sɩ jaŋ to harɩŋ kɔ mɩ wombiiŋ dɩ ba kɛŋ wʋtɩtɩɩ, a ŋɩŋaa wɩaa ba bʋa lɛ, dɩ ŋɩɩ leŋ dɩ mɩ ŋaa wɩɩ-la mɩ sɩ bʋla pɩ Abɩraham arɩ mɩ jaŋ ŋaa pʋ.”
20Ŋɩɩ nɛ La TƖƖNA bʋl, “Mɩ nɩa arɩ Sodom arɩ Gomora nɩaa ŋaa nɩbɔmɔ nɛ a faasaa ŋaa wʋbɔŋŋɔɔ. 21Mɩ jaŋ tuu na wɩalɩŋ ba sɩ ŋaa sɩ nagɛ ŋɩɩ nɩaa bubunsi ba bɔmʋŋ lɛ, dɩ ʋ ŋaa wʋtɩtɩɩ dɩ mɩ jɩŋ.”
22Ŋɩɩ nɛ baala-la batori tʋɔŋ balɩa mɩɩra chaasɛ Sodom dɩɩrɩŋ a mʋmʋ aŋ ka Abɩraham ha chɩŋ La TƖƖNA sɩpaaŋ. 23Abɩraham sʋʋsa yi La TƖƖNA a pɩɛsʋ, “Ŋ jaŋ kpʋ tʋɔpʋl tɩŋŋaa arɩ nɩbɔŋŋɔɔ kala hɛ dɔŋɔɔ? 24Ka dɩ tʋɔpʋl tɩŋŋaa nɛ ŋaa mahɩŋ balɩa arɩ fii taŋ-la lɛ, ŋ jaŋ kpʋ ba kala koo ŋ jaŋ lemba a tɩŋ tʋɔpʋl tɩmma-la wɩaa? 25Ʋ bɩ kɩsɛ dɩ ŋ kpʋ tʋɔpʋl tɩŋŋaa arɩ nɩbɔŋŋɔɔ kala hɛ dɔŋɔ lɛɛ? Ŋɩɩ bɩ kɩsɛɛ, Nɩɩ-la sɩ jaŋ dii dʋnɩa kala sarɩya sɩ jaŋ ŋaa ŋɩɩ?”
26Ŋɩɩ nɛ La TƖƖNA bʋl, “Dɩ mɩ nɛ na nɩaa mahɩŋ balɩa arɩ fii Sodom lɛ sɩ kɛŋ tʋɔpʋla, a tɩŋ tʋɔpʋl tɩmma-la wɩaa, mɩ jaŋ joŋo chɛba.”
27Ŋɩɩ nɛ Abɩraham bɩra bʋl, “Lɛɛlɛ mɩ nyuŋ duoro nɛ dɩ mɩ wuo bʋl wɩaa La TƖƖNA teeŋ, mɩ paala bɩ kʋŋkala ŋaa ŋ sɩpaaŋ. 28Dɩ nɩaa mahɩŋ balɩa arɩ banɔŋ nɛ ŋaa tʋɔpʋl tɩŋŋaa taŋ-la lɛ, ŋ ha jaŋ kpʋ nɩalɩŋ?”
Ŋɩɩ nɛ Wɩa bʋl, “Dɩ tʋɔpʋl tɩŋŋaa mahɩŋ balɩa arɩ banɔŋ nɛ hɛ nɩmɛ, mɩ bɩ jaŋ chei taŋ-la nɩaa kala.”
29Ŋɩɩ nɛ Abɩraham bɩra pɩɛsɛ, “Ka dɩ nɩaa mahɩŋ balɩa nɛ ŋaa tʋɔpʋl tɩmma nɩmɛ, ŋ jaŋ kpʋbaa?” La TƖƖNA bʋl, “Dɩ nɩaa mahɩŋ balɩa nɛ ŋaa tʋɔpʋl tɩmma nɩmɛ, mɩ bɩ jaŋ chei taŋ-la.”
30Ŋɩɩ nɛ Abɩraham bɩra bʋl, “Mɩ Tɩɩna, sɩ́ baanɩŋ na, leŋ dɩ mɩ pɩɛsɛ, ka dɩ nɩaa mara arɩ fii nɛ hɛ nɩmɛ?” Ʋ bʋl, “Mɩ bɩ jaŋ chei taŋ-la dɩ mɩ nɛ na nɩaa mara arɩ fii sɩ kɛŋ tʋɔpʋla.”
31Abɩraham bɩra bʋl, “Lɛɛlɛ mɩ nyuŋ sɩ duoro mɩ wuo bʋl wɩaa La TƖƖNA teeŋ, mɩ bɩra jaŋ pɩɛsɛ, ka dɩ nɩaa mara nɛ hɛ nɩmɛ a ŋaa tʋɔpʋl tɩmma?”
Ŋɩɩ nɛ La TƖƖNA bʋl, “A tɩŋ nɩaa mara-la wɩaa mɩ bɩ jaŋ chei taŋ-la.”
32Ŋɩɩ nɛ Abɩraham bɩra bʋl, “Mɩ Tɩɩna Wɩa, sɩ́ baanɩŋ na, leŋ dɩ mɩ ha pɩɛsɛ wɩɩŋ deeŋ. Ka dɩ nɩaa fii nɛ hɛ nɩmɛ a ŋaa tʋɔpʋl tɩmma?”
Ŋɩɩ nɛ La TƖƖNA Wɩa bʋl, “Dɩ nɩaa fii nɛ hɛ nɩmɛ, mɩ bɩ jaŋ chei taŋ-la.”
33La TƖƖNA Wɩa arɩ Abɩraham sɩ bʋl wɩaa dɛrɛ, ʋ ta Abɩraham, ʋ mʋ dɩa.",https://www.bible.com/bible/2553/GEN.18.SIS
WƖAA DƖ-SUOMUŊ 19,"Wɩa chei Sodom arɩ Gomora tɩŋŋaa
1Wɩa tɩndaara-la balɩa mʋ Sodom dɩdaanɩŋ, dɩ Lɔt hɔŋ tabal-la boi-baalɩŋ. Ʋ sɩ naba, ʋ sii mʋ chemba a tuu kpirimi ba sɩpaaŋ a kɛŋ ʋ nyuŋ chuguli tinteeŋ, 2aŋ bʋla pɩba, “Mɩ kʋhɩasɩŋ, má kʋ jʋʋ mɩ-na ma tɩntɩnna dɩa a sɔŋ ma naasɩŋ aŋ chʋa, dɩ taŋ nɛ pʋla chʋchʋɔ-fɩɛla, ma sii viiri.”
Ŋɩɩ nɛ Wɩa tɩndaara-la bʋl, “Aɩ, la jaŋ lɩɩ chʋa lee-la taŋ nɩaa sɩɩ hilimu.”
3Lɔt vɩa aŋ pɛsɛ ba lɛ, ŋɩɩ nɛ ba to ʋ harɩŋ jʋʋ ʋ dɩa. Ʋ ŋaa kʋdiilee a wasɛ boroboro sɩ bɩ sɩbʋrʋŋ kɛnɛ a pɩba ba dii. 4Ka dɩ ba-na pɩŋ doŋ, baalaa lɩɩ Sodom sɛmɛ kala kɔ, nɩhɩasɩŋ arɩ bapʋɔsaa kala a golli Lɔt dɩa. 5Ŋɩɩ nɛ baala-la yɩrɛ Lɔt a pɩɛsʋ, “Nɩɩ nɛ nʋhʋɔra-la sɩ kɔ ŋ teeŋ tɩtaŋɩŋ deeŋ hɛ? Kɛmba kaa kʋ lɩɩ pɩla dɩ la tʋʋ ba bʋbʋɔ-niiree.”
6Ŋɩɩ nɛ Lɔt kʋ lɩɩ chemba boiŋ niiŋ aŋ kɛŋ boro-la tɔ 7aŋ bʋl, “Nandɔmba, aɩ, má sɩ́ wʋbɔmʋŋ deeŋ ŋaa. 8Mɩ kɛŋ toloo balɩa nɛ, ba ha bɩ baal jɩŋ. Mɩ jaŋ kɛmba kʋ lɩɩ pɩma, dɩ ma ŋaa ŋɩɩ kala ma sɩɩ chɛ ba lɛ. Ama má sɩ́ wɩɩkala ŋaa nʋhʋɔraa deemba lɛ, bɛɛ wɩaa ba ŋaa mɩ nʋhʋɔraa nɛ, ʋ maga mɩ pɔba.”
9Ŋɩɩ nɛ nɩalɩŋ bʋl dɩ Lɔt sii lee-la aŋ bɩra bʋl, “Ŋ ŋaa nʋhʋɔrʋ nɛ la jaŋ lɛ, sɩ́ la wɩaa laa jɩŋ. La jaŋ dɔgʋsʋŋ a kɩɩ nʋhʋɔra-la.” Ŋɩɩ nɛ ba yigi Lɔt ta aŋ mʋ dɩ ba ŋmoo ʋ boro chei.
10Ŋɩɩ nɛ Wɩa tɩndaara-la kɛŋ Lɔt lɛrɛ jʋʋ dɩa aŋ kɛŋ boiŋ niiŋ tɔ, 11aŋ ŋaa nɩalɩŋ fa sɩ chɩŋ boiŋ niiŋ, banɩhɩasɩŋ arɩ bapʋɔsɩa-la kala nyʋlɩmɛ, ba chɛ dɩa-la boiŋ niiŋ ka.
12Ŋɩɩ nɛ Wɩa tɩndaara-la balɩa pɩɛsɛ Lɔt, “Ŋ bɩra kɛŋ nʋʋ nɛ daha, naasaanaa, hambolibiisiŋ koo hantolibiisiŋ, koo ŋ sɩ tɩɩ nʋʋkala tabalɩŋ deeŋ lɛɛ? Kɛmba dɩ ma lɩɩ daha. 13Laa chɛ dɩ la chei taŋ deeŋ nɛ. Wɩa nɩa dɩ nɩaa faasa bubunsi a tɩgɛ nɩaa deemba lɛ, ŋɩɩ nɛ tɩɩ Wɩa tɩŋ la dɩ la kʋ chei taŋ deeŋ.”
14Ŋɩɩ nɛ Lɔt lɩɩ bʋla pɩ nɩalɩŋ fa sɩɩ chɛ dɩ ba jaa ʋ toloo, “Má sii a ŋaa dee dee a lɩɩ taŋ deeŋ lɛ, bɛɛ wɩaa La TƖƖNA ka chɛ ʋ chei tabalɩŋ deeŋ nɛ.” Ama ba fa bɩɩna Lɔt faa gbieli nɛ.
15Taŋ sɩ pʋlaa kɔ, Wɩa tɩndaara-la bʋla pɩ Lɔt, “Ŋaa lɩma a kɛŋ ŋ haala arɩ ŋ toloo balɩa-la sɩ hɛ daha a lɩɩ, dɩ ŋɩɩ dee, ŋ ma jaŋ sʋʋ dɩ tabalɩŋ deeŋ nɩɩ chei.”
16Lɔt kɛŋ dɩ ʋ lɛrɛ, Wɩa tɩndaara-la kɛŋ ʋ nɩsɩŋ lɛ a kɛŋ ʋ haala ma nɩsɩŋ lɛ arɩ ʋ toloo balɩa-la kala nɩsaa lɛ a kaa lɛrɛ lɩɩ tabal-la lɛ, bɛɛ wɩaa La TƖƖNA fá ba nenige nɛ. 17Ba sɩ kɛmba lɩɩ dɛrɛ, ŋɩɩ nɛ Wɩa tɩndaara-la dɔŋɔ bʋla pɩba, “Má fá a laa ma mɩɩsɩŋ! Má sɩ́ harɩŋ daasʋ, a sɩ́ lee-kala ma chɩŋ! Má fá jɩl peele-la nyuŋ, dɩ ŋɩɩ dee ma jaŋ sʋʋ.”
18Ŋɩɩ nɛ Lɔt bʋla pɩba, “Mɩ kʋhɩasɩŋ, aɩ, mɩɩ sʋlma. 19Mɩ-na ma tɩntɩnna na ŋɩɩ ma sɩ chomi nɛ. Má kɛmmɛ woruŋ a chɩchɛ dɩ ma laa mɩ mɩɩsɩŋ, ama mɩ bɩ jaŋ wuo fá jɩl peele-la nyuŋ, wɩɩŋ deeŋ jaŋ puumi dɩ mɩ sʋʋ. 20Bee-na tabie nɛ kpagɛ daha, ʋ faasa muuri nɛ. Mɩ jaŋ wuo fá mʋ tabie-laa? Má leŋ dɩ mɩ fá mʋ lee-la a laa mɩ mɩɩsɩŋ.” 21Ŋɩɩ nɛ Wɩa tɩndaara-la dɔŋɔ bʋla pʋ, “Mɩ sɛɩ wɩɩ-la ŋ sɩ bʋla nɛ, mɩ bɩ jaŋ chei tabie-la wɩaa ŋ sɩ bʋla. 22Fá lɩma mʋ nɩmɛ, mɩ bɩ jaŋ wuo ŋaa wɩɩkala see dɩ ŋ yi Zʋaa (Zʋaa bʋbʋɔŋ nɛ tabie).”
23Wɩa kʋʋ haasɛ dɩ Lɔt jʋʋ Zʋaa. 24Wɩa leŋ jiribiiŋ chol nyiniŋ, a lɩɩ wɩa-nyuŋ a kʋ tuu dii Sodom arɩ Gomora kala, 25a dii nuhuobiinee arɩ kʋŋ na-kala sɩ hɛ tabala-la balɩamɩŋ tinteeŋ lɛ. 26Lɔt haala daasɛ harɩŋ a bɩrɩmɛ yɩsɩŋ a ŋaa jebiiŋ a chɩŋ.
27Chʋchʋɔ-fɩɛla Abɩraham sii folo mʋ lee-la ʋ fa sɩ chɩŋ La TƖƖNA sɩpaaŋ. 28Ʋ sɩ beŋ Sodom arɩ Gomora tinteeŋ dɩɩrɩŋ, dɩ nyiŋgeliŋ arɩ nyʋɔsʋŋ sii jɩjɩl wɩa-nyuŋ a nagɛ ŋɩɩ hololo a dii fuonaa-la kala.
29A tɩŋ Wɩa sɩ bil nii-la pɩ Abɩraham wɩaa, nyiniŋ dii tasɩ-la kala lɛ Lɔt fa sɩ hɔnɔ aŋ lɩɩsɛ Lɔt ta.
Lɔt arɩ ʋ toloo wɩaa
30Ŋɩɩ nɛ Lɔt arɩ ʋ toloo balɩa-la lɩɩ Zʋaa lɛ a mʋ hɛ peele-la tʋɔŋ a jʋjʋʋ bʋ-bʋa a tɩŋ fawʋllʋŋ sɩ kɛmba wɩaa. 31Tapʋlɩɩ kʋbala ʋ tol-hɩaŋ bʋla pɩ ʋ ŋaana, “La nyɩmma hɩɛsa nɛ, ka baal ma kala tuo sɩ jaŋ jaala dɩ la lʋl biiriŋ. Biiriŋ lʋlʋŋ ŋaa dʋnɩa kala wɩɩ nɛ. 32Leŋ dɩ la pɩ la nyɩmma sɩnɩŋ dɩ ʋ nyʋa bugi, a kɛnla pɩŋ dɩ la to ʋ lɛ kɛŋ biiriŋ dɩ la doho sɩ́ dɛrʋ.”
33Ʋ tɩtaŋɩŋ ba pɩ ba nyɩmma sɩnɩŋ ʋ nyʋa bugi, tol-hɩaŋ jʋʋ ʋ dɩ ʋ nyɩmma pɛ bɔsɔ, ka ʋ nyɩmma bɩ jɩŋ ŋɩɩ ʋ tolo sɩ ŋaa kʋ jʋʋ a bɩra bɩ jɩŋ ŋɩɩ ʋ sɩ ŋaa lɩɩ.
34Ʋ taŋ sɩ pʋla, ŋɩɩ nɛ tol-hɩaŋ-la bʋla pɩ ʋ ŋaana arɩ ʋ dɩ ʋ nyɩmma dɩa pɛ bɔsɔ nɛ. Ʋ sɩ, “Leŋ dɩ la bɩra pʋ sɩnɩŋ jɩnɩŋ tɩtaŋɩŋ dɩ ʋ nyʋa bugi dɩ ŋ ma jʋʋ dɩ ŋ dɩ ʋ pɩŋ. Ŋɩɩ lɛ nɛ la jaŋ to ʋ lɛ a lʋl biiriŋ dɩ la doho sɩ́ dɛrʋ.” 35Ŋɩɩ nɛ ba bɩra leŋ ba nyɩmma nyʋa sɩnɩŋ bugi tɩtaŋɩŋ, tol-bie-la ma bɩra jʋʋ ʋ dɩ ʋ pɛ bɔsɔ, ka ʋ nyɩmma bɩ jɩŋ ŋɩɩ ʋ sɩ ŋaa jʋʋ arɩ ŋɩɩ ʋ sɩ ŋaa lɩɩ.
36Ŋɩɩ nɛ Lɔt tolie-la balɩa kala ŋaa ba nyɩmma lɛ a kɛŋ luoruŋ. 37Ʋ tol-hɩaŋ lʋl hambolibie a hɛ ʋ yɩrɩŋ Mʋab, ʋ nɛ jɩnɩŋ ŋaa Mʋab tɩŋŋaa naabalɩma. 38Ʋ tol-bie ma lʋl hambolibie, a ma hɛ ʋ yɩrɩŋ Bɛŋ-Ami, ʋ ma nɛ ŋaa Amɔŋ tɩŋŋaa naabalɩma jɩnɩmba ŋ-la.",https://www.bible.com/bible/2553/GEN.19.SIS
WƖAA DƖ-SUOMUŊ 20,"Abɩraham arɩ Abɩmɛlɛk
1Ŋɩɩ nɛ Abɩraham sii Mamɩrɛ tɩɩsɩ-la bʋbʋɔŋ ʋ fa sɩ hɔnɔ a mʋ Nɛgɛf tintee-hɩlɩɩ-la lɛ a hɔŋ taŋ-la ba sɩ yɩrɛ Gɛra sɩ hɛ Kadɛs arɩ Suu pɛgɛ. 2Ʋ sɩ yi Gɛra, ʋ bʋl arɩ Sara ŋaa ʋ dɩhaal nɛ. Ŋɩɩ nɛ Gɛra kuoro Abɩmɛlɛk tɩŋ ba mʋ kɛŋ Sara kʋ pʋ.
3Ama Abɩmɛlɛk pɩŋ tɩtaŋɩŋ a duoso na Wɩa, ʋ bʋla pʋ, “Ŋ jaŋ sʋʋ, bɛɛ wɩaa haal-la ŋ sɩ leŋe ba kaa kʋ pɩŋ ŋaa nʋʋ haal nɛ.”
4Ama Abɩmɛlɛk ha bɩ haal-la jɩŋ. Ŋɩɩ nɛ ʋ bʋl, “Mɩ Tɩɩna, ŋ jaŋ sɛɩ kpʋ nɩa sɩ bɩ wɩɩ lɛ jɩŋ? 5Abɩraham tɩtɩa nɛ bʋla arɩ Sara ŋaa ʋ dɩhaal nɛ. Sara ma sɛɩ arɩ ʋ ŋaa ʋ dɩbaal nɛ. Mɩ ŋaa wɩɩŋ deeŋ arɩ tʋɔpʋla nɛ, mɩ bɩ wʋbɔŋ kala bɩɩna.”
6Ŋɩɩ nɛ Wɩa bɩra bʋla pʋ duoso-la tʋɔŋ, “Mɩ jɩma ŋ bɩ wɩɩkala cheye, ŋɩɩ nɛ tɩɩ mɩ bɩ leŋe ŋ digi tolo-la dɩ ŋɩɩ ŋaa wʋbɔŋ. 7Ŋɩɩ wɩaa joŋ haal-la pɩ ʋ bala, ʋ ŋaa mɩ wʋlaabʋllʋ nɛ. Ʋ jaŋ sʋlmɛ pɩŋ dɩ ŋ sɩ́ sʋʋ. Ama dɩ ŋ nɛ vɩa, jɩŋ ma dɩ ŋ nɩaa kala jaŋ sʋʋ.”
8Ʋ taŋ sɩ pʋla chʋchʋɔ-fɩɛla Abɩmɛlɛk sii yɩrɛ ʋ nɩhɩasɩŋ kala kʋ hilimi a bʋl wɩalɩŋ kala sɩ ŋaa a pɩba. Ba sɩ nɩɩ ŋɩɩ, fawʋllʋŋ kɛmba woruŋ. 9Ŋɩɩ nɛ Abɩmɛlɛk yɩrɛ Abɩraham a pɩɛsʋ, “Bɛɛ nɛ tɩɩ ŋ ŋaa wɩɩŋ deeŋ la lɛ? Bɛɛ wɩɩ nɛ mɩ cheyiŋ ŋ lɛrɛ wʋbɔŋ-balɩŋ deeŋ kʋ hɛ mɩ dɩ mɩ nɩaa lɛ? Ŋ ŋaa wɩɩ fa sɩ bɩ maga dɩ ŋ ŋaa nɛ mɩ lɛ.” 10Ŋɩɩ nɛ Abɩmɛlɛk bɩra pɩɛsɛ Abɩraham, “Bɛɛ nɛ tɩɩ ŋ ŋaa ŋ-la?”
11Ŋɩɩ nɛ Abɩraham bʋl, “Mɩ bɩɩna ma bɩ Wɩa ka fá daha, ma jaŋ tɩŋ haal-la wɩaa a kpʋmɛ. 12Dɩ ŋ nɛ bene, ʋ sɛnɛ ŋaa mɩ dɩhaala nɛ, bɛɛ wɩaa ʋ ŋaa mɩ nyɩmma tolo nɛ ama la bɩ naaŋ pɛ. Ŋɩɩ nɛ tɩɩ ʋ ŋaa mɩ haala. 13Wɩa sɩ ŋaa mɩ lɩɩ mɩ nyɩmma dɩa lɛ, mɩ bʋla pɩ mɩ haala Sara, ‘Ŋ-la nɛ ŋ jaŋ dagɛ arɩ ŋ chomi nɛ: Dɩ la nɛ mʋ lee-kala, bʋl mɩ ŋaa ŋ dɩbaal nɛ.’ ”
14Ŋɩɩ nɛ Abɩmɛlɛk kɛsɛ piesee, nɛsɩŋ, baalaa arɩ haalaa sɩ ŋaa yosuŋ a pɩ Abɩraham a pɛ joŋ ʋ haala Sara bɩra pʋ. 15Abɩmɛlɛk bʋla pɩ Abɩraham, “Mɩ tinteeŋ nɛ ŋ-la, hɔŋ lee-la kala ŋ sɩ cho.”
16Ʋ bʋla pɩ Sara, “Mɩ joŋ warɩpʋla bʋɩ nɛ aa pɩ ŋ dɩbaala, ŋɩɩ jaŋ dagɛ ŋ nɩaa arɩ ŋ bɩ wɩɩkala ŋaa chei.”
17Ŋɩɩ nɛ Abɩraham sʋl Wɩa pɩ Abɩmɛlɛk arɩ ʋ haala arɩ ba yoŋ toloo kala ba lʋla suri ba lʋlʋl biiriŋ. 18Wɩa fa leŋe Abɩmɛlɛk dɩa haalaa kala lʋla tɔ nɛ a tɩŋ Abɩraham haala Sara wɩaa.",https://www.bible.com/bible/2553/GEN.20.SIS
WƖAA DƖ-SUOMUŊ 21,"Sara lʋl Aɩzɩk
1La TƖƖNA fá Sara nenige a ŋaa wɩɩ-la ʋ fa sɩ sɩ ʋ jaŋ ŋaa pʋ. 2Ʋ kɛŋ luoruŋ a lʋl hambolibie a pɩ Abɩraham bʋa-la tɩtɩa lɛ Wɩa fa sɩ daga arɩ ʋ jaŋ lʋl, dɩ Abɩraham hɩɛsa. 3Ŋɩɩ nɛ Abɩraham hɛ bile yɩrɩŋ Aɩzɩk. 4Aɩzɩk sɩ yi tapʋlaa chori, Abɩraham keri ʋ peniŋ arɩ Wɩa fa sɩ dagʋ ŋɩɩ. 5Abɩraham fa ŋaa jɩsɩŋ zɔlɔ nɛ aŋ ka ba lʋl Aɩzɩk.
6Ŋɩɩ nɛ Sara bʋl, “Wɩa leŋe mɩ tʋɔŋ tɔrɛ nɛ mɩ mʋmɔŋ. Dɩ nʋʋkala nɛ nɩɩ wɩɩŋ deeŋ, ʋ jaŋ pɛ mɩ lɛ dɩ la mɔŋ.” 7Ʋ bɩra bʋl, “Kʋbɛɛ nɛ fa jaŋ wuo bʋla pɩ Abɩraham arɩ mɩ-na Sara jaŋ lʋl bie a kɛŋ yɩlɩŋ pʋ dɩ ʋ wasɛ? Ama ʋ hɩɛsa ŋɩɩ nɛ aŋ ka mɩ lʋl bie pʋ.”
Ba kiri Haga arɩ Ɩsɩmɛl ta
8Aɩzɩk waa, ba kɛrʋ yɩlɩŋ lɛ. Tapʋlɩɩ-la ba sɩ kɛrʋ yɩlɩŋ lɛ, Abɩraham ŋaa kʋdiilee ba gbieli gbieli-bal. 9Chɛɛ-kʋbala Sara na Haga Ijipiti tɩŋŋaa tolo-la sɩ lʋl bile pɩ Abɩraham dɩ ʋ sieri Aɩzɩk lɛ. 10Ŋɩɩ nɛ Sara bʋla pɩ Abɩraham, “Kiri yomo-la arɩ ʋ bie ta, mɩ bɩ chɛ dɩ yomo-la bie pɛ mɩ bie Aɩzɩk lɛ dii dɩa.” 11Wɩɩ-la wɩɩ Abɩraham woruŋ a tɩŋ Ɩsɩmɛl ma sɩ ŋaa ʋ bie wɩaa. 12Ŋɩɩ nɛ Wɩa bʋla pʋ, “Sɩ́ leŋe dɩ wɩɩŋ deeŋ walɩmɩŋ a tɩŋ bile arɩ ʋ naaŋ wɩaa. Jegile nɩɩ wɩɩ-la kala Sara sɩ bʋla, bɛɛ wɩaa Aɩzɩk lɛ nɛ mɩ jaŋ to pɛ ŋ doho nɩaa lɛ. 13Mɩ jaŋ leŋ dɩ ŋ yomo bie Ɩsɩmɛl ma pʋŋ a ŋaa nɩ-daŋ, bɛɛ wɩaa ʋ ma ŋaa ŋ doho nʋʋ nɛ.”
14Taŋ sɩ pʋla chʋchʋɔ-fɩɛla Abɩraham ŋaa kʋdiilee a ŋaa lɩɩŋ ma hɛ puruŋ tʋɔŋ a joŋo laalɛ Haga aŋ kiri ʋ dɩ ʋ bie ta. Ŋɩɩ nɛ ba lɩɩ jaŋ-la lɛ a mʋ bɩbaarɛ Bɛɛsɩba tintee-hɩlɩɩ-la lɛ.
15Lɩɩ-la fa sɩ dɛrɛ puru-la tʋɔŋ, ʋ joŋ bile bil tɩɩ-puguŋ bʋbʋɔŋ. 16Ŋɩɩ nɛ aŋ kiele mʋ hɔŋ a yi naakieliŋ zɔlɔ aŋ bʋl, “Mɩ bɩ jaŋ wuo bibeŋ ka dɩ bile sʋʋ.” Ʋ sɩ hɔnɔ ŋɩɩ, ʋ yiyel.
17Wɩa nɩɩ bile sɩɩ yel. Ŋɩɩ nɛ Wɩa tɩndaara lɩɩ wɩa-nyuŋ a yɩrɛ Haga a bʋl, “Bɛɛ nɛ, Haga? Sɩ́ fawʋllʋŋ fá, Wɩa nɩɩ bile sɩ pɩŋ nɩmɛ aa yel nɛ. 18Sii mʋ a kɛŋ bile dɩ ʋ sɩ́ yel, bɛɛ wɩaa, mɩ jaŋ leŋ dɩ ʋ pʋŋ a kʋ ŋaa tintee-bal.”
19Ŋɩɩ nɛ Wɩa suri Haga sɩaa ʋ na viliŋ sɩ kɛŋ lɩɩŋ. Ʋ mʋ ŋaa lɩɩŋ a su puru-la a kaa kʋ pɩ bile ʋ nyʋa.
20Wɩa pɛ bile lɛ ʋ waa a kʋ ŋaa nambagɩl a hɛ gɩrɩŋ tʋɔŋ. 21Bile sɩ hɛ Paraŋ tintee-hɩlɩɩ-la lɛ, ʋ naaŋ jaa Ijipiti tɩŋŋaa tolo pʋ.
Nii-la Abɩraham arɩ Abɩmɛlɛk sɩ bile pɩ dɔŋɔ
22Bʋa-la lɛ Abɩmɛlɛk arɩ ʋ laalɩyuori-hɩaŋ Fiko mʋ Abɩraham teeŋ a bʋla pʋ, “Wɩa chɩŋ ŋ harɩŋ nɛ, wɩɩ na-kala ŋ sɩɩ ŋaa lɛ. 23Ŋmɩɛsa pɩla Wɩa sɩpaaŋ arɩ ŋ bɩ jaŋ nyɩsɛla, a bɩra bɩ jaŋ nyɩsɛ la biiriŋ ma, koo la doho nɩaa. La ziliŋ nɛ. La sɩ ziliŋ ŋɩɩ, ŋ ma zilla arɩ la nɩaa, tintee-la ŋ sɩ́ hɔnɔ lɛɛlɛ a ŋaa nʋhʋɔrʋ lɛ.”
24Ŋɩɩ nɛ Abɩraham bʋl, “Tɔɔ, mɩ jaŋ ŋmɩɛsɛ.”
25Ŋɩɩ nɛ Abɩraham bʋla pɩ Abɩmɛlɛk, “Ŋ tɩntɩnnaa sɩ kɛŋ vil-la laa mɩ teeŋ wɩɩmɛ nɛ woruŋ.” 26Ŋɩɩ nɛ Abɩmɛlɛk bʋl, “Mɩ bɩ jɩŋ nɩɩ-la sɩ ŋaa wɩɩŋ deeŋ. Ŋ ma bɩ bʋla pɩmɛ, jɩnɩŋ nɛ mɩ nɩɩʋ ŋ-la.”
27Ŋɩɩ nɛ Abɩraham kɛŋ piesee arɩ nɛsɩŋ a kaa kɔ pɩ Abɩmɛlɛk, ba balɩa-la bil niiŋ pɩ dɔŋɔ. 28Ŋɩɩ nɛ Abɩraham lɩɩsɛ pie-keyee balɩpɛ, ʋ piesee tʋɔŋ. 29Abɩmɛlɛk pɩɛsɛ Abɩraham, “Wɩɩ-la ŋ sɩ ŋaa bʋbʋɔŋ nɛ bɛɛ?”
30Ŋɩɩ nɛ Abɩraham bʋl, “Laa pie-keyee deemba balɩpɛ mɩ nɩsɩŋ lɛ dɩ ŋɩɩ dagɛ arɩ mɩ nɛ lu viliŋ deeŋ.”
31Baa yɩrɛ lee-la Bɛɛsɩba, bɛɛ wɩaa nɩmɛ nɛ ba ŋmɩɛsa pɩ dɔŋɔ. 32Ba sɩ bil nii-la Bɛɛsɩba lɛ dɛrɛ, Abɩmɛlɛk arɩ ʋ laalɩyuori-hɩaŋ Fiko mɩɩra mʋ Fɩlɩsɩtɩa tɩŋŋaa tinteeŋ. 33Ŋɩɩ nɛ Abɩraham chɔnsɛ tɩa kʋbala baa yɩrɛ tamarɛs Bɛɛsɩba lɛ. Nɩmɛ nɛ ʋ yɩrɛ La TƖƖNA yɩrɩŋ, Wɩa-la sɩ hɛ nɩmɛ a kaa mʋ wuu. 34Abɩraham hɔŋ Fɩlɩsɩtɩa tɩŋŋaa tinteeŋ lɛ a dieni.",https://www.bible.com/bible/2553/GEN.21.SIS
WƖAA DƖ-SUOMUŊ 22,"Wɩa magɩsɛ Abɩraham
1Ʋ sɩ yi bʋa kʋbala Wɩa chɩchɛ dɩ ʋ na Abɩraham laa ʋ wɩaa dii nɛ, ŋɩɩ nɛ ʋ yɩrʋ, “Abɩraham!”
Ʋ sɛɩ a bʋl, “Namɛ nɛ ŋ-la!”
2Ŋɩɩ nɛ Wɩa bʋl, “Kɛŋ Aɩzɩk ŋ bii-bala-la ŋ sɩ cho, a mʋ lee-la ba sɩɩ yɩrɛ Moria. Kpʋʋ peel-la nyuŋ mɩ sɩ jaŋ dagɩŋ a ŋaa kʋnyɩgaa Wɩɩsʋlʋŋ pɩmɛ.”
3Ʋ taŋ sɩ pʋla chʋchʋɔ-fɩɛla, Abɩraham sii joŋ kaku-kpasa a daŋ ʋ kakumo nyuŋ a vɔɔ daasɩŋ daŋ a kɛŋ ʋ nanʋala Aɩzɩk arɩ ʋ tɩntɩnnaa balɩa a mʋmʋ lee-la Wɩa sɩ dagʋ. 4Tapʋl torimuŋ chɛɛŋ Abɩraham beŋ sɩpaaŋ a mʋ na lee-la, dɩ ʋ hɛ dɩ-bolii. 5Ŋɩɩ nɛ Abɩraham bʋla pɩ ʋ tɩntɩnna-la balɩa, “Má kɛŋ kakumo-la chɩŋ daha, ka mɩ dɩ bile kiele mʋ a chʋɔlɛ Wɩa aŋ kɔ.”
6Abɩraham puri daasɩ-la chʋŋ Aɩzɩk aŋ tɩtɩa kori sɩa arɩ nyiniŋ. Ba to dɔŋɔ mʋmʋ lee-la. 7Ba sɩɩ mʋ, ŋɩɩ nɛ Aɩzɩk yɩrɛ ʋ nyɩmma Abɩraham, “Mɩ nyɩmma.”
Ʋ sɛɩ. Ŋɩɩ nɛ Aɩzɩk pɩɛsʋ, “La sɩ kori daasɩŋ arɩ nyiniŋ, nɩɩ nɛ piesu-la la sɩɩ chɛ dɩ la kpʋ pɩ Wɩa hɛ?”
8Ŋɩɩ nɛ Abɩraham bʋl, “Mɩ bii, Wɩa tɩtɩa nɛ jaŋ pɩla piesu-la la sɩ jaŋ kpʋ a nyɩga pʋ.” Ŋɩɩ nɛ ba to dɔŋɔ a mʋmʋ lee-la.
9Ba sɩ mʋ yi lee-la Wɩa sɩ daga, ŋɩɩ nɛ Abɩraham saa Wɩɩsʋllɩ koruŋ a paa daasɩ-la daŋ ʋ nyuŋ aŋ vɔɔ ʋ bie Aɩzɩk a joŋo daŋ Wɩɩsʋlʋŋ koru-la arɩ daasɩ-la nyuŋ. 10Ŋɩɩ nɛ ʋ lɩɩsɛ sɩa dɩ ʋ kpʋ Aɩzɩk. 11Ŋɩɩ nɛ Wɩa tɩndaara yɩrɛ, “Abɩraham, Abɩraham.”
Ŋɩɩ nɛ ʋ sɛɩ, “Namɛ nɛ ŋ-la.”
12Ŋɩɩ nɛ Wɩa tɩndaarʋ-la bʋla pʋ, “Sɩ́ bile wɩɩkala ŋaa. Lɛɛlɛ mɩ jɩma ŋ fá Wɩa nɛ a laaʋ dii, bɛɛ wɩaa ŋ bɩ ʋ nii-la vɩa ʋ sɩ sɩ ŋ kɛŋ ŋ bii-bala-la kpʋ a nyɩga pʋ.”
13Abɩraham kɛŋ nyuŋ je, a beŋ dɩ ʋ na pie-bele dɩ ʋ nyilliŋ gɩrɩgɛ tiiŋ tʋɔŋ. Ŋɩɩ nɛ Abɩraham mʋ lɩɩsɛ piesu-la a kaa kʋ kpʋ a nyɩga pɩ Wɩa aŋ leŋ ʋ bile. 14Abɩraham hɛ lee-la yɩrɩŋ ‘Wɩa nɛ jaŋ chɛ pɩmɛ (Jehova Jire)’. Arɩ jɩnɩŋ kala lee-la yɩrɩŋ nɛ ha ŋɩɩ: “Peel-la nyuŋ Wɩa jaŋ chɛ pɩŋ.”
15Ŋɩɩ nɛ Wɩa tɩndaarʋ-la bɩra yɩrʋ lɩamɩŋ lɛ 16a bʋl, “Mɩ ŋmɩɛsɛ mɩ tɩtɩa a tɩŋ ŋ sɩ bɩ ŋ bii-bala-la vɩa dɩ ŋ kpʋ pɩmɛ, 17mɩ jaŋ pɛ ŋ lɛ a leŋ dɩ ŋ doho nɩaa pʋŋ a nagɛ chɛnwʋlaa, koo hagɩlɩ-bumbugulo sɩ hɛ mʋgʋ-balɩŋ niiŋ. Ŋ doho nɩaa jaŋ yuo laa ba dʋndɔŋŋɔɔ tinteeŋ. 18A tɩŋ ŋ sɩ sɛɩ mɩ niiŋ wɩaa, mɩ jaŋ to ŋ doho nɩaa lɛ a pɛ dʋnɩa nɩaa kala lɛ.”
19Ŋɩɩ nɛ Abɩraham mɩɩra kɔ ʋ tɩntɩnna-la balɩamɩŋ teeŋ. Ba to dɔŋɔ mʋ Bɛɛsɩba. Ŋɩɩ nɛ Abɩraham hɔŋ nɩmɛ.
Nahɔ hambolibiisiŋ
20Ʋ ŋɩɩ harɩŋ nɛ Abɩraham nɩɩ arɩ Mɩlɩka lʋl biiriŋ pɩ ʋ naambie Nahɔ: 21Yus ʋ bii-hɩaŋ, arɩ ʋ ŋaana Bus arɩ Kɛmʋɛl (Aram nyɩmma). 22Mɩlɩka biiri-la dɔnsʋŋ nɛ ŋ-la: Kɛsɛd, Hazo, Pilidas, Jidilaf arɩ Bɛtʋɛl. 23Bɛtʋɛl tolo nɛ Rɩbɛka. Mɩlɩka lʋl biiriŋ chori nɛ a pɩ Nahɔ, Abɩraham naambie. 24Ruuma fa ŋaa Nahɔ haala dɔŋɔ ʋ sɩ bile nɛ aŋ ha bɩ jaa ka ba lʋl biiriŋ deemba: Teba, Gaham, Tahas arɩ Maaka.",https://www.bible.com/bible/2553/GEN.22.SIS
WƖAA DƖ-SUOMUŊ 23,"Sara sʋba
1Sara hɛ ʋ mɩɩsɩŋ lɛ jɩsɩŋ zɔlɔ arɩ mara arɩ balɩpɛ nɛ 2aŋ sʋʋ Hɛbʋrɔŋ lɛ Kɛnaŋ tinteeŋ. Ŋɩɩ nɛ Abɩraham mʋ dɩ ʋ yel ʋ yoho. Hɛbʋrɔŋ nɛ ba haa yɩrɛ Kɩrɩaf-Aba.
3Ŋɩɩ nɛ Abɩraham sii sʋʋ-la bʋbʋɔŋ a mʋ Hiti tɩŋŋaa teeŋ a bʋl, 4“Mɩ ŋaa nʋhʋɔrʋ nɛ ma tʋɔŋ, mɩɩ sʋlma, má yallɛ leriŋ pɩmɛ dɩ mɩ joŋ mɩ haala hugi.”
5Hiti tɩŋŋaa ma bʋla pɩ Abɩraham, 6“Nɩhɩaŋ, jegile nɩɩ la teeŋ, ŋ ŋaa kuori-bii-duo nɛ a hɛ la tʋɔŋ. Lɩɩsɛ la bʋɔsʋ-la tʋɔŋ kʋzɔmʋŋ a hugi ŋ haala. La kʋŋkala bɩ jaŋ vɔmʋŋ leriŋ.”
7Ŋɩɩ nɛ Abɩraham tuu kpirimi Hiti tɩmma-la sɩpaaŋ 8aŋ bʋl, “Dɩ ma nɛ jaŋ sɛɩ dɩ mɩ hugi mɩ haala daha, má sʋl Zoha nanʋala Ɛfʋrɔŋ pɩmɛ, 9dɩ ʋ joŋ Makɩpɛla bʋ-bʋa-la sɩ hɛ ʋ ŋmaŋkaaŋ niiŋ, a yalla pɩmɛ ma sɩpaaŋ. Ʋ yalɩŋ sɩ maga ŋɩɩ kala, mɩ jaŋ tiŋ ka dɩ ʋ ŋaa mɩ sʋʋnʋŋ dɩ-huguŋ.”
10Dɩ Ɛfʋrɔŋ Hiti tɩɩna-la arɩ ʋ nɩaa kala hilime ba jaŋ boiŋ niiŋ. Ŋɩɩ nɛ ʋ bʋla pɩ Abɩraham ʋ nɩalɩŋ kala sɩ kʋ hilimi ʋ jaŋ boiŋ niiŋ, ba kala nɩɩ. 11“Aɩ, mɩ kʋhɩaŋ, jegile nɩɩ mɩ teeŋ, mɩ joŋ ŋmaŋkaa-la arɩ bʋa-la kala aa pɩŋ nɛ mɩ nɩaa sɩpaaŋ dɩ ŋ hugi ŋ haala.”
12Ŋɩɩ nɛ Abɩraham bɩra tuu kpirimi tintee-la tɩŋŋaa sɩpaaŋ, 13aŋ bʋla pɩ Ɛfʋrɔŋ, ʋ nɩaa kala sɩpaaŋ, “Ɛfʋrɔŋ, jegile nɩɩ mɩ teeŋ, dɩ ŋ nɛ jaŋ sɛɩ, mɩ jaŋ tiŋ ŋmaŋkaa-la chɩmɩŋ pɩŋ aŋ joŋ mɩ haala hugi nɩmɛ.”
14Ɛfʋrɔŋ bʋla pɩ Abɩraham, 15“Mɩ kʋhɩaŋ, jegile nɩɩ mɩ teeŋ. Tintee-la yalɩŋ ŋaa warɩpʋla zɔɔ-banɛsɛ nɛ, deeŋ saa ŋaa wɩɩ nɛ la dɩŋ pɛgɛ? Joŋ ŋ haala hugi.”
16Ŋɩɩ nɛ Abɩraham sɛɩ a tiŋ moribii-la niiŋ Ɛfʋrɔŋ sɩ daga ʋ nɩaa sɩpaaŋ, warɩpʋla zɔɔ-banɛsɛ, arɩ bayalaa sɩɩ yallɛ ŋɩɩ.
17Ŋmaŋkaa-la sɩ ŋaa Ɛfʋrɔŋ kʋa a hɛ Makɩpɛla lɛ arɩ bʋ-bʋa-la sɩ kpagɛ Mamɩrɛ leriŋ, arɩ tɩɩsɩ-la kala sɩ chɩŋ ŋmaŋkaa-la niiŋ nɛ ʋ joŋo pʋ. 18Hiti tɩmma-la kala fa sɩ hilimi ba jaŋ boiŋ niiŋ sɩpaaŋ ba kala jɩŋ arɩ ʋ ŋaa Abɩraham ŋmaŋkaaŋ nɛ. 19Ʋ ŋɩɩ harɩŋ nɛ Abɩraham joŋ ʋ haala Sara hugi bʋ-bʋa-la lɛ Kɛnaŋ tinteeŋ. 20Hiti tɩŋŋaa sɩ to ŋɩɩ a yallɛ ŋmaŋkaa-la arɩ bʋ-bʋa-la kala a pɩ Abɩraham ʋ ŋaa ʋ sʋʋnʋŋ dɩ-huguŋ nɛ ŋɩɩ.",https://www.bible.com/bible/2553/GEN.23.SIS
