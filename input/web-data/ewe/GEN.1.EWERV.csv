Title,Content,URL
MOSE I 1,"Xexemewɔwɔ
1Le gɔmedzedzea me Mawu wɔ dziƒo kple anyigba. 2Ke anyigba le nyama, nɔnɔme meli nɛ o, ele ƒuƒlu, eye viviti do ɖe tsi gbana la ŋku me, eye Mawu ƒe Gbɔgbɔ le agba sam le tsia dzi.
3Eye Mawu gblɔ be: Kekeli nedo! Eye kekeli do. 4Eye Mawu kpɔ kekelia bena enyo. Eye Mawu ma kekeli la kple viviti la dome. 5Mawu yɔ kekeli la be ŋkeke; ke viviti la eyɔe be zã. Ale zã do, eye ŋu ke, eya nye ŋkeke gbãtɔ.
6Eye Mawu gblɔ be: Alili nenɔ tsia titina, be wòanye dometsonu anɔ tsi kple tsi dome! 7Eye Mawu wo alili la, eye wòmã tsi, si le alilia te, kple tsi, si le alilia ta me la dome. Eye wòva me nenema. 8Eye Mawu yɔ alilia be dziƒo. Ale zã do, eye ŋu ke, eya nye ŋkeke evelia. 9Eye Mawu gblɔ be: Tsi, si le dziƒoa te la, neƒo ƒu ɖe teƒe ɖeka, bena ƒuƒuiƒe nadze! Eye wòva me nenema. 10Mawu yɔ ƒuƒuiƒe la be anyigba, ke tsi ƒoƒua la eyɔe be atsiaƒu. Eye Mawu kpo bena enyo. 11Eye Mawu gblɔ be: Anyigba nemie gbe fẽwo, nu miemie, siwo tsea ku, kple ati tseku, siwo tsena wo tɔ wo tɔwoe, esiwo me ku le, le anyigba la dzi. Eye wòva me nenema. 12Anyigba mie gbe fẽwo, nu miemie, siwo tsea ku wo tɔ wo tɔwoe, kple ati, siwo tsena, siwo me ku le, wo tɔ wo tɔwoe. Eye Mawu kpo bena enyo. 13Ale zã do, eye ŋu ke, eya nye ŋkeke etɔ̃lia.
14Eye Mawu gblɔ be: Nu keklẽwo nado ɖe dziƒolilia ŋu, bena woade vovo ŋkeke kple zã dome, eye woanɔ anyi anye dzesiwo, afia azãgbewo, ŋkekewo kple ƒewo, 15eye woanye nu keklẽwo anɔ dziƒolilia ŋu, bene woaklẽ ɖe anyigba dzi! Eye wòva me nenem. 16Tete Mawu wɔ nu keklẽ gã eveawo. Ewɔ gãtɔ, bena woaɖu ŋkeke dzi, kple suetɔ, bena woaɖu zã dzi, hekpe ɖe ɣletiviwo ŋu. 17Eye Mawu tsɔ wo ɖo dziƒolilia ŋu, bena woaklẽ ɖe anyigba dzi, 18woaɖu ŋkeke kple zã dzi, eye woamã kekeli kple viviti dome. Eye Mawu kpɔ bena enyo. 19Ale zã do, eye ŋu ke, eya nye ŋkeke enelia.
20Tete Mawu gblɔ bena: Nu gbagbewo neƒu tsi le tsia me, eye xe dzodzoewo nedzo le ya me le dziƒolilia ƒe ŋku me. 21Eye Mawu wo ƒumelã klitsuwo kple nu gbagbe, siwo katã tana, eye woʋãna le tsia me, hamehame, kple xe, siwo katã dzona. Eye Mawu kpo bena enyo. 22Eye Mawu yra wo gblɔ bena: Midzi, ne miasɔ gbɔ, eye miayɔ atsiaƒutsia me, eye xe dzodzoeawo nasɔ gbã le anyigba dzi! 23Ale zã do, eye ŋu ke, eya nye ŋkeke atɔ̃lia.
24Eye Mawu gblɔ bena: Nu gbagbewo nedo tso anyigba me hamehame, aƒemelãwo kple nu tatawo kple gbemelãwo hamehame! 25Ale Mawu wɔ gbemelãwo hamehame, aƒemelãwo hamehame kple lã, siwo katã tana le anyigba dzi hamehame. Eye Mawu kpɔ bena enyo.
Mawu wɔ ame le eya ŋutɔ ƒe nɔnɔme nu.
26Eye Mawu gblɔ be: Mine míawɔ ame ɖe míaƒe nɔnɔme, woaɖi mí, eye wòaɖu ƒumelãwo, dziƒoxe dzodzoewo, aƒemelãwo kple gbemelãwo katã kpakple lã, siwo katã tana le anyigba dzi la dzi! 27Eye Mawu wɔ ame ɖe ye ŋutɔ ƒe nɔnɔme, Mawu ƒe nɔnɔme nue wòwɔe ɖo; ŋutsu kple nyɔnu wòwɔ. 28Eye Mawu yra wo, eye Mawu gblɔ na wo bena: Midzi, ne miasɔ gbɔ, eye miayɔ anyigba la dzi, eye mianye agbo ɖe edzi, miaɖu ƒumelãwo kple dziƒoxe dzodzoewo kple lã, siwo katã zɔna le anyigba dzi la dzi! 29Eye Mawu gblɔ be: Kpɔ ɖa, metsɔ nu miemie tseku, siwo katã le anyigba blibo la dzi, kple ati, siwo katã tsena, siwo me ku le la, na mi, bena woanye nuɖuɖu na mi; 30ke gbewo kple amagbewo katã nanye nuɖuɖu na anyigba dzi lãwo katã kple dziƒoxe dzodzoewo katã kple nusiwo katã tana, siwo me agbe le, le anyigba dzi. Eye wòva me nenema. 31Eye Mawu kpo nusiwo katã wòwɔ la, eye kpɔ ɖa, wonye ŋutɔ. Ale zã do, eye ŋu ke, eya nye ŋkeke adelia.",https://www.bible.com/bible/2259/GEN.1.EWERV
MOSE I 2,"Sabat
1Ale wowu dziƒo kple anyigba kple wo me nu gbogboawo katã nu enye si. 2Eye Mawu wu eƒe ɖo, si wòwɔ la nu le ŋkeke adreagbe, eye wòdzudzɔ le ŋkeke adreagbe tso eƒe do, siwo katã wòwɔ la me. 3Eye Mawu yra ŋkeke adrelia, eye wòkɔ eŋuti, elabena eya dzi wòdzudzɔ eɖokui le tso eƒe dɔwɔwɔ, siwo katã Mawu wɔ, eye wòna wodo la me.
Amegbetɔ le Paradiso.
4Esia nye dziƒo kple anyigba ƒe dzɔdzɔmenyawo le wo wɔwɔ me le ɣeyiɣi, si me Yehowa Mawu wo anyigba kple dziƒo. 5Ke gbemetia ɖeke mele anyigba dzi haɖe o, eye nu miemiea ɖeke medo ɖe gbe me haɖe o; elabena Yehowa Mawu mena tsi dza ɖe anyigba dzi haɖe o, eye ame meli ade anyigba la o. 6Eye afu do tso anyigba dzi, eye wònyɔ ɖe anyigba la katã ƒe ŋku me. 7Azã Yehowa Mawu tsɔ anyi mè ame, eye wògbɔ agbegbɔgbɔ ɖe eƒe ŋɔti me; ale ame la zu luʋɔ gbagbe. 8Tete Yehowa Mawu tso abɔ ɖe Eden le ɣedzeƒe, eye wotsɔ ame, si wòmè la, ɖo afima. 9Eye Yehowa Mawu na ati vovovo, siwo nya kpɔna, siwo ƒe tsetse nyo na ɖuɖu la, mie tso anyigba me; eye agbeti la kpakple sidzedze nyui kple vɔ̃ ƒe ati la le abɔ la titina. 10Eye tɔsisia ɖe do tso Eden, be woade tsi abɔ la; eye tso afima wòdze ɖe alɔ ene me. 11Gbãtɔ ŋkɔ nye Pison; eƒo xlã Xawila-nyigba blibo la katã; afima sika le; 12eye anyigba sia ƒe sika nyo ŋutɔ; afima bedolax- kple soham-kpe hã le. 13Tɔsisi evelia ŋkɔ nye Gixon; eƒo xlã Kus-nyigba blibo la katã. 14Tɔsisi etɔ̃lia ŋkɔ nye Xidekel; esi to Asur ƒe ɣedzeƒe gome. Eye tɔsisi enelia nye Frat. 15Eye Yehowa Mawu tsɔ ame la ɖo Eɖen-bɔ me, be woaŋlɔ eme, eye wòakpɔ edzi.
Mawu fe sedede.
16Eye Yehowa Mawu de se na ame gblɔ bena: Ɖu abɔmetiawo katã ƒe tsetse faa; 17ke ati, si na wodzea si nyui kple vɔ la, megaɖu eya ƒe tsetsea ɖeke o; gbesigbe naɖu eƒe ɖe, ku ke naku. 18Eye Yehowa Mawu gblɔ bena: Menyo bena ame la natsi akogo o; mawɔ kpeɖeŋutɔ, si asɔ ɖe eŋu la nɛ. 19Tete Yehowa Mawu tsɔ anyi mè gbemelãwo katã kple dziƒoxe dzodzoewo katã, eye wòkplɔ wo va amea gbɔe, be yeakpɔ alesi wòayɔ woe; eye alesi ame la yɔ nu gbagbeawoe la, nenema anye woƒe ŋkɔ. 20Eye ame la tsɔ ŋkɔ na aƒemelãwo katã kple dziƒoxe dzodzoewo kpakple gbemelãwo katã; ke amea ya mekpɔ kpeɖeŋutɔ, si asɔ nɛ o.
Nyɔnuwɔwɔ.
21Eye Yehowa Mawu na ame dɔ alɔ̃ yi me ʋĩ, eye wòɖe eƒe agbaƒutiwo dometɔ ɖeka, eye wotsɔ lã ɖo eteƒe. 22Tete Yehowa Mawu tsɔ agbaƒuti, si wòɖe le amea me la, wɔ nyɔnui, eye wòkplɔe va ame la gbɔe. 23Eye ame la gblɔ be: Azɔ ko! Esia enye ƒu tso nye ƒu me kple lã tso nye lã me; woayɔ ame sia bena nyɔnu, elabena ŋutsu mee woɖee tsoe. 24Eya ŋuti ŋutsu agblẽ fofoa kple dadaa ɖi ahaku ɖe srɔ̃a ŋuti, eye woanye ŋutilã ɖeka. 25Eye wo kpakple eve la wole ƒeƒle, ame la kple srɔ̃a, eye ŋu mekpea wo o.",https://www.bible.com/bible/2259/GEN.2.EWERV
MOSE I 3,"Nuvɔ̃ me dzedze.
1Ke da dze aye wu gbemelã, siwo katã Yehowa Mawu wɔ la, eye wògblɔ na nyɔnu la bena: Vavãe Mawu gblɔ bena, migaɖu abɔmetiawo katã ƒe tsetsea ɖeke o mahã? 2Nyɔnua ɖo ŋu na da la be: Míeɖua abɔmetiawo ƒe tsetse faa; 3ke Mawu gblɔ le ati, si le abɔa titina la ƒe tsetse ŋuti bena: Migaɖu eƒe ɖeke o, eye migaka asi eŋu hã o, be miagaku o! 4Eye da la gblɔ na nyɔnua bena: Miele kuku ge akpɔ o; 5ke boŋ Mawu nyae bena, gbesigbe ke miaɖu eƒe ɖe la, miaƒe ŋkuwo laʋu, eye mianɔ abe Mawu ene, anya nyui kple vɔ̃. 6Esi nyɔnu la kpɔ bena, ati la nyo na ɖuɖu, ebiã ŋu na ame, eye wòdzroa ame, eye wònana wodzea nunya la, egbe eƒe tsetsea ɖe heɖu, eye wòna srɔ̃a, si le egbɔ hã woɖu. 7Tete wo kpakple eve ƒe ŋkuwo ʋu, eye wodze sii bena, yewole amama, eye wòtɔ amagbawo hesa ɖe ali.
8Eye esi wose Yehowa Mawu ŋkɔ le anyinufaɣi le abɔa me la, amea kple srɔ̃a woɣla wo ɖokui ɖe Yehowa Mawu ɖe abɔmetia ɖe te. 9Tete Yehowa Mawu yɔ amea gblɔ nɛ bena: Afika nèle? 10Eɖo ŋu nɛ bena: Mese ŋkɔwò le abɔa me, eye meva; elabena mele amama, eye meɣla ɖokuinye. 11Egblɔ be: Ameka toe na wò be, amamae nèle? Alo ɖe nèɖu ati, si ŋuti meɖe se na wò be, megaɖu eƒe ɖeke o la ƒe ɖe mahã? 12Ame la ɖo ŋu bena: Nyɔnu, si nètsɔ nam la, eyae na atia ɖem meɖu. 13Eye Yehowa Mawu gblɔ na nyɔnua bena: Nukaŋuti nèwɔ alea? Nyɔnu la ɖo ŋu ne be: Da lae blem, eye meɖui.
Fiƒode kple ŋugbedodo gbãtɔ.
14Eye Yehowa Mawu gblɔ na da la bena: Esi nèwɔ alea la, eyata woaƒo fi ade wò le aƒemelãwo kple gbemelãwo katã dome: Wò ƒodo dzi nazɔ, eye ʋuʋudedie naɖu le wò agbe me ŋkekewo katã me! 15Made adikã mia kple nyɔnu la dome, wò dzidzime kple nyɔnu la ƒe dzidzime dome, eya la agbã ta na wò, eye wò la àɖu afɔkpodzi nɛ. 16Eye wògblɔ na nyɔnua bena: Mana nakpe fu geɖe le fufɔfɔ me, alé ku hafi àdzi vi, ke wò tame anɔ srɔ̃wò ŋu, eye eya anye gã ɖe dziwò. 17Eye wògblɔ na Adam bena: Esi nèse srɔ̃wo ƒe gbe, eye nèɖu ati, si ŋuti mede se na wò be, megaɖu eƒe ɖekeɖeke o la ƒe ɖe la, eyata woaƒo fi ade anyigba le tawò, àkpe fu hafi akpɔ nu àɖu tso me le wò agbe me ŋkekewo katã me. 18Ŋu kple aŋɔka amie na wò, eye naɖu anyigba dzi amagbewo! 19Fifia ate wò, hafi nakpɔ abolo aɖu, vaseɖe esime nagatrɔ azu anyi, elabena eya mee woɖe wò tsoe. Anyi nènye, eye anyi ke nagatrɔ azu!
20Eye ame la tsɔ ŋkɔ na srɔ̃a bena Xawa, elabena eya ava nye ame gbagbewo katã dada. 21Eye Yehowa Mawu tsɔ lãgbalẽwu do na Adam kple srɔ̃a. 22Eye Yehowa Mawu gblɔ be: Kpɔ ɖa, ame zu sigbe mía dometɔ ɖeka ene, eye wònya nyui kple vɔ. Ke be wòagaɖo asi ɖa agbe agbetia hã ƒe ɖe aɖu, eye wòanɔ agbe ɖoɖoɖo o la, 23Yehowa Mawu ɖe ame ɖa tso Eden-bɔ la me, bene woaŋlɔ anyigba, si me woɖee tsoe. 24Tete wònyã ame la, eye wòna Kerubiwo tsɔ yi, si trɔa eɖokui, eye wòklẽna abe dzo ƒe aɖe ene la, ɖanɔ Eden-bɔ la ƒe ɣedzeƒe gome, bena woadzɔ agbeti la mɔ nu.",https://www.bible.com/bible/2259/GEN.3.EWERV
MOSE I 4,"Adam viŋutsuwo.
1Eye Adam ɖo kple srɔ̃a Xawa, eye wòfɔ fu dzi Kain, eye wògblɔ bena: Yehowa ɖi nam be, medzi ŋutsu. 2Emegbe la edzi enɔvia Habel, eye Habel va zu lãnyila, ke Kain ya zu agbledela. 3Esia megbe la eteƒe medidi o, Kain tsɔ agblemenua ɖewo wɔ vɔsae na Yehowa. 4Habel hã tsɔ eƒe lãwo ƒe ŋgɔgbevi, siwo dami la ƒe ɖewo vɛ. Eye Habel kple eƒe nunana dze Yehowa ŋu; 5ke Kain kple eƒe nunana ya medze eŋu o. Eye Kain bi dzi ŋutɔ, eye wòɖo adã. 6Tete Yehowa gblɔ na Kain bena: Nukaŋuti nèle dzi bim, eye nukaŋuti nèle adã ɖom? 7Alo menye ale wòle oa? Ne èwɔ nyui la, wò ŋku me akɔ, ke ne mèwɔ nyui o la, ekema nuvɔ̃ de xa ɖe ʋɔtru nu, eye wòɖo tamea ɖe ɖe ŋuwò; ke wò la ɖu edzi!
Kain wu nɔvia.
8Esia megbe la Kain gadɔ nu kple nɔvia Habel. Ke eva ve me bena, esime wole gbe me la, Kain tso ɖe nɔvia Habel ŋuti, eye wòwui. 9Tete Yehowa gblɔ na Kain bena: Afika noviwò Habel le? Eye wòɖo ŋu nɛ be: Nyemenyae o! Alo nɔvinye dzikpɔla menyea? 10Eye wògblɔ nɛ bena: Nuka enye esi nèwɔ? Kpɔ ɖa, nɔviwò ƒe ʋu, si nèkɔ ɖe anyi la ƒe gbe le ɖiɖim tso anyigba dzi mese! 11Azã la woaƒo fi ade wò, adzo le anyigba, si ke eƒe nu xɔ nɔviwò ƒe ʋu le asiwò no la dzi. 12Ne eŋlɔ anyigba la, megale nu ʋẽ ge na wò o; tsatsala kple godzela nanye le anyigba dzi! 13Eye Kain gblɔ na Yehowa bena: Nye vodada la kpe wu nye tsɔtsɔ. 14Wòe nyãm egbe tso agbledenyigba la dzi; madzo le wò ŋkuta anye tsatsala kple godzela le anyigba dzi, eye ava me bena, amesiame, si akpɔm la, awum. 15Eye Yehowa gblɔ nɛ bena: Eyata amesiame, si awu Kain la, woabia hlɔ̃e zi gbɔ zi adre. Eye Yehowa de dzesi Kain, bena amesiame, si ado goe la, nagawui o. 16Eye Kain dzo le Yehowa ƒe ŋku me, eye wòva nɔ Nod-nyigba dzi le Eden ƒe ɣedzeƒe gome.
Kain ƒe dzidzimeviwo
17Eye Kain da kple srɔ̃a, eye wòfɔ fu dzi Henox. Eye wòtso du, tso via ƒe ŋkɔ na du la bena Henox. 18Eye wodzi Irad na Henox, eye Irad dzi Mehuyael, eye Mehuyael dzi Metusael, eye Metusael dzi Lamex. 19Ke Lamex ɖe srɔ̃ eve; ɖeka ŋkɔ enye Ada, eye evelia ŋkɔ enye Zila. 20Eye Ada dzi Yabal, amesi nye agbadɔ me nɔlawo kple lãnyilawo fofo. 21Enɔvia ŋkɔ nye Yubal, amesi nye saŋkuƒolawo kple dzekulawo fofo. 22Eye Zila hã dzi Tubalkain, amesi nye akɔbli- kple gaŋudowolawo fofo; eye Tubalkain nɔvinyɔnu ŋkɔ nye Naama. 23Eye Lamex gblɔ na srɔ̃wo bena: Ada kple Zila, miɖo to nye gbe; mi Lamex srɔ̃wo, mise ye nyawo! Vavã, mewu ŋutsu ɖe nye abi teƒe kple ɖekakpui ɖe nye dodro teƒe. 24Elabena wòbia hlɔ̃ Kain zi adre, ke Lamex la zi blaadre vɔ adre.
Set kple Enos.
25Eye Adam gadɔ kple srɔ̃a, eye wòdzi ŋutsuvi, eye wòna ŋkɔe bena Set; elabena egblɔ be: Mawu ɖo dzidzime bubu Habel, amesi Kain wu la teƒe nam. 26Eye wodzi ŋutsuvi na Set hã, eye wòna ŋkɔe bena Enos. Le ɣemaɣi me la wode asi Yehowa ŋkɔ yɔyɔ me.",https://www.bible.com/bible/2259/GEN.4.EWERV
MOSE I 5,"Fofo gãwo ƒe dzidzimegbalã tso Adam dzi vaseɖe Noa dzi.
1Esia nye Adam ƒe dzidzimeviwo ŋutinyagbalẽ. Esi Mawu wɔ Adam la, ewɔe ɖe eya ŋutɔ ƒe nɔnɔme. 2Ewɔ wo wonye ŋutsu kple nyɔnu, eye wòyra wo: eye wòna ŋkɔ wo bena „ame“ le gbesigbe wòwɔ wo. 3Eye esi Adam xɔ ƒe alafa ɖeka kple blaetɔ̃ la, edzi ŋutsuvia ɖe, si ɖii, eye wòyɔe bena Set. 4Esi Adam dzi Set megbe la, eganɔ agbe ƒe alafa enyi, eye wòdzi ŋutsuwo kple nyɔnuwo. 5Eye Adam ƒe agbe me ŋkekewo katã nye ƒe alafa asieke kple blaetɔ̃, eye woku. 6Eye esi Set xɔ ƒe alafa ɖeka kple atɔ̃ la, edzi Enos. 7Esi Set dzi Enos megbe la, eganɔ agbe ƒe alafa enyi kple adre, eye wòdzi ŋutsuwo kple nyɔnuwo. 8Eye Set ƒe agbe me ŋkekewo katã nye ƒe alafa asieke kple wuieve, eye wòku. 9Eye esi Enos xɔ ƒe blaasieke la, edzi Kenan. 10Esi Enos dzi Kenan megbe la, eganɔ agbe ƒe alafa enyi kple wuiatɔ̃, eye wòdzi ŋutsuwo kple nyɔnuwo. 11Eye Enos ƒe agbe me ŋkekewo katã nye ƒe alafa asieke kple atɔ̃, eye woku. 12Eye esi Kenan xɔ ƒe blaadre la, edzi Mahalalel. 13Esi Kenan dzi Mahalalel megbe la, eganɔ agbe ƒe alafa enyi kple blane, eye wòdzi ŋutsuwo kple nyɔnuwo. 14Eye Kenan ƒe agbe me ŋkekewo katã nye ƒe alafa asieke kple ewo, eye woku. 15Eye esi Mahalalel xɔ ƒe blaade vɔ atɔ̃ la, edzi Yered. 16Esi Mahalalel dzi Yered megbe la, eganɔ agbe ƒe alafa enyi kple blaetɔ̃, eye wòdzi ŋutsuwo kple nyɔnuwo. 17Eye Mahalalel ƒe agbe me ŋkekewo katã nye ƒe alafa enyi kple blaasieke vɔ atɔ̃, eye woku. 18Eye esi Yered xɔ ƒe alafa ɖeka kple blaade vɔ eve la, edzi Henox. 19Esi Yered dzi Henox megbe la, eganɔ agbe ƒe alafa enyi, eye wòdzi ŋutsuwo kple nyɔnuwo. 20Eye Yered ƒe agbe me ŋkekewo katã nye ƒe alafa asieke kple blaade vɔ eve, eye woku. 21Eye esi Henox xa ƒe blaade vo atɔ̃ la, edzi Metusala. 22Esi wòdzi Metusala megbe la, Henox zɔ kple Mawu ƒe alafa etɔ̃, eye wòdzi ŋutsuwo kple nyɔnuwo. 23Eye Henox ƒe agbe me ŋkekewo katã nye ƒe alafa etɔ̃ kple blaade vɔ atɔ̃. 24Esi Henox zɔ kple Mawu ta la, ebu vĩ, elabena Mawu kplɔe dzoe. 25Eye esi Metusala xɔ ƒe alafa ɖeka kple blanyi vɔ adre la, edzi Lamex. 26Esi Metusala dzi Lamex megbe la, eganɔ agbe ƒe alafa adre kple blanyi vɔ eve, eye wòdzi ŋutsuwo kple nyɔnuwo. 27Eye Metusala ƒe agbe me ŋkekewo katã nye ƒe alafa asieke kple blaade vɔ asieke, eye wòku. 28Eye esi Lamex xɔ ƒe alafa ɖeka kple blanyi vɔ eve la, edzi ŋutsuvia ɖe. 29Eye wòna ŋkɔe bena Noa, elabena egblɔ be: Ame sia ana gbɔdzɔe mí tso míaƒe dɔwɔwɔ kple fuɖeɖewo me le anyigba, si Yehowa ƒo fi de la dzi. 30Esi Lamex dzi Noa megbe la, eganɔ agbe ƒe alafa atɔ̃ kple blaasieke vɔ atɔ̃, eye wòdzi ŋutsuwo kple nyɔnuwo. 31Eye Lamex ƒe agbe me ŋkekewo katã nye ƒe alafa adre kple blaadre vɔ adre, eye wòku. 32Esi Noa xɔ ƒe alafa atɔ̃ la, edzi Sem, Xam kple Yafet.",https://www.bible.com/bible/2259/GEN.5.EWERV
MOSE I 6,"Amegbetɔwo ƒe nu tovo wɔwɔ.
1Ke esi amewo de asi agbɔsɔsɔ me le anyigba dzi, eye wodzi nyɔnuwo la, 2mawuviwo kpɔ bena, amegbetɔviwo ƒe nyɔnuwo dze tugbe ŋutɔ, eye woɖe wo dometɔ, siwo katã dze wo ŋu. 3Eye Yehowa gblɔ bena: Nye gbɔgbɔ maganɔ amewo me boo o, elabena ŋutilã wonye le woƒe vodada me, eye woƒe agbe me ŋkekewo nanye ƒe alafa ɖeka kple blave! 4Le ŋkeke mawo me la ame dzɔtsuwo le anyigba dzi; eye esi Mawu viŋutsuwo ɖe amegbetɔwo ƒe vinyɔnuwo, eye wodzi vi na wo megbe la hã wogale; woawo nye ame kako ŋkɔxɔla, siwo nɔ agbe le blema. 5Eye esi Yehowa kpɔ bena, amegbetɔwo ƒe vɔɖivɔ̃ɖi va sɔ gbɔ le anyigba dzi, eye woƒe tamesusuwo kple dzimedidiwo nye vɔ̃ ko ɖaa la, 6eve Yehowa bena, wòwɔ ame ɖe anyigba dzi, eye woɖu dzi nɛ. 7Eye Yehowa gblɔ bena: Matsrɔ̃ ame, siwo mewɔ la ɖa le anyigba blibo la katã dzi, tso amewo kple lãwo dzi vaseɖe nu tatawo kple dziƒoxe dzodzoewo dzi, elabena evem bena, mewɔ wo. 8Ke Yehowa ve Noa nu.
Noa.
9Esia enye Noa ƒe dzidzimeviwo ŋutinya Noa enye ame dzɔdzɔe kple ame maɖifɔ le eŋɔlimetɔwo dome, eye Noa zɔ kple Mawu. 10Eye Noa dzi ŋutsuvi etɔ̃: Sem, Xam kple Yafet. 11Eye xexeame gblẽ le Mawu ƒe ŋku me, eye nu vlo wɔwɔ xɔ anyigba la dzi. 12Eye Mawu kpɔ bena, xexeame gblẽ keŋ; elabena amegbetɔwo katã ƒe zɔzɔme gblẽ le anyigba dzi.
Gbeƒãɖeɖe tsiɖɔɖɔ Aɖakanututu.
13Tete Mawu gblɔ na Noa bena: Ŋutilãwo katã ƒe nuwuwu ɖo azɔ, elabena woƒe nu vlo wɔwɔ xɔ anyigba la dzi; kpɔ ɖa, matsrɔ̃ wo kple anyigba siaa. 14Tsɔ dzatiwo kpa aɖakaʋu na ɖokuiwò, eye natso eme keŋ, atsɔ aŋɔ atre eme kple ekɔgo. 15Eye ale nawɔe enye si; Aɖakaʋu la ƒe didime nanye abɔklugui alafa etɔ̃, eƒe kekeme nanye abɔklugui blaatɔ̃, eye eƒe kɔkɔme nanye abɔklugui blaetɔ̃. 16Eye naɖe fesre, siwo akɔ abɔklugui ɖeka la, ɖe aɖakaʋu la ƒe gliwo dzi aƒo xlãe godoo va kpe; eye naɖe ʋɔtru aɖakaʋu la ƒe axa dzi, eye nawɔ dzisasrã etɔ̃, etetɔ, titinatɔ kple elametɔ. 17Elabena nye la mana tsi naɖe anyigba la, bena ŋutilã, siwo katã le dziƒoa te, esiwo me agbegbɔgbɔ le la, natsrɔ̃, eye anyigba dzi nuwo katã naku. 18Ke mabia nu kpli wò bena, nayi ɖe aɖakaʋu la me, wò ŋutɔ, viwòŋutsuwo kple srɔ̃wò hekpe ɖe viwòŋutsuawo srɔ̃wo ŋu. 19Ɖe nu gbagbewo katã kple ŋutilãwo katã eveveve yi ɖe aɖakaʋu la me, ne woanɔ agbe kpli wò; woanye atsu kple asi 20Dziƒoxe dzodzoewo le woƒe ƒomeviwo nu, aƒemelãwo le woƒe ƒomeviwo nu kple nu, siwo katã tana le anyigba la dzi, le woƒe ƒomeviwo nu, wo dome eveveve woava gbɔwò, bena woanɔ agbe. 21Ke wò la tsɔ nuɖuɖu ƒomevi vovovo, siwo katã woɖuna la, dzra ɖo ɖe gbɔwò, bena woanye nuɖuɖu na mia kpli wo siaa. 22Eye Noa wɔe; alesi Mawu de se nɛ la, nenema pɛ wòwɔ.",https://www.bible.com/bible/2259/GEN.6.EWERV
MOSE I 7,"Noa yi aɖakaʋu la me.
1Tete Yehowa gblɔ na Noa be na: Yi ɖe aɖakaʋu la me, wò ŋutɔ kple aƒewò me katã, elabena mekpɔ bena, ame dzɔdzɔe nènye le dzidzime sia dome. 2Ɖe lã matsrimatsriwo katã atsu kple asi adreadre, kple lã tsitsriwo atsu kple asi eveveve. 3Nenema ke naɖe dziƒoxe dzodzoewo hã atsu kple asi adreadre, bena woƒe ƒome natsi agbe le anyigba dzi. 4Elabena esusɔ ŋkeke adre mana tsi nadza ɖe anyigba dzi ŋkeke blane kple zã hã blane, eye matsrɔ̃ nusianu, si mewɔ ɖe anyigba dzi. 5Eye Noa wɔe, abe alesi Mawu de se nɛ ene. 6Noa xɔ ƒe alafa ade, esime tsiɖɔɖɔ ɖe anyigba. 7Eye Noa kple viaŋutsuwo kple srɔ̃a hekpe ɖe viaŋutsuawo srɔ̃wo ŋuti, woyi ɖe aɖakaʋu la me, hafi tsi va ɖe anyigba. 8Lã matsrimatsriwo kple lã tsitsriwo kple xe dzodzoewo hekpe ɖe nusiwo katã tana le anyigba dzi la ŋuti 9woyi ɖe Noa gbɔ atsu kple asi eveveve le aɖakaʋu la me, abe alesi Mawu de se na Noa ene. 10Eye wòva me le ŋkeke adreagbe bena, tsi dza ɖe anyigba la dzi.
Tsiɖɔɖɔ dze gɔme.
11Esi Noa xɔ ƒe alafa ade, le ɣleti evelia ƒe ŋkeke wuiadrelia dzi tututu la, anyigbatu me tsiwo katã ŋɔ, eye dziƒo nu ʋu. 12Eye tsi dzi ɖe anyigba dzi ŋkeke blane kple zã blane sɔŋ. 13Le ŋkeke ma dzi tututu Noa kple viaŋutsuwo: Sem, Xam kple Yafet kple Noa srɔ̃ hekpe ɖe viaŋutsuawo srɔ̃ etɔ̃awo ŋuti, woyi ɖe aɖakaʋu la me; 14woawo kple gbemelãwo katã le woƒe ƒomeviwo nu kple aƒemelãwo katã le woƒe ƒomeviwo nu kple nu tata, siwo katã tana le anyigba dzi, le woƒe ƒomeviwo nu hekpe ɖe xewo kple nusiwo katã dzona la ŋuti le woƒe ƒomeviwo nu. 15Eye lãwo tsyo ƒomevi, siwo me agbegbɔgbɔ le la, woyi de Noa gbɔ eveveve le aɖakaʋu la me. 16Eye lã, siwo yi ɖe egbɔ la, wonye atsu kple asi; lã vovovowo yi ɖe egbɔ, abe alesi Mawu ɖe se nɛ ene. Eye Yehowa do ʋɔ ɖe enu. 17Eye tsia le anyigba la ɖem ŋkeke blane sɔŋ, eye tsia le agbɔ sɔm hekɔ aɖakaʋu la ɖe dzi, ale bena, aɖakaʋu la le tsia ŋgɔ. 18Eye tsia le ɖɔɖɔm ɖe dzi hesɔ gbɔ ɖe anyigba la dzi, eye aɖakaʋu la le tsatsam le tsia ŋgɔ. 19Eye tsia do agbogbo de anyigba dzi ŋutɔŋutɔ hede to kɔkɔ, siwo katã le dziƒoa te la. 20Eye tsia dɔ gbɔ to kɔkɔwo ta me abɔklugui wuiatɔ̃; ale wɔ, eye towo katã bu de tsia me. 21Eye nu gbagbe, siwo ʋãa wo ɖokui le anyigba dzi; xe dzodzoewo, aƒemelãwo, gbemelãwo kple nusiwo katã tana le anyigba dzi, hekpe ɖe amewo ŋu, wo katã wotsi tɔ la me. 22Nusianu, si agbegbɔgbɔ le eme, si gbɔna toa ŋɔti me, eye wonɔa agbe le anyigba ƒuƒui dzi la ku. 23Nusianu, si nɔ anyigba dzi, tso amewo dzi vaseɖe aƒemelãwo kple nu tatawo kpakple dziƒoxe dzodzoewo dzi, wotsrɔ̃ wo ɖa le anyigba dzi; negbe Noa kple nusiwo le egbɔ le aɖakaʋua me koe tsi agbe. 24Eye tsia le ɖɔɖɔm ɖe anyigba dzi ŋkeke alafa ɖeka kple blaatɔ̃ sɔŋ.",https://www.bible.com/bible/2259/GEN.7.EWERV
MOSE I 8,"Tsiɖɔɖɔ wu nu.
1Eye Mawu ɖo ŋku Noa kple gbemelã kple aƒemelã, siwo katã le egbɔ le aɖakaʋua me la dzi, eye Mawu na ya ƒo ɖe anyigba dzi, ale bena tsia de asi miemie me. 2Eye anyigbatu me tsiwo nu tso, eye dziƒo nu tu; ale wɔ tsi la ke. 3Eye tsia le miemiem le anyigba la dzi ʋeʋeʋe. Edze miemie gɔme le ŋkeke alafa ɖeka kple blaatɔ̃ megbe. 4Le ɣleti adrelia ƒe ŋkeke wuiadrelia dzi aɖakaʋu la va xa ɖe Ararat-towo dometɔ ɖeka ta me. 5Eye tsia le miemiem ʋeʋeʋe vaseɖe ɣleti ewolia dzi; le ɣleti ewolia ƒe ŋkeke gbãtɔ dzi towo ƒe tagbɔ dze. 6Le ŋkeke blane megbe la Noa ʋu aɖakaʋua ƒe fesre, si wòwɔ la. 7Eye wòʋu nu le akpaviãa ɖe nu ɖo ɖa, eye wòle dzodzom tso afi yi afi, vaseɖe esime tsia mie le anyigba dzi vo. 8Tete wòʋu nu le ahɔnea ɖe nu ɖo ɖa, ne yeakpɔ bena, tsia mie vo le anyigba blibo la katã dzi hã? 9Ke esi ahɔne la mekpɔ afisi wòadze ɖo o la, egatrɔ va egbɔ le aɖakaʋu la me, elabena tsi le anyigba blibo la katã dzi, eye wòdo asi ɖa lée de aɖakaʋu la me. 10Emegbe wòlala ŋkeke adre, eye wòʋu nu le ahɔnea nu le aɖakaʋu la me. 11Eye ahɔne la va egbɔ le fiẽ me, eye kpɔ ɖa, amitiɖɔmee le enu. Azɔ Noa dze sii bena, tsia mie le anyigba dzi. 12Eye wògalala ŋkeke adre bubu, eye wògaʋu nu le ahɔnea nu, ke megado va egbɔ o. 13Le ƒe alafa ade kple ɖeka me le ɣleti gbãtɔ ƒe ŋkeke gbãtɔ dzi tsia mie le anyigba dzi. Eye Noa fo aɖakaʋu la tame ɖa, eye wotsa ŋku, eye kpɔ ɖa, anyigba dzi ƒu. 14Le ɣleti evelia ƒe ŋkeke blave vɔ adrelia dzi anyigba dzi ƒu keŋkeŋ.
Noa me nu na Mawu.
15Eye Mawu ƒo nu kple Noa gblɔ bena: 16Do go le aɖakaʋu la me, wò ŋutɔ kple srɔ̃wo kple viwòŋutsuwo hekpe ɖe viwòŋutsuawo srɔ̃wo ŋuti! 17Lã vovovo, siwo katã le gbɔwò; xe dzodzoewo kple aƒemelãwo kpakple nu tata, siwo katã tana le anyigba dzi la, nado go kpakpli wò, ne woaʋã wo ɖokui le anyigba dzi, eye wòadzi asɔ gbɔ le anyigba dzi! 18Tete Noa do go, eye viaŋutsuwo kple srɔ̃a kpakple viaŋutsuawo srɔ̃wo hã kpe ɖe eŋuti. 19Lãwo katã, nu tata wo katã kple xe dzodzoewo katã kpakple nusi wo katã zɔna le anyigba dzi la, wodo go le aɖakaʋu la me hamehame.
20Tete Noa ɖi vɔsamlekpui, eye wòtsɔ lã matsrimatsriwo kple xe matsrimatsriwo ƒe ɖewo na Yehowa hemè wo le vɔsamlekpui la dzi.
Yehowa ƒe ŋugbedodo.
21Ke esi Yehowa se ʋeʋẽ lililia la, egblɔ le eƒe dzi me bena: Nyemagaƒo fi ade anyigba akpɔ le amegbetɔ ta o. Elabena ame ƒe dzimesusu enye vɔ̃ tso ɖevime ke, eye nyemagatsrɔ̃ nu gbagbewo katã, abe alesi mewo ene o. 22Tso esia dzi, ŋkeke alesi anyigba li la, nuƒaƒã kple nuŋeŋe, viwo kple fifia, dzomeŋɔli kple pepi, ŋkeke kple zã nu matsi o.",https://www.bible.com/bible/2259/GEN.8.EWERV
MOSE I 9,"Sedede na Noa ƒe dzidzimeviwo.
1Eye Mawu yra Noa kple viaŋutsuawo, eye wògblɔ na wo bena: Midzi, ne miasɔ gbe, eye miayɔ anyigba la dzi! 2Metsɔ anyigba dzi lãwo katã kple dziƒoxe dzodzoewo katã kple nusiwo katã tana le anyigba dzi, kple tɔmelãwo katã de asi na mi, eye mianye vɔvɔ̃ kple ŋɔdzi na wo. 3Nu gbagbe, siwo katã ʋãna, nenema nu siawo katã metsɔ na mi, bena woanye miaƒe nuɖuɖu abe amagbewo ke ene. 4Hafi lã, si ʋu tsi lã me na la, migaɖui o! 5Ke mia ŋutɔwo miaƒe ʋu la, mabiae le lãwo kple amewo siaa si, mabia amesiame ƒe agbe le nɔvia si. 6Amesi kɔ ameʋu ɖi la, amewo akɔ eya hã ƒe ʋu ɖi; elabena Mawu ƒe nɔnɔme nue wowɔ ame ɖo. 7Ke miawo la midzi, ne miasɔ gbɔ, miʋã mia ɖokui le anyigba dzi, eye mikeke ta ɖe edzi!
Nubabla kple anyieʋɔ.
8Eye Mawu gblɔ na Noa kple viaŋutsuawo bena: 9Kpɔ ɖa, mebia nu kpli mi kple míaƒe dzidzimeviwo 10kpakple nu gbagbe, siwo katã le mia gbɔ, xe dzodzoewo, aƒemelãwo kple gbemelãwo katã, esiwo le mia gbɔ, kple anyigba dzi lãwo tsyo ƒomevi, siwo do go le aɖakaʋu la me. 11Mebia nu kpli mi bena, nyemagatsrɔ̃ ŋutilã sia ŋutilã kple tsiɖɔɖɔ o; tsi magaɖe anyigba agblẽ nu le edzi akpɔ o. 12Eye Mawu gblɔ bena: Esia enye nubabla, si meɖo anyi le mía kple miawo kple nu gbagbe, siwo katã le mia gbɔ la dome hena dzidzimeawo katã tegbetegbe la ƒe dzesi. 13Meɖo nye anyieʋɔ ɖe alilikpowo ŋu, bena wòanye nubabla, si le mía kple anyigba dome la ƒe dzesi. 14Eye ava me bena, ne mele ƒu ƒom alilikpowo le dziƒo, eye anyieʋɔ ɖi ɖe alilikpoawo ŋu lã, 15ekema maɖo ŋku nye nubabla, si mebia kpli mi kpakple ŋutilã sia ŋutilã, siwo me agbegbɔgbɔ le la dzi, eye tsi magaɖɔ aɖe anyigba la bena, nu gbagbewo katã natsrɔ̃ o.
16Eyata ne anyieʋɔ do ɖe alilikpowo ŋu la, makpɔe ahaɖo ŋku nubabla, si le Mawu kple ŋutilã, siwo katã me agbegbɔgbɔ le le anyigba dzi dome la dzi tegbee. 17Eye Mawu gblɔ na Noa bena: Esia enye nubabla, si meɖo anyi le mia kple ŋutilã, siwo katã le anyigba dzi dome la ƒe dzesi. 18Noa ƒe viŋutsu, siwo do go le aɖakaʋua me la, woawo nye: Sem, Xam kple Yafet; Xam sia enye Kanaan fofo. 19Noa viŋutsu etɔ̃ siawo me amegbetɔwo katã dzo tso hekaka ɖe anyigba blibo la katã dzi.
Noa ƒo fi de Kanaan.
20Eye Noa de asi agbledede me, eye wòde weingblea ɖe. 21Ke esi wòno wein mu la, eɖe ama ɖe eƒe agbadɔ me. 22Eye Xam, Kanaan fofo, kpɔ fofoa ƒe ama, eye wòɖagblɔe na nɔvia eveawo le xexe. 23Tete Sem kple Yafet tsɔ avɔ lé ɖe abɔta hezɔ megbemegbee, eye wotsyɔe na wo fofo, eye wometrɔ kɔ kpɔ wo fofo ƒe ama o. 24Ke esi aha la kɔ le mo na Noa, eye wòse nusi via ɖevitɔ wɔ ɖe eŋu la, 25egblɔ bena: Woaƒo fi ade Kanaan, kluviwo ƒe kluvi wòanye na nɔviawo! 26Eye wògagblɔbena: Woakafu Yehowa, Sem ƒe Mawu; eye Kanaan anye kluvi na wo! 27Mawu ana be, Yafet ƒe nɔƒe nakeke ɖe nu, eye wòano Sem ƒe agbadɔwo me; eye Kanaan anye kluvi na wo! 28Eye le tsiɖɔɖɔ la megbe la Noa ganɔ agbe ƒe alafa etɔ̃ kple blaatɔ̃, eye Noa ƒe agbe me ŋkekewo katã nye ƒe alafa asieke kple blaatɔ̃, eye wòku.",https://www.bible.com/bible/2259/GEN.9.EWERV
MOSE I 10,"Dzidzime xexlefia.
1Esia nye Noa viŋutsuwo, Sem, Xam kple Yafet ƒe dzidzimeviwo ŋutinya: Le tsiɖɔɖɔ la megbe la wodzi ŋutsuviwo na wo. 2Yaƒet viŋutsuwo nye: Gomer, Magog, Madai, Yawan, Tubal, Mesex kple Tiras. 3Gomer viŋutsuwo nye: Askenaz, Rifat kple Togarma. 4Yawan viŋutsu wo nye: Elisa, Tarsis, Kititowo kple Dodanitɔwo. 5Amesiawo me dukɔ, siwo nɔa ƒukpowo dzi la, dzɔ tso. Esiawo nye Yafet viŋutsuwo le woƒe anyigbawo, woƒe gbe vovovowo, woƒe ƒomewo kple woƒe dukɔwo nu.
6Xam viŋutsuwo nye: Kus, Mizrayim, Put kple Kanaan. 7Kus viŋutsuwo nye: Seba, Xawila, Sabta, Rama kple Sabtexa; Raema viŋutsuwo nye Seba kple Dedan. 8Kus dzi Nimrod; ame sia de asi gãɖuɖu me le anyigba dzi. 9Ame sia enye adela kalẽtɔ le Yehowa ƒe ŋku me, eyata wogblɔna bena: Adela kalẽtɔ le Yehowa ƒe ŋku me abe Nimrod ene. 10Eƒe fiaɖuƒe ƒe gɔmeɖoɖo enye Babel, Erek, Akad kple Kalne le Sinear-nyigba dzi. 11Eye wòʋu le anyigba sia dzi yi ɖe Asur, eye wotso Niniwe, Rexobot-Ir, Kalax 12kple Resen le Niniwe kple Kalax dome, esia enye du gãtɔ. 13Eye Mizrayim dzi Luditɔwo, Anamitɔwo, Lehabitɔwo, Naftuxitɔwo, 14Patrusitɔwo, Kasluxitɔwo, amesiwo dome Filistitɔwo dzɔ tso, kple Kaftoritɔwo. 15Eye Kanaan dzi Zidon, eƒe ŋgɔgbevi, kple Xet, 16Yebusitɔwo, Amoritɔwo kple Girgasitɔwo, 17Xiwitɔwo, Arkitɔwo kple Sinitɔwo, 18Arwatitɔwo, Zemaritɔwo kple Xamatitɔwo; emegbe Kanaan ƒe ƒome va keke ta ɖe dzi. 19Eye Kanaan ƒe anyigba keke tso Zidon ɖo ta Gerar kple Gaza, ɖo ta Sodom, Gomora, Adma kple Zeboyim vaseɖe Lasa. 20Esiawo nye Xam-viwo le woƒe ƒomewo, gbewo, anyigbawo kple woƒe dukɔwo nu.
21Eye wodzi ŋutsuwo na Sem, amesi nye Eber-viwo katã tɔgbui kple Yafet nɔvi xoxoetɔ. 22Sem viŋutsuwo nye: Elam, Asur, Arpaxsad, Lud kple Aram. 23Aram viŋutsuwo nye: Uz, Xul, Geter kple Mas. 24Arpaxsad dzi Selax, eye Selax dzi Eber. 25Eye wodzi ŋutsuvi eve na Eber. Gbãtɔ ŋkɔ nye Peleg; elabena amegbetɔwo mã le eƒe ŋɔli me, eye nɔvia ŋkɔ nye Yoktan. 26Yoktan dzi Almodad, Salep, Xazarmawet, Yarax, 27Hadoram, Uzal, Dikla, 28Obal, Abimael, Seba, 29Ofir, Xawila kple Yobab. Ame siawo katã nye Yoktan viŋutsuwo. 30Eye woƒe nɔƒe keke tso Mesa ɖo ta Safar vaseɖe ɣedzeƒetowo gbɔ. 31Esiawo nye Sem viŋutsuwo le woƒe ƒomewo, gbewo, anyigbawo kple woƒe dukɔwo nu. 32Esia nye Noa viŋutsuwo ƒe ƒomewo le woƒe dzidzimewo kple woƒe dukɔwo nu, eye woawo me anyigba dzi dukɔwo dzɔ tso le tsiɖɔɖɔ la megbe.",https://www.bible.com/bible/2259/GEN.10.EWERV
MOSE I 11,"Matutu ɖe Babel.
1Ke gbe ɖeka kple nuƒoƒo ɖeka ŋugbe le amegbetɔwo katã nu. 2Eye wòva me bena, esi wodze mo ɖo ta ɣedzeƒe gome la, wokpɔ gbadzaƒea ɖe le Sinear-nyigba dzi, eye wonɔ afima. 3Eye wogblɔ na wo nɔewo bena: Mina míamè anyikpe, eye míaƒo dzoe! Ale anyikpe zu xɔtukpe na wo, eye aŋɔ le akaloba teƒe na wo. 4Eye wogblɔ bena: Mina míatso du, eye miatu mɔ̃ kɔkɔa ɖe, si tame nato dziƒo, ne míaƒe ŋkɔ nanyɔ, bena míagakaka ɖe anyigba blibo la katã dzi o! 5Tete Yehowa ɖi va anyi, be yeakpɔ du kple mɔ̃ kɔkɔ, si amegbetɔviwo le tutum la ɖa.
Mawu tɔtɔ amewo ƒe gbe.
6Eye Yehowa gblɔ bena: Kpɔ ɖa, dukɔ ɖeka wonye, eye gbe ɖeka le wo katã nu, eye esia nye woƒe nuwɔwɔ ƒe gɔmedzedze ko; azɔ nusianu, si dim wole be, woawɔ la, womado kpoe o. 7Mina míaɖi ayi afima, ne míatɔtɔ woƒe gbe, bena amea ɖeke nagase nɔvia ƒe gbe o! 8Eye Yehowa na bena, wokaka tso afima ɖe anyigba blibo la katã dzi, eye wodzudzɔ ɖu la tsotso. 9Eyata woyɔnɛ bena Babel, le esi Yehowa tɔtɔ amegbetɔwo katã ƒe gbe le afima, eye Yehowa na wokaka tso afima ɖe anyigba blibo la katã dzi ta.
Dzidzime xexlẽfia tso Sem dzi vaseɖe Abram dzi.
10Esia nye Sem ƒe dzidzimeviwo ŋutinya. Esime Sem xa ƒe alafa ɖeka la, edzi Arpaxsad, le ƒe evelia me le tsiɖɔɖɔ la megbe. 11Esi Sem dzi Arpaxsad megbe la, eganɔ agbe ƒe alafa atɔ̃, eye wòdzi ŋutsuwo kple nyɔnuwo. 12Esi Arpaxsad xɔ ƒe blaetɔ̃ vɔ atɔ̃ la, edzi Selax. 13Eye esi Arpaxsad dzi Selax megbe la, eganɔ agbe ƒe alafa ene kple etɔ̃, eye wòdzi ŋutsuwo kple nyɔnuwo. 14Esi Selax xɔ ƒe blaetɔ̃ la, edzi Eber. 15Eye esi Selax dzi Eber megbe la, eganɔ agbe ƒe alafa ene kple etɔ̃, eye wòdzi ŋutsuwo kple nyɔnuwo. 16Esi Eber xɔ ƒe blaetɔ̃ vɔ ene la, edzi Peleg. 17Eye esi Eber dzi Peleg megbe la, eganɔ agbe ƒe alafa ene kple blaetɔ̃, eye wòdzi ŋutsuwo kple nyɔnuwo. 18Esi Peleg xɔ ƒe blaetɔ̃ la, edzi Regu. 19Eye esi Peleg dzi Regu megbe la, eganɔ agbe ƒe alafa eve kple asieke, eye wòdzi ŋutsuwo kple nyɔnuwo. 20Esi Regu xɔ ƒe blaetɔ̃ vɔ eve la, edzi Serug. 21Eye esi Regu dzi Serug megbe la, eganɔ agbe ƒe alafa eve kple adre, eye wòdzi ŋutsuwo kple nyɔnuwo. 22Esi Serug xɔ ƒe blaetɔ̃ la, edzi Naxor. 23Eye esi Serug dzi Naxor megbe la, eganɔ agbe ƒe alafa eve, eye wòdzi ŋutsuwo kple nyɔnuwo. 24Esi Naxor xɔ ƒe blave vo asieke la, edzi Tarax. 25Eye esi Naxor dzi Tarax megbe la, eganɔ agbe ƒe alafa ɖeka kple wuiasieke, eye wodzi ŋutsuwo kple nyɔnuwo. 26Eye esi Tarax xɔ ƒe blaadre la, edzi Abram, Naxor kple Haran.
27Tarax ƒe dzidzimeviwo ŋutinya enye si: Tarax dzi Abram. Naxor kple Haran; eye Haran dzi Lot. 28Ke Haran tre kuku na fofoa Tarax le Kaldea-nyigba dzi le wo de Ur. 29Eye Abram kple Naxor woɖe srɔ̃; Abram srɔ̃ ŋkɔ nye Sarai, eye Naxor srɔ̃ ŋkɔ nye Milka, amesi nye Haran, Milka kple Yiska fofo ƒe vinyɔnu. 30Ke Sarai tsi ko, vi mele esi o. 31Eye Tarax ʋu kple via Abram kple tɔgbuiyɔvia Lot, si nye Haran vi, hekpe ɖe Sarai, via Abram srɔ̃ ŋuti tso Ur le Kaldea, bene wòayi Kanaan-nyigba dzi Ke esi wova Xaran la, wònɔ afima. 32Eye Tarax ƒe agbe me ŋkekewo katã nye ƒe alafa eve kple atɔ̃, eye Tarax ku le Xaran.",https://www.bible.com/bible/2259/GEN.11.EWERV
MOSE I 12,"Mawu yɔ Abram.
1Eye Yehowa gblɔ na Abram bena: Ʋu le wò anyigba dzi kple ƒowòmeawo gbɔ kple fofowò ƒe me, eye nayi anyigba, si mafia wò la dzi! 2Mawɔ wò dukɔ gã, eye mayra wò, mana wò ŋkɔ nanyɔ, eye nazu yayra. 3Mayra amesiwo yra wò, ke amesiwo doa vlo wò la, maƒo fi ade wo, eye le wò me woayra anyigba dzi meawo katã le.
Abram ʋu yi Kanaan.
4Tete Abram ʋu, abe alesi Yehowa gblɔ nɛ ene, eye Lot hã yi kplii. Abram xɔ ƒe blaadre vo atɔ̃, esime wòʋu tso Xaran. 5Eye Abram kplɔ srɔ̃a Sarai, kple tɔgãyɔvia Lot, eye wotsɔ woƒe kesinɔnuwo katã kple amesiwo katã wokpɔ le Xaran la, eye woʋu, be wòayi Kanaan-nyigba dzi, eye wova Kanaan-nyigba la dzi. 6Eye Abram tsa le anyigba la dzi vaseɖe Sixem kple Moreli gã la gbɔ; ke ɣemaɣi la Kanaantɔwo le anyigba la dzi.
Ŋugbeɖoɖo gbãtɔ.
7Eye Yehowa ɖe eɖokui fia Abram gblɔ nɛ bena: Wò dzidzimeviwo matsɔ anyigba sia ana. Eye wòɖi vɔsamlekpui ɖe afima na Yehowa, amesi ɖe eɖokui fiae. 8Eye wòʋu tso afima yi ɖe to dzi le Betel ƒe ɣedzeƒe, eye wòtu eƒe agbadɔ ɖi; eɖe Betel ɖe ɣetoɖoƒe kple Ai ɖe ɣedzeƒe, eye wòɖi vɔsamlekpui na Yehowa heyɔ Yehowa ŋkɔ le afima. 9Eye Abram le ʋuʋum le dziehe gome yim ʋeʋeʋe.
Abram nye amedzro le Egipte.
10Eye do to le anyigba la dzi. Eye Abram yi ɖe Egipte, be wòa nye amedzro le afima; elabena dɔa nu sẽ ŋutɔ le anyigba la dzi? 11Ke esi wògogo Egipte la, egblɔ na srɔ̃a Sarai bena: Kpɔ ɖa, menya bena, nyɔnu dzetugbe nènye. 12Ne Egiptetɔwo akpɔ wò la, ekema woagblɔ bena, srɔ̃e sia, eye woawum; ke woana wòa natsi agbe. 13Gblɔ ko dzro bena, nɔvinyenyɔnu nènye, ne manɔ dedie le tawò, eye matsi agbe le tawò! 14Eye esi Abram va Egipte la, Egiptetɔwo kpɔ nyɔnu la bena, edze tugbe ŋutɔ. 15Eye esi Farao ŋumewo kpɔe la, wokafui na Farao, eye wokplɔ nyɔnu la va Farao ƒe me. 16Eye wòwɔ Abram nyuie le eta, eye wotso alẽwo, nyiwo, tedzitsuwo, kluviwo, kosiwo, tedzinɔwo kple kposɔwo nɛ. 17Ke Yehowa ɖe fu geɖe na Farao kple eƒe aƒe katã le Sarai, Abram srɔ̃ ŋuti. 18Eye Farao yɔ Abram ve gblɔ ne bena; Nuka enye si nèwɔ ɖe ŋunye; nukaŋuti megblɔe nam bena, ye srɔ̃e wònye o mahã? 19Nukaŋuti nègblɔ bena, ye nɔvinyɔnue, eye mena wòzu srɔ̃nye mahã? Ke azɔ kpɔ ɖa, meɖe asi le srɔ̃wò ŋuti na wò, kplɔe yii! 20Eye Farao do amewo, bena woakplɔ eya kple srɔ̃a kple etɔwo katã aɖo ɖa.",https://www.bible.com/bible/2259/GEN.12.EWERV
MOSE I 13,"Abram klã ɖa tso Lot gbɔ.
1Ale Abram ʋu le Egipte kple srɔ̃ kple nusiwo katã le esi la, hekpe ɖe Lot ŋuti, gatrɔ va dziehe gome. 2Eye lãwo, klosalo kple sika geɖe le Abram si taŋ. 3Eye wòzɔ tso dziehe gome vaseɖe Betel, vaseɖe teƒe, si wòtu eƒe agbadɔ ɖo tsã, le Betel kple Ai dome, 4afisi wòɖi vɔsamlekpui ɖo gbã. Eye Abram yɔ Yehowa ƒe ŋkɔ le afima. 5Ke Lot, amesi ʋu kple Abram hã, kpɔ alẽwo, nyiwo kple agbadɔwo. 6Eye anyigba mede wo nu bena, woanɔ wo nɔewo gbɔ o; elabena woƒe kesinɔnuwo sɔ gbɔ akpa, eyata womete ŋu nɔ wo nɔewo gbɔ o. 7Eye dzre dzɔ ɖe Abram ƒe lãnyilawo kple Lot ƒe lãnyilawo dome. Ke Kanaanitɔwo kple Perizitɔwo hã nɔ anyigba la dzi le ɣemaɣi me. 8Tete Abram gblɔ na Lot bena: Megana dzre nanɔ mía kpli wò, nye lãnyilawo kple wò lãnyilawo dome o, elabena nɔviwo míenye. 9Alo menye anyigba blibo la nye esi le ŋkuwò me oa? De megbe tso gbɔnye dzro! Ne ètia mia me la, matsɔ ɖusi me, eye ne ètia ɖusi me la, matsɔ mia me. 10Tete Lot tsa ŋku Yordan-nutowo katã me, eye wòkpɔ bena, tsi li ŋutɔ, elabena Yehowa metsrɔ̃ Sodom kple Gomora haɖe o, ele abe Yehowa ƒe abɔ me ene, eɖi Egipte-nyigba vaseɖe Zoar ke. 11Eye Lot tia Yordan-nutowo me katã na eɖokui, eye Lot ʋu yi ɖe ɣedzeƒe gome; ale nɔvi kple nɔvi dome klã. 12Abram nɔ Kanaan-nyigba dzi; ke Lot nɔ nuto ma ƒe duwo me le eƒe agbadɔ hom le tutum, vaseɖe esime wòɖo Sodom. 13Ke Sodomtɔwo nye ame baɖawo, eye woda vo geɖe ɖe Yehowa ŋuti.
Mawu gado ŋugbe na Abram.
14Esi Lot klã le Abram gbɔ megbe la, Yehowa gblɔ na Abram bena: Tsa ŋku tso afisi nele, eye nakpɔ anyiehe, dziehe, ɣedzeƒe kple ɣetoɖoƒe ɖa. 15Elabena anyigba blibo la katã, si kpam nèle la, matsɔe ana wò kple wò dzidzimeviwo tegbetegbe. 16Eye mana wò dzidzimeviwo nasɔ gbɔ abe ʋuʋudedi ene ale be, ne amea ɖe ate ŋu axlẽ ʋuʋudedi la, eya koe ate ŋu axlẽ wo dzidzimeviwo hã. 17Tsi tre natsa, eye nakpɔ anyigba la ƒe didime kple eƒe kekeme, elabena wòe màtsɔe ana! 18Eye Abram le eƒe agbadɔ hom le tutum, le ŋgɔgbe yimii, eye wòva nɔ Mamre ƒe ati gã gbɔ le Xebron-nutowo me, eye wòɖi vɔsamlekpui ɖe afima na Yehowa.",https://www.bible.com/bible/2259/GEN.13.EWERV
MOSE I 14,"Fiawo ƒe aʋawɔwɔ.
1Eye wòva me le ŋkeke mawo me bena, Amrafel, Sinear-fia, Ariok, Elasar-fia, Kedorlaomer, Elam-fia kple Tideal, Goyim-fia, 2wova wɔa aʋa kple Bera, Sodom-fia, Birsa, Gomora-fia, Sineab, Adma-fia, Semeber, Zeboyim-fia, kple Bela- alo Zoar-fia. 3Nenem me siawo katã bla nu va Sidim-gbadzaƒe, afisi Dzeƒu le azɔ. 4Fe wuieve sɔŋ wosubɔ Kedorlaomer; ke le ƒe wuietɔ̃lia me la wodze aglã. 5Le ƒe wuienelia me Kedorlaomer kple fia, siwo kpe ɖe eŋuti la, va si Refaitɔwo le Astarot-Kamayim, Zuzitɔwo le Ham, Emitɔwo le Kiryatayim-gbadzaƒe 6kple Xoritɔwo le woƒe to Seir dzi vaseɖe El-Paran, si te ɖe gbedzi lɔƒo. 7Emegbe wòtrɔ va En-Mispat, si enye Kades, eye wòsi Amalekitɔwo katã kple Amoritɔ, siwo nɔ Xazazon-Tamar la hã. 8Tete Sodom-fia, Gomora-fia, Adma-fia, Zeboyim-fia kple Bela-alo Zoar-fia woho, eye wodze aʋa ɖe Sidim-gbadzaƒe 9ɖe Kedorlaomer, Elam-fia, Tideal, Goyim-fia, Amrafel, Sinear-fia, kple Ariok, Elasar-fia ŋuti; fia ene tsitre ɖe fia atɔ̃ ŋuti. 10Ke aŋɔʋe geɖewo le Sidim-gbadzaƒe la. Esi Sodom-kple Gomora-fia wòsi la, woge ɖe wo me; ke ame mamleawo si yi to dzi. 11Eye woha Sodom kple Gomoratɔwo ƒe kesinɔnuwo kple nuɖuɖuwo katã hedzoe. 12Eye wole Lot, Abram ƒe tɔgãyovi, amesi nɔ Sodom hã, eye woha eƒe kesinɔnuwo dzoe.
Abram ɖe Lot.
13Tete amea ɖe si va gblɔe na Hebritɔ Abram, si le Amoritɔ Mamre, Eskol kple Aner nɔvi ƒe ali gãwo te la. Ame siawoe bia nu kple Abram. 14Azɔ esi Abram se bena, woɖe aboyo nɔvia la, eɖe eƒemevi alafa etɔ̃ kple wuienyi, amesiwo nya aʋawɔwɔ la, eye wòti wo yome vaseɖe Dan. 15Eye eya ŋutɔ kple eƒe ameawo dze aʋa va fiti wo le zã me hesi wo, eye wonyã wo vaseɖe Xoba le Damasko ƒe anyiehe. 16Eye wògaxɔ kesinɔnuawo katã kple nɔvia Lot hã le wo si hekpe ɖe eƒe kesinɔnuawo, nyɔnuawo kple ameha la ŋuti. 17Azɔ esi woɖu Kedorlaomer kple fia, siwo kpe ɖe eŋuti dzi hetrɔ gbɔna va aƒe la, Sodom-fia va kpee le Sawebali me, si woyɔna be fiabali me la me.
Melxizedek yra Abram.
18Ke Melxizedek, Salem-fia, tsɔ abolo kple wein vɛ; ame sia enye Mawu dziƒoʋitɔ ƒe nunɔla. 19Eye wòyrae gblɔ bena Mawu dziƒoʋitɔ, si wɔ dziƒo kple anyigba, nayra Abram! 20Eye woakafu Mawu dziƒoʋĩtɔ, si tso wò futɔwo ɖe asi na wò la! Tete Abram tso nuawo katã ƒe ewolia ne. 21Eye Sodom-fia gblɔ na Abram bena: Tsɔ ameawo nam, ne kesinɔnuawo nasusɔ na wò! 22Ke Abram gblɔ na Sodom-fia bena. Meta Yehowa, Mawu dziƒoʋitɔ, si wɔ dziƒo kple anyigba la 23bena, nyemaxɔ naneke atso nusiwo katã nye tɔwo la me o, ka loo, alo atokotaka gɔ̃ hã o, bena nagagblɔ bena, yee wɔ Abram wòzu kesinɔtɔ o! 24Nyemele naneke dim o, negbe nusi ɖekakpuiawo ɖu, kple ŋutsu, siwo yi kplim, Aner, Eskol kple Mamre ƒe gome la ko woawo naxɔ wo tɔ gome.",https://www.bible.com/bible/2259/GEN.14.EWERV
MOSE I 15,"Mawu do vi ŋugbe na Abram.
1Le nya siawo megbe la Abram se Yehowa ƒe nya le ŋutega me bena Abram, megavɔ̃ o; nye enye wò akpoxɔnu; wò fetu sɔ gbɔ ŋutɔ. 2Tete Abram gblɔ bena: Aƒetɔ Yehowa, esi vikoe le wɔyem, eye ye nuwo domenyila enye Damaskotɔ Eliezer la, nuka gɔ̃ natsɔ nama? 3Eye Abram gblɔ bena: Mèna vim o, eye kpɔ ɖa, nye aƒedzikpɔla anyi ye dome. 4Ke Yehowa gblɔ nɛ bena: Menye eya anyi wò dome o; boŋ amesi nava dzi la, eya anyi wò dome.
Abram ƒe xɔse.
5Eye wòkplɔe yi ɖe xexe gblɔ nɛ bena: Kpɔ dziƒo ɖa, eye naxlẽ ɣletiviwo, ne ate ŋu axlẽ wo la. Eye wògblɔ nɛ bena: Nenema wò ƒome anɔ. 6Eye wòxɔ Yehowa dzi se, eye wòbui nɛ dzɔdzɔenyenyee.
Mawu bia nu kple Abram.
7Eye wògblɔ nɛ bena: Nye enye Yehowa, si kplɔ wò tso Ur le Kaldea, bena matsɔ anyigba sia na wò, ne wòanye wò domenyinu. 8Ke egblɔ nɛ bena: Aƒetɔ Yehowa, nuka me madze sii le bena, màtsɔe anyi domee mahã? 9Eye wòɖo ŋu nɛ bena: Lé nyinɔ, si xɔ ƒe etɔ̃, gbɔnɔ, si xɔ ƒe etɔ, agbo, si xɔ ƒe etɔ̃, akpakpa kple ahɔne ve nam! 10Tete wotsɔ nu siawo katã vɛ nɛ hefe wo me, eye wòɖo akpa afafãawo ɖe agbaka eve me ɖewo nɔewo gbɔ; ke mefe xeawo ya me o. 11Tete xe ƒonuwo va dze ɖe lãwo dzi, ke Abram nyã wo ɖa. 12Esi ɣe le to ɖom la, Abram dɔ alɔ̃ yi me ʋĩ, eye kpɔ ɖa, vɔvɔ̃ lée, eye tsizi do ɖee. 13Eye wògblɔ na Abram bena: Nyae, naganyae bena, wò dzidzimeviwo anye amedzrowo le anyigbaa ɖe, si menye wo tɔ o la dzi, eye woasubɔ anyigba ma dzi tɔwo, eye woamawo ate wo ɖe anyi ƒe alafa ene sɔŋ. 14Gake hã mava wɔ fu dukɔ, si subɔm wole la, eye le esia megbe la woatsɔ kesinɔnu geɖewo adzoe. 15Ke wò la ayi ɖe tɔgbuiwòwo gbɔ le ŋutifafa me, eye àku amegã belibeli hafi àku. 16Hafi wò dzidzime enelia agatrɔ ava afisia, elabena Amoritɔwo ƒe vodada mesɔ gbɔ vɔ haɖe o. 17Eye wòva ve me bena, esime ɣe ɖo to, eye viviti do la, kpɔ ɖa, dzudzɔ le dodom le kpɔa ɖe me kɔlikɔli, eye dzo ƒe ade le dzi dem le lãwo domee. 18Le ŋkeke ma dzi Yehowa bla nu kple Abram gblɔ bena: Wò dzidzimeviwo matsɔ anyigba sia, si tso Egipte-tɔsisi la nu vaseɖe Frat-tɔsisi gã la nu ana: 19Kenitɔwo, Kinizitɔwo, Kadmonitɔwo, 20Xititɔwo, Perizitɔwo, Refaitɔwo, 21Amoritɔwo, Kanaanitɔwo, Girgasitɔwo kple Yebusitɔwo.",https://www.bible.com/bible/2259/GEN.15.EWERV
MOSE I 16,"Abram ɖe Hagar.
1Eye Abram srɔ̃ Sarai medzi vi nɛ kpɔ o. Ke Egipte-nyɔnua ɖe, si woyɔna be Hagar la, nye eƒe kosi. 2Eye Sarai gblɔ na Abram bena: Kpɔ ɖa, Yehowa xe nye vidzidɔ, eyata dɔ kple nye kosi la, ɖewohĩ maxɔ mamayɔvi mahĩ? Eye Abram ɖo to Sarai ƒe gbe. 3Le Abram ƒe Kanaan-nyigba dzi nɔnɔ ƒe ewo megbe la, Sarai, Abram srɔ̃, tsɔ eƒe kosi, Egipte-nyɔnu Hagar, na srɔ̃a Abram wòɖe. 4Eye wòdɔ kple Hagar, eye wòtɔ fu. Ke esi wòkpɔ bena, yefɔ fu la, eva eƒe aƒenɔ kpɔ ge ɖe ƒomevii. 5Eye Sarai gblɔ na Abram bena: Nu manyomanyo, si teƒe kpɔm mele la, etso gbɔwò. Nye ŋutɔ metsɔ nye kosi na wò; ke azɔ esi wòkpɔ bena, yefɔ fu ko la, eva kpɔ ye ge ɖe ƒomevii. Yehowa nadrɔ̃ ʋɔnu le mía kpli wò dome! 6Tete Abram gblɔ na Sarai bena: Kpɔ ɖa, wò kosi la le asiwò me, wɔ nusianu, si nyo ŋuwò la, ɖo eŋu faa! Tete Sarai bɔbɔe ɖe anyi; eyata wòsi le egbɔ.
Hagar si, eye wògatrɔ gbɔ. Hagar dzi Ismael.
7Ke Yehowa ƒe dɔla kpɔe le tsivudoa ɖe, si le gbe dzi le Sur-mɔ dzi la to. 8Eye wògblɔ nɛ bena; Hagar, Sarai ƒe kosi, afika nètso, eye afika néyina? Eɖo ŋu bena: Ɖe mesi le nye aƒenɔ Sarai gbɔ. 9Eye Yehowa ƒe ɖɔla la gblɔ nɛ bena: Trɔ yi wò aƒenɔ gbɔ, eye nabɔbɔ ɖokuiwò ɖe ete! 10Eye Yehowa ƒe dɔla la gblɔ nɛ bena: Mawɔ wò dzidzimeviwo nasɔ gbɔ ŋutɔ, ale bena le woƒe agbɔsɔsɔ ta womate ŋu axlẽ wo o. 11Yehowa ƒe dɔla la gagblɔ nɛ bena: Kpɔ ɖa, èfɔ fu, eye àdzi ŋutsuvi, eye nayɔ eƒe ŋkɔ bena Ismael; elabena Yehowa se wò konyi, si nèfa le wò fukpekpe la ŋuti 12Awɔ nu abe lu ene, akɔ asi dzi ɖe amesiame ŋu, eye amesiame akɔ asi dzi ɖe eya hã ŋu, eye wòatigi nɔvia wo katã ɖo. 13Tete wòyɔ Yehowa, amesi ƒo nu kplii la ƒe ŋkɔ bena: Wòe nye Mawu nusianu kpɔla! Elabena egblɔ bena: Alo menye amesi le kpɔyem la yome mekpɔ ɖa vava oa? 14Eyata woyɔ vudo ma bena: Agbetɔ, si le kpɔyem la ƒe vudo; ele Kades kple Bared dome. 15Eye Hagar dzi ŋutsuvi na Abram, eye Abram tsɔ ŋkɔ na ŋutsuvi, si Hagar dzi nɛ la, be Ismael. 16Abram xɔ ƒe blanyi vɔ ade, esime Hagar dzi Ismael nɛ.",https://www.bible.com/bible/2259/GEN.16.EWERV
MOSE I 17,"Abram xɔ ŋkɔ bena Abraham.
1Esi Abram xɔ ƒe blaasieke vɔ asieke la, Yehowa ɖe eɖokui fia Abram, eye wògblɔ nɛ bena: Nye enye Mawu ŋusẽkatãtɔ; zɔ le ŋkunye me, eye nazu blibo! 2Eye nye nubabla nanɔ mia kpli wò dome, eye mana nasɔ gbɔ ɖe edzi. 3Tete Abram tsyɔ mo anyi, eye Mawu ƒo nu kplii bena: 4Kpɔ ɖa, mebia nu kpli wò, eye nazu dukɔ geɖewo fofo. 5Eyata womagayɔ wò bena Abram akpɔ o, ke boŋ Abraham anye wò ŋkɔ. Elabena meɖo wò dukɔ geɖewo fofoe. 6Eye mana nadzi ɖe dzi ŋutɔ, eye dukɔwo kple fiawo adzɔ tso mewo. 7Eye maɖo nye nubabla anyi le mía kpli wò kple megbewòviwo katã dome, eye wòanye nubabla mavɔ, bena manye wò ŋutɔ kple megbewòviwo ƒe Mawu tegbee. 8Eye matsɔ Kanaan-nyigba blibo la katã, si dzi nènye amedzro le la, na wò, be wòanye wò ŋutɔ kple megbewòviwo tɔ tegbee, eye manye Mawu na wo.
Aʋatsotso nubabla.
9Eye Mawu gblɔ na Abraham bena: Ke wò la lé ye nubabla la me ɖe asi; wò ŋutɔ kple megbewòviwo katã milé ye nubabla la me ɖe asi! 10Nye nubabla, si le mia kpli mi kple megbewòviwo dome, si me dim mele be, mialé ɖe asi la, enye esi: Woatso aʋa na ŋutsu sia ŋutsu le mia dome! 11Woaɖe miaƒe aʋanuyiwo ɖa, eye esia anye mia kple mia dome nubabla la ƒe dzesi. 12Ne ŋutsuvia ɖe xɔ ŋkeke enyi le miaƒe ƒome sia ƒome me la, woatso aʋa nɛ; eɖanye aƒevi alo ame ƒeƒle, si menye tɔwò dzidzia o. 13Woatso aʋa na aƒevi kple kluvi siaa, eye wòanye nye nubabla ƒe dzesi le miaƒe ŋutilã ŋu tegbee. 14Eye ne ŋutsua ɖe ti, si womeɖe aʋanuyi ɖa nɛ o la, woaɖe nenem bolobolotɔ sia ɖa le eƒe dukɔ la dome, elabena etu nye nubabla la.
Sarai xɔ ŋkɔ bena Sara.
15Eye Mawu gagblɔ na Abraham bena: Megayɔ srɔ̃wò Sarai bena Sarai azɔ o, ke boŋ Sara anye eƒe ŋkɔ. 16Mayrae, eye mana wòadzi ŋutsuvi hã na wò. Mayrae ale bena, wòava nye dukɔwo kple dukɔwo dziɖulawo dada. 17Tete Abraham tsyɔ mo anyi, eye wòko nu, elabena esusu le eƒe ta me bena: Alo ɖe wòadzi vi na ŋutsu, si xɔ ƒe alafa ɖeka laa? Alo ɖe Sara, si xɔ ƒe blaasieke la, agate ŋu adzi vi mahã? 18Eye Abraham gblɔ na Mawu bena: Ismael netsi agbe na wò ko!
Mawu ɖo Isak ŋugbe na Abraham.
19Tete Mawu gblɔ bena: Nyateƒe! Srɔ̃wò Sara adzi ŋutsuvi na wò, eye nayɔ eƒe ŋkɔ bena Isak, eye mabia nu kple eya kpakple emegbeviwo tegbee. 20Ke le Ismael to gome la, mese wò nyawo. Kpɔ ɖa, mayrae, eye mana wòadzi, eye wòasɔ gbɔ ɖe dzi. Adzi fia wuieve, eye mawɔe wòazu dukɔ gãa ɖe. 21Ke mabia nu kple Isak, amesi Sara adzi na wò le ƒe, si gbɔna ƒe woalèwoɣi la. 22Esi Mawu wu eƒe nuƒoƒo nu kplii la, edzo yi dzi le Abraham gbɔ.
23Gbemagbe tututu Abraham tso via Ismael kple amesiwo katã wodzi le eƒe me, kple eƒe kluviwo, ŋutsu sia ŋutsu, si le Abraham ƒe me la ƒe aʋanuyiwo ɖa, abe alesi Mawu gblɔ nɛ ene. 24Abraham xɔ ƒe blaasieke vɔ asieke, hafi wotso aʋa nɛ, 25eye via Ismael xɔ ƒe wuietɔ̃ hafi wotso aʋa nɛ. 26Gbe ɖeka ma ke wotso aʋa na Abraham kple via Ismael. 27Eye eƒe me ŋutsuwo katã, amesiwo wodzi le eƒe me, kple dzrovi, siwo woƒle kple ga la, wotso aʋa kpe ɖe eŋu.",https://www.bible.com/bible/2259/GEN.17.EWERV
MOSE I 18,"Yehowa, ɖe eɖokui fia Abraham.
1Eye Yehowa ɖe eɖokui fiae le Mamre ƒe ati gãwo gbɔ, le esime wòbɔbɔ nɔ eƒe agbadɔ nu le ŋdɔ me. 2Esi wòfɔ mo te la, kasia ekpɔ ŋutsu etɔ̃ le tsitre le eŋgɔ ɖa; eye esi wòkpɔ wo ko la, eƒu du tso eƒe agbadɔ nu yi ɖakpe wo, eye wobɔbɔ tsyɔ mo anyi. 3Tete wògblɔ bena; Aƒetɔ, ne eve nunye la, ekema megato wò dɔla ŋu yi o. 4Woaku tsi via ɖe ve, ne miaklɔ miaƒe afɔwo ŋuti; emegbe la miagbɔ ɖe eme vie, 5eye matsɔ abolo via ɖe vɛ, ne míado ŋusẽ mia ɖokui hafi adzo; elabena esia ta mieva to miaƒe dɔla gbɔ ɖo. Eye woxɔ dzi bena: Wɔ, abe alesi negblɔ ene! 6Tete Abraham ƒu ɖu yi ɖe Sara gbɔ le agbadɔ me, eye wògblɔ nɛ bena: Wɔ kaba, ku wɔ memee asiʋlo etɔ̃a ɖe, nablui, eye natsɔe atɔ tatalii. 7Eye Abraham ƒu ɖu yi ɖe nyiwo dome, eye wòlé nyivi nyuia ɖe tsɔ na eƒe dɔla wòɖawu enumake, eye wòmee wòbi nyuie. 8Eye wòtsɔ notsi kpekẽtɔ kple notsi tsrolotɔ hekpe ɖe nyilã memee la ŋu va ɖo wo kɔme; ke eya ŋutɔ tsitre ɖe wo gbɔ le atia te, esime wole nua ɖum.
Yehowa gado Isak ŋugbe na Abraham.
9Eye wògblɔ nɛ bena: Afika srɔ̃wò Sara le? Eɖo ŋu bena: Ele agbadɔ me. 10Eye wògblɔ nɛ bena: Le ƒe, si gbɔna ƒe woalewoɣi la, magatrɔ ava gbɔwò, eye ŋutsuvi anɔ srɔ̃wò Sara si. Ke Sara le agbadɔ nu le emegbe le esem. 11Eye Abraham kple Sara wotsi xɔ ƒe geɖe ŋutɔ, ale bena Sara megaléa gbe gɔ̃ hã o. 12Tete Sara ko nu ɖe dɔ me gblɔ bena: Esi metsi lé ayi ale la, ɖe nu agavivi nunyea? Eye ye aƒetɔ hã ku amegã ɖeɖi! 13Tete Yehowa gblɔ na Abraham bena: Nukaŋuti Sara le nu kom le susum bena: Nye amesi ku nyagã la, magate ŋu adzi via? 14Ɖe nane sesẽ na Yehowa? Le ƒe, si gbɔna ƒe woleawoɣi la, magato ava gbɔwò, eye ŋutsuvi anɔ Sara si. 15Tete Sara sẽ nu gblɔ bena: Nyemeko nu o; elabena ele vɔvɔ̃m. Ke egblɔ ne bena: O, èko nu tso!
Sodom gbegblẽ gbɔgblɔɖi.
16Esia megbe la ŋutsuawo dze mɔ tso afima, eye wokpɔ Sodom le abu me ɖa; ke Abraham yi kpli wo, be yeaɖo wo ɖa. 17Eye Yehowa gblɔ bena: Ɖe maɣla nusi wɔ ge mala la, ɖe Abraham, 18esi wònye Abraham ava nye dukɔ gã sẽŋua ɖe, eye woayra anyigba dzi dukɔwo katã le eme laa? 19Elabena metiae, bena wòade se na emegbeviwo kple eƒe me katã bena, woalé ŋku ɖe Yehowa ƒe mɔ ŋuti, eye woawɔ nu dzɔdzɔe kple nu nyui, bena ne nusi ŋugbe Yehowa do la, nava me na Abraham. 20Tete Yehowa gblɔ bena: Dodo ɖe Sodom kple Gomora ta sɔ gbɔ akpa, eye woƒe dzidadawo tso me akpa. 21Eyata maɖi ayi, ne makpɔ bena, nya, siwo katã sem mele le wo ŋuti la, le eme loo, alo mele eme o, ne manya.
Abraham ɖo kuku ɖe Sodom ta.
22Esia megbe la ŋutsuawo trɔ yi Sodom; ke Abraham gatɔ ɖe Yehowa gbɔ ko. 23Eye Abraham te ɖe eŋu gblɔ bena: Ɖe atsrɔ̃ ame dzɔdzɔewo kple ame vɔ̃ɖiwo siaa mahã? 24Ɖewohi ame dzɔdzɔe blaatɔ̃ anɔ dua me; ɖe àtsrɔ̃e, eye màtsɔe ake teƒe la le ame dzɔdzɔe blaatɔ̃, siwo le eme la ta o mahã? 25Esia nede megbe xaa tso gbɔwò be, nagawu ame dzɔdzɔe kple ame vɔ̃ɖi siaa zi ɖeka, eye ame dzɔdzɔe nanɔ abe ame vɔ̃ɖi ene o! Esia nede megbe xaa tso gbɔwò! Ɖe xexeame ƒe ʋɔnudrɔ̃la madrɔ̃ ʋɔnu dzɔdzɔe oa? 26Yehowa ɖo ŋu nɛ bena: Ne makpɔ ame dzɔdzɔe blaatɔ̃ le Sodom-dua me la, ekema màtsɔe ake teƒe blibo la le woawo la. 27Abraham xɔ dzi gblɔ bena: Kpɔ ɖa, nye amesi nye anyi kple afi ko la, meɖo dzi be, maƒo nu kpli wò, Aƒetɔ! 28Ɖewohi ame atɔ ato le ame dzɔdzɔe blaatɔ̃ me; le ame atɔ ta la, ɖe atsrɔ̃ ɖu blibo la katã mahã? Eɖo ŋu be: O, ne makpɔ ame blane vɔ atɔ̃ le eme la, nyematsɔe o. 29Eye wògayi dzi ƒo nu kplii gblɔ bena: Ɖewohĩ woakpɔ ame blane le eme. Eɖo ŋu be: Le ame blane ta nyemawòe o. 30Eye wògblɔ bena: Aƒetɔ, megabi dzi be, megale nu ƒo ge o loo! Ɖewohi woakpɔ ame blaetɔ̃ le eme. Eɖo ŋu nɛ bena: Ne makpɔ ame blaetɔ̃ le eme la, nyemawɔe o. 31Eye wògblɔ nɛ bena: Kpɔ ɖa, medo dzi be, maƒo nu kpli wò Aƒetɔ. Ɖewohi woakpɔ ame blave le eme. Eɖo ŋu nɛ be: Le ame blave ta nyematsrɔ̃ wo o. 32Eye wògblɔ be: Aƒetɔ, megabi dzi o loo, ne magaƒo nu zi ɖeka pɛ ko. Ɖewohĩ woakpɔ ame ewo le eme. Eɖo ŋu nɛ be: Le ame ewo ta nyematsrɔ̃ wo o. 33Ke esi Yehowa wu nuƒoƒo kple Abraham nu la, edzo; eye Abraham hã trɔ yi aƒe.",https://www.bible.com/bible/2259/GEN.18.EWERV
MOSE I 19,"Sodomtɔwo ƒe nu tovo wɔwɔ.
1Mawudɔla eveawo va ɖo Sodom le fiẽ me, eye Lot bɔbɔ nɔ Sodom gbɔ nu. Ke esi Lot kpɔ wo la, etsi tre yi ɖakpe wo, eye wobɔbɔ tsyɔ mo anyi. 2Eye wògblɔ bena: Oo, nye aƒetɔwo, mitrɔ va dze miaƒe dɔla gbɔ, ne míatsi adɔ, eye miaklɔ miaƒe afɔwo ŋu; etsɔ ŋdi kanya hafi miagadze miaƒe mɔ dzi. Ke woɖo ŋu ne bena: O, míatsi dugbɔdzi le ablɔ me adɔ boŋ. 3Eye esi wòƒoe ɖe wo nu ʋuu la, wòtrɔ va dze eƒe me. Eye wòto tatali heɖo kplɔ̃ na wo, eye woɖu nu. 4Ke esi womekpɔ mia anyi haɖe o la, Sodom ŋutsuwo, ɖekakpuiwo kple ame tsitsiwo, keke dua ƒe mlɔenutɔwo ke hã va, eye woɖe to ɖe aƒe la. 5Tete wodo ɣli yɔ Lot gblɔ bena: Afika ŋutsu, siwo va gbɔwò egbe fiẽ la le? Kplɔ wo do go va mía gbɔe, ne míanya wo. 6Eye Lot do go yi wo gbɔ le agbo la godo, eye wòtu ʋɔ ɖewo nu. 7Eye wògblɔ bena: Nɔvinyewo, migawɔ nu baɖa o! 8Míkpɔ ɖa, vinyenyɔnu eve li, amesiwo medo ŋutsu gbɔ kpɔ o, makplɔ wo vɛ na mi, ne miawɔ nusi mielɔ̃ la, ɖe wo ŋu faa; ɖeko migawɔ nu baɖa ɖe ŋutsu siawo ŋu o, elabena esiata wova dze gbɔnye ɖo. 9Eye wodo ɣli ɖe eta gblɔ bena: Te ɖa afia! Wò amedzro ɖeka hã sia, si va dze mía gbã la, nanɔ ɖokuiwò wum amegãe alea? Azɔ la miawo vo ɖe wòa ŋuwò wu woawo gɔ̃. Eye wonyẽ zi ɖe Lot dzi gbidigbidi, be yewoagbã ʋɔa. 10Ke ŋutsuawo do abɔ ɖa he Lot va wo ɖokui gbee le aƒea me, eye wotu ʋɔa. 11Eye wotsɔ ŋkuagbã ƒo ŋutsu, siwo le xexe le ʋɔtrua nu, ɖeviwo kple ame tsitsiwo siaa, ale bena ɖeɖi koe te wo ŋu dzodzro le ʋɔtrua nu didi me.
Lot ɖeɖe.
12Eye ŋutsuawo gblɔ na Lot bena: Amea ɖewo gale asiwò le afisia? Kplɔ towòwo kple viwònyɔnuwo kple tɔwo to, siwo katã le dua me la, do go tso teƒe sia. 13Miele teƒe sia tsrɔ̃ ge, elabena dodo ɖe wo ta ɖi ɖe Yehowa ƒe to me; eyata Yehowa ɖo mí ɖa, bena míatsrɔ̃e. 14Tete Lot do go yi ɖagblɔe na toa, siwo le vianyɔnuwo ɖe ge la bena: Mitso, ne míado le ɖu la me, elabena Yehowa le etsrɔ̃ ge! Ke toawo bui nukonyae.
15Esi dzite tso la, mawudɔlawo ƒo du ɖe Lot te gblɔ bena: Tso nakplɔ srɔ̃wò kple viwònyɔnu eve, siwo le gbɔwò la, ne màgatsrɔ̃ le ɖu la ƒe vodada ta o! 16Ke esi wòle tɔtrɔm la, ŋutsuawo lé eya kple srɔ̃a kpakple vianyɔnu eveawo ƒe alɔnu hekplɔ wo do goe, eye woɖe asi le wo ŋu ɖe du la godo; elabena Yehowa ve woawo nu. 17Eye esi wokplɔ wo do goe vo la, wogblɔ bena: Ekpo ɖe asiwò azɔ, eyata ɖe ɖokuiwò! Megakpɔ megbe o, eye megatɔ ɖe afia ɖeke hã o; ke boŋ si yi ɖe to la dzi, bena màgatsrɔ̃ o! 18Ke Lot gblɔ bena: O, Aƒetɔ, meganɔ nenema o! 19Kpɔ ɖa, ève wò ɖɔla nu xoxo, eye wò amenuveve, si nètsɔ ve nunye be, megale agbe la, esɔ gbã. Gake ɖewo nyemate ŋu asi ade toa dzi, hafi gbegblẽ la nava tum, eye maku o mahi. 20Kpɔ ɖa, dua ɖe nye kem tsɔ ɖe mía gbɔ, ne masi ayi ɖe afima. Du suea ɖe ko wònye; eyata na mɔm, nemasi ayi ɖe eme, bena matsi agbe! Alo menye du suea ɖe ko wònye oa? 21Eye wògblɔ nɛ bena: Le nya sia me hã meɖo to wò, eye nyemagblẽ du, si nẽwɔnɛ la o. 22Ɖe abla yi afima kaba; elabena nyemate ŋu awɔ naneke o, vaseɖe esime naɖo afima. Eyata woyɔa ɖu la be Zoar. 23Eye ɣe dze, hafi Lot de Zoar.
Sodom tsɔtsrɔ̃.
24Eye Yehowa na aŋɔ kple dzo dza tso dziƒo tso Yehowa gbɔ ɖe Sodom kple Gomora dzi. 25Eye wotsrɔ̃ du siawo kple nuto ma me katã; dua me nɔlawo tsrɔ̃, eye nusiwo miena ɖe anyigba dzi hã gblẽ. 26Ke srɔ̃a nye kɔ kpɔ megbe, eye wòzu dzekɔ. 27Eye Abraham fɔ ŋdi kanya yi ɖe teƒe, si wòtsi tre ɖe Yehowa ƒe ŋku me le tsã la. 28Eye esi wòkpɔ Sodom kple Gomora kple afima nutowo katã me le abu me ɖa la, kpo ɖa, dzudzɔ gãa ɖe le dzi dem tso anyigba la dzi abe aŋɔɖaƒe ene. 29Esi Mawu tsrɔ̃ nuto ma me duawo la, eɖo ŋku Abraham dzi, eye wòɖe Lot hekplɔe tso ɖu, siwo me Lot nɔ la ƒe gbegblẽ me.
Lot vinyɔnuwo wɔ nuvɔ̃.
30Eye Lot kple vianyɔnu eveawo dzo le Zoar yi ɖanɔ to la dzi, elabena ele Zoar nɔnɔ vɔ̃m, eye woa kple vianyɔnu eveawo va no agadoa ɖe me. 31Eye tsitsitɔ gblɔ na ɖevitɔ bena: Mía fofo tsi, eye ŋutsua ɖeke megale anyigba dzi aɖe mí le amegbetɔwo ƒe kɔ la nu o. 32Va míana wein mia fofo wòano, eye míadɔ egbɔ, ne wòado fu mi míadzi vi. 33Tete wona wein wo fofo le zã ma me wono, eye tsitsitɔ yi ɖamlɔ fofoa gbɔ; ke eya menya naneke le eƒe egbɔ mɔmlɔ kple fɔfɔdzo ŋuti o. 34Esi ŋu ke la, tsitsitɔ la gblɔ na ɖevitɔ bena: Eto ƒe zã la memlɔ fofonye gbɔ. Míagana wòano wein egbe ƒe zã hã; ekema wò hã nayi aɖamlɔ egbɔ, bena mía fofo nado fu mí míadzi vi. 35Eye le zã sia me hã wona wein wo fofo wono, eye ɖevitɔ hã yi ɖamlɔ egbɔ; ke eya menya naneke le eƒe egbɔ mɔmlɔ kple fɔfɔdzo ŋuti o. 36Ale wɔ Lot ɖo fu vianyɔnu eveawo. 37Eye tsitsiwo dzi ŋutsuvi, eye wòtsɔ ŋkɔ nɛ bena Moab; eya nye egbegbe Moabitɔwo tɔgbui. 38Eye ɖevitɔ hã dzi ŋutsuvi, eye wòtsɔ ŋkɔ ne be Ben-Ami, eya nye Amonitɔwo tɔgbui.",https://www.bible.com/bible/2259/GEN.19.EWERV
MOSE I 20,"Abimelex na wokplɔ Sara vɛ nɛ.
1Eye Abraham ʋu le afima yi ɖe dziehenyigba dzi heva nɔ Kades kple Sur dome, eye wònɔ Gerar vie? 2Eye Abraham gblɔ le srɔ̃a Sara ŋuti bena, ye nɔvinyɔnue; eyata Abimelex, Gerar-fia, na wokplɔ Sara vɛ na ye. 3Ke le zã me la Mawu va Abimelex gbɔ le ɖrɔ̃eƒe gblɔ nɛ bena: Kpɔ ɖa, àku kokoko le nyɔnu, si nèxɔ la ta, elabena ame srɔ̃e. 4Ke Abimelex meɖe asi eŋu haɖe o, eye wògblɔ nɛ bena: Aƒetɔ, ame maɖifɔwo hãe nawua? 5Alo menye eya ŋutɔ gblɔ nam bena, ye nɔvinyɔnue, eye nyɔnua hã gblɔ nam bena, ye nɔviŋutsue oa? Nye dzime kɔ, eye nye asi dza le ekpɔkplɔme. 6Tete Mawu gblɔ nɛ le drɔ̃eƒe bena: Nye hã menyae bena, wò dzime kɔ le ewɔwɔ me; eyata metso wò xɔ ɖo, be nagade asi eŋu ahawɔ nuvɔ̃ ɖe ŋunye o. 7Azɔ gagbugbɔ nyɔnu la na srɔ̃a, elabena nyagblɔɖila wònye, eye wòaɖe kuku ɖe tawo, be natsi agbe. Ke ne meɖe asi le eŋu o la, ekema nyae bena, mia kple aƒewòmetɔwo katã miaku. 8Esi Abimelex fɔ ŋdi la, eya eƒe dɔlawo katã vɛ heto nya siawo katã na wo, eye ŋutsuawo vɔ ŋutɔ. 9Tete Abimelex yɔ Abraham, eye wògblɔ nɛ bena: Nuka nye esi nèwɔ ɖe mía ŋu? Nuvɔ̃ ka gɔ̃ mewɔ de ŋuwò bena, nèhe dzɔgbevɔ̃e gã sia va nye ŋutɔ kple nye fiaɖuƒe la dzi mahã? Nusi womewɔna o la, eya nye esia nèwɔ ɖe ŋutinye. 10Eye Abimelex gagblɔ na Abraham bena: Nukae nèɖo ɖe ŋunye, hafi wɔ nu sia? 11Abraham gblɔ bena: Mebu be, afisiatɔwo manya vɔ̃a Mawu o, eye woawum le srɔ̃nye ta mahi. 12Evɔ, nyateƒe, nɔvinyenyɔnue; elabena fofonye vie, gake menye danye vie o, eye meɖee. 13Esi Mawu gblɔ nam bena, maʋu le fofonye ƒe me ayi dzronyigba dzi la, eya me kee megblɔ nɛ bena: Ve nunye, eye afisiafi, si míava la, nagblɔ bena, ye nɔvi ŋutsu menye.
Abimelex na wogakplɔ Sara vɛ na Abraham kple nunanawo.
14Tete Abimelex tso alẽwo, nyiwo, kluviwo kple kosiviwo na Abraham, eye wògagbugbɔ srɔ̃a Sara hã nɛ. 15Eye Abimelex gblɔ bena: Nye anyigba enye si, no afisiafi, si nyo ŋuwò. 16Eye wògblɔ na Sara bena: Kpɔ ɖa, metso afia na wò, eye metsɔ klosalo akpe ɖeka na nɔviwò heɖe ŋukpe le mo na wò le gbɔwò viwo katã ŋku me. 17Eye Abraham ɖe kuku na Mawu ɖe Abimelex kple srɔ̃a kple atsusiawo katã ta, eye wòyɔ dɔ wo, bena woate ŋu adzi vi. 18Elabena Yehowa xe nyɔnu, siwo katã le Abimelex ƒe me la ƒe vidzidɔ le Sara, Abraham srɔ̃ la ta.",https://www.bible.com/bible/2259/GEN.20.EWERV
MOSE I 21,"Isak dzidzi.
1Ke Yehowa ɖo ŋku ŋugbe, si wòɖo na Sara la dzi, eye Yehowa wɔ na Sara, abe alesi wògblɔ ene. 2Ale Sara fɔ fu, eye wòdzi ŋutsuvi na Abraham le eƒe amegãkuku me le ɣeyiɣi, si Mawu gblɔ ɖi xoxo la dzi. 3Eye Abraham yɔ ŋutsuvi, si Sara dzi nɛ la ƒe ŋkɔ bena Isak. 4Esi via Isak xɔ ŋkeke enyi la, Abraham tso aʋa ne, abe alesi Yehowa de se nɛ ene. 5Ke Abraham xɔ ƒe alafa ɖeka, esime wodzi via Isak nɛ. 6Eye Sara gblɔ bena: Mawu do nukokoe nam, eye amesiame, si asee la, ako nu le ŋutinye. 7Eye wògblɔ bena: Ameka susu le Abraham ŋuti bena, Sara ana no viwò mahã? Elabena medzi ŋutsuvi nɛ le eƒe amegãkuku me. 8Eye ɖevi la tsi, eye wòɖi no, eye gbesigbe Isak ɖi no la, Abraham ɖo kplɔ̃ gãa ɖe.
Ismael kple dada nyanyã.
9Ke esi Sara kpo bena, Egipte-nyɔnua Hagar ƒe vi, si wòdzi na Abraham, lɔ̃a gaflumuwɔwɔ la, 10egblɔ na Abraham bena: Nyã kosi sia kple via ɖa; elabena kosi sia ƒe vi mate ŋu anyi dome kple vinye Isak o. 11Ke nya la medze Abraham ŋu o le viaŋutsu la ta. 12Eye Mawu gblɔ na Abraham bena: Megana nya sia nave wò le ŋutsuvi la kple wò kosi la ta o; ke boŋ ɖo to Sara le nusianu, si wodi tso gbɔwò la me, elabena Isak me wò dzidzime-viwo adzo tso. 13Ke mana dukɔ nadzo tso kosi la ƒe vi hã me, elabena viwoe. 14Eye Abraham fɔ ŋdi kanya tso abolo, eye woku tsi ɖe lãgbalẽgolo me taŋ, eye wotsɔ ɖevi la kple nu mawo ɖo abɔta na Hagar hedo mɔ wo. Ke esi wole yiyim la, wova tra mɔ le Beer-Seba gbe dzi. 15Esi lãgbalẽgolo me tsi la vɔ la, etsɔ ɖevi la yi ɖamlɔ ati dodoea ɖe te, 16eye wòyi ɖabɔbɔ na ɖevi la kasa le adzɔge boo, wo dome didi abe aŋutrɔ ƒe duɖiɖi me ene; elabena egblɔ bena: Nyemate ŋu akpa ɖevi la ƒe kuƒe o. Eyata wòyi ɖabɔbɔ no adzɔge boo ɖo; tete ɖevi la de asi avifafa me sesĩe. 17Ke Mawu se ɖevia ƒe avifafa, eye mawudɔla yɔ Hagar tso dziƒo gblɔ nɛ bena: Hagar, nuka le wɔwòm? Megavɔ̃ o, elabena Mawu se ɖevi la ƒe gbe tso afisi wòle. 18Tsi tre, yi ɖakɔ ɖevi la, eye nalée ɖe asi, elabena mana woazu dukɔ gãa ɖe. 19Tete Mawu ʋu eƒe ŋkuwo, eye wòkpɔ tsivudoa ɖe. Enumake woyi ɖaku tsi ɖe lãgbalẽgolo la me taŋ, eye wòna ɖevia wono. 20Eye Mawu nɔ kple ɖevi la, eye wòtsi, eye wònɔ gbe dzi hezu aŋutrɔdala. 21Eye wònɔ Paran-gbe dzi, eye dada ɖe srɔ̃ nɛ tso Egipte-nyigba dzi.
Abraham bia nu kple Abimelex.
22Le ɣemaɣi me la Abimelex kple eƒe aʋafia Pixol wogblɔ na Abraham bena: Mawu li kpli wò le nusianu, si nèwɔna la me. 23Azɔ ka atam le Mawu ƒe ŋku me le afisia be, nagable nye ŋutɔ, vinyewo kple nye dzidzimeviwo o! Abe alesi meve nu wòe ene la, nenema ke wò hã nawɔ nam kple anyigba, si dzi nènye amedzro le la! 24Eye Abraham gblɔ bena: Melɔ̃, maka atam la. 25Tete Abraham ƒo nu kple Abimelex le tsivudo, si eƒe dɔlawo xɔ sesẽe la ŋuti. 26Abimelex xɔ edzi ne bena: Nyemenya amesi wɔ nu sia o, eye wò hã mègblɔ nyaa ɖeke le eŋuti nam kpɔ o, egbe ko hafi nye hã mese nyaa ɖe le eŋu. 27Tete Abraham tsɔ alẽwo kple nyiwo na Abimelex, eye wo kple eve wòbia nu. 28Ke Abraham ɖe alẽvi adre ɖo vovo. 29Eye Abimelex bia Abraham be: Alẽvi adre, siwo neɖo vovo la gome ɖe? 30Eɖo ŋu nɛ bena: Alẽvi adre siawo naxa le asinye, ne wòanye ɖase nam bena, nyee ɖe vudo sia. 31Eyata woyɔ teƒe ma bena: Beer-Seba, elabena afima wo ame eve la woka atam na wo nɔewo le. 32Eye esi wòbia nu le Beer-Seba la, Abimelex kple eƒe aʋafia Pixol wodze mɔ gatrɔ yi ɖe Filistitowo ƒe anyigba dzi. 33Eye Abraham do atiwo ɖe Beer-Seba, eye wòyɔ Yehowa Mawu, si le agbe tegbee la ƒe ŋkɔ dzi le afima. 34Ke Abraham nye amedzro le Filistitowo ƒe anyigba dzi eteƒe didi.",https://www.bible.com/bible/2259/GEN.21.EWERV
MOSE I 22,"Mawu ɖo Abraham kpɔ.
1Le nya siawo megbe la Mawu do Abraham kpɔ, eye wògblɔ nɛ bena: Abraham! Eɖo ŋu nɛ bena: Nye enye si! 2Eye wògblɔ nɛ bena: Kplɔ Isak, wò tenuvi, si gbɔ mèlɔ̃a nu lena o la, yi ɖe Moria-nyigba dzi, eye natsɔe amè nui le afima le vɔsamlekpui dzi le toa ɖe, si mafia wò la dzi! 3Tete Abraham tɔ ŋdi kanya, bia akpa na eƒe tedzi, eye wòkplɔ dɔla eve kple via Isak ɖe asi, eye esi wòdze nake ɖe numemea ŋu la, edze mɔ yi teƒe, si Mawu gblɔ nɛ la. 4Le ŋkeke etɔ̃agbe la Abraham wu mo dzi kpɔ teƒe la le adzɔge ɖa ʋĩ. 5Tete Abraham gblɔ na dɔlawo bena: Mitsi afisia kple tedzi la; ke mía kple vinye la míayi afime aɖado gbe ɖa, emegbe míagatrɔ ava mia gbɔ. 6Eye Abraham tsɔ numènake la ɖo la na via Isak, ke eya ŋutɔ ɖe dzo, eye wòɖo hɛ asi; ale wo kpakple eve woyi. 7Tete Isak gblɔ na fofoa Abraham bena: Fofonye! Eɖo ŋu ne bena: Nye enye si, vinye! Eye wògblɔ nɛ bena: Kpɔ ɖa, dzo kple nake enye si, ke afika alẽ le miatsɔ ame nui? 8Abraham xɔ edzi bena: Vinye, Mawu ŋutɔ aɖi alẽ miatsɔ amè nui. Eye wo kpakple eve wogayi ŋgɔ. 9Esi woɖo teƒe, si Mawu gblɔ nɛ la, Abraham ɖi vɔsamlekpui, eye wòtɔ nakeawo ɖo edzi; emegbe la ebla via Isak, eye wòkɔe mlɔ nake, siwo le vɔsamlekpuia dzi la dzi. 10Eye Abraham do asi ɖa tsɔ hɛ, be yeawu via. 11Tete Yehowa ƒe dɔla yɔe tso dziƒo gblɔ bena: Abraham, Abraham! Eye wòtɔ bena: Nye enye si! 12Eye wògblɔ bena: Megaka asi ɖevi la ŋu o, eye megawɔ nanekee o! Menyae azɔ bena, èvɔ̃a Mawu, elabena mete wò tenuvi lam o. 13Tete Abraham fɔ kɔ dzi, eye kpɔ ɖa, agboa ɖe nye ekem, si ƒe dzowo ku aveka le emegbe, eye Abraham yi ɖalé agbo la hetsɔ mè nui ɖe via teƒe. 14Eye Abraham yɔ teƒe ma bena: Afisi Yehowa ɖe eɖokui fia le. Eyata wogblɔna vaseɖe egbegbe bena: Le to dzi, afisi Yehowa ɖea eɖokui fiana le.
Mawu ɖo kpe ŋugbedodo la dzi.
15Eye Yehowa ƒe dɔla gayɔ Abraham zi evelia tso dziƒo 16hegblɔ bena: Mefa ɖokuinye, elabena esi nèwɔ nu sia, eye mete wò tenuvi ɖeka lam o la, 17eyata mayra wò geɖe ŋutɔ, eye viwòwo asɔ gbɔ fũ abe dziƒoɣletiviwo kple ƒutake ene, eye wò dzidzimeviwo atsɔ woƒe futɔwo ƒe duwo anyi domee. 18To wò dzidzimeviwo me woayra anyigba dzi dukɔwo katã le, elabena èɖo to nye gbe. 19Emegbe Abraham gatrɔ va eƒe dɔlawo gbɔ, eye wodze mɔ yi Beer-Seba, eye Abraham nɔ Beer-Seba.
Nahor ƒe dzidzimeviwo.
20Le nya siawo megbe la Abraham se bena, Milka hã dzi ŋutsuviwo na nɔvia Naxor. 21Woƒe ŋkɔwo nye: Uz, eƒe ŋgɔgbevi, kple nɔvia Bus, Kemuel, amesi me Aramtɔwo dzɔ tso, 22Kesed, Haso, Pildas, Yidlaf kple Betuel. 23Eye Betuel dzi Rebeka. Ame enyi siawo Milka dzi na Naxor, Abraham nɔvi. 24Eye srɔ̃ evelia ŋkɔ nye Rehuma, eya hã dzi Tebax, Gaham, Tahas kple Maxa nɛ.",https://www.bible.com/bible/2259/GEN.22.EWERV
MOSE I 23,"Sara ƒe ku kple eɖiɖi.
1Sara xɔ ƒe alafa ɖeka kple blave vɔ adre; esia nye Sara ƒe agbe me ƒewo. 2Eye Sara ku le Kiryat-Arba, eya nye Xebron le Kanaan-nyigba dzi. Eye Abraham va, be wòafa konyi, eye wòafa avi na Sara. 3Eye Abraham tso le ame kuku la gbɔ, eye wòƒo nu kple Xitiviwo bena: 4Amedzro menye le mia dome, mina ameɖiƒem, bena matsɔ nye ame kuku la aɖi ɖe afima! 5Eye Xitiviwo ɖo ŋu na Abraham bena: 6Amegã, se mía gbe! Mawu ƒe ame ɖoɖoa nenye le mia dome; ɖi wò ame kuku la ɖe míaƒe ame veviwo ɖiƒe. Mía dometɔa ɖeke magbe bena, megaɖi wò ame kukua ɖe eƒe ameɖiƒe o. 7Tete Abraham tsi tre, eye wobɔbɔ na anyigbadzitɔ, siwo nye Xitiviwo, 8eye wòƒo nu kpli wo bena: Ne mielɔ̃ bena, maɖi nye ame kukua la, ekema miɖo tom, eye miɖe kuku na Efron Zoxar-vi nam 9be, wòatsɔ eƒe kpeto Maxpela, si le eƒe agble ƒe nuwuƒe la nam, eye maxe fe ɖe eta blibo, ne wòanye nye ameɖiƒe koŋ le mia dome. 10Ke Efron le Xitiviawo dome Eye Efron Xititɔ la ɖo ŋu na Abraham le Xitiviwo kple amesiwo katã va dua me la ƒe ŋku me bena: 11Nye amegã, ɖo tom! Metsɔ agble lã kple kpeto, si le eme la, ke wò. Le nye dumetɔwo katã ŋku me metsɔe ke wò, ɖi wò ame kuku la ko! 12Tete Abraham bɔbɔ na duametɔwo, 13eye wòɖo ŋu na Efron bena: Mi duameviwo misee! Maxe fe ɖe agble la ta; meɖe kuku na wò, xɔ ga le asinye, be mate ŋu aɖi nye ame kukua ɖe afima! 14Efron ɖo ŋu na Abraham bena: 15Amegã, se nye gbe! Anyigba, si ke xɔ klosalo sekel alafa ene la, nuka wònye le mía kpli wò domee? Ɖi wò ame kukua ko. 16Abraham ɖo to Efron, eye Abraham xlẽ ho, si Efron yɔ le Xitiviawo ŋku me la ne, klosalo sekel alafa ene, ga nyui, si asitsalawo xɔna. 17Ale Efron ƒe agble, si le Maxpela le Mamre kasa, agble la kple kpeto, si le eme, kple ati, siwo katã le agblea me godoo la, 18zu Abraham tɔ le Xitiviawo kple amesiwo katã va dua me la ŋku me. 19Esia megbe la Abraham ɖi srɔ̃a Sara ɖe kpeto, si le Maxpela-gblea me la me le Mamre kasa; esia enye Hebron le Kanaan-nyigba dzi. 20Ale Xitiviwo ɖe asi le agble la kple kpeto, si le eme la ŋuti na Abraham, be wòanye ameɖiƒe nɛ koŋ.",https://www.bible.com/bible/2259/GEN.23.EWERV
MOSE I 24,"Isak ɖe Rebeka.
1Eye Abraham tsi xɔ ƒe geɖe, eye Yehowa yra Abraham le nuwo katã me. 2Eye Abraham gblɔ na eƒe dɔla tsitsitɔ, si kpɔa eƒe nuwo katã dzi bena. Tsɔ wò asi ɖo nye ali me, 3eye nata Yehowa, dziƒo kple anyigba ƒe Mawu la nam be, maɖe srɔ̃ na vinye atso Kanaantɔ, siwo dome mele la ƒe nyɔnuviwo dome o; 4ke boŋ nayi mía denyigba dzi kple ƒonyemeawo gbɔ, eye naɖe srɔ̃ na vinye Isak! 5Dɔla la ɖo ŋu ne bena: Evɔ, ne nyɔnua mehelɔ̃ be, yeakplɔm ɖo ava anyigba sia dzi o la, ɖe magbugbɔ viwò la ayi ɖe anyigba, si dzi neʋu tso la dzii mahã? 6Abraham gblɔ nɛ bena: Kpɔ nyuie, bena nagagbugbɔ vinye la ayi afimae o! 7Yehowa, dziƒo Mawu, si ɖem tso fofonye ƒe me kple mia denyigba dzi, amesi ƒo nu kplim, eye wòka atam nam bena: Wò dzidzimeviwo matsɔ anyigba sia ana la, adɔ eƒe ɖɔla ɖe ŋgɔwò, be naɖe srɔ̃ na vinye la tso afima 8Eye ne nyɔnua melɔ̃ be, yeakpɔ wò ɖo o la, ekema menye wòe tu nye atam sia o; ɖeko megakpɔ vinye la yi afimae gbeɖe o! 9Eye dɔla la tsɔ eƒe asi ɖo eƒe aƒetɔ Abraham ƒe ali me, eye wòka atam nɛ ɖe nya sia dzi. 10Tete dɔla la ɖe kposɔ ewo tso eƒe aƒetɔ ƒe kposɔwo dome, eye wotsɔ eƒe aƒetɔ ƒe nu vevi vovovowo ɖe asi, eye wòdze mɔ heyi Mesopotamia, ɖe Naxor ƒe ɖu la me. 11Le fiẽ, le nyɔnuwo ƒe tɔmedeɣi la, ena kposɔawo tsyɔ akɔ anyi ɖe dua xa le ʋudoa ɖe to. 12Eye wòdo gbe ɖa gblɔ bena: Yehowa, ye aƒetɔ Abraham ƒe Mawu! Meɖe kuku, na wòadze edzi nam egbea, eye nave nye aƒetɔ Abraham nu! 13Kpɔ ɖa, mele tsitre ɖe vudoa to, eye ne dua me nyɔnuviwo va tsi du ge, 14eye ava me be, nyɔnuvia ɖe ava, amesi magblɔ na bena: Na tsim mano, eye woaɖo ŋu nam be: Noe, eye mana wò kposɔwo hã nano lã, ekema eyae nye nyɔnu, si nèɖo ɖi na wò ɖɔla Isak, eye eya me madze sii le be, eve nye aƒetɔ nu! 15Ke esi mekpɔ ɖe nu le nya la me o la, kpɔ ɖa, Abraham nɔvi Naxor srɔ̃ Milka vi, Betuel ƒe vinyɔnuvi Rebeka lé ze ɖe abɔta va tsi du ge. 16Eye nyɔnuvi la dze tugbe ŋutɔ, ɖetugbi, si ŋutsua ɖeke mede asi eŋu kpɔ o la wònye, eye wòyi ɖe vudoa me ɖaku tsi ɖe eƒe ze la me, eye wògado go. 17Tete dɔla la ƒu du yi ɖakpee gblɔ bena: Meɖe kuku na wò, na tsi via ɖem mano! 18Eye wògblɔ bena: Amegã, anoe. Enumake wòdro ze la ɖi, eye wònae wono. 19Esi wòɖi kɔ la, nyɔnuvi la gblɔ nɛ bena: Madui na wò kposɔwo hã, vaseɖe esime woaɖi kɔ na wo. 20Enumake wòkɔ tsia ɖe lãto la me, eye wògaƒu du yi vudoa me ɖadu tsi la, eye woɖu tsi na eƒe kposɔwo katã. 21Ke ŋutsu la zi kpi le ekpɔm dũ, ne yeadze sii be, ɖe Yehowa na yeƒe mɔzɔzɔ dze dzi loo, alo medze edzi o. 22Esi kposɔwo ɖi kɔ la, ŋutsu la tsɔ sikaŋɔtigɛ, si da sekel afã, kple alɔnugɛ eve, siwo da sekel ewo la, do nɛ. 23Eye wògblɔ nɛ bena: Ameka vi nènyea? Meɖe kuku, gblɔe nam, ɖe dzeƒe le fofowò ƒe mea? 24Eɖo ŋu ne bena: Betuel, Milka vi, si wòdzi na Naxor la vinyɔnu menye. 25Eye wògagblɔ nɛ bena: Aƒla kple gbe le mia si lu, eye dzeƒe hã li. 26Eye ŋutsu la dze klo na Yehowa hetsyɔ mo anyi 27gblɔ bena: Woakafu Yehowa, nye aƒetɔ Abraham ƒe Mawu, amesi meŋlɔ nye aƒetɔ be le enu veve kple nuteƒewɔwɔ nɛ me o la. Elabena Yehowa fia mɔm, eye wòkplɔm va nye aƒetɔ nɔviwo gbɔe. 28Ke nyɔnuvi la ƒu du yi aƒe me, be woaɖagblɔ nya siawo na dadaa.
29Ke nɔviŋutsu le Rebeka si, eŋkɔ nye Laban. Esi wòkpɔ ŋɔ tigɛ kple alɔnugɛ le nɔvia ŋu eye wose Rebeka ƒe nya bena ale kple ale ŋutsua gblɔ nam enye si la, 30Laban ƒu du yi ŋutsua, si gale kposɔwo gbɔ le vudoa to ko la gbɔ. 31Tete wògblɔ bena: Va, wò amesi Yehowa yra! Nukaŋuti nètsi dugbɔ dzi? Medzra xɔ me ɖo, eye teƒe hã li na kposɔwo. 32Eye esi wòkplɔ ŋutsua va aƒe me la, eɖe akpa na kposɔawo, eye wòtsɔ aƒla kple gbe ve na kposɔawo; emegbe la eku tsi vɛ na ŋutsua kple amesiwo katã kpe ɖe eŋuti la, bena woaklɔ woƒe afɔwo. 33Ke esi wotsɔ nuɖuɖu ɖo ekɔme la, egblɔ bena: Nyemaɖu nu haɖe o, negbe ɖeko magblɔ nya, si mehe vɛ la hafi! Woɖo ŋu be: Gblɔe faa! 34Eye wògblɔ bena: Abraham ƒe dɔla menye. 35Yehowa yra nye aƒetɔ wòkpɔ nu ŋutɔ, eye wòna alẽwo kple nyiwo, klosalo kple sika, kluviwo kple kosiviwo, kpo-sɔwo kple tedziwoe. 36Eye nye aƒetɔ srɔ̃, Sara, dzi ŋutsuvi nanye aƒetɔ, esime woku nyagã, eye nye aƒetɔ tsɔ eƒe kesinɔnuwo katã na via. 37Eye nye aƒetɔ gblɔ nam, eye wòna meka atam ɖe dzi nɛ bena: Megaɖe srɔ̃ na vinye tso Kanaantɔ, siwo ƒe anyigba dzi mele la ƒe nyɔnuviwo dome o; 38ke boŋ yi ɖe fofonye ƒe me, ɖe ƒonyemeawo gbɔ, eye naɖe srɔ̃ na vinye le afima! 39Eye megblɔ na nye aƒetɔ bena: Ne nyɔnu la melɔ̃ be, yeakplɔm ɖo o ɖe? 40Eɖo ŋu nam bena: Yehowa, amesi ƒe ŋku me zɔm mele la, adɔ eƒe dɔla akpe ɖe ŋuwò, bena wò mɔzɔzɔ la nadze edzi na wò, eye naɖe srɔ̃ na vinye atso ƒonyemeawo gbɔ le fofonye ƒe me. 41Ne ava ƒonyemeawo gbɔ, eye womelɔ̃ be, woatsɔe na wò o la, ekema menye wòe tu nye atam la o. 42Esi meva ɖo vudoa to egbea la, medo gbe ɖagblɔ bena: Yehowa, wò nye aƒetɔ Abraham ƒe Mawu! Ne ana nye azɔli, si dzi mele, nadze edzi nam la, — kpɔ ɖa, mele tsitre ɖe vudoa to — 43ekema na bena, nyɔnuvi, si ava tsi ɖu ge, eye magblɔ nɛ bena: Na tsi via ɖem mano, 44eye woaɖo ŋu nam be: Noe, eye mana wò kposɔwo hã la, eya nanye nyɔnu, si Yehowa ɖo ɖi na nye aƒetɔ ƒe vi la! 45Esi nyemekpɔ ɖe nu le nya la me o la, tete Rebeka lé ze ɖe ta vɛ, eye wòyi ɖe vudo la me ɖaku tsi. Eye megblɔ ne bena. Meɖe kuku, na tsim mano! 46Enumake wòdro eƒe ze la ɖi gblɔ bena: Noe, eye mana wò kposɔwo hã. Esi menoe vɔ la, ena kposɔwo hã wono. 47Emegbe mebiae bena: Ameka vi nènyea? Eɖo ŋu bena: Betuel, amesi Milka dzi na Naxor ƒe vi menye, eye metsɔ ŋɔtigɛ kple alɔnugɛ ɖo ne. 48Tete medze klo na Yehowa, eye metsyɔ mo anyi hekafu Yehowa, nye aƒetɔ Abraham ƒe Mawu, si kplɔm nyuie ale, be maɖe nye aƒetɔ nɔvi ƒe vinyɔnu na ye aƒetɔ ƒe vi la. 49Azɔ, ne miedi be, miave nye aƒetɔ nu, eye miaɖi anukware nɛ la, ekema migblɔe nam; ke ne mielɔ̃ o la, migblɔe nam, bena nenye ɖusi me alo mia mee hã, ne maɖo tae.
50Tete Laban kple Betuel wogblɔ bena: Nya sia tso Yehowa gbɔ, eyata míate ŋu agblɔ nya vɔ̃ alo nya nyui ɖe eŋu o. 51Kpo ɖa, Rebeka anye si, ele asiwò me, kplɔe yii, ne wòanye wò aƒetɔ vi la srɔ̃, abe alesi Yehowa gblɔe ene! 52Ke esi Abraham ƒe dɔla se nya siawo la, etsyɔ mo anyi na Yehowa. 53Eye dɔla la ɖe klosalo- kple sikanuwo kple avɔ veviwo na Rebeka, eye wotsɔ akpedanu xɔasiwo na nɔvia kple dadaa. 54Esia megbe la eya kple ŋutsu, siwo kpe ɖe eŋu la, woɖu nu, eye wono nu, eye wotsi dɔ. Ke esi wofɔ ŋdi la, egblɔ bena: Mido mɔm, ne mayi nye aƒetɔ gbɔ! 55Eye nɔvia kple dadaa gblɔ bena: Na nyɔnuvi la nanɔ mía gbɔ ʋee abe ŋkeke ewo ene, emegbe la ayi faa. 56Eɖo ŋu na wo bena: Migasikam ɖi o! Yehowa na nye mɔzɔzɔa dze edzi nam; eyata mido mɔm, ne mayi nye aƒetɔ gbɔ. 57Eye wogblɔ bena: Míayɔ nyɔnuvi la vɛ, bena míabia eya ŋutɔ ase. 58Tete woyɔ Rebeka vɛ, eye wobiae bena: ayi kple ŋutsu sia? Eɖo eŋu bena: E, mayi. 59Eye wodo mɔ wo nɔvi Rebeka kple amesi na noe le ɖevime la, kpe ɖe Abraham ƒe dɔla kple eŋumewo ŋuti. 60Eye woyra Rebeka gblɔ nɛ bena: Wò, mía nɔvinyɔnu, nadzi ame akpe nanewo, eye viwòwo natsɔ woƒe futɔwo ƒe duwo anyi domee! 61Esia megbe Rebeka kple eƒe nyɔnudɔlawo ɖe kposɔwo dzi, eye wodze mɔ dze ŋutsu la yome. Ale ŋutsu la kplɔ Rebeka hedzoe. 62Ke Isak gbɔ tso Agbetɔ, si le kpɔyem la ƒe vudo me; elabena enɔ dziehenyigba dzi. 63Gbe ɖeka Isak yi gbe me le fiẽ, be wòado gbe ɖa. Eye esi wòfɔ mo te la, ekpɔ kposɔwo gbɔna ɖa. 64Ke esi Rebeka fɔ kɔ dzi la, ekpɔ Isak ɖa; tete wòɖi le kposɔ la dzi, 65eye wòbia ɖɔla la bena: Ŋutsu ka enye kem le gbe me zɔm gbɔna mía kpe ge? Dɔla la ɖo ŋu nɛ bena: Nye aƒetɔe. Tete wòtsɔ motsyɔnu tsyɔ ŋku me. 66Esia megbe la dɔla la xlẽ nusiwo katã wòwɔ la fia Isak. 67Eye Isak kplɔe yi ɖe dada Sara ƒe agbadɔ me, eye wòɖe Rebeka wòzu srɔ̃a, eye wòlɔnɛ ŋutɔ. Ale Isak ƒe ake fa le dada ƒe ku ŋuti.",https://www.bible.com/bible/2259/GEN.24.EWERV
MOSE I 25,"Abraham ɖe srɔ̃ evelia.
1Eye Abraham gaɖe srɔ̃, si ŋkɔ nye Ketura. 2Eya dzi Simran, Yoksan, Medan, Midian, Yisbak kple Suax nɛ. 3Yoksan dzi Seba kple Dedan; eye Asuritɔwo, Letusitɔwo kple Leumitɔwo dzɔ tso Dedan me. 4Eye Midianviwo nye: Efa, Efer, Henox, Abida kple Edaa. Ame siawo katã dzɔ tso Ketura me. 5Eye Abraham tsɔ eƒe nuwo katã na Isak. 6Ke Abraham na nu srɔ̃ bubuawo ƒe viwo heɖe wo ɖa le Isak ŋu, eye wòɖo wo ɖe ɣedzeƒenyigba dzi le eya ŋutɔ ƒe agbenɔɣi me.
Abraham ƒe ku kple eɖiɖi.
7Eye ƒe, siwo katã Abraham nɔ agbe la, wonye ƒe alafa ɖeka kple blaadre vɔ atɔ̃. 8Ke Abraham ku amegã ɖeɖi, eye agbenɔnɔ tii hafi wòku, eye wòyi ɖe tɔgbuiawo gbɔ. 9Eye via Isak kple Ismael woɖii ɖe Maxpela-kpeto la me, le Xititɔ Efron, Zoxarvi ƒe agble, si le Mamre kasa la me. 10Le agble, si Abraham ƒle le Xitiviwo si la me woɖi Abraham kple srɔ̃a Sara ɖo. 11Le Abraham ƒe ku megbe la Mawu yra via Isak. Eye Isak nɔ „Agbetɔ, si le kpɔyem la“ ƒe vudo gbɔ.
Ismael ƒe dzidzimeviwo.
12Esiawo nye Abrahamvi Ismael, amesi Egipte-nyɔnu Hagar, Sara ƒe kosi, dzi na Abraham la ƒe dzidzimeviwo. 13Esiawo nye Ismaelviwo ƒe ŋkɔwo le woƒe ƒomeŋkɔwo nu. Nebayot, Ismael ƒe ŋgɔgbevi, Kedar, Adbeel, Mibsam, 14Misma, Duma, Masa, 15Xadad, Tema, Yetur, Nafis kple Kedma. 16Ame siawo nye Ismaelviwo kple woƒe ŋkɔwo. Fia wuieve le woƒe aƒetsotsowo, agbadɔwo kple woƒe dukɔwo nu. 17Ismael ƒe agbe me ŋkekewo nye ƒe alafa ɖeka kple blave vɔ adre, eye wòku, eye wòyi ɖe tɔgbuiawo gbɔ. 18Eye woƒe nɔƒe tso Xawila vaseɖe Sur le Egipte ƒe ɣedzeƒe heɖo ta Asur ke; ale wɔ womimi wo nɔviwo katã ɖo. Esau kple Yakob. 19Esia nye Abraham vi Isak ƒe dzidzimeŋutinya: Abraham ye dzi Isak. 20Isak xɔ ƒe blane, esime wòɖe Rebeka, si nye Aramtɔ Betuel tso Mesopotamia ƒe vi kple Aramtɔ Laban ƒe nɔvinyɔnu. 21Ke Isak, ƒo koko na Yehowa le srɔ̃a ta, elabena etsi ko. Eye Yehowa ɖo to eƒe kokoƒoƒo la, eye srɔ̃a Rebeka fɔ fu. 22Ke esi ɖeviawo le ŋu ɖom wo nɔewo le eƒe dɔ me la, egblɔ bena: Ne ele alea la, nukaŋuti megale agbe ɖo? Eye wòyi ɖabia Yehowa se. 23Eye Yehowa gblɔ nɛ bena; Dukɔ evee le wò dɔ me, eye dukɔ eveawo amã atso wò dɔ me ke; dukɔ ɖeka asesẽ awu ɖeka, eye tsitsitɔ asubɔ ɖevitɔ! 24Eye esi eƒe vidziɣi ɖo la, wokpɔ bena, venɔviwoe le eƒe do me. 25Esi gbãtɔ do la, eŋuti bia hẽ, eye fu le eŋu kedzekedze, eyata woyɔ eƒe ŋkɔ bena Esau. 26Eyome nɔvia hã do, eye wòlé Esau ƒe afɔkpodzi ɖe asi; eyata woyɔ eƒe ŋkɔ bena Yakob. Isak xɔ ƒe blaade, eye wòdzi wo. 27Esi ɖeviawo va tsi la, Esau zu adela, eye wòlɔ̃a gbe me nɔnɔ; ke Yakob enye ame fafa, eye wòlɔ̃a agbadɔ me nɔnɔ. 28Eye Isak lɔ̃a Esau, elabena adelã vivia enu; ke Rebeka ya lɔ̃a Yakob.
Esau dzra eƒe ŋgɔgbevinyenye.
29Gbe ɖeka Yakob ɖa nu, eye Esau gbɔ tso gbe me, eye dɔ wui ɖi tsi ɖe eŋu. 30Tete Esau gblɔna Yakob bena: Na nu dzia ɖem maɖu, elabena ɖɔ wum ɖi tsi ɖe ŋunye. Eyata woyɔ eƒe ŋkɔ be Edom. 31Yakob ɖo ŋu nɛ be: Tsɔ wò ŋgɔgbevinyenye ƒle nam gbã gbɔ. 32Tete Esau gblɔ be: Mele kuku ge tso, nuka gɔ̃ ŋgɔgbevinyenye awɔ nam? 33Eye Yakob gblɔ be: Ka atam ƒu dzi nam gbɔ! Tete wòka atam nɛ, eye wòtsɔ eƒe ŋgɔgbevinyenye ƒle na Yakob. 34Eye Yakob tsɔ abolo kple bɔbɔ na Esau. Tete wòɖu nu no nu, eye wòtso dzo. Ale wo, eye Esau do vlo eƒe ŋgɔgbevinyenye enye esi.",https://www.bible.com/bible/2259/GEN.25.EWERV
MOSE I 26,"Mawu do ŋugbe na Isak le Gerar.
1Ke do to le anyigba la dzi, abe alesi wòto le Abraham ŋɔli ene; tete Isak ʋu yi ɖe Filistitowo ƒe fia Abimelex gbɔ le Gerar. 2Eye Yehowa ɖe eɖokui fiae gblɔ bena: Megayi Egipte o, ke boŋ na anyigba, si mafia wò la dzi! 3Nye amedzro le anyigba sia dzi, eye manɔ anyi kpli wò, eye mayra wò. Elabena matsɔ anyigba blibo la katã ana mia kple wò dzidzimeviwo, eye mawɔ atam, si meka na fofowò Abraham la dzi. 4Mana wò dzidzimeviwo nasɔ gbɔ abe dziƒo ɣletiviwo ene, eye matsɔ anyigba sia katã ana wò dzidzimeviwo, eye le wò dzidzimeviwo me woayra anyigba dzi dukɔwo katã le. 5Elabena Abraham ɖo to nye gbe, eye wòwɔ nye se, nye ɖoɖo kple nye mɔnufiame, siwo megblɔ nɛ la dzi.
Se, si Abimelex de le Rebeka ŋu.
6Eye Isak nɔ Gerar. 7Ke esi afima ŋutsuwo bia srɔ̃a ta se la, egblɔ bena, ye nɔvinyɔnue. Elabena ele vɔvɔ̃m be, ne yeʋu me be, ye srɔ̃e la, ekema afima ŋutsuwo awu ye le ye srɔ̃ Rebeka ta; elabena edze tugbe ŋutɔ. 8Eye esi wonɔ afima eteƒe didi la, gbe ɖeka Filistitɔwo ƒe fia Abimelex kpɔ, alesi Isak kple srɔ̃a Rebeka wole fefemi, to fesre nu. 9Tete Abimelex yɔ Isak hegblɔ bena: Kpɔ ɖa, srɔ̃wo wònye tso! Menye wòe gblɔ bena, ye nɔvinyɔnue oa? Isak ɖo ŋu nɛ bena; Elabena mele vɔvɔ̃m be, woawum le eta. 10Eye Abimelex gblɔ nɛ bena: Nuka enye si nèwɔ ɖe mía ŋu? Esusɔ vie vinyewo dometɔ ɖeka de asi srɔ̃wòa ŋu kloe, eye ahe dzɔgbevɔ̃e gãa ɖe ava mía dzi. 11Tete Abimelex de se na eƒe dukɔ blibo la katã bena: Amesi ke awɔ nane ɖe ŋutsu sia kple srɔ̃a ŋu la, woawui.
Isak kpɔ kesinɔnuwo, eye Filistitɔwo ʋã ŋui.
12Eye Isak ƒã nu ɖe anyigba ma dzi eye wòŋe nu le ƒe ma me wòdzi ɖe dzi zi alafa ɖeka sɔŋ, elabena Yehowa yrae. 13Ale ŋutsu la kpɔ nu gakpɔ nu ɖe dzi, vaseɖe esime woɖo kpo le eme. 14Eye wòkpɔ alẽhawo kple nyihawo hekpe ɖe kluvi geɖewo ŋuti, ale bena Filistitowo ʋã ŋui. 15Vudo, siwo katã fofoa ƒe dɔlawo ɖe le fofoa Abraham ŋɔli la, Filistitɔwo yi ɖaxe wo, eye wole anyi ɖe wo me taŋ. 16Eye Abimelex gblɔ na Isak bena: Dzo le mía gbɔ, elabena ekpɔ ŋusẽ ɖe mía dzi akpa! 17Tete Isak ʋu le afima ɖatu eƒe agbadɔ ɖe Gerar bali me, eye wònɔ afima. 18Eye Isak na wogaha vudo, siwo woɖe le fofoa Abraham ŋɔli, eye Filistitɔwo va xe wo, le Abraham ƒe ku megbe la me, eye wògatsɔ ŋkɔ na wo, abe alesi fofoa yɔ wòe ene. 19Eye Isak ƒe dɔlawo ɖe vudo ɖe bali la me, eye wotu tsi dzidzi le afima. 20Ke Gerartɔwo ƒe lãnyilawo wɔ dzre kple Isak ƒe lãnyilawo gblɔ bena: Mía tɔe nye; tsi la. Eyata wòna ŋkɔ vudo la be Esek, elabena wowɔ dzre ɖe eta. 21Eyome la wogaɖe vudo bubu, eye wogawɔ dzre ɖe eya hã ta; eyata wòna ŋkɔe bena Sitma. 22Eye wòʋu le afima ɖo ta ŋgɔ, eye wòɖe vudo bubu; ke womewɔ dzre ɖe eya ta o; eyata wòna ŋkɔe be Rehobot hegblɔ be: Azɔ Yehowa na nɔƒe mí, bena míakeke ta ɖe anyigba la dzi. 23Emegbe la eʋu le afima va Beer-Seba. 24Tete Yehowa ɖe eɖokui fiae le zã ma me gblɔ bena: Nyee nye fofowò Abraham ƒe Mawu! Megavɔ̃ o, elabena nye la meli kpli wò; mayra wò, eye mana wò dzidzimeviwo nasɔ gbɔ ɖe dzi le nye dɔla Abraham ta. 25Tete wòɖi vɔsamlekpui heyɔ Yehowa ƒe ŋkɔ dzi le afima, eye wòtu eƒe agbadɔ ɖe afima. Emegbe Isak fe dɔlawo ɖe vudo ɖe afima hã.
26Gbe ɖeka Abimelex kple xɔlɔ̃a Ahusat kple eƒe aʋafia Pixol wotso Gerar va egbɔ. 27Eye Isak gblɔ na wo bena: Nuka ta mieva gbɔnye ɖo, esi mielé fum, eye mienyãm le mia gbɔ? 28Wogblɔ nɛ bena: Míekpɔ dze sii keŋ bena, Yehowa li kpli wò; eyata míegblɔ be, anyo be, míaka atam na mía nɔewo, eye míabla nu kpli wò, 29be nagawɔ vɔ̃a ɖeke mi o, abe alesi miawo hã miewɔ naneke wò o, ke boŋ nyui sɔŋ ko miewɔ na wò, eye miena nedzo le ŋutifafa me la ene, elabena amesi Yehowa yra nènye. 30Emegbe eɖo kplɔ̃ na wo, woɖu nu, eye wono nu. 31Esi ŋu ke la, woka atam na wo nɔewo, eye Isak do mɔ wo, eye wodzo le egbɔ le ŋutifafa me. 32Gbemagbe ke Isak ƒe dɔlawo va gblɔ nɛ le vudo, si woɖe la ŋuti be: Mieke ɖe tsi ŋu! 33Eye wòna ŋkɔe be Siba, eyata du la ƒe ŋkɔ nye Beer-Seba vaseɖe egbegbe.
Esau ɖe srɔ̃.
34Ke esi Esau xɔ ƒe blane la, eɖe Xititɔ Beervii ƒe vinyɔnu Yudit kple Xititɔ Elon ƒe vinyɔnu Basmat. 35Woawo zu nuxaxa gãa ɖe na Isak kple Rebeka.",https://www.bible.com/bible/2259/GEN.26.EWERV
MOSE I 27,"Yakob xɔ ŋgɔgbeviyayra to aye me.
1Esi Isak ku amegã ɖeɖi, eye eƒe ŋkuwo dzi tsyɔ, ale be megale nu kpɔm o la, eya via xoxoetɔ Esau gblɔ nɛ bena: Vinye! Eɖo ŋu nɛ bena: Nyee nye si. 2Tete wògblɔ nɛ bena: Kpɔ ɖa, metsi, eye nyemenya nye kugbe o. 3Eyata tsɔ wò adedanuwo, ɖaku kple da, eye nayi gbe me aɖawu lãa ɖe vɛ nam! 4Emegbe naɖa nu nyuia ɖe nam, abe alesi nyoa ŋunye ene, eye natsɔe vɛ nam, ne maɖu, be mayra wò hafi aku! 5Eye Rebeka se nya, siwo Isak gblɔ na via Esau la. Ke esi Esau yi gbe me, be woawu lã atsɔ va aƒee la, 6Rebeka gblɔ na via Yakob be: Mese alesi fofowò gblɔ na noviwò Esau bena: 7Di adelã, eye naɖa nu nyuia ɖe vɛ nam, ne maɖu, eye mayra wò le Yehowa ƒe ŋku me hafi aku. 8Eyata vinye, se nye gbe, eye nawɔ nusi magblɔ na wò la! 9Yi lãhawo gbɔ, eye nalé gbɔ̃vi nyui eve vɛ nam, bena maɖa nu nyuia ɖe na fofowò, abe alesi nyoa eŋu ene. 10Emegbe natsɔe ayi na fofowò, ne wòaɖu, eye wòayra wò hafi aku. 11Tete Yakob gblɔ na dadaa Rebeka bena: Enyo hafi, gake nɔvinye Esau la ɖu me wònye, ke nye la fu mele ŋunye o. 12Misela fofonye ali asi ŋunye akpɔ, ekema abum ameflulae, eye mayram o, ke aƒo fi boŋ adem. 13Dadaa ɖo ŋu ne bena: Vinye, nye boŋ ŋue wò fiƒoɖe la laɖi; ɖo tom ko, eye nayi aɖalée vɛ! 14Tete wòyi ɖalée vɛ na dadaa, eye dadaa ɖa nu nyuia ɖe, abe alesi nyoa fofoa ŋu ene. 15Emegbe la Rebeka tsɔ via xoxoetɔ Esau ƒe atsyɔɖowu, siwo le egbɔ la, hedo na via ɖevitɔ Yakob. 16Eye wotso gbɔ̃viawo ƒe agbalẽ bla ɖe eƒe asiwò kple eƒe ko, siwo ŋu ɖi niŋɔniŋɔ la ŋu. 17Eye wòtsɔ nuɖuɖu la kple abolo, si wòƒo la, ɖe asi na via Yakob. 18Tete wòyi ɖe fofoa gbɔ gblɔ bena: Fofonye! Eɖo ŋu bena: Nye enye si! Vinye, wò amekae? 19Yakob gblɔ na fofoa bena: Nye enye Esau, wò ŋgɔgbevi, mewɔ abe alesi nègblɔ nam ene. Fɔ ɖe ali nu, ne naɖu nye adelã la, eye nayram. 20Tete Isak gblɔ na via bena: Aleke wɔ nèkpɔe kaba ale, vinye? Eɖo ŋu nɛ bena: Elabena wò Mawu la na wòva ɖo gom. 21Isak gblɔ na Yakob bena: Te ɖe ŋunye, vinye, ne mali asi ŋuwò akpɔ, be vinye Esau nènye loo, alo menye eyae o! 22Tete Yakob te ɖe fofoa Isak ŋu, eye esi wòli asi eŋu kpɔ la, egblɔ bena: Gbe la enye Yakob ƒe gbe, ke asiawo nye Esau ƒe asi. 23Ale medze sii o, elabena eƒe asiwò to fu kedzekedze abe nɔvia Esau ƒe asi ene, eye wòyrae. 24Eye wògblɔ nɛ bena: Vinye Esau nènyea? Eɖo ŋu bena: E, nyee! 25Eye wògblɔ bena: Tsɔe vɛ nam, ne maɖu vinye ƒe adelã la, eye mayra wò! Tete wòtsɔe ve nɛ woɖu, emegbe wotsɔ wein vɛ nɛ wònɔ. 26Eyome la fofoa Isak gblɔ nɛ bena: Te ɖe ŋunye azɔ, vinye, eye naɖuɖɔ nu nam! 27Esi wote ɖe eŋu ɖuɖɔ nu nɛ la, eʋẽ eƒe awu me se; eye wòyrae gblɔ bena: Ehɛ̃, vinye le ʋeʋẽm abe alesi gbe, si Yehowa yra, ʋẽnae ene. 28Mawu ana dziƒozãmu kple anyigba wɔnu wò, eye àkpɔ bli kple wein geɖe fũ ŋutɔ. 29Dukɔwo asubɔ wò, eye ƒomewo anɔ wò ŋusẽ te. Aɖu aƒetɔ ɖe nɔviwòwo nu, eye dawòviwo adze klo na wò. Amesi ke aƒo fi ade wò la, woaƒo fi adee, eye amesi ke ayra wò la, wõayrae!
30Ke esi Isak wu Yakob yayra nu, eye Yakob ɖo go tso fofoa Isak gbɔ la, tete nɔvia Esau gbɔ tso adegbe. 31Eye eya hã ɖa du nyuia ɖe tsɔ vɛ na fofoa, eye wògblɔ na fofoa bena: Fofonye, fɔ ɖe ali nu, eye naɖu viwò ƒe adelã la, bena nayram! 32Fofoa Isak gblɔ nɛ bena: Wò amekae? Eɖo ŋu bena: Nye enye Esau, wò ŋgɔgbevi. 33Tete Isak ɖi vo ŋutɔ gblɔ bena: Ameka gɔ̃ enye si tsɔ adelã vɛ nam, eye meɖu nuawo katã ƒe ɖe, hafi neva, eye meyrae mahã? Eya tɔ ko yayra la anye! 34Esi Esau se fofoa ƒe nyawo la, edo ɣli sesĩe nublanuitɔe gblɔ na fofoa bena: Fofonye, yra nye hã! 35Ke egblɔ bena: Nɔviwò to aye meva xɔwo yayra la xoxo. 36Eɖo ŋu bena: Yakob ye woyɔnɛ vavã! Zi eve enye si wòblem: Exɔ ŋgɔgbevinyenye le asinye, azɔ egaxɔ nye yayra hã! Eye wòbiae bena: Mèkpɔtɔ yayraa ɖeke ɖi nam oa? 37Tete Isak gblɔ na Esau bena: Kpɔ ɖa, meɖoe aƒetɔ ɖe dziwò, metsɔ nɔviawo katã wɔ eƒe dɔlawoe, eye metsɔ bli kple wein hã nɛ: azɔ nuka gɔ̃e gali mawɔ na wò, vinye? 38Esau xɔ edzi na fofoa bena: Alo yayra sia ɖeka koe le asiwòa, fofonye? Yra nye hã, fofonye! Eye Esau gbã avi doo. 39Tete fofoa Isak gblɔ nɛ bena: Manɔ anyigba wɔnu dzi akpɔ o, eye dziƒozãmua ɖeke madza na wò o. 40Wò yi anyi wò, eye àsubɔ nɔviwò. Ke ne èle ʋiʋlim la, aɖe eƒe kɔkuti ɖa le wò kɔ dzi.
Esau ɖi bena, yeawu nɔvia.
41Ke Esau lé Yakob ɖe fu me le yayra, si fofoa tsɔ nɛ la ta, eye Esau ɖo ta me gblɔ bena: Ne fofonye aku, eye woanɔ fu nyim nɛ la, ekema mawu nɔvinye Yakob! 42Esi Rebeka se via xoxoetɔ Esau ƒe nyawo la, ena woyɔ via ɖevitɔ Yakob vɛ, eye wògblɔ nɛ bena: Kpɔ ɖa, nɔviwò Esau ɖo be, yeabia hlɔ̃ awu wò. 43Eyata vinye, ɖo to nye gbe! Tso, eye nasi ayi ɖe nɔvinye Laban gbɔ le Xaran! 44Eye nanɔ egbɔ ŋkekea ɖewo, vaseɖe esime nɔviwò ƒe dziku la nu nata nɛ, 45vaseɖe esime dzi nadzudzɔ ekuku ɖe ŋuwò, eye wòaŋlɔ nusi nèwɔ ɖe eŋu la be! Ekema mado woakplɔ wò tso afima vɛ. Nukaŋuti mi ame eve miabu ɖem gbe ɖeka? 46Eye Rebeka gblɔ na Isak bena: Agbenɔnɔ tim le Xitivi-nyɔnuawo ta. Ne Yakob hã aɖe anyigba sia dzi tɔ, siwo nye Xitiviwo ƒe vinyɔnua ɖe la, ekema nukaŋuti megale agbe ɖo?",https://www.bible.com/bible/2259/GEN.27.EWERV
MOSE I 28,"Yakob si yi Xaran.
1Emegbe la Isak yɔ Yakob vɛ, eye wòyrae, eye wòde se nɛ gblɔ nɛ bena: Megaɖe srɔ̃ tso Kanaan-vinyɔnuwo dome o! 2Yi Mesopotamia ɖe dawo fofo Betuel ƒe me, eye naɖe dawo nɔvi Laban ƒe vinyɔnua ɖe! 3Mawu ŋusẽkatãtɔ nayra wo, eye wòana nadzi asɔ gbɔ ɖe dzi, bena natrɔ azu dukɔ geɖe. 4Eye woatsɔ Abraham ƒe yayra ana mia kple wò dzidzimeviwo, bena nanyi anyigba, si Mawu tsɔ na Abraham, si dzi nènye amedzro le la dome. 5Tete Isak do mɔ Yakob, eye wòyi ɖe Aramtɔ Betuel vi Laban, amesi enye Yakob kple Esau dada Rebeka nɔvi la gbɔ.
Esau gaɖe srɔ̃.
6Ke esi Esau kpɔ bena, Isak yra Yakob, eye wòɖoe ɖe Mesopotamia, bena wòaɖe srɔ̃ le afima, eye wòyrae de se nɛ gblɔ bena: Megaɖe srɔ̃ tso Kanaan-vinyɔnuwo dome o, 7eye bena Yakob ɖo to fofoa kple dadaa, eye wòyi Mesopotamia la, 8Esau dze sii bena, Kanaan-vinyɔnuawo medze fofoa Isak ŋu o. 9Eyata Esau yi ɖe Ismael gbɔ, eye wòɖe Mahalat, Abraham vi Ismael ƒe vinyɔnu, si enye Nebayot nɔvinyɔnu, hekpe ɖe srɔ̃ bubuawo ŋu.
Yakob kpɔ atsrɔe, si tɔ dziƒo.
10Ke Yakob dze mɔ tso Beer-Seba heyina Xaran. 11Eye wòva ɖo teƒea ɖe hetsi afima dɔ, ela bena ɣe ɖo to xoxo. Tete wòmia anyi ɖe afima, eye wòtsɔ afima kpea ɖe heziɔ tae. 12Eye wòku drɔ̃e kpɔ atsrɔea ɖe tɔ anyigba, eye eƒe nugbɔ de dziƒo, eye wòkpɔ mawudɔlawo le eflɔm le dzi yim gale ɖiɖim. 13Eye wòkpɔ Yehowa le tsitre ɖe eŋgɔ gblɔ bena: Nye enye Yehowa, fofowò Abraham ƒe Mawu kple Isak ƒe Mawu: Anyigba, si dzi nèmlɔ la, màtsɔe ana mia kple wò dzidzimeviwo. 14Eye wò dzidzimeviwo asɔ gbɔ abe ʋuʋudedi ene, eye nakeke ta ɖe ɣetoɖoƒe, ɣedzeƒe, anyiehe kple dziehe, eye woayra anyigba dzi dukɔwo katã. Ne mia kple wò dzidzimeviwo me. 15Manɔ anyi kpli wò, eye afisiafi, si nayi la, makpɔ dziwò, eye mana nagatrɔ ava anyigba sia dzi. Elabena nyemagblẽ wò ɖi, vaseɖe esime mawɔ nya, siwo megblɔ na wò la dzi o. 16Esi Yakob nyɔ tso alɔ me la, egblɔ be: Vavã, Yehowa le afisia, gake nyemenyae o! 17Eye wòyɔ gblɔ bena: Ŋɔdziƒe ka enye si! Afi sia menye afia ɖeke o, negbe Mawu ƒe aƒe kple dziƒogbo ko wonye.
Yakob ƒe adzɔgbeɖeɖe.
18Ke esi Yakob fɔ ŋdi kanya la, etsɔ kpe, si wòziɔ la, ɖo dzesikpee, eye wòkɔ ami ɖe edzi. 19Eye wòna ŋkɔ teƒe ma bena: Betel; ke tsã la woyɔnɛ be Lus. 20Eye Yakob ɖe adzɔgbe gblɔ bena: Ne Mawu anɔ anyi kplim, eye wòakpɔ dzinye le mɔ, si dzi mele la dzi, eye wòana abolom maɖu kple awum mado, 21eye wòana maganɔ ava fofonye ƒe me dedie la, ekema Yehowa anye nye Mawu. 22Eye kpe sia, si meɖo dzesikpee la, anye Mawu ƒe aƒe, eye matsɔ nusianu, si nanam la ƒe ewolia na wò kokoko.",https://www.bible.com/bible/2259/GEN.28.EWERV
MOSE I 29,"Yakob subɔ le Laban gbɔ.
1Tete Yakob dze mɔ, eye wòyi ɖe ɣetoɖoƒetɔwo ƒe anyigba dzi 2Eye wòkpɔ vudoa de le gbea dzi, eye alẽha etɔ̃ wotsyɔ akɔ anyi ɖe afima; elabena vudo sia me wokua tsi lena na alẽhawo wonona, eye kpe gãa ɖe le vudo la nu. 3Eye ne alẽhawo katã va ƒo ƒu ɖe afima la, ekema womlia kpe la le vudoa nu, eye wonaa tsi alẽawo; emegbe wogamlia kpe la tua vudoa nu ɖe eteƒe. 4Yakob bia wo bena: Nɔvinyewo, afika mietso? Woɖo ŋu bena. Míetso Xaran! 5Egblɔ na wo bena: Mienyã Naxor vi Laban mahã? Woɖo ŋu bena: Ẽ, mienyae! 6Egabia wo bena: Eli sesĩe mahã? Woɖo ŋu bena: Eli sesĩe! Kpɔ ɖa, via Raxel hã kplɔ alẽwo gbɔnae. 7Eye wògblɔ bena: Kpɔ ɖa, ɣe gale dzi, eye womaƒo alẽwo nu ƒu haɖe o. Mina tsi alẽawo woano, emegbe miana woagaɖu gbe. 8Wogblɔ bena: Míale ŋui o, vaseɖe esime woaƒo alẽhawo katã nu ƒu; ekema míamli kpe la ɖa le vudoa nu, hafi miana tsi alẽawo woano. 9Esi wògale nu ƒom kpli wo la, tete Raxel kplɔ fofoa ƒe alẽwo vɛ, elabena alẽkplɔla wònye. 10Ke esi Yakob kpo Raxel, edada nɔvi Laban ƒe vinyɔnu kple edada nɔvi Laban ƒe alẽwo la, Yakob te va, eye wómli kpe la ɖa le vudoa nu, eye wòna tsi edada nɔvi Laban ƒe alẽwo wono. 11Emegbe la Yakob ɖuɖɔ nu na Raxel, eye wòɖe asi avifafa me. 12Eye Yakob gblɔ na Raxel bena, fofoa nɔvi yenye, eye Rebeka vi yenye; tete wòƒu ɖu yi ɖagblɔe na fofoa. 13Esi Laban se nya siawo le nɔvianyɔnu ƒe vi Yakob ŋuti la, eƒu ɖu yi ɖakpee, eye wòkpla asi kɔ nɛ heɖuɖɔ nu nɛ, eye wòkplɔe va eƒe me. Eye wòxlẽ nya, siwo katã va dzɔ la, na Laban. 14Tete Laban gblɔ nɛ bena: Nyateƒee, nɔvinye kpamkpam nènye! Ke esi wònɔ egbɔ ɣleti ɖeka la, 15Laban gblɔ na Yakob bena: Nɔvinye nènye! Ɖe nawɔ ɖɔ nam dzodzroa? Gblɔe nam, nuka lanye wò fetu? 16Nyɔnuvi eve le Laban si, xoxoetɔ ŋkɔ nye Lea, eye ɖevitɔ ŋkɔ nye Raxel. 17Lea ƒe ŋkuwo dzi wɔ dɔ; ke Raxel ya nyo, eye wòdze tugbe. 18Eye Yakob lɔ̃a Raxel, eyata wògblɔ bena: Masubɔ wò ƒe adre le Raxel, wò nyɔnuvi ɖevitɔ la ta. 19Laban gblɔ bena: Enyo be, màtsɔe na wò, wu esi màtsɔe na ŋutsu bubu; nɔ gbɔnye! 20Ale Yakob subɔ ƒe adre ɖe Raxel ta, eye wòle nɛ abe ŋkekea ɖewo ko ene, le alesi gbegbe wòlɔ̃ne la ta.
Yakob ɖe srɔ̃.
21Emegbe la Yakob gblɔ na Laban bena: Tsɔ srɔ̃nye nam azɔ, elabena nye ŋkekewo ɖe, bena maɖee! 22Tete Laban kpe dua me ŋutsuwo katã, eye wòɖo kplɔ̃ na wo. 23Ke esi zã ɖo la, ekplɔ vianyɔnu Lea yi nɛ, eye wòdɔ kplii. 24Eye Laban tsɔ eƒe kosi Silpa na via Lea, bena woasubɔe. 25Ke esi ŋu ke la, ekpɔ be, Lea ye. Eye wògblɔ na Laban bena: Nuka enye si nèwɔ ɖe ŋunye? Alo menye Raxel ta mesubɔ wò ɖo oa? Nukaŋuti nèblema? 26Laban ɖo ŋu ne bena: Menye míaƒe kɔ be, woatre ɖevitɔ ɖeɖe na xoxoetɔ o. 27Ne ewu kwasiɖa sia nu la, ekema matsɔ eya hã na wò ɖe ɖɔ, si nagawɔ nam le ƒe adre bubu me la nu. 28Yakob wɔ nenema, eye wowu kwasiɖa la nu; emegbe wotsɔ via Raxel hã nɛ wòɖe. 29Eye Laban tsɔ eƒe kosi Bilha na via Raxel, bena woasubɔe. 30Azɔ edɔ kple Raxel hã, eye wolɔa Raxel wua Lea. Eye wòsubɔe ƒe adre bubu la.
31Ke esi Yehowa kpɔ bena, womelɔ̃a Lea ƒe nya o la, enu eƒe vidzidɔ, eye wòxe Raxel tɔ. 32Eye Lea fɔ fu dzi ŋutsuvi, eye wòna ŋkɔe bena Ruben; elabena egblɔ be: Yehowa kpɔ nye nublanui, azɔ srɔ̃nye alɔ̃m. 33Eyome la egafɔ fu, eye wòdzi ŋutsuvi. Eye wògblɔ bena: Yehowa se bena, womelɔ̃a nye nya o; eyata wotso esia hã nam. Eye wòna ŋkɔe bena Simeon. 34Emegbe wògafɔ fu dzi ŋutsuvi, eye wògblɔ bena: Azɔ ko srɔ̃nye aku ɖe ŋunye, elabena medzi ŋutsuvi etɔ nɛ. Eyata wòna ŋkɔe be Lewi. 35Eye wògafɔ fu dzi ŋutsuvi, eye wògblɔ bena: Azɔ la makafu Yehowa! Eyata wòna ŋkɔe bena Yuda. Emegbe la edzudzɔ vidzidzi.",https://www.bible.com/bible/2259/GEN.29.EWERV
MOSE I 30,"Mawu yra Yakob to vidzidzi me.
1Ke esi Raxel kpɔ bena, yemedzi via ɖeke na Yakob o la, Raxel ʋã ŋu nɔvianyɔnu la, eye wògblɔ na Yakob bena: Na madzi vi; ne menye nenem o la, maku! 2Tete Yakob do dɔmedzoe ɖe Raxel ŋuti gblɔ bena: Alo Mawu ye menye, amesi xe wò vidzidɔa? 3Eye wògblɔ bena: Nye kosi Bilha enye si, ɖɔ kplii, bena wòadzi vi ɖe nye akɔ, eye maxɔ mamayɔvi tso egbɔ! 4Eye wòtsɔ eƒe kosi Bilha ne wòde, eye Yakob dɔ kplii. 5Eye Bilha fɔ fu dzi ŋutsuvi na Yakob. 6Tete Raxel gblɔ bena: Mawu tso afia nam, ese nye gbe, eye wòna ŋutsuvim. Eyata wòna ŋkɔe be Dan. 7Eyome la Raxel ƒe kosi Bilha gafɔ fu, eye wòdzi ŋutsuvi evelia na Yakob. 8Eye Raxel gblɔ bena: Meʋli heƒo koko na Mawu le nɔvinye ta, meɖu dzi Eyata wòna ŋkɔe bena Naftali. 9Ke esi Lea kpɔ bena, yemegale vi dzim o la, etsɔ eƒe kosi Silpa na Yakob wòɖe. 10Eye Silpa, Lea ƒe kosi la, dzi ŋutsuvi na Yakob. 11Tete Lea gblɔ bena: Nye Mawu ɖi! Eye wòna ŋkɔe be Gad. 12Eyome Silpa, Lea ƒe kosi la, gadzi ŋutsuvi evelia na Yakob. 13Tete Lea gblɔ bena: Mekpɔ dzɔgbe nyui! Azɔ vinyɔnuwo akafum bena, dzɔgbenyuitɔ menye. Eyata wòna ŋkɔe be Aser. 14Le luŋeɣi la Ruben yi agble me, eye wòkpɔ agbitsa tsɔ vɛ na dada Lea. Tete Raxel gblɔ na Lea bena: Meɖe kuku, na viwò ƒe agbitsa la ɖem! 15Eɖo ŋu nɛ bena: Alo mesɔ gbɔ be, nèxɔ srɔ̃nye le asinye oa? Azɔ nèle didim be, nagaxɔ vinye ƒe agbitsa hãa? Tete Raxel gblɔ bena: Ekema nedɔ gbɔwò egbe zã ɖe viwò ƒe agbitsa la nu! 16Esi Yakob gbɔ tso gbe me le fiẽ la, Lea yi ɖakpee gblɔ bena: Gbɔnyee nava, elabena mexe fe ɖe tawo kple vinye ƒe agbitsa! Eye wòdɔ egbɔ le zã ma me. 17Eye Mawu ɖo to Lea, eye wòfɔ fu dzi ŋutsuvi atɔ̃lia na Yakob. 18Eye Lea gblɔ bena: Mawu xe fe nam, elabena metsɔ nye kosi na srɔ̃nye wòɖe. Eyata wòna ŋkɔe be Isaxar. 19Eyome Lea gafɔ fu, eye wòdzi ŋutsuvi adelia na Yakob. 20Tete Lea gblɔ bena Mawu na nu nyuia ɖem, azɔ srɔ̃nye abum, elabena medzi ŋutsuvi ade nɛ. Eyata wòna ŋkɔe be Zebulon. 21Emegbe la edzi nyɔnuvi, eye wòna ŋkɔe be Dina. 22Tete Mawu ɖo ŋku Raxel dzi, eye Mawu ɖo toe, eye wòʋu eƒe vidzidɔ. 23Eye wòfɔ fu dzi ŋutsuvi, tete wògblɔ bena: Mawu ɖe nye ŋukpe ɖa! 24Eyata wòna ŋkɔe be Yosef; elabena egblɔ be: Yehowa agatsɔ ŋutsuvi bubu akpee nam.
Yakob ƒe kesinɔnuwo.
25Ke esi Raxel dzi Yosef megbe la, Yakob gblɔ na Laban bena: Do mɔm, ne mayi mía de. 26Tsɔ srɔ̃nye kple vinye, siwo ta mesubɔ wò ɖo la nam, ne madzo; elabena wò ŋutɔ ènya alesi mesubɔ wòe! 27Tete Laban gblɔ nɛ bena: Ve nunye dzro! Elabena medze sii bena, Yehowa yram le tawo. 28Eye wògayi edzi bena: Gblɔ fetu, si dim nèle la nam, ne mana wò! 29Eɖo ŋu nɛ bena: Wò ŋutɔ ènya alesi mesubɔ wòe, kple alesi wò lãha va zu le gbɔnye. 30Nusi le asiwò hafi meva la, ele sue ko; ke azɔ la edzi ɖe dzi ŋutɔ, eye afisiafi, si meto la, Yehowa yraa wò; ke ɣekaɣi gɔ̃e nye hã mawɔ dɔ na ɖokuinye? 31Tete wògblɔ bena: Nuka mana wò? Yakob ɖo ŋu bena: Nyemaxɔ agaga femee hã le asiwò o, negbe ne alɔ nusi magblɔ na wò la dzi ko; na maganyi wò alẽwo, eye makpɔ wo dzi. 32Egbe la matsa le wò lãha la katã me, eye maɖe lã, siwo le ŋɔtaŋɔta, kple esiwo tso kpɔ la, ɖe vovo: Alẽvi, siwo le yibɔ, kple gbɔ̃, siwo tso kpɔ, kple esiwo le ŋɔtaŋɔta la, nanye nye fetu! 33Gbesigbe nava kpɔ nye fetua ɖa la, ekema nye anukwareɖiɖi adze ƒã; ne àkpɔ gbɔ̃, si mele ŋɔtaŋɔta o, kple esi metso kpɔ o, kpakple alẽvi, si mele yibɔ o la, ekema ɖe mefii. 34Laban ɖo ŋu bena: Nenɔ nenema, abe alesi negblɔ ene. 35Gbemagbe ke wòɖe gbɔ̃tsu, siwo me fli to, kple esiwo tso kpɔ, kple gbɔ̃nɔ, siwo katã le ŋɔtaŋɔta, kple esiwo tso kpɔ — lã sia lã, si me ɣi to — kpakple alẽvi, siwo le yibɔ la, ɖe vovo, eye wòde wo asi na viawo. 36Eye wòɖo be, ye kple Yakob dome mɔ nadidi ŋkeke etɔ, eye Yakob nyi Laban ƒe lã mamleawo. 37Tete Yakob tsɔ logo, xe kple nyati mumuwo, eye woŋlɔ wo ŋu ale: eɖe tsroa ɖe le wo ŋu, eye wòkpɔtɔ ɖe ɖe wo ŋu. 38Emegbe la etsɔ ati, siwo woŋlɔ la, da ɖe lãwo ƒe tsinonu me, eye ne lãwo le asi yɔm le tsinɔƒea la, etsɔa wo dana ɖe woƒe ŋku me. 39Eye ne lãwo lé ŋku ɖe atiawo ŋu hafi fɔ fu la, ekema wodzia vi, siwo me fũ to, kple esiwo le ŋɔtaŋɔta, kple esiwo tso kpɔ. 40Eye Yakob ɖe lãviawo ɖo Laban ƒe lã, siwo le ŋɔtaŋɔta, kple esiwo tso kpɔ la kasa. Ale wòɖo lãha tɔxe na eɖokui, eye mena wotɔtɔ kple Laban towo o. 41Eye ne lã sesẽtɔwo le asi yɔm la, Yakob tsoa ati ŋɔŋlɔawo dana ɖe lãwo ƒe ŋku me le tsinonu la mè, bena woafɔ fu ɖe ati ŋɔŋlɔawo ŋu. 42Ke nenye lã beliwoe la, metsɔnɛ ɖoa woƒe ŋku me o; eyata lã beliawo zua Laban tɔ, ke sesẽawo zua Yakob tɔ. 43Eye ŋutsu la ƒe kesinɔnuwo le dzidzim ɖe dzi ŋutɔ, eye wòkpɔ alẽwo kple gbɔwò, kosiviwo kple kluviwo, kposɔwo kple tedzi geɖewo?",https://www.bible.com/bible/2259/GEN.30.EWERV
MOSE I 31,"Yakob si kple etɔwo.
1Ke esi Laban viŋutsuwo gblɔ bena: Yakob da dzo mía fofo ƒe nuwo katã, eye nusiwo nye mía fofo tɔ la, woawoe wòxɔ wɔ eƒe kesinɔnu siawo katãe. 2Eye Yakob kpɔ be, Laban megakɔa ŋku me ɖee abe tsã ene o. 3Eye Yehowa gblɔ na Yakob bena: Trɔ yi fofowò ƒe anyigba dzi kple ƒowòmeawo gbɔ, eye manɔ anyi kpli wò! 4Tete Yakob dɔ woyi ɖayɔ Raxel kple Lea va eƒe lãha gbɔ le gbe me. 5Eye wògblɔ na wo bena: Mekpɔ be, mia fofo megakɔa ŋku me ɖem abe tsã ene o; gake fofonye ƒe Mawu la li kplim. 6Mia ŋutɔwo mienyae bena, nye ŋusẽ katã metsɔ subɔ mia fofo lae. 7Gake mia fofo blem, eye wòɖɔ li nye fetu zi ewo; ke Mawu meɖe mɔ nɛ be, wòawɔ vɔ ɖe ŋunye o. 8Ne egblɔ bena: lã ŋɔtaŋɔtawo nanye wò fetu la, ekema lãha blibo la katã dzia vi ŋɔtaŋɔtawo sɔŋ, eye ne egagblɔ bena: lã, siwo me fli to, nanye wò fetu la, ekema lãha blibo la dzia vi, siwo me fli to la. 9Ale Mawu xɔ lãha blibo le mia fofo si hetsɔ nam. 10Eye esi lãwo le asi yɔm la, meku drɔ̃e kpɔ bena, lãtsu, siwo me fli to, esiwo le ŋɔtaŋɔta, kple esiwo tso kpɔ sɔŋ, le lãnɔwo liam. 11Eye mawudɔla gblɔ nam le drɔ̃e me bena: Yakob! Meɖo ŋu bena: Nye enye si! 12Eye wogblɔ bena: Kpɔ ɖa, lãtsu, siwo me fli to, esiwo le ŋɔtaŋɔta, kple esiwo tso kpɔ la, le lãnɔawo liam. Elabena mekpɔ nusi Laban wɔ ɖe ŋuwò la. 13Nye enye Mawu, si ɖe eɖokui fia wò le Betel, afisi nèkɔ ami ɖe kpe dzi, eye nèɖe adzɔgbe nam le. Tso, naʋu le anyigba sia dzi àgatrɔ yi ɖe mia denyigba dzi! 14Tete Raxel kple Lea woɖo ŋu nɛ bena: Ɖe gome kple domenyinyia ɖe gali na mi le mía fofo ƒe mea? 15Ɖe mele mia bum amedzrowoe oa? Elabena etsɔ mí dzra, eye wòle ga, si wòxɔ ɖe mía ta la ɖum vaseɖe mi. 16Elabena kesinɔnu, siwo katã Mawu xɔ le mía fofo si la, wonye mía ŋutɔwo kple mia viwo tɔ; eyata wɔ nusianu, si Mawu gblɔ ha wò la ko! 17Tete Yakob tsɔ viawo kple srɔ̃awo ɖo kposɔwo dzi. 18Emegbe la ekplɔ eƒe lãwo katã, eye wotsɔ eƒe kesinɔnuwo katã, nusianu, si wòkpɔ le Mesopotamia la, eye wòdzo yina ɖe fofoa Isak gbɔ le Kanaan-nyigba dzi. 19Ke esi Laban yi fu sẽ ge na lãwo la, Raxel fi fofoa ƒe aklama kpakpɛwo. 20Eye Yakob ble Laban Aramtɔ la, elabena megblɔe nɛ hafi dzo o. 21Ale wòsi yi kple nusiwo katã le esi la, eye wotso tɔsisi la heɖo ta Gilead-towo gbɔ.
Yakob wɔ ɖeka kple Laban.
22Le ŋkeke etɔ̃ megbe la wova gblɔ na Laban bena, Yakob si. 23Tete wotsɔ nɔvia wo kpe ɖe eɖokui ŋu ti eyome ŋkeke adre sɔŋ, eye wòva tui le Gilead-towo dzi. 24Eye Mawu va Laban, Aramtɔ la gbɔ le zã me drɔ̃eƒe, eye wògblɔ nɛ bena: Kpɔ ɖokuiwò dzi, be nagaƒo nu yɔa ɖeke kple Yakob o. 25Eye Laban va tu Yakob; eye Yakob tu eƒe agbadɔ ɖe to la dzi, ke Laban kple nɔviawo tu wo tɔ ɖe Gilead-to la dzi. 26Tete Laban gblɔ na Yakob bena: Nuka nye esi nèwɔ, eye nèblem hekplɔ vinyenyɔnuwo dzoe abe aboyomewo ene? 27Nukaŋuti nèsi le adza me, eye nèblem, eye mèklãm, be maɖo wò ɖa kple aseyetsotso, hadzidzi, ʋuƒoƒo kple saŋkuƒoƒo o, 28eye mèna meɖuɖɔ nu na nye tɔgbuiyɔviwo kple vinyenyɔnuwo o mahã? Ewɔ bometsinu! 29Ŋusẽ le asinye be, mawɔ vɔ̃ mi hafi, gake le etsɔ ƒe zã, si va yi me la, mia fofo ƒe Mawu la gblɔ nam bena: Kpɔ ɖokuiwò dzi, be nagaƒonu vɔ̃a ɖeke kple Yakob o. 30Ke esi nèdzo, elabena aƒe le dzrowòm vevie la, nukaŋuti nefi nye mawuwo? 31Tete Yakob ɖo ŋu na Laban bena: Mele vɔvɔ̃m, elabena mesusu be, ɖewohĩ axa viwònyɔnuawo le asinye. 32Amesi ke gbɔ nakpɔ wò mawuawo le la, magano agbe o! Le mía nɔviawo katã ƒe ŋku me ka nye nuwo me, eye natsɔe! Ke Yakob menyae bena. Raxel ye fii o. 33Tete Laban ka Yakob kple Lea kpakple kosi eveawo ƒe agbadɔwo me, mekpɔe o; emegbe la; edze le Lea ƒe agbadɔ me heyi ɖe Raxel ƒe agbadɔ me. 34Ke Raxel fi aklama kpakpɛawo, eye wòtsɔ wo ɣla ɖe kposɔ ƒe akpa le hebɔbɔ no edzi. Eye Laban ka agbadɔ la katã me, ke mekpɔ naneke o. 35Eye wògblɔ na fofoa bena: Nye aƒetɔ, megabi dzi be, nyemate ŋu atsi tre o, elabena mekpɔ dzinu! Eye wódii gadu, ke mekpɔ aklama kpakpɛawo o. 36Azɔ Yakob bi dzi hedo dɔmedzoe ɖe Laban ŋuti. Eye Yakob bia Laban bena. Vo ka meda, eye vɔ ka mewo be, nele hosuhosu dom nam ale? 37Eka nye nuwo katã me, aƒewo me nu ka nakpɔ mahã? Tsɔe va da ɖe mia kple nɔviwòawo katã ŋku me, bena woatso atia na mia dometɔ, si to dzo! 38Ƒe blave enye si menɔ gbɔwò, fu mege le wò alẽnɔ kple wò gbɔ̃nɔa ɖeke ŋu kpo o, eye nyemele agboa ɖeke tso wò alẽha la me ɖu kpo o. 39Esiwo nu lé la, nyemetsɔa wo vanɛ na wò o, ke boŋ meɖoa eteƒe na wò, elabena èbianɛ tso asinye, eɖanye wofii le ŋɖɔ alo zã o. 40Le ŋkeke me ŋdɔ ɖuam, eye le zã me vuvɔ wɔam, eye nyemedɔa alɔ̃ hã o. 41Ƒe blave sɔŋ mena aƒewò me. Mesubɔ wò ƒe wuiene ɖe viwònyɔnuvi eveawo ta, eye ƒe ade ɖe alẽwo la; gake eɖo li nye fetu zi ewo. 42Ɖe menye tɔgbuinyewo ƒe Mawu, Abraham ƒe Mawu, si Isak hã vɔ̃na lae, nɔ anyi kplim o la, anye ne ado mɔm asi ƒuƒlui: gake Mawu kpo nye fukpekpe kple nye agbagbadzedze la, eyata wòtso afia nam etso ƒe zã, si va yi. 43Tete Laban ɖo ŋu na Yakob bena: Nyɔnuawo tɔnyewoe, ɖevia wo hã tɔnyewoe, lãwo tɔnyewoe, eye nusianu, si kpam nele la, tɔnyee! Ke nuka mawɔ ɖe vinyenyɔnuwo kple vi, siwo wodzi la ŋu? 44Na míabla nu kple mía nɔewo, eye esia anye ɖase le mia kpli wò dome. 45Tete Yakob tso kpea ɖe tu anyi, be wòanye dzesikpe. 46Eye Yakob gblɔ na nɔviawo bena: Mifa kpewo vɛ! Eye wofɔ kpewo li koe; emegbe la woɖu nu le afima le ka la dzi. 47Eye Laban na ŋkɔe be Yegar-Saxaduta; ke Yakob na ŋkɔe bena Galed. 48Eye Laban gblɔ bena: Kpekɔ sia enye ɖase le mia kple wò dome egbe. Eyata wona ŋkɔe bena Galed kple Mizpa, 49elabena egblɔ be Yehowa anɔ mia kple wò ŋuti dzom, ne miegale adzɔge tso mia nɔewo gbɔ hã la. 50Ne ate vinyenyɔnuwo ɖe anyi, alo naɖe srɔ̃ bubu akpe ɖe vinyenyɔnuawo ŋu la — amea ɖeke mele mia gbɔ o, Mawu koe nye ɖaseɖila le mia kpli wo dome. 51Eye Laban gblɔ na Yakob bena: Kpekɔ sia kple dzesikpe, si mia kpli wò mietu. — 52Kpekɔ sia kple dzesikpe la anye ɖase Nyemekpɔ mo ato kpekɔ sia kple dzesikpe sia ŋu ava gbɔwo o, eye wò hã mekpe mo aɖo tame vɔ̃ ato kpekɔ sia kple dzesikpe sia ŋu ava gbɔnye o! 53Abraham ƒe Mawu, Naxor ƒe Mawu kple wo tɔgbuiwo ƒe Mawu la anye ʋɔnudrɔ̃la le mía kpli wò dome. Eye Yakob tsɔ amesi fofoa Isak vɔ̃na la, ka atam. 54Emegbe la Yakob wu vɔsalãwo le to la dzi, eye wokpe nɔviawo be, woava ɖu nu. Eye woɖu nu, eye wotsi to la dzi dɔ.",https://www.bible.com/bible/2259/GEN.31.EWERV
MOSE I 32,"Yakob kpe mawudɔlawo.
1Eye esi Laban fo ŋdi kanya la, eɖuɖɔ nu na tɔgbuiayɔviwo kple vianyɔnuwo, eye wòyra wo. Emegbe la Laban dze mɔ gatrɔ yi enɔƒe. 2Ke Yakob hã dze eƒe ma dzi, eye mawudɔlawo va do goe. 3Eye esi Yakob kpɔ wo la, egblɔ be Mawu ƒe asaɖa enye esia! Eyata wòyɔ teƒe ma be Maxanaim.
Yakob vi Esau.
4Eye Yakob dɔ dɔlawo ɖo ɖe eŋgɔ ɖe nɔvia Esau gbɔ le Seir-nyigba dzi le Edom gbedzi. 5Eye wògblɔ na wo bena: Ale miagblɔ na nye aƒetɔ Esau enye si: Wò dɔla Yakob be, míagblɔ na wò bena: Menɔ Laban gbɔ, eye metsi anyi ʋuu vaseɖe fifi. 6Eye mekpɔ aƒenyiwo, tedziwo kple alẽwo, kluviwo kple kosiviwo, eye meɖo dɔlawo ɖo ɖe nye aƒetɔ gbɔ, be wòave nunye. 7Eye dɔlawo gatrɔ va Yakob gbɔ, eye wogblɔ bena: Miede noviwò Esau gbɔ, eye eya hã gbɔna kpe wò ge kple ame alafa ene. 8Tete Yakob de asi vɔvɔ̃ me ŋutɔ, eye dzika tso eƒo, eye wòmã amesiwo le eŋu, alẽwo, aƒenyiwo kple kposɔwo ɖe akpa eve me. 9Elabena egblɔ bena: Ne Esau ava dze akpa ɖeka dzi, eye woade zi wo me la, ekema akpa ɖeka nasi adzo.
Yakob ƒe gbedodoɖa.
10Eye Yakob gblɔ bena. Wò, fofonye Abraham ƒe Mawu kple fofonye Isak ƒe Mawu, Yehowa, wò amesi gblɔ nam bena: Trɔ yi ɖe wò anyigba dzi kple ƒowòmeawo gbɔ, eye mawɔ nyuie na wò la, 11nye medze wò nublanui, si nèkpɔ nam, kple wò anukware, si nẽɖi na wò dɔla la dometɔa ɖeke o; elabena nye ati sia metsɔ tso Yordan sia, ke azɔ la metrɔ zu asafokɔ eve. 12Meɖe kuku, ɖem tso nɔvinye si me, tso Esau si me; elabena mele evɔ̃m be, ava dze dzinye, eye wòaɖe zi dadawo kple viwo dome. 13Wò ŋutɔ gblɔ be: Mawɔ nyuie na wò vava, eye mana wò dzidzimeviwo nasɔ gbɔ abe ƒutake, si womate ŋu axlẽ le agbɔsɔsɔ ta o la ene.
Yakob fa akɔ na Esau.
14Eye wòtsi afima dɔ. Eye wòtsɔ nusiwo le esi la ƒe akpa ɖeka ɖo ɖe nɔvia Esau: 15Gbɔ̃nɔ alafa eve kple gbɔ̃tsu blave, alẽnɔ alafa eve kple agbo blave, 16kposɔ vinɔ blaetɔ̃ kple wo viwo, nyinɔ blane kple nyitsu ewo, tedzinɔ blave kple tedzivi ewo. 17Eye wotsɔ wo de dɔlawo si hamehame, eye wògblɔ na dɔlawo bena: Midze ŋgɔnye, eye mina lãhawo dome naɖe. 18Eye wogblɔna ŋgɔgbetɔ bena: Ne nɔvinye ava do go wò, eye woabia wò bena: Ameka vi nènye, afika nèyina, eye nusiwo le ŋgɔwò la, ameka tɔe mahã la, 19ekema naɖo ŋu bena. Wò dɔla Yakob ɖo nu siawo ɖe nye aƒetɔ Esau: eye eya ŋutɔ le mia megbe gbɔna. 20Nenema wògblɔ na ame evelia, etɔ̃lia kple mamle, siwo katã le lãhawo kplɔm la, eye wògblɔ bena: Alea tututu miagblɔ na Esau, ne mieɖo goe! 21Eye miagblɔ bena: Wò dɔla Yakob hã le mía megbe gbɔna. Elabena egblɔ be, yeatsɔ nunana, siwo dze ŋgɔ nɛ la, akpatae gbã, hafi ye ŋutɔ yeado ɖe eƒe ŋku me, ɖewo ave ye nu axɔ ye matu. 22Ale nunanawo dze ŋgɔ, ke eya ŋutɔ tsi asaɖa me dɔ le zã ma me.
23Emegbe la efɔ le zã ma me, eye eya kple esrɔ̃ eveawo kple kosi eveawo kpe ɖe ɖevi wuiɖekɛawo ŋu, wotso Yabok tɔsisi la. 24Eye esi wòna woɖe tsi wo kple nusiwo katã le esi, yi ɖe tɔa godo la, 25Yakob ɖeɖe tsi megbe. Tete ŋutsua ɖe va te kame kplii ʋuu, vaseɖe esime agu dze. 26Ke esi wòkpɔ be, yemate ŋui o la, etɔ asi eƒe aligo, eye Yakob ƒe aligokpeƒe ɖɔ li, le esime wole ka mea tem la. 27Eye ŋutsu la gblɔ bena: Ɖe asi le ŋunye, elabena agu le dzedzem! Ke eɖo ŋu bena: Nyemele asi ɖe ge le ŋuwò o, negbe ɖeko nayram hafi. 28Ebiae bena: Ŋkɔwò ɖe? Eɖo ŋu bena: Yakob. 29Eye wògblɔ bena: Womagayɔ wò be Yakob akpɔ o, ke boŋ Israel, elabena ete kame kple Mawu kpakple ame, eye nete ŋui. 30Tete Yakob biae bena: Meɖe kuku, yɔ wò ŋkɔ nam! Eɖo ŋu bena: Nukaŋuti gɔ̃ nèle nye ŋkɔ ta biam? Eye wòyrae lé afima. 31Eye Yakob na ŋkɔ teƒe la be Pniel, elabena egblɔ be: Mekpɔ Mawu ŋku me kple ŋku me: gake metsi agbe. 32Ke esi wòɖe Pniel ɖe megbe la, ɣe dze, eye wòle tɔtɔm ɖe aku dzi. 33Eyata Israel-viwo meɖua ka sesẽ, si la aligokpeƒe la o vaseɖe egbegbe, elabena wòtɔ asi ka, si le Yakob ƒe aligokpeƒe la dzi.",https://www.bible.com/bible/2259/GEN.32.EWERV
MOSE I 33,"Yakob lé avu eɖokui kple Esau dome.
1Eye esi Yakob kpɔ bena: Esau kple eŋume alafa eneawo gbɔna la, emã ɖeviawo na Lea, Raxel kple kosi eveawo. 2Eye wòtsɔ kosi eveawo kple wo viwo ɖo ŋgɔ, eyome Lea kple viawo, emegbe Raxel kple Yosef. 3Ke eya ŋuta dze wo ŋgɔ, eye wotsyɔ mo anyi zi adre, vaseɖe esime wòle tu nɔvia. 4Tete Esau ƒu du va kpee, kpla asi kɔ nɛ, eye wòɖuɖɔ nu nɛ, eye wòde asi avifafa me. 5Eye esi wòfɔ kɔ dzi kpɔ nyɔnuawo kple ɖeviawo la, ebia bena: Amekawo nye esiawo le ŋuwò mahã? Eɖo ŋu bena: Woawoe nye vi, siwo Mawu na wò dɔla! 6Tete kosiawo kple wo viwo va dze klo, 7eyome Lea kple viawo va dze klo, emegbe Yosef kple Raxel wova dze klo. 8Eye wòbiɛ bena: Ha blibo ka enye si va kpem le mɔ dzi? Eɖo ŋu be: Bena nye aƒetɔ nave nunye! 9Esau gblɔ bena: Nu geɖe le asinye, nɔvinye, wò nuwo nenɔ asiwò ko. 10Yakob ɖo ŋu nɛ bena: Gbeɖe! Ne ave nunye la, ekema xɔ nye nunana la! Elabena mekpɔ wò ŋku me abe Mawu ƒe ŋku mee mekpɔ ene, eye nève nunye. 11Xa nye nusi wotsɔ vɛ na wò la dzro, elabena Yehowa yram, mekpɔ nu geɖe! Eye wótèe ɖe ŋu, vaseɖe esime wòxɔe. 12Eye wògblɔ bena: Na miadze mɔ, ke nye la madze ŋgɔwò. 13Eɖo ŋu ne bena: Nye aƒetɔ, wò ŋutɔ ènyae bena, ɖevi dzawo kple alẽ kple nyi vinɔwo le ŋunye ne woaƒo du ɖe wo nu ŋkeke ɖeka ko la, ekema lãha blibo la atsrɔ̃. 14Meɖe kuku, nye aƒetɔ nedze eƒe dɔla ŋgɔ, eye nye la madze yowòme blewublewu, abe alesi lãha la kple ɖevi dzawo ate ŋui ene, vaseɖe esime matu nye aƒetɔ le Seir. 15Tete Esau gblɔ bena: Ekema magblẽ amesiwo le ŋunye la ɖewo ɖe gbɔwò! Eɖo ŋu bena: Nukaŋuti, esi nye aƒetɔ ve nunye xoxo ɖe! 16Eye Esau lé eƒe mɔ gbemagbe ke gatrɔ va Seir.
Yakob tso aƒe ɖe Sixem gbɔ.
17Eye Yakob dze mɔ va Sukot, eye wòtu xɔ ɖe afima, ke ewɔ agbadɔ na eƒe lãhawo; eyata woyɔ afima bena Sukot. 18Esi Yakob ʋu tso Mesopotamia la, eɖo Sixem, du, si le Kanaan-nyigba dzi la me dedie, eye wònɔ dua xa. 19Eye wòƒle anyigba, si dzi wòtu eƒe agbadɔ ɖo la, le Sixem fofo Hemor ƒe viwo si, kesita alafa ɖeka. 20Eye wòɖi vɔsamlekpui ete afima, eye wòna ŋkɔe bena: „Mawu, si enye Israel ƒe Mawu“.",https://www.bible.com/bible/2259/GEN.33.EWERV
MOSE I 34,"Dina kple Sixem.
1Gbe ɖeka Dina, Lea ƒe vinyɔnu, tsi wòdzi na Yakob la, do go yi dua me nyɔnuviwo kpɔ ge ɖa. 2Tete anyigba ma dzi fia, Xamor Xiwitɔ, ƒe ŋutsuvi Sixem kpɔe, eye wolee de asi eŋu, hegblẽe sesẽe. 3Eye eƒe dzi ku de Yakob ƒe vinyɔnu Dina ŋu, eye wolã ɖetugbivi la, eye wòde asi eŋu beble me. 4Emegbe la Sixem gblɔ na fofoa Xamor bena: Ɖe ɖetugbi sia nam! 5Eye Yakob se be, wogblẽ vianyɔnu Dina, ke viaŋutsuwo le gbedzi le eƒe alẽhawo gbɔ, eye Yakob zi kpi, vaseɖe esime wogbɔ. 6Eye Xamor, Sixem fofo, yi Yakob gbɔ, be wòaƒo nu kplii. 7Esi Yakob viŋutsuwo gbɔ tso lãnyiƒe, eye wosee la, ŋutsuawo bi dzi, eye wodo dɔmedzoe ŋutɔ; elabena ewɔ ŋukpenanu ɖe Israel ŋuti, be wòde asi Yakob ƒe vinyɔnu ŋuti, nusi medze kura o. 8Eye Xamor ƒo nu kpli wo gblɔ bena: Vinye Sixem ƒe dzi ku de mia nɔvinyɔnu la ŋuti; mede kuku, mitsɔe nɛ, ne wòaɖe. 9Eye mina miaɖe srɔ̃ ɖekae, mitsɔ miaƒe nyɔnuviwo na mí, eye miawo hã miatsɔ míaƒe nyɔnuviwo na mi. 10Minɔ mía gbɔ, kpɔ ɖa, anyigba la enye si, minɔ edzi, eye miatsa le edzi, eye míatsi edzi dika. 11Tete Sixem gblɔ na fofoa kple nɔviawo bena: Ne miave nunye la, ekema nusianu, si miabiam la, mana. 12Tabianu kple akpedanu, alesi nu miabiam la, mana, abe alesi miedi ene; mitsɔ ɖetugbivi la nam made ko. 13Eye Yakob viŋutsuwo do ŋu na Sixem kple fofoa Xamor le aye me, elabena egblẽ wo nɔvinyɔnu Dina. 14Eye wogblɔ na wo bena: Míate ŋu awɔ nya sia dzi be, miatsɔ mía nɔvinyɔnu na bolobolotɔ o, elabena esia enye ŋukpe na mí. 15Negbe ne mianɔ abe miawo ene, eye mia dome ŋutsu sia ŋutsu natso aʋa la, eya ko hafi míalɔ̃. 16Ekema miatsɔ mía nyɔnuviwo na mi, eye miawo hã miaɖe mia nyɔnuviwo; mianɔ mia gbɔ, eye míazu dukɔ ɖeka. 17Ke ne mieɖo to mi, eye mietso aʋa o la, ekema miaxɔ mía nɔvinyɔnu la adzoe. 18Nya siawo dze to na Xamor kple via Sixem. 19Eye ɖekakpui la, amesi fofoa ƒemetɔwo buna ŋutɔ la, meɖe: ɖe megbe le ewɔwɔ me o, elabena Yakob vinyɔnu la ƒe nu nyo eŋu ŋuta. 20Eye Xamor kple via Sixem wova du la ƒe agbo nu, eye woƒo nu kple dua me ŋutsuwo bena: 21Ŋutsu siawo nye ame fafawo le mia dome; eyata mina, woatso aƒe ɖe miaƒe anyigba dzi, eye woatsa le edzi. Kpɔ ɖa, anyigba la keke na wo le goawo katã me. Miaɖe woƒe nyonuviwo faa, eye miawo hã miatsɔ mía nyɔnuviwo na wo. 22Ne mía dome ŋutsu sia ŋutsu atso aʋa, abe alesi woawo hã tso aʋae ene la, eya ko ŋutsuawo alɔ̃ anɔ mía gbɔ, bena míazu dukɔ ɖeka. 23Woƒe lãhawo, kesinɔnuwo kple woƒe dɔwɔlãwo katã la menye mia tɔ, woanye oa? Eyata mina míawɔ woƒe nya la dzi, ekema woanɔ mia gbɔ. 24Tete amesiwo katã va ƒo ƒu ɖe dua ƒe agbo nu la, ɖo to Xamor kple via Sixem, eye dua me ŋutsuwo katã tso aʋa.
Ʋu kɔkɔɖeanyi le Sixem.
25Le ŋkeke etɔ̃agbe, esi abi la le wo vem, eye woɖe ŋu ɖi la, Yakob ƒe viŋutsu eve, Simeon kple Lewi, siwo nye Dina nɔviwò lã, wotsɔ woƒe yiwo dze du la dzi hewu ŋutsuwo katã. 26Wowu Xamor kple via Sixem hã kple yi, eye wokplɔ Dina tso Sixem ƒe me hedzoe. 27Ke Yakob vi mamleawo va ɖe nu le ame kukuawo ŋu, eye woha du la, elabena wogblẽ wo nɔvinyɔnu. 28Eye wokplɔ woƒe alẽwo, nyiwo kple tedziwo, eve wotso nusiwo wokpɔ le dua me kple agble me la, hedzoe 29Woha woƒe kesinɔnuwo katã, eye woɖe aboyo ɖeviwo kple nyɔnuwo siaa, eye woha woƒe xɔme nuwo hã. 30Tete Yakob gblɔ na Simeon kple Lewi bena: Miehe dzɔgbevɔ̃e va dzinye, eye anyi gbadzinɔla, siwo nye Kanaanitɔwo kple Perizitɔwo la, woalem ɖe fu me: kpɔ ɖa, ame ʋeea ɖewo koe míenye, eye ne woaƒo ƒu ɖe mia ŋu la, ekema woaɖu mía dzi, eye woatsrɔ̃m kple tɔnyetɔwo katã. 31Woɖo ŋu ne bena: Ɖe eya kpɔ mɔ abu mia nɔvi gboloe mahã?",https://www.bible.com/bible/2259/GEN.34.EWERV
MOSE I 35,"Yakob le Betel.
1Eye Mawu gblɔ na Yakob bena: Tso, naʋu ayi Betel, eye nanɔ afima, eye naɖi vɔsamlekpui ɖe afima na Mawu, si ɖe eɖokui fia wò, esime nesi le nɔviwò Esau nu! 2Tete Yakob gblɔ na eƒemetɔwo kple amesiwo katã le egbɔ la, bena: Miɖe dzromawu, siwo le mia dome la da, miklɔ mia ɖokui ŋuti, eye miɖɔ li miaƒe awuwo, 3eye míaʋu ayi Betel, bena maɖi vɔsamlekpui ɖe afima na Mawu, si ɖo tom, esi mele xaxa me, eye wònɔ anyi kplim le nye mɔzɔzɔ me la! 4Tete wotsɔ dzromawu, siwo katã le wo si, kple woƒe togɛwo na Yakob, eye Yakob ɖi wo ɖe ati gã, si le Sixem gbɔ la te. 5Emegbe la wodze mɔ, ke Mawu na vɔvɔ̃ va dze du, siwo ƒo xlã wo la dzi: eyata wometi Yakob viwo yome o. 6Eye Yakob kple amesiwo katã le eŋu la, wova Lus, esia nye Betel, le Kanaan-nyigba dzi. 7Eye wòɖi vɔsamlekpui ɖe afima, eye wòyɔ teƒe la be „Betel ƒe Mawu“, elabena afima Mawu ɖe eɖokui fiae le, esime wòsi le nɔvia nu. 8Ke Debora, amesi na no Rebeka le ɖevime la ku, eye woɖii ɖe Betel ƒe anyigbe ɖe logoti gãa ɖe te, eyata wona ŋkɔ afima bena „Konyifalogo“.
Mawu na ŋkɔ yeye Yakob, eye wòyrae.
9Eye Mawu gaɖe eɖokui fia Yakob, esime wògbɔ tso Mesopotamia, eye wòyrae. 10Eye Mawu gblɔ nɛ bena: Ŋkɔwò enye Yakob; tso esia dzi la womagayɔ wò bena Yakob o, ke boŋ wò ŋkɔ anye Israel. Eyata woyɔnɛ bena Israel. 11Eye Mawu gblɔ nɛ bena: Nye enye Mawu ŋusẽkatãtɔ, àdzi, eye nasɔ gbɔ; anye dukɔ kple dukɔhawo ƒe fofo, eye fiawo adzɔ atso mewò. 12Eye anyigba, si metsɔ na Abraham kple Isak la, màtsɔe ana wò, eye matsɔ anyigba la ana megbewòviwo. 13Eye Mawu dzo le egbɔ heyi dzi tso afisi wòƒo nu kplii le la. 14Tete Yakob tu dzesikpe, si enye ŋkuɖodzikpea ɖe, ɖe afisi wòƒo nu kplii le la, eye wòkɔ aha ɖe edzi, emegbe la ekɔ ami hã ɖe edzi. 15Eye Yakob na ŋkɔ teƒe, si Mawu ƒo nu kplii le la, bena Betel.
Raxel ƒe ku.
16Emegbe la wodze mɔ tso Betel. Esi wote lu Efrat la, Raxel de asi kulele me: ke vidzidzi la nye dɔ nɛ. 17Eye esi vidzidzia nye dɔ nɛ la, vixela la gblɔ nɛ bena: Megavɔ̃ o, elabena esia hã nye ŋutsuvi! 18Esi wòle kudɔ ƒom, eye wòkpɔ bena, yele kuku ge la, ena ŋkɔe bena: Benoni; ke fofoa yɔe be Benyamin. 19Emegbe la Raxel ku, eye woɖu ɖe Efrat, si enye Betlexem, mɔ to. 20Eye Yakob tu dzesikpe ɖe eƒe yɔdo dzi, esia nye ŋkuɖodzikpe le Raxel ƒe yɔdo dzi vaseɖe egbegbe. 21Emegbe la Israel gadze mɔ, eye wòtu eƒe agbadɔ ɖe Migdal-Edel godo.
Yakob viŋutsuwo.
22Ke esi Israel le nuto sia me la, Ruben de asi fofoa ƒe kosi Bilha ŋu, eye Israel see.
23Eye viŋutsu wuieve le Yakob si. Lea viŋutsuwo nye Ruben, Yakob ƒe ŋgɔgbevi, eyome Simeon, Lewi, Yuda, Isaxar kple Zebulon. 24Raxel viŋutsu wo nye Yosef kple Benyamin. 25Raxel ƒe kosi Bilha ƒe viŋutsuwo nye Dan kple Naftali. 26Eye Lea ƒe kosi Silpa ƒe viŋutsuwo nye Gad kple Aser. Esiawo nye Yakob ƒe viŋutsu, siwo wodzi nɛ le Mesopotamia. 27Eye Yakob va fofoa Isak gbɔ le Mamre le Kiryat-Arba, esia nye Xebron, afisi Abraham kple Isak wonye amedzrowo le. 28Eye Isak ƒe agbe me ŋkekewo nye ƒe alafa ɖeka kple blanyi. 29Eye Isak ku amegã ɖeɖi, eye agbenɔnɔ tii, hafi woku, eye wòyi ɖe tɔgbuiawo gbɔ Eye via Esau kple Yakob woɖu.",https://www.bible.com/bible/2259/GEN.35.EWERV
MOSE I 36,"Esau ƒe dzidzimegbalẽ.
1Esia enye Esau, si enye Edom, ƒe dzidzimeviwo ŋutinya. 2Esau ɖe Kanaan-nyɔnuwo, woawo nye Ada, Xititɔ Elon ƒe vinyɔnu, Oholibama, Ana ƒe vinyɔnu, amesi enye Xititɔ Zibeon ƒe tɔgbuiyɔvi; 3kple Basmat, Ismael ƒe vinyɔnu, si enye Nebayot ƒe nɔvinyɔnu. 4Ada dzi Elifaz na Esau, eye Basmat dzi Reguel. 5Eye Oholibama dzi Yehus, Yaelem kple Korax. Esiawo nye viŋutsu, siwo wodzi na Esau le Kanaan-nyigba dzi. 6Eye Esau kplu srɔ̃awo, viaŋutsuwo kple vianyɔnuwo kple eƒe kluvi, siwo katã le eƒe me, kple eƒe lãhawo kple eƒe dɔwɔlãwo katã kpe ɖe eƒe kesinɔnu, siwo katã wòkpɔ le Kanaan-nyigba dzi la ŋuti, eye woʋu le nɔvia Yakob gbɔ heyi ɖe Seir-nyigba dzi. 7Elabena woƒe kesinɔnuwo so gbɔ akpa, ale bena womate ŋu anɔ wo nɔewo gbɔ o; eye anyigba, si dzi wonye amedzro le la, mede wo nu o, le woƒe lãhawo ta. 8Eye Esau nɔ Seir-to la dzi. Esau enye Edom.
9Esia enye Esau, Edomtɔ, siwo le Seir-to dzi la, fofo ƒe dzidzimeviwo ŋutinya. 10Esiawo nye Esau viŋutsuwo ƒe ŋkɔwo Esau srɔ̃ Ada viŋutsu enye Elifaz, eye Esau srɔ̃ Basmat viŋutsu enye Reguel. 11Elifaz viŋutsuwo nye Teman, Omar, Zefo, Gaetam kple Kenas. 12Eye Esau viŋutsu Elifas srɔ̃ evelia ŋkɔ enye Timna, eya dzi Amalek na Elifaz. Esiawo nye Esau srɔ̃ Ada ƒe viŋutsuwo. 13Reguel viŋutsuwo nye: Naxat, Serax, Sama kple Misa. Woawo nye Esau srɔ̃ Basmat ƒe viŋutsuwo 14Esiawo nye Esau srɔ̃ Oholibama, Ana ƒe vinyɔnu, si enye Zibeon ƒe tɔgbuiyɔvi ƒe viŋutsuwo, eya dzi Yehus, Yaelam kple Korax na Esau.
15Ame siawo nye amegãwo le Esau viwo dome. Esau ƒe ŋgɔgbevi Elifaz viwo nye, amegã Teman, amegã Omar, amegã Zefo, amegã Kenas, 16amegã Korax, amegã Gaetan kple amegã Amalek. Amegã siawo dzɔ tso Elifaz me le Edom-nyigba dzi. Woawo nye Ada viwo. 17Esiawo nye Esau vi Reguel ƒe viŋutsuwo: Amegã Naxat, amegã Serax, amegã Sama kple amegã Misa. Woawo nye amegã, siwo dzɔ tso Reguel me le Edom-nyigba dzi, eye wonye Esau srɔ̃ Basmat ƒe viwo. 18Esiawo nye Esau srɔ̃ Oholibama ƒe viwo. Amegã Yehus, amegã Yaelam kple amegã Korax. Amegã siawo dzo tso Esau srɔ̃ Oholibama, si enye Ana ƒe vinyɔnu la me. 19Esiawo nye Esau ƒe viŋutsuwo, eye woawo nye woƒe amegãwo Eya nye Edom.
20Esiawo nye Xoritɔ Seir, amesi nɔ anyigba la dzi tsã la, ƒe viŋutsuwo Lotan, Sobal, Zibeon, Ana, 21Dison, Ezer kple Disan. Woawo nye amegãwo le Xoritɔ Seir, amesi nɔ Edom-nyigba dzi la, ƒe viwo dome. 22Lotan ƒe viŋutsuwo nye: Xori kple Hemam; eye Lotan nɔvinyɔnu enye Timna. 23Esiawo nye Sobal ƒe viŋutsuwo: Alwan, Manaxat, Ebal, Sefo kple Onam. 24Esiawo nye Zibeon ƒe viŋutsuwo: Aya kple Ana; eya nye Ana ma, si tɔ tsi dzodzoe vudo le gbedzi, esime wòle fofoa Zibeon ƒe tedziwo kplɔm la. 25Esiawo nye Ana ƒe viwo: Dison kple Ana ƒe vinyɔnu Oholibama. 26Esiawo nye Dison ƒe viŋutsuwo: Xemdan, Esban, Yitran kple Keran. 27Ezer viŋutsuwo nye Bilhan, Sawan kple Akan. 28Disan viŋutsuwo nye: Uz kple Aran. 29Esiawo nye Xoritɔwo ƒe amegãwo: Amegã Lotan, amegã Sobal, amegã Zibeon, amegã Ana, 30amegã Dison, amegã Ezer kple amegã Disan. Esiawo nye Xoritɔwo ƒe amegãwo le Seir-nyigba la dzi le woƒe duawo nu.
31Esiawo nye fia, siwo ɖu Edom-nyigba dzi, hafi fia va ɖo Israel-viwo si. 32Beor vi Bela ɖu fia le Edom, eye eƒe fiadu enye Dinhaba. 33Esi Bela ku la, Serax vi Yobab tso Bozra ɖu fia ɖe eteƒe. 34Eye esi Yobab ku la, Xusam tso Temanitɔwo ƒe anyigba dzi ɖu fia ɖe eteƒe. 35Esi Xusam ku la, Bedad vi Hadad ɖu fia ɖe eteƒe; eya nye amesi ɖu Midiantɔwo dzi le Moab ƒe gbadzaƒe, eye eƒe fiadu enye Awit. 36Eye esi Hadad ku la, Samla tso Masreka ɖu fia ɖe eteƒe. 37Esi Samla ku la, Saul tso Rexobot, si le tɔsisia nu, ɖu fia ɖe eteƒe. 38Eye esi Saul ku la, Axbor vi Baal-Xanan ɖu fia ɖe eteƒe. 39Esi Baal-Xanan, Axbor vi ku la, Hadar ɖu fia ɖe eteƒe; eƒe fiadu enye Pagu, eye srɔ̃a ŋkɔ enye Mehetabeel. Matred ƒe vinyɔnu kple Mesahab ƒe tɔgbuiyɔvi.
40Esiawo nye amegã, siwo dzɔ tso Esau me la, ƒe ŋkɔwo le woƒe ƒomewo, nɔƒewo kple ŋkɔwo nu. Amegã Timna, amegã Alwa, amegã Yetet, 41amegã Oholibama, amegã Ela, amegã Pinon, 42amegã Kenas, amegã Teman, amegã Mibzar, 43amegã Magdiel kple amegã Iram. Esiawo nye Edom-megãwo le woƒe nɔƒewo kple woawo ŋutɔwo ƒe anyigbawonu. Eya nye Esau, amesi nye Edomtɔwo ƒe fofo.",https://www.bible.com/bible/2259/GEN.36.EWERV
MOSE I 37,"Yosef fe drɔ̃ewo.
1Ke Yakob nɔ anyigba, si dzi fofoa nye amedzro le la dzi, si enye Kanaan-nyigba la. 2Esia nye Yakob ƒe dzidzimeviwo ŋutinya. Esi Yosef nye ɖekakpuivi xɔ ƒe wuiadre la, enɔa alẽwo kplɔm kple tɔviawo, siwo nye fofoa srɔ̃ Bilha kple Silpa viŋutsuwo, eye ne wowɔ nu vloea ɖe wose la, Yosef va gblɔnɛ na fotoa. 3Eye Israel lɔ̃ Yosef wu viaŋutsu bubuawo katã, elabena edzii le eƒe amegãkuku me, eye wòtɔ awu ʋlaya nɛ. 4Ke esi nɔviawo kpɔ bena, wo fofo lɔ̃nɛ wu wo katã la, wolée ɖe fu me, eye womegaƒoa nu nɛ nyuie o. 5Gbe ɖeka Yosef ku drɔ̃e, eye wòlĩi na nɔviawo; tso ekema dzi la wogale fui ɖe dzi. 6Egblɔ na wo bena: Miɖo to, ne miase drɔ̃e, si meku! 7Miele mɔli biam le agble me, tete nye mɔli babla tsi tre, eye wòdzɔ kã; kasiaa mia tɔwo va ƒo xlãe, eye wode la agu nɛ. 8Tete nɔviawo gblɔ nɛ bena: Ɖe nèle didim be, naɖu fia ɖe mía nu, eye naɖu mía dzia? Tso ekema dzi wogalé fui ɖe dzi wu le eƒe drɔ̃ekuku kple eƒe nyawo ta. 9Gbe ɖeka egaku drɔ̃e bubu, eye woli eya hã na nɔviawo bena: Megaku drɔ̃e be, ɣe, ɣleti kple ɣletivi wuiɖekɛ wode ta agu nam. 10Eye esi wòlii na fofoa kple nɔviawo la, fofoa ka mo nɛ, eye wògblɔ nɛ bena: Drɔ̃e ka enye si nèku? Alo ɖe mia kple dawo kple nɔviwòwo míava dze klo ade ta agu na wò mahã? 11Tso esia dzi la nɔviawo ʋã ŋui; ke fofoa dzra nya la ɖo.
Woƒle Yosef yi ɖe Egipte.
12Gbe ɖeka esi nɔviawo yi wo fofo ƒe alẽwo kplɔ ge le Sixem la, 13Israel gblɔ na Yosef bena: Nɔviwòwo le alẽwo kplɔm le Sixem, va madɔ wò ɖe wo gbɔ. Eɖo ŋu bena: Nye enye si! 14Eye wògblɔ ne bena: Yi ɖakpɔ bena, nɔviwòwo kple lãhawo li sesĩe mahã? Emegbe la nava gblɔe nam. Ale wòdɔe tso Xebron-bali me, eye wòva Sixem. 15Ke esi wòtra mɔ le gbedzi la, ŋutsua ɖe kpɔe, eye wòbiae bena: Nuka dim nèle? 16Eɖo ŋu bena: Nɔvinyewo dim mele: mede kuku, gblɔ afisi wole woƒe lãhawo nyim le la nam. 17Ŋutsu la gblɔ bena: Mese wogblɔ bena: Mina míaʋu le afisia ayi Dotan! Tete Yosef li nɔviawo, eye wòva tu wo le Dotan. 18Ke esi wokpɔe le adzɔge, eye mekpɔ ɖo wo gbɔ haɖe o la, wode adaŋu le eŋu be, yewoawui le aye me. 19Eye wogblɔ na wo nɔewo bena: Mikpɔ drɔ̃ekula enye kem gbɔna ɖa! 20Mina miawui, eye miatsɔe aƒu gbe ɖe ɖoa ɖe me, eye míagblɔ bena, lã wodaa ɖe vuvui, ekema miakpɔ nusi eƒe drɔ̃e la ava zu. 21Esi Ruben see la, exɔ nya ɖe enu gblɔ bena: Gbeɖe, migana miawui o! 22Tete Ruben gblɔ na wo bena: Migakɔ ʋua ɖeke ɖi o: ke boŋ mitsɔe de do kema, si le gbedzi la me, eye migade asi eŋu o! Elabena ele didim be, yeaxɔe le wo si, eye yeaɖoe ɖe fofoa. 23Esi Yosef va nɔviawo gbɔ la, woɖe eƒe awu le eŋu, eƒe awu ʋlaya, si wòɖo. 24Eye wolée tsɔe ƒu gbe ɖe do la me; ke doa le ƒuƒlu, eye tsia ɖeke mele eme o. 25Emegbe wobɔbɔ na anyi, be yewoaɖu nu, kasiaa wokpɔ Ismael-sihawo tso Gilead gbɔna heyina ɖe Egipte, eye woƒe kposɔwo tsɔ aŋe, lifi kple kotoklobo. 26Tete Yuda golɔ na nɔviawo bena: Viɖe ka wònye na mi, ne míefi mía nɔvi wu? 27Mina míatsɔe adzra na Ismaeltɔwo, ke mígade asi eŋu o, elabena mía nɔvi kpamkpam wònye. Eye nɔviawo lɔ̃ ɖe edzi. 28Ke Midian-sitsalawo va to wo ŋuti yi, eye woɖe Yosef le do la me hetsɔ dzra na Ismaeltɔwo klosalo blave, eye wokplɔ Yosef yi Egipte. 29Esi Ruben gatrɔ va doa to la, megakpɔ Yosef le do la me o Tete wòdze eƒe awu, 30eye esi wògatrɔ va nɔviawo gbɔ la, egblɔ bena: Ɖevia megali o; azɔ afika nye la mayi?
Yakob fa konyi le Yosef ŋuti.
31Emegbe la wowu gbɔ̃tsua ɖe, eye wotso Yosef ƒe awu la nyrɔ ɖe ʋua me. 32Eye wotso awu ʋlaya la ɖo ɖe wo fofo gblɔ bena: Nusia míefɔ, le ŋku ɖe ŋu nyuie, be viwò ƒe awue loo, alo menye eyae o! 33Esi wòɖe ŋku ɖee nyuie la, edo ɣli bena: Vinye ƒe awu enye esia; lã wodaa ɖe vuvui, oo, evuvu Yosef vavã! 34Tete Yakob dze eƒe awu, sa papahũ ɖe ali, eye wofa konyi na via ŋkeke geɖewo. 35Eye viaŋutsuwo kple vianyɔnuwo katã la akɔ nɛ ʋuu do kpoe, ke egblɔ bena: Matsɔ konyifafa ayi vinye gbɔe le tsieƒe boŋ. Ale fofoa fa nɛ ŋutɔ. 36Ke Midiantɔwo ɖadzrae ɖe Egipte na Potifar, Farao ƒe aƒedzikpɔla kple eŋuti mewo ƒe amegã.",https://www.bible.com/bible/2259/GEN.37.EWERV
MOSE I 38,"Yuda wɔ nuvɔ̃.
1Le ɣemaɣi me la Yuda ʋu le nɔviawo gbɔ heyi ɖe Xira. Adulamtɔ la gbɔ. 2Afima Yuda kpo Kanaantɔ Sua ƒe vinyɔnu le, eye woɖee, eye wòdo kplii. 3Eye wòfa fu hedzi ŋutsuvi, eye wòna ŋkɔe bena Ger. 4Eyome la efɔ fu gadzi ŋutsuvi, eye wòna ŋkɔe be Onan. 5Emegbe la egadzi ŋutsuvi, eye wòna ŋkɔe bena Sela. Enɔ Kesib hafi dzii. 6Eye Yuda ɖe srɔ̃ na eƒe ŋgɔgbevi Ger, eŋku nye Tamar. 7Ke Yuda ƒe ŋgɔgbevi Ger enye ame vɔ̃ɖi le Yehowa ƒe ŋku me, eyata Yehowa wui. 8Tete Yuda gblɔ na Onan bena: Ɖe nɔviwò srɔ̃ ahoe, bena nado ƒome ɖi na nɔviwò. 9Ke esi Onan nya bena, ɖeviawo manye ye tɔ o la, ɖaa ne edɔ nɔvia srɔ̃ gbɔ la, enana tsi la duduna ɖe anyigba, bena yemagado ƒome ɖi na nɔvia o. 10Nuwɔwɔ sia vɔ̃ɖi le Yehowa ƒe ŋku me, eyata wowu eya hã. 11Eye Yuda gblɔ na lɔ̃xoa Tamar bena: Yi fofowò ƒe me, eye nanye ahosi, vaseɖe esime vinye Sela natsi. Elabena ele vɔvɔ̃m bena, eya hã ava ku abe nɔviawo ke ene. Tete Tamar yi ɖanɔ fofoa ƒe me. 12Le ŋkeke geɖewo megbe la Sua vinyɔnu, si nye Yuda srɔ̃ la ku. Eye esi Yuda fa nɛ vɔ la, eya kple xɔlɔ̃a Xira, Adulamtɔ la woyi ɖe Timnat, be woakpɔ amesiwo le fu sẽm na eƒe alẽwo la ɖa. 13Ke esi wogblɔ na Tamar bena, toa gbɔna va Timnat fu sẽ ge na eƒe alẽwo la, 14eɖe eƒe ahovɔwo ɖi, tsɔ motsyɔnu tsyɔ ŋku me, eye wòtsyɔ avɔ blukɔɔ heva bɔbɔ nɔ Enaim-gbo, si le Titmnat-mɔ dzi la nu; elabena ekpɔ be, Sela tsi, gake wometsɔ ye nɛ, be wòaɖe o. 15Ke esi Yuda kpɔe la, ebu be, gboloa ɖee; elabena etsyɔ nu ŋku me. 16Tete wòdze yi ɖe egbɔ gblɔ bena: Na mamlɔ gbɔwò! Elabena menyae bena, lɔ̃xoa wònye o. Eɖo ŋu nɛ bena: Nuka nanam hafi amlɔ gbɔnye? 17Egblɔ bena: Malé gbɔ̃tsu ɖeka le lãhawo me aɖo ɖe wò. Eɖo ŋu bena: Ekema tsɔ nane ɖo awɔba nam, vaseɖe esime naɖoe ɖem. 18Eye wòbiae bena: Nuka matsɔ aɖo awɔba na wò mahã? Eɖo ŋu be: Wò ŋkɔsigɛ, si nètsɔna ɖoa ŋkɔ nu dzi, kple eŋuti ka kpakple wò atikplɔ, si le asiwò la! Tete wotsɔ wo nɛ, eye wòmia egbɔ, eye wòfɔ lu nɛ. 19Tete wòdzo yi, eye wòɖe motsyɔnu la ɖi gatsɔ eƒe ahovɔwo ta. 20Emegbe la Yuda tsɔ gbɔ̃tsu la ɖe xɔlɔ̃a Adulamtɔ la si, be wòaxɔ awɔbaɖonu la le nyɔnu la si; gake mekpɔe o. 21Eye wòbia dua me ŋutsuwo bena: Afika gbolo, si nɔ Enaim-mɔ dzi la le? Woɖo eŋu ne bena: Gboloa ɖeke menɔ afisia kpɔ o. 22Tete wòtrɔ yi Yuda gbɔ gblɔ bena: Nyemekpɔe o, eye dua me ŋutsuwo hã gblɔ bena, gboloa ɖeke menɔ afisia kpɔ o. 23Yuda gblɔ bena: Nenɔ esi ko! Ne menya ɖu fewu le mía ŋuti o ko. Meɖo gbɔ̃tsu la ɖee, ke mèkpɔe o. 24Anɔ ɣleti etɔ̃ megbe la wogblɔ na Yuda bena: Lɔ̃xowò Tamar wɔ ahasi, eye wòfɔ fu ɖe eme. Tete Yuda gblɔ bena: Mikplɔe ɖo goe, ne míatɔ dzoe! 25Ke esi wokplɔe do goe la, edɔ ame ɖo ɖe toa gbɔ gblɔ bena: Ŋutsu, si ƒe nu enye esiawo la, eyae ɖo fum. Eye wògblɔ bena: Lé ŋku ɖe eŋu nyuie be, ameka tɔ enye ŋkɔsigɛ la kple eŋuti ka kpakple alikplɔ la mahã? 26Esi Yuda ɖe ŋku ɖee nyuie la, egblɔ bena: Etɔ dzɔ wu tanye, elabena nyematsɔe na vinye Sela wòɖe o. Tso ema dzi la megade asi eŋu kpɔ o.
27Ke esi eƒe vidziɣi ɖo la, wokpɔ be, venɔviwo le eƒe dɔ me. 28Esime wòle vi dzim la, ɖeka do asi ɖa. Tete vixela tsɔ ka dzia ɖe sa ɖe asi ŋu nɛ gblɔ bena: Esiae tre dodo. 29Ke esi wògahe asi ɖe eme la, nɔvia do, eye vixela gblɔ bena: Nukaŋuti nèdze le nɔviwò ŋu ale? Eyata wòna ŋkɔe bena: Perez. 30Emegbe la nɔvia, si ƒe asi ŋu ka dzi le la, hã do; eyata wona ŋkɔe bena Serax.",https://www.bible.com/bible/2259/GEN.38.EWERV
MOSE I 39,"Yosef subɔ Potifar.
1Eye esi wokplɔ Yosef va Egipte la, Egiptetɔ Potifar, Farao ƒe aƒedzikpɔla kple eŋuti mewo ƒe amegã la ƒlee le Ismaeltɔ, siwo kplɔe yi afima la si. 2Ke Yehowa nɔ kple Yosef, eye nusianu dze edzi nɛ nyuie, eye wònɔ eƒe aƒetɔ, Egiptetɔ la, ƒe me 3Esi eƒe aƒetɔ kpɔ bena, Yehowa li kplii, eye Yehowa na nusianu, si wòwɔna, dzea edzi nɛ la, 4eve Yosef nu, eye wòtsɔe wɔ eƒe subɔlae, eye wòtsɔe ɖo eƒe me nu wo dzikpɔlae hetsɔ eƒe nuwo katã ɖe esi. 5Tso esime wòtsɔe ɖo eƒe aƒe me nuwo dzikpɔlae, eye wotsɔ eƒe nuwo katã de esi la, Yehowa yra Egiptetɔ la ƒe aƒe le Yosef ta, eye Yehowa ƒe yayra le nusiwo katã le esi le aƒe me kple agble me la dzi. 6Eye wotsɔ eƒe nuwo katã de Yosef si, eye megatsɔ ɖeke le nyaa ɖeke me o, negbe eƒe nuɖuɖu ko. Eye Yosef nyo, eye wòdze ɖeka ŋutɔ.
Yosef nɔ anyi dzadzɛ.
7Le nusiawo megbe la eƒe aƒetɔ srɔ̃ nɔa ahiãmoe ɖom ɖe Yosef ŋu, eye wògblɔ bena: Va mlɔ gbɔnye. 8Ke egbe, eye wògblɔ na eƒe aƒetɔ srɔ̃ bena: Kpɔ ɖa, nye aƒetɔ megatsɔ ɖeke le aƒea ƒe nya me o, eye wòtsɔ eƒe nuwo katã ɖe asi nam. 9Amea ɖeke meɖe nunye le aƒe sia me o, eye womeɖe naneke le eme nam o, negbe wò ko, elabena srɔ̃a nènye. Aleke gɔ̃ mawɔ vɔ̃ gã sia, eye mada vo ɖe Mawu ŋuti mahã? 10Eye wonɔa nya sia gblɔm na Yosef ŋkeke sia ŋkeke, ke melɔ̃ be, yeamlɔ egbɔ, eye yeade asi eŋu o. 11Gbe ɖeka esi wòva aƒea me, be wòawɔ eƒe dɔwo, eye aƒeametɔa ɖeke meli o la, 12ele eƒe avɔ, eye wògblɔ bena: Va mlɔ anyi kplim! Ke egblẽ eƒe avɔ la ɖe esi me, eye wòsi do go le aƒea me. 13Esi wòkpɔ be, egblẽ eƒe avɔ ɖe ye si hesi do go la, 14eya aƒeametɔwo vɛ, eye wògblɔ na wo bena: Mikpɔ ɖa, ekplɔ Hebritɔ sia vɛ na mi, amesi ɖi be, yeado ŋukpe mí. Eva gbɔnye, be yeamlɔ anyi kplim, ke medo ɣli sesĩe! 15Esi wòkpɔ be, medo ɣli sesĩe la, egblẽ eƒe avɔ ɖe gbɔnye, eye wòsi do go le aƒea me. 16Eye wotsɔ eƒe avɔ ta da ɖe eɖokui gbɔ, vaseɖe esime eƒe aƒetɔ gbɔ. 17Eye wògblɔ nya mawo ke na eya hã bena: Kpɔ ɖa, Hebri-kluvi, si nekplɔ vɛ na mi la, va gbɔnye, be yeado ŋukpem. 18Ke esi medo ɣli sesĩe la, egblẽ eƒe avɔ ɖe gbɔnye, eye wòsi do go le aƒea me.
Wode Yosef gaxɔ me.
19Esi eƒe aƒetɔ se nya, siwo srɔ̃a gblɔ nɛ bena: ale kple ale wò kluvi wɔ ɖe ŋunye la, dɔme vee ŋutɔ. 20Eye Yosef ƒe aƒetɔ lée de gaxɔ, si me fia ƒe gatɔwo nɔna la me, eye wònɔ afima le gaxɔa me. 21Ke Yehowa nɔ kple Yosef, eye wòna gaxɔdzikpɔla ƒe dzime kɔ ɖe eŋu, eye wòve enu. 22Eye gaxɔdzikpɔla tsɔ gatɔ, siwo katã le gaxɔa me la, de Yosef si, eye nusianu, si wowɔna le afima la, eyae ɖonɛ na wo. 23Eye gaxɔdzikpɔla metsɔ ɖeke le nusi wòwɔna la me o, elabena Yehowa li kplii, eye nusianu, si wòwɔ na la Yehowa na wòdzea edzi nɛ.",https://www.bible.com/bible/2259/GEN.39.EWERV
MOSE I 40,"Yosef ɖe drɔ̃e gɔme na gatɔ eve.
1Le nya siawo megbe la Egipte-fia ƒe ahakula kple aboloƒola woda vo ɖe woƒe aƒetɔ, Egipte-fia ŋuti. 2Eye Farao do dɔmedzoe ɖe eŋuti me eveawo, ahakulawo ƒe amegã kple aboloƒola wo ƒe amegã ŋuti. 3Eye wotsɔ wo de gaxɔ, si le fia ŋuti mewo ƒe amegã ƒe xɔ, si me wode Yosef hãe la me. 4Fia ŋuti mewo ƒe amegã la tsɔ wo de Yosef si, bena wòakpɔ wo dzi, eye wonɔ gaxɔ me ɣeyiɣi didia ɖe. 5Gbe ɖeka ƒe zã Egipte-fia ƒe ahakula kple aboloƒola, siwo le gaxɔ me la, woku drɔ̃e wo tɔ wo tɔwoe, eye drɔ̃eawo gɔme le vovovo. 6Esi Yosef va wo gbɔ le ŋdi la, ekpɔ wo bena, woli kpoo. 7Tete wòbia Farao ŋuti me, siwo le gaxɔ me kplii le eƒe aƒetɔ ƒe xɔ me la, bena: Nuka wɔ mieɖo adã egbea ale? 8Woɖo eŋu nɛ bena: Míeku drɔ̃e, gake amesi aɖe egɔme, meli o. Tete Yosef gblɔ na wo bena: Alo drɔ̃e gɔmeɖeɖe la menye Mawu fɔe oa? Gake milii nam ko!
Ahakula la ƒe drɔ̃ekuku.
9Tete ahakulawo ƒe amegã lĩ eƒe drɔ̃e la na Yosef, eye wògblɔ nɛ bena: Meku drɔ̃e kpɔ weinkaa ɖe le ŋkunye me. 10Alɔ etɔ̃ le weinka sia ŋu, eye esi wode asi dzedze me la, seƒoƒo ɖo wo dzi, eye woƒe tsetsewo de asi ɖiɖi me. 11Ke Farao ƒe kplu la le asinye; tete megbe weinkpoawo, eye mefiã wo ɖe Farao ƒe kplu la me, emegbe metsɔ kplu la de asi na Farao. 12Yosef ɖo ŋu nɛ bena: Drɔ̃e la gɔme enye si: Alɔ etɔ̃awo nye ŋkeke etɔ̃. 13Le ŋkeke etɔ̃agbe la Farao ado wò ɖe dzi, eye wòagatsɔ wò aɖo wò dɔ nu. Eye nagatsɔ kplu ade Farao si, abe alesi nèwɔna tsã, esi nenye eƒe ahakula ene. 14Ke ɖo ŋku dzinye, ne eva nyo na wò! Meɖe kuku, ve nunye, eye naɖo ŋku dzinye na Farao, bena wòaɖem le xɔ sia me. 15Elabena yakatsyɔe wofim le Hebritɔwo ƒe anyigba dzi, eye afi sia hã nyemewɔ naneke, hafi wolém de ga o.
Aboloƒola ƒe drɔ̃ekuku.
16Esi aboloƒolawo ƒe amegã kpɔ bena, drɔ̃e la gɔme nyo la, egblɔ na Yosef bena: Nye hã meku drɔ̃e, eye metsɔ abolo kusi etɔ̃ ɖe ta. 17Ke kusi etametɔ me la abolo vivi vovovowo li na Farao, eye xeviwo va le wo ɖum de kusia me le tanye. 18Yosef ɖo ŋu nɛ bena: Drɔ̃e la gɔme enye si: Kusi etɔ̃awo nye ŋkeke etɔ̃. 19Le ŋkeke etɔ̃agbe la Farao atso ta le nuwo, eye woahe wò ɖe ati ŋu, eye xeviwo ava ɖu wò ŋutilã.
Alesi drɔ̃ewo va ve me.
20Le ŋkeke etɔ̃agbe la Farao ɖu eƒe dzigbe, eye wòɖo kplɔ̃ na eƒe dɔlawo katã, eye wòɖe ahakulawo ƒe amegã kple aboloƒolawo ƒe amegã le gaxɔa me le eƒe dɔlawo katã ƒe ŋku me. 21Egatsɔ ahakulawo ƒe amegã la ɖo eƒe ahakudɔ nu, bena wòagatsɔ kplu anɔ asi ɖem na Farao. 22Ke ena wohe aboloƒolawo ƒe amegã ya ɖe ati ŋu, abe alesi Yosef ɖe egɔme na wo ene. 23Ahakulawo ƒe amegã megaɖo ŋku Yosef dzi o, ke boŋ eŋlɔe be.",https://www.bible.com/bible/2259/GEN.40.EWERV
MOSE I 41,"Farao ƒe drɔ̃ewo.
1Le ƒe eve megbe la Farao ku drɔ̃e. Ele tsitre ɖe Nil to. 2Eye wòkpɔ nyinɔ adre, siwo nyo, eye woda ami la, do go tso tɔsisi la me, eye wole gbe ɖum le tagba. 3Wo yome la ekpɔ nyinɔ bubu adre, siwo vlo, eye woɖi ku nyatsã la, do tso tɔsisi la me, eye wova tsitre ɖe nyinɔ kemeawo gbɔ le tɔsisi la to. 4Eye nyinɔ, siwo vlo, eye woɖi ku nyatsã la, lé nyinɔ adre, siwo nyo, eye woda ami la mi. Tete Farao nyo. 5Esi wògayi alo me la, egaku drɔ̃e, eye wòkpɔ liŋɔ adre, siwo ʋã, eye wodo ku la, do ɖe luti ɖeka ŋu. 6Wo yome la liŋɔ adre, siwo pepi lé, eye wòlé bu la do. 7Eye liŋɔ, siwo lé bu la, mi liŋɔ adre, siwo ʋã, eye wodo ku la. Esi Farao nyo la, edze sii bena, drɔ̃e yeku. 8Le ŋdi la Farao mekpɔ gbɔdzɔea ɖeke o, eye wòdo woyi ɖayɔ Egipte-fakalawo kple nunyalawo va ƒo ƒu, eye Farao li drɔ̃eawo na wo; ke wo dometɔa ɖeke mete ŋu ɖe egɔme na Farao o. 9Tete ahakulawo ƒe amegã ƒo nu kple Farao gblɔ bena: Egbe la meɖo ŋku nye vodada dzi. 10Esi Farao bi dzi ɖe eƒe dɔlawo ŋuti, eye wòna wòlé mía kple aboloƒolawo ƒe amegã de gaxɔ me le fia ŋuti mewo ƒe amegã ƒe me la, 11mía kple eve míeku drɔ̃e le zã ɖeka me mia ta míatɔe, eye drɔ̃eawo gɔme hã le vovovo. 12Eye Hebri-ɖekakpuia ɖe, si enye fia ŋuti mewo ƒe amegã ƒe kluvi la, nɔ mía gbɔ le afima. Mieli míaƒe drɔ̃eawo nɛ, eye wòɖe wo gɔme na mi mia to mía tɔe pɛpɛpɛ. 13Alesi wòɖe egɔme na mi la, nenema wòva mee; nye la wogatsɔm ɖo nye ɖa nu, ke eya la woɖee ɖe ati ŋu.
Yosef ɖe drɔ̃ewo gɔme na Farao.
14Tete Farao do woyi ɖayɔ Yosef vɛ. Enumake woɖee le gaxɔa me, eye wòko ta ɖɔ li eƒe awuwo hafi yi Farao gbɔ. 15Eye Farao gblɔ na Yosef bena: Meku drɔ̃e, eye amea ɖeke mete ŋu ɖe egɔme nam o. Ke mese le ŋuwò bena, ne ese drɔ̃e ko la, eɖea egɔme. 16Tete Yosef ɖo ŋu na Farao bena: Gbeɖe, menye nyee o; ke Mawu agblɔ nusi enyo la na Farao. 17Eye Farao gblɔ na Yosef bena: Meku drɔ̃e, eye mele tsitre ɖe Nil to. 18Kasiaa mekpɔ nyinɔ adre, siwo da ami, eye wonyo la, do tso tɔsisi la me, eye wole gbe ɖum le tagba. 19Wo yome la nyinɔ kudɔe adre, siwo vlo ŋuta, eye woɖi ku nyatsã la, hã do, nyemekpɔ nyinɔ vlo siawo tɔgbe le Egipte-nyigba blibo la katã dzi kpɔ o! 20Enumake nyinɔ, siwo ɖi ku, eye wovlo la, lé nyinɔ gbãtɔ adre, siwo da ami la mi. 21Gake esi womi wo hã la, ɖeko wole abe ɖe womemi wo o ene, eye woƒe nɔnɔme gavlo abe tsã ene. Tete menya. 22Emegbe megaku drɔ̃e kpɔ liŋɔ adre, siwo ʋã, eye wodo ku la, le luti ɖeka ŋu. 23Wo yome la liŋɔ adre, siwo pepi lé wo wòlé bu, eye wotsi to nu la do. 24Eye liŋɔ, siwo lé bu la, mi esiwo do ku la. Esia meli na afakalawo, ke wo dometɔa ɖeke mete ŋu ɖe egɔme nam o. 25Tete Yosef gblɔ na Farao bena: Farao ƒe drɔ̃eawo gɔme le ɖeka. Nusi wɔ ge Mawu gbɔna la, eyae wòɖe fia Farao. 26Nyinɔ dami adreawo nye ƒe adre, eye liŋɔ ʋaʋã adreawo hã nye ƒe adre, drɔ̃eawo kple eve gɔme le ɖeka. 27Nyinɔ kudɔe adre, siwo vlo, eye wodo ɖe wo yome la, wonye ƒe adre, eye liŋɔ adre, siwo pepi lé wotsi to nu la, wonye ɖɔŋɔliƒe adre. 28Eyatae megblɔ na Farao gbã bena: Nusi wɔ ge Mawu ala la, eya wòɖe fia Farao. 29Fe adre gbɔna, si me nuɖuɖu ado agbogbo ɖe Egipte-nyigba blibo la dzi. 30Eyome la dɔŋɔliƒe adre ava, eye woaŋlɔ alesi nuɖuɖu do agbogbo ɖe Egipte-nyigba dzi la be; eve dɔwuame agblẽ anyigba la. 31Ale bena womaganye naneke le alesi nuɖuɖu do agbogbo ɖe anyigba dzi la ŋuti o, le dɔ, si ava to la ta: elabena enu asẽ ŋutɔ. 32Ke nusi ta Farao ku drɔ̃ea zi eve ɖo la enye: Mawu ɖoe kplikpa, eye Mawu le ewo ge kaba. 33Azɔ Farao nedi ame, si dze aɖaŋu, eye tagbɔ li nɛ ta, ɖo Egipte-nyigba la nu. 34Eyata Farao nadi dzikpɔlawo aɖo anyigba la dzi kaba, bena ne nuɖuɖu do agbogbo ɖe anyigba dzi le ƒe adreawo me la, woadzɔ nuawo ƒe atɔ̃lia, 35eye woaƒo nuɖuɖuwo nu ƒu le ƒe nyui, siwo gbɔna la me, eye woadzra bliawo ɖo ɖe avawo me le duwo me na Farao. 36Eye nuɖuɖuawo anye nusi wotu ɖo na anyigba la ɖe dɔŋɔliƒe adre, siwo ava Egipte-nyigba dzi la ŋu, bena ne dɔwuame nagagblẽ anyigba la o.
Wodo Yosef ɖe dzi.
37Nya sia dze Farao kple eŋuti mewo katã ŋu. 38Tete Farao gblɔ na eŋuti meawo bena: Ɖe míate ŋu akpɔ amea ɖe, si me Mawu ƒe gbɔgbɔ la le abe eya ene mahã? 39Eye Farao gblɔ na Yosef bena: Esi Mawu ɖe nu, siawo katã fia wò la, amea ɖeke meli, si dze aɖaŋu, eye wònya nu abe wò ene o. 40Eyata wòe anɔ nye aƒe nu, eye nye dukɔ la katã aɖo to wò nyawo; negbe fiazikpui la ko matsɔ awu wò. 41Eye Farao gblɔ na Yosef bena: Kpɔ ɖa, meɖo wò Egipte-nyigba blibo la nu. 42Eye Farao ɖe eƒe ŋkɔsigɛ le asi hetsɔ do na Yosef, eye wòdo aklalabiɖibiɖiwu nɛ, eyome wòtsɔ sikakɔsɔkɔsɔ de kɔ nɛ. 43Emegbe la ena wòɖo tasiaɖam evelia, si kplɔ fia tɔ ɖo la, eye kpodolawo le eŋgɔ le gbɔgblɔm bena: Midze klo, midze klo! Ale wòɖoe Egipte-nyigba la katã nu. 44Eye Farao gblɔ na Yosef bena: Nye enye Farao, ke ne wòa melɔ̃ o la, amea ɖeke mate ŋu akɔ eƒe asi alo afɔ dzi le Egipte-nyigba blibo la dzi o. 45Eye Farao na ŋkɔ Yosef bena Zafnat Paneax (amewo ƒe agbeɖela), eye wòtsɔ On-nunɔla Potifera ƒe vinyɔnu Asnat nɛ wòɖe. Emegbe la Yosef tsa le Egipte-nyigba blibo la dzi. 46Yosef xɔ ƒe blaetɔ̃, esime wòtsi tre ɖe Egipte-fia Farao ƒe ŋku me. Eye Yosef dzo le Farao gbɔ yi ɖatsa le Egipte-nyigba blibo la dzi.
Yosef kpɔ Egiptetɔwo ta.
47Eye anyigba la wɔ nu ŋutɔ le ƒe adreawo me. 48Eye wòƒo agblemenu siwo katã wɔ le ƒe adreawo me, le esime nuɖuɖu do agbogbo ɖe Egipte-nyigba dzi la, nu ƒu, eye wòdzra du sia du ƒe agblemetiwo ɖo ɖe ɖu la ŋutɔ me. 49Eye Yosef tu bliawo ɖo wòsɔ gbɔ ŋutɔ abe ƒutake ene, ale bena womagate ŋu adzidzee o, eye wodzudzɔ edzidzedzidze. 50Hafi dɔŋɔlia nava la, On-nunɔla Potifera ƒe vinyɔnu Asnat dzi ŋutsuvi eve na Yosef. 51Eye Yosef na ŋkɔ eƒe ŋgɔgbevia bena Manase, elabena egblɔ be Mawu na meŋlɔ nye fukpekpewo kple nye ƒometɔwo be. 52Eye wòna ŋkɔ evelia be Efrayim; elabena egblɔ be: Mawu na medzi ɖe dzi le afisi mekpe fu le la. 53Esi nuʋãƒe adre, siwo va Egipte-nyigba dzi nu yi vɔ la, 54tete dɔŋɔliƒe adreawo dze gɔme, abe alesi Yosef gblɔ ene. Eye dɔ to ɖe anyigbawo katã dzi, ke nuɖuɖu le Egipte-nyigba ya dzi. 55Ke esi dɔ va Egipte-nyigba blibo la dzi la, dukɔ la ƒo zi va bia nuɖuɖu Farao. Eye Farao gblɔ na Egiptetɔwo bena: Miyi Yosef gbɔ, eye nusi wòagblɔ na mi la, miawɔe. 56Eye esi ɖɔ to le afiawo katã la, Yosef ʋu blivawo katã, eye wòdzra blia na Egiptetɔwo. Eye dɔ la nu le sesẽm ɖe dzi le Egipte-nyigba la dzi. 57Eye amewo tso afiawo katã va Egipte, be woaƒle bli le Yosef gbɔ, elabena dɔ la nu sẽ ŋutɔ le afisiafi.",https://www.bible.com/bible/2259/GEN.41.EWERV
MOSE I 42,"Yakob viŋutsuwo yi Egipte, gake Benyamin meyi kple wo o.
1Esi Yakob se bena, bli le Egipte la, Yakob gblɔna viawo bena: Nukaŋuti miele mia nɔewo ƒe mo kpɔm ale? 2Eye wògblɔ bena: Mesee vavã bena, bli le Egipte; miyi ne míaƒle bli le afima na mí, bena míatsi agbe, eye miagaku o! 3Tete Yosef nɔvi ewo dze mɔ, be woayi aɖaƒle bli le Egipte. 4Ke Yakob meɖe mɔ na Yosef nɔvi Benyamin, be wòayi kple nɔviawo o, elabena ele vɔvɔ̃m be, dzɔgbevɔ̃ea ɖe ava dzɔ ɖe edzi. 5Tete Israel ƒe viwo kple ame bubuwo va bli ƒle ge, elabena dɔ to le Kanaan-nyigba dzi. 6Eye Yosef, si enye anyigba dzi ɖula la, dzra bli na anyigbadzitɔwo katã. Esi Yosef nɔviwo va, eye wodze klo de ta agu nɛ la. 7Yosef lé ŋku ɖe wo ŋu, eye wòdze si wo. Ke etrɔ eɖokui ame bubui ɖe wo, eye wòhe nya sesẽ kple wo bia wo bena: Afika mietso? Woɖo ŋu bena: Kanaan-nyigba dzi mietso va bli ƒle ge. 8Eye Yosef dze si nɔviawo, ke woawo medze sii o. 9Tete Yosef ɖo ŋku drɔ̃e, si wòku le wo ŋu la dzi, eye wògblɔ na wo bena: Ŋkutsalawo míenye! Ɖe mieva, be miadi mɔnu le anyigba la ŋu. 10Woɖo ŋu ne bena: Gbeɖe, amegã, wò dɔlawo va nuɖuɖu ƒle ge boŋ. 11Mí katã ŋutsu ɖeka viwo míenye, eye nyateƒetɔwo míenye: wò dɔlawo menye ŋkutsalawo o. 12Eɖo ŋu na wo bena: Kpao, mɔnu ɖi ge mieva le anyigba la ŋu! 13Woɖo ŋu bena: Nɔvi wuieve wò dɔlawo nye, eye ŋutsu ɖeka viwo míenye le Kanaan-nyigba dzi. Ɖevitɔ la tsi fofoa gbɔ, ke ɖeka megali o. 14Eye Yosef xɔ dzi na wo bena: Ele me kokoko bena, ŋkutsalawo míenye! 15Esia matsɔ ado mi akpɔe: Mefa Farao be, miadzo le afisia akpɔ o, negbe mia nɔvi ɖevitɔ la koe ava hafi! 16Mido mia dometɔ ɖeka ɖa, be wòakplɔ mia nɔvi la vɛ, ke malé mi ame mamleawo ade ga. Esia me mado mi akpɔ le be, ɖe mietoa nyateƒe loo; ke ne mele nenem o la, meta Farao bena, ŋkutsalawo míenye. 17Tete wòlé wo de ga ŋkeke etɔ sɔŋ. 18Le ŋkeke etɔ̃agbe la Yosef gblɔ na wo bena: Miwɔ esia, ne míatsi agbe, elabena mevɔ̃a Mawu. 19Ne mietoa nyateƒe la, ekema mina mia nɔvi ɖeka natsi ga me, ke mi mamleawo mitsɔ blia yi na mia ƒometɔwo, bena woatsɔ atsi dɔwuamea nui. 20Mikplɔ mia nɔvi ɖevitɔ vɛ nam, ekema miaƒe nyawo anye nyateƒe, eye miagaku o. Tete wowɔ nenema. 21Eye wogblɔ na wo nɔewo bena: Nyateƒe, mia nɔvi lae nu sia va mía dzi ɖo, elabena esi miekpɔ, alesi dzidzi ƒoe, eye wòƒo koko nam: la, mieɖo tokui! Eyata mieɖo xaxa sia me ɖo. 22Ruben xɔ dzi na wo bena: Ɖe nyemegblɔ na mi bena, migada vo ɖe ɖevi la ŋu oa? Ke miesee o, azɔ wole eƒe ʋuhlɔ̃ biam mí. 23Ke womenyae bena, Yosef le esem o, elabena gbesevi le wo dome. 24Tete wòtrɔ dzo le wo gbɔ ɖade asi avifafa me, emegbe egatrɔ va wo gbɔ heƒo nu kple wo, eye wòlé Simeon le wo dome hebla le wo katã ŋku me. 25Eyome Yosef de se bena, woade bli woƒe kotokuawo me taŋ, atsɔ amesiame ƒe ga ade eƒe kotokua me, eye woana mɔ dzi nuɖuɖu hã wo. Eye wowɔ na wo nenema. 26Tete wotsɔ bliawo ɖo woƒe tedziwo dzi, eye wodze mɔ tso afima. 27Ke esi woɖo dɔƒe, eye wo dometɔ ɖeka tu eƒe kotoku, be yeana nu yeƒe tedzi la, tete wòkpɔ be, yeƒe ga le blia dzi le kotokua me. 28Eye wògblɔ na nɔviawo bena: Kpɔ ɖa, wogagbugbɔ nye ga nam, eya enye si le nye kotokua me! Tete wolulu, eye wodzo nyanyanya kpo wo nɔewo hegblɔ bena: Nuka enye si Mawu wo ɖe mia ŋu?
Yakob viŋutsuwo ƒe tɔtrɔgbɔ.
29Esi wogbɔ va wo fofo Yakob gbã le Kanaan-nyigba dzi la, wogblɔ nya, siwo katã dzo ɖe wo dzi la, nɛ bena: 30Ŋutsu, si enye anyigba dzi ɖula la, he nya sesẽ kple mí, eye wobu mí ŋkutsalawoe. 31Ke míegblɔ nɛ bena, nyateƒetɔwo míenye, eye míenye ŋkutsalawo o. 32Nɔvi wuieve míenye, eye fofo ɖekae dzi mí. Ke ame ɖeka megali o, eye miaƒe ɖevitɔ tsi fofoa gbɔ le Kanaan-nyigba dzi. 33Tete ŋutsu, si enye anyigba dzi ɖula la, gblɔ na mí bena: Esia me madze sii ale bena, nyateƒetɔwo míenye: Migblẽ mia nɔvi ɖeka ɖe gbɔnye, ke mi ame mamleawo mitso bli yi na mia ƒomeawo, bena woatsi dɔwuame nui. 34Mikplɔ mia nɔvi ɖevitɔ la vɛ nam, ne manyae bena, menye ŋkutsalawo mienye o, ke boŋ nyateƒetɔwo míenye. Emegbe maɖe asi le mia nɔvi la ŋu na mi, eye miatsa le anyigba la dzi faa. 35Ke esi wotrɔ blia le kotokuawo me la, wo dome ɖesiaɖe gakpɔ eƒe gale kotokua me. Eye esi woa kple wo fofo wokpɔ ga la la, wovɔ̃ ŋutɔ. 36Tete wo fofo Yakob gblɔ na wo bena: Vinyewo ko ɖem miele le ŋunye! Yosef meli o, eye Simeon hã meli o, eye miele didim be, miagaxɔ Benyamin hã! Dzinye koe nu siawo katã le dzɔdzɔm ɖo! 37Ruben gblɔ na fofoa bena. Ne nyemegakplɔe vɛ na wò o la, ekema nawu nye ŋutsuvi eveawo! Tsɔe de asi nam ko, eye magakplɔe vɛ na wò! 38Eɖo ŋu bena: Vinye la mayi kple mi o, elabena nɔvia ku, eye eya ɖeka koe susɔ ɖi. Ne dzɔgbevɔ̃ea ɖe adzɔ ɖe edzi le mɔ dzi la, ekema miawoe na nye amegã wɔtamee sia metsɔ konyifafa yi tsiẽƒee.",https://www.bible.com/bible/2259/GEN.42.EWERV
MOSE I 43,"Benyamin hã yi Egipte kple nɔviawo.
1Ke dɔwuame la nu sẽ ŋutɔ le anyigba la dzi. 2Eye esi woɖu bli, siwo wotsɔ tso Egipte vɛ, vɔ la, wo fofo gblɔ na wo bena: Miyi, ne miagaƒle bli vɛ nam! 3Yuda gblɔ nɛ bena: Ŋutsu la ka ɖe dzi na mí bena: ne miekplɔ mia nɔvi vɛ o la, ekema migava ye ŋku me o. 4Ne èlɔ̃ ɖe asi le mía nɔvia ŋuti na mí la, ekema míayi aɖaƒle blia vɛ na wò. 5Ke ne mèlɔ̃ ɖe asi le eŋu na mí o la, ekema míayi o. Elabena ŋutsu la gblɔ na mí bena: ne miekplɔ mia nɔvi ɖe asi vɛ o la, ekema migava ye ŋku me o. 6Israel ɖo ŋu bena: Nukaŋuti miewɔ vɔ̃ ɖe ŋunye ale, eye mieʋu me na ŋutsu la be, nɔvi gale yewo si? 7Woɖo ŋu bena: Ŋutsu la bia mía ŋutɔwo kple míaƒe ƒome ta se kolokolo bena: Ɖe mia fofo gale agbea? Ɖe nɔvi gale mia sia? Eye mieʋu me ne, abe alesi wòle ene. Ɖe míenyae bena, agblɔ na mí be, míkplɔ mía nɔvi vɛ mahã? 8Yuda gblɔ na fofoa Israel bena: Ɖe asi le ɖevi la ŋuti nam, bene míadze mɔ ayi, ne míatsi agbe, eye mía ŋutɔwo, wò ŋutɔ kple mía nɔviwo míagaku o. 9Manɔ enu, eye nabiae atso asinye. Ne nyemegakplɔe va ɖo ŋkuwò me o la, ekema nabum vodalae le nye agbe me ŋkekewo katã me. 10Ɖe menye hehem míele ɖe megbe o la, anye ne miede zi eve gbɔ xoxo. 11Tete wo fofo Israel gblɔ na wo bena: Ne ele alea la, ekema miwɔ ale: Mitsɔ anyigba dzi nu vevia ɖewo de miaƒe kotokuwo me yi ɖana ŋutsu la: lifi kple anyitsi via ɖe, ami ʋeʋẽ, kotoklobo, ayedee kple newo. 12Migatsɔ ga bubu ɖe asi hekpe ɖe ga, siwo miekpɔ le blia dzi le kotokuawo me la ŋuti. Ɖewohi ɖe woɖe ŋu ɖi. 13Emegbe miakplɔ mia nɔvi la, eye miadze mɔ ayi ŋutsu la gbɔ. 14Mawu ŋusẽkatãtɔ la ana bena, ŋutsu la nave mia nu, eye woaɖe asi le mia nɔvi la kple Benyamin ŋuti na mi. Ke ne vinyewo le bubum hã, ne wònɔ bubum ko dzro.
Yosef xɔ nɔviawo nyuie.
15Tete ŋutsuawo tsɔ nunanaawo kple ga bubu ɖe asi, eye wokplɔ Benyamin hã hedze mo yi Egipte, eye wova Yosef gbɔ. 16Esi Yosef kpɔ bena, Benyamin le wo dome la, egblɔ na eƒe aƒedzikpɔla bena: Kplɔ ŋutsu siawo yi aƒe mee, eye nawu lã aɖa nu, elabena ŋutsuawo le nu ɖu ge kplim egbe ŋdɔ. 17Eye ŋutsu la wo, abe alesi Yosef gblɔ nɛ ene, eye wòkplɔ ŋutsuawo yi Yosef ƒe mee. 18Tete ŋutsuawo vɔ̃, le esi wokplɔ wo yi Yosef ƒe mee la ta, eye wogblɔ bena: Ga, si miekpɔ le míaƒe kotokuawo me le míaƒe vava gbãtɔ me, tae wokplɔ mi vɛ ɖo, bena woanye zi atsyɔ mía dzi, eye woalé mí kple míaƒe tedziwo awɔ kluviwoe. 19Eye wote ɖe Yosef ƒe aƒedzikpɔla ŋu le xɔa ƒe mo nu, eye woƒo nu kplii gblɔ bena: 20Taflatse, mia aƒetɔ, mieva afi sia zi gbãtɔ va ƒle bli. 21Ke esi mieɖo dzeƒe, eye mietu míaƒe kotokuawo la, amesiame gakpɔ eƒe ga blibo la le eƒe bli dzi le kotokua me; kpɔ ɖa, míegatsɔe ɖe asi vɛ. 22Míegatsɔ ga bubu ɖe asi vɛ, be míaƒle bli lae, ke mienyã amesi tso ga la ɖe míaƒe kotokuawo me o. 23Eɖo ŋu na wo bena: Miaƒe dzi nedze eme, migavɔ̃ o. Miaƒe Mawu kple mia fofo ƒe Mawu la tsɔ kesinɔnu ɖe miaƒe kotokuawo mele adza me. Miaƒe ga la su asinye. Tete wòkplɔ Simeon do go va wo gbɔ. 24Emegbe la ekplɔ ŋutsuawo va Yosef ƒe me, ku tsi na wo woklɔ afɔe, eye wòtsɔ gbe na woƒe tedziwo.
Yosef ɖo kplɔ na nɔviawo.
25Eye wotsa nunanaawo da ɖi, vaseɖe esime Yosef gbɔ le ŋdɔ me, elabena wose bena, yewole nu ɖu ge le afima. 26Esi Yosef va aƒea me la, wotsɔ nunana, si wotsɔ vɛ la, yi ne, eye wodze klo de ta agu nɛ. 27Eye wòdo gbe na wo nyuie bia wo bena: Mia fofo tsitsi, si ŋu mieƒo nu le nam la, li sesĩe, eye ele agbe mahã? 28Woɖo ŋu bena: Wò dɔla, mía fofo le sesĩe, eye wogale agbe, Tete wodze klo tsyo mo anyi nɛ. 29Esi wòfɔ kɔ dzi kpɔ dadavia Benyamin la, ebia bena: Esia nye mia nɔvi ɖevitɔ, si ŋu mieƒo nu le nam mahã? Eye wõgblɔ be: Mawu nayra wò, vinye! 30Enumake Yosef tso nuƒoƒo la, eye eƒe dɔme trɔ ɖe nɔvia ŋu, eye wòdi be, yeafa avi; eyata wòyi ɖe eƒe xɔgã me ɖafa avi le afima. 31Emegbe etutu mo, eye wògado go hezi eɖokui dzi gblɔ bena: Mido kplɔ̃! 32Tete woɖo kplɔ nɛ ɖe vovo, eye woɖoe na woawo hã ɖe vovo, nenema ke woɖoe ɖe vovo na Egiptetɔ, siwo ɖua nu kplii la hã. Egiptetɔwo meɖua nu kple Hebritɔwo o, elabena enye ŋunyɔnuwɔwɔ le woƒe ŋku me. 33Eye wobɔbɔ nɔ anyi dze ŋgɔe le kplɔ̃a ŋu, eye wòɖo wo tso tsitsitsɔ dzi vaseɖe ɖevitɔ dzi ɖe woƒe tsitsime nu; ke ŋutsuawo ƒe nu ku, eye wode asi wo nɔewo kpɔkpɔ me. 34Eye wòna womã nuɖuɖu, si le egbɔ la, na wo, ke Benyamin tɔ sɔ gbɔ wu wo katã tɔ zi atɔ̃. Emegbe la wono nu kplii, eye wokpɔ dzidzɔ.",https://www.bible.com/bible/2259/GEN.43.EWERV
MOSE I 44,"Yosef do ŋɔdzi na nɔviawo.
1Emegbe la ede se na eƒe aƒe dzikpɔla bena: De bli ŋutsuawo ƒe kotokuwo me taŋ, alesi nu anya tsɔ na wo, eye natsɔ amesiame ƒe ga ada ɖe blia dzi le kotokua me. 2Eye natsɔ nye klosalokplu ade ɖevitɔ ƒe kotoku me hekpe ɖe ga, si wòtsɔ va blia ƒle gee la ŋu. Tete wòwɔe, abe alesi Yosef gblɔ nɛ ene. 3Le ŋdi kanya la wodo mɔ ŋutsuawo woyi kple woƒe tedziwo. 4Eye esi wodo go le dua me, eye wo yome mebu haɖe o la, Yosef gblɔ na eƒe aƒedzikpɔla bena: Tso, nati ŋutsuawo yome, eye ne etu wo la, nagblɔ na wo bena. Nukaŋuti mietsɔ vɔ̃ ɖo nyui teƒe mahã? 5Alo menye eya me nye aƒetɔ noa nu lena, eye eya me wokpɔa nu lena dzea sii o mahã? Miewɔ busunu! 6Esi wòva tu wo la, eƒo nu kpli wo alea tututu. 7Wodo ŋu nɛ bena: Ao, aƒetɔ, nukaŋuti nèle nu ƒom ale? Nu sia wɔwɔ nede megbe xaa tso wò dɔlawo gbɔ! 8Ga, si miekpɔ le miaƒe kotokuawo mele blia dzi la, míegatsɔ wo tso Kanaan-nyigba dzi vɛ na wò, aleke awɔ míafi klosalo alo sika le wò aƒetɔ ƒe me mahã? 9Wo dɔla, si gbɔ nakpɔe le la, naku; ke mí ame mamleawo miazu mia aƒetɔ ƒe kluviwo. 10Eɖo ŋu bena: Enyo, woawɔ nenema, abe alesi miegblɔ ene. Amesi gbɔ woakpɔe ale la, nazu nye kluvi: ke mi ame mamleawo miadzo ayi faa. 11Enumake wo dome ɖesiaɖe ɖiɖi eƒe kotokua ɖe anyigba, eye amesiame tu eƒe kotoku la. 12Eye wòde asi edidi me, dze egɔme tso xoxoetɔ dzi va wu enu ɖe ɖevitɔ dzi, eye wòkpɔ kplu la le Benyamin ƒe kotoku me. 13Tete wodze woƒe awuwo, eye wo dometɔ ɖesiaɖe gado agba na eƒe tedzi, eye wogatrɔ va du la me.
14Eye esi Yuda kple nɔviawo va Yosef ƒe me la, Yosef gale afima ko — tete wodze klo ɖe ta agu nɛ. 15Yosef gblɔ na wo bena: Nuka enye si miewɔ? Ɖe mienyae bena, amegã menye, eye mekaa nu o mahã? 16Eye Yuda ɖo ŋu bena: Nuka miagblɔ na nye aƒetɔ, eye nu ka míaƒo, alo aleke miaɖe mia ɖokui nuí, esi Mawu kpɔ wò dɔlawo ƒe vodada la? Kpɔ ɖa, miawo kple amesi gbɔ wokpɔ kplua le la, miazu nye aƒetɔ ƒe kluviwo. 17Eɖo ŋu bena: Esia wɔwɔ neɖe megbe xaa tso gbɔnye! Amesi gbɔ wokpɔ kplua le la, eya anye nye kluvi: ke miawo miagbugbɔ ayi mia fofo gbɔ faa. 18Tete Yuda te ɖe eŋu gblɔ be: Taflatse, nye aƒetɔ! Na wò dɔla naƒo nu kple nye aƒetɔ, eye megabi dzi ɖe wò dɔla ŋu o; elabena èle abe Farao ene. 19Nye aƒetɔ bia eƒe dɔlawo bena: Ɖe fofo alo nɔviŋutsu gale mia siá? 20Míegblɔ na nye aƒetɔ bena: fofo gale mia si, si ku amegã ɖeɖi, eye wodzi dɔmlɔea nɛ le eƒe amegãkuku me. Ke dadavia ku, eye eya ɖeka koe susɔ na dada, eye fofoa lɔ̃nɛ. 21Eye nègblɔ na wò dɔlawo bena: mikplɔe vɛ nam, ne makpɔ. 22Mieɖo ŋu na nye aƒetɔ bena: Ɖevi la mate ŋu agblẽ fofoa ɖi o, ne egblẽe ɖi la, ekema fofoa aku. 23Tete nègblɔ na wò dɔlawo bena: ne miekplɔ mia nɔvi ɖevitɔ vɛ o la, ekema migava do ɖe nye ŋku me o. 24Esi mietrɔ va wò dɔla, fofonye gbɔ la, miegblɔ nye aƒetɔ ƒe nyawo nɛ. 25Emegbe mía fofo gblɔ bena: Migayi ɖa ƒle bli vɛ. 26Ke mieɖo ŋu bena: Míate ŋui o! Ne mia nɔvi ɖevitɔ le eme la, eya ko míayi. Elabena miate ŋu ado ɖe ŋutsu la ƒe ŋku me o, ne mia nɔvi ɖevitɔ mele mía me o. 27Tete wò dɔla, fofonye gblɔ na mi bena: Mienyae bena, vi eve siawo ko srɔ̃nye dzi nam. 28Ɖeka gblẽm ɖi, eye mesusu be, lãa ɖe vuvui, eye va ɖo egbee nyemegakpɔe kpɔ o. 29Ne miekplɔ eya hã le gbɔnye yii, eye dzɔgbevɔ̃ea ɖe adzɔ ɖe edzi la, ekema etso mia gbɔ, ne nye amegã wɔtamee sia matsɔ konyifafa ayi tsiẽƒee. 30Azɔ ne mava ɖo wò dɔla fofonye gbɔ, eye ɖevi, si gbɔ melɔ̃a nu le o la, megale mia dome o la, 31ekema aku, ne ekpɔ be, ɖevi la megale mía dome o la. Eye wò dɔla aɖi fɔ, ne wò ɖɔla mía fofo wɔtamee la atsɔ konyifafa ayi tsiẽƒee. 32Elabena wò dɔlae nɔ ɖevia nu le fofonye gbɔ, eye medo ŋugbe ne be: ne nyemegakplɔ ɖevi la vɛ na wo o la, ekema manye fɔɖila le fofonye gbɔ le nye agbe me ŋkekewo katã me. 33Eyata meɖe kuku na wò, wò dɔla nazu kluvi na nye aƒetɔ ɖe ɖevi la teƒe, ne ɖevia nayi aƒe kple nɔviawo. 34Aleke wɔ mayi fofonye gbɔ, ne ɖevi la mele ŋunye oa? Nyemagate ŋu akpɔ fofonye ƒe konyifaƒe o.",https://www.bible.com/bible/2259/GEN.44.EWERV
MOSE I 45,"Yosef ɖo eɖokui fia nɔviawo.
1Ke Yosef megate ŋu zi eɖokui dzi, abe alesi wòwɔ vaseɖe fifi, esime amewo le egbɔ la ene o; eye wògblɔ bena: Amesiame nado go le gbɔnye! Eye amea ɖeke menɔ Yosef gbɔ, hafi wòɖe eɖokui fia nɔviawo o. 2Tete wògbã avi doo, ale bena Egiptetɔwo kple Farao-ƒemetɔwo hã see. 3Eye Yosef gblɔ na nɔviawo bena: Nye enye Yosef! Fofonye gale agbea? Ke nɔviawo lulu le eƒe ŋku me, eye womete ŋu ɖo nyaa ɖeke ŋu nɛ o. 4Eye Yosef gblɔ na nɔviawo bena: Mite ɖe ŋunye dzro! Esi wole ɖe eŋu la, egblɔ bena: Nye enye mia nɔvi Yosef, si mietsɔ dzra ɖe Egipte la. 5Migana woazu nuxaxa na mi o, eye megave mi be, mietsɔm ƒle ɖe afisia o; elabena Mawue dɔm ɖe mia ŋgɔ, bena maɖe miaƒe agbe. 6Fe eve enye si dɔwuame le anyigba dzi, eye wògasusɔ ƒe atɔ̃, siwo me womaŋlɔ nu, eye womaŋe nu o. 7Ke Mawu dɔm ɖe mia ŋgɔ, bena mia ŋutɔwo kple mia viwo míatsi agbe, eye ame geɖewo nakpɔ ɖeɖe. 8Menye miawoe dɔm ɖe afisia o, ke boŋ Mawue, eye wòtsɔm wɔ adaŋudela vevi na Farao, eye wòɖom amegãe ɖe eƒe aƒe dzi kple dziɖulae ɖe Egipte-nyigba blibo la katã dzi. 9Eyata netsɔ, ne miayi fofonye gbɔ, eye miagblɔ nɛ bena: Ale viwò Yosef gblɔ esi: Mawu ɖom amegãe ɖe Egipte-nyigba blibo la katã dzi; va gbɔnye, megahe ɖe megbe o! 10Eye nanɔ Gosen-nyigba dzi, ate ɖe ŋunye, wò ŋutɔ, viwòŋutsuwo kple wò tɔgbuiyɔviwo, wò alẽwo kple nyiwo kpakple nusiwo katã le asiwò. 11Makpɔ dziwò le afima, elabena esusɔ ƒe atɔ̃ dɔwuame naganɔ anyi, bena hiã nagatu wò ŋutɔ, viwòwo kple aƒewòmetɔwo katã o. 12Mia ŋutɔwo kple nɔvinye Benyamin hã miekpɔe kple miaƒe ŋkuwo bena, nye ŋutɔe ƒo nu kpli mi. 13Migblɔ bubu, si katã mekpɔ le Egipte-nyigba dzi, kple nusiwo katã miekpɔ la, fia fofonye, eye netsɔ, miakplɔ fofonye ava afisiae. 14Emegbe la ekpla asi kɔ na Benyamin, eye wòfa avi, eye Benyamin hã fa avi ɖe eƒe kɔ dzi. 15Eyome la eɖuɖɔ nu na nɔviawo katã, eye wòfa avi ɖe woƒe kɔ dzi, emegbe la nɔviawo ƒo nu kplii.
Yosef na wokplɔ fofoa va Egipte.
16Eye Farao kple eƒemetɔwo se bena, Yosef nɔviwo va. Eye wòdze Farao ŋuti mewo katã ŋu. 17Tete Farao gblɔ na Yosef bena: Gblɔ na nɔviwòawo be, mido agba na miaƒe lãwo, eye míayi Kanaan-nyigba dzi 18aɖakplɔ mia fofo kple mia ƒomeawo ava gbɔnye, eye mana anyigba nyuitɔ mi le Egipte, ne miaɖu nu ʋaʋãawo le anyigba la dzi. 19Ke wò la, gblɔ nusi woawɔ la na wo! Mitsɔ tasiaɖamwo tso Egipte-nyigba dzi ɖe asi hena mia viwo kple mia srɔ̃wo, eye mina mia fofo hã naɖoe ava. 20Eye migana miaƒe ŋkuwo nanɔ miaƒe xɔmenuwo ŋu, eye woƒe nu nave mi o, elabena Egipte-nyigba dzi nu nyuiwo katã lanye mia tɔ. 21Eye Israel viwo wɔ nenema, eye Yosef tsɔ tasiaɖamwo na wo le Farao ƒe nya la nu, eye wòna mɔ dzi nuɖuɖu hã wo. 22Eye wòna atsyɔɖowu wo dome amesiame: ke ena klosalo sekel alafa etɔ kple atsyɔɖowu atɔ Benyamin ya. 23Eye wòɖo tedzi ewo, siwo tsɔ Egipte-nu veviwo kple tedzinɔ ewo, siwo tsɔ bli kple abolo kple mɔ dzi nuɖuɖu, ɖe fofoa. 24Emegbe edo mɔ nɔviawo, eye hafi wòadze mɔ la, exlɔ̃ nu wo bena: Migawɔ dzre le mɔ dzi o! 25Ale wotso le Egipte, eye wova ɖo wo fofo Yakob gbɔ le Kanɔan-nyigba dzi. 26Eye wogblɔ nɛ bena: Yosef gale agbe, eye wònye dziɖula le Egipte-nyigba blibo la katã dzi. Ke nya la ka ɖe Yakob, eye mexɔe se o. 27Ke esi wogblɔ nya, siwo katã Yosef gblɔ na wo la, nɛ, eye wòkpɔ tasiaɖam, siwo Yosef ɖo ɖee, be woaɖo ava la, wo fofo Yakob ƒe dzi gaɖo me. 28Eye Israel gblɔ bena: Esɔ gbɔ be, vinye Yosef gale agbe! Mayi aɖakpɔe ɖa hafi aku!",https://www.bible.com/bible/2259/GEN.45.EWERV
MOSE I 46,"Yakob yi ɖe Egipte.
1Eye Israel dze mo kple eƒemetɔwo katã, eye esi wòɖo Berseba la, esa vɔ na fofoa Isak ƒe Mawu la. 2Tete Mawu ɖe eɖokui fia Israel le drɔ̃eƒe gblɔ bena: Yakob, Yakob! Eɖo ŋu bena: Nye enye si! 3Eye wògblɔ bena: Nye enye Mawu, fofowò ƒe Mawu la. Megavɔ̃ Egipte yiyi o, elabena mana nazu dukɔ gãa ɖe le afima. 4Nye ŋutɔ mayi Egipte kple wò, eye ye ŋutɔ magakplɔ wò agbɔe; ke Yosef ahe wò ŋkuyiwo akpe. 5Tete Yakob dze mɔ tso Berseba, eye Israel ƒe viŋutsuwo tsɔ wo fofo Yakob kple wo viwo kple wo srɔ̃wo de tasiaɖam, siwo Farao ɖo ɖa la me, be woakplɔ wo ayii. 6Eye wokplɔ woƒe lãwo, eye wotsɔ woƒe kesinɔnu, siwo katã wokpɔ le Kanaan-nyigba dzi la, yi Egipte, Yakob kple viawo katã. 7Eye wòkplɔ viaŋutsuwo kple tɔgbuiayɔviŋutsuwo, vianyɔnuwo kple tɔgbuiayɔvinyɔnuwo kple eƒe ƒome la katã va Egipte.
Israel viwo.
8Esiawo nye Israel ƒe vi, siwo va Egipte la, ƒe ŋkɔwo, Yakob kple viaŋutsuwo. Yakob ƒe ŋgɔgbevi enye Ruben. 9Ruben viŋutsuwo nye: Henox, Palku, Xezron kple Karmi. 10Simeon viŋutsuwo nye: Yemuel, Yamin, Ohad. Yaxin, Zoxar kple Saul, si enye Kanaan-nyɔnu ƒe vi. 11Lewi ƒe viŋutsuwo nye: Gerson, Kehat kple Merari. 12Yuda viŋutsuwo nye: Ger, Onan, Sela, Perez kple Serax: ke Ger kple Onan ku le Kanaan-nyigba dzi. Eye Perez viŋutsuwo nye: Xezron kple Xamul. 13Isaxar viŋutsuwo nye: Tola, Pura, Yob kple Simron. 14Zebulon viŋutsuwo nye: Sered, Elon kple Yaxleel. 15Esiawo nye Lea ƒe viŋutsu, siwo wòdzi na Yakob le Mesopotamia hekpe ɖe vianyɔnu Dina ŋu: viaŋutsuwo kple vianyɔnuwo katã le ame blaetɔ̃ vɔ etɔ̃. 16Gad viŋutsuwo nye: Zifyon, Hagi, Lumi, Ezbon, Eri, Arodi kple Areli. 17Aser viŋutsuwo nye: Yimna, Yiswa, Yiswi, Beria kple wo nɔvinyɔnu Gerax. Beria viŋutsuwo nye: Xeber kple Malkiel. 18Esiawo nye Silpa, amesi Laban tsɔ na vianyɔnu Lea la ƒe viŋutsu, siwo wòdzi na Yakob; wo katã le ame wuiade. 19Yakob srɔ̃ Raxel ƒe viŋutsuwo nye Yosef kple Benyamin. 20Viŋutsu, siwo On-nunɔla Potifera ƒe vinyɔnu Asnat dzi na Yosef le Egipte-nyigba dzi wonye Manase kple Efrayim. 21Benyamin viŋutsuwo nye Bela, Bexer, Asbel, Gera, Naaman, Exi, Ros, Mupim, Xupim kple Ard. 22Esiawo nye Raxel ƒe viŋutsu, siwo wòdzi na Yakob; wo katã le ame wuiene. 23Dan ƒe viŋutsu enye Xusim. 24Naftali viŋutsuwo nye: Yaxzeel, Guni, Yezer kple Silem. 25Esiawo nye Bilha, amesi Laban tso na vianyɔnu Raxel la, ƒe viŋutsu, siwo wòdzi na: Yakob; wo katã le ame adre. 26Yakob vi, siwo katã nu kplii yi Egipte, ne woɖe viaŋutsuwo srɔ̃wo le eme la, wole ame blaade vɔ ade. 27Ŋutsuvi, siwo wodzi na Yosef le Egipte la, wole ame eve. Yakob vi, siwo katã va Egipte la, wole ame blaadre.
Yosef xɔ fofoa.
28Ke edɔ Yuda ɖe eŋgɔ ɖo ɖe Yosef gbɔ, bena wòaɖe ame aɖo ŋgɔ nɛ, ne wòayi Gosen. Eye esi woɖo Gosen-nyigba dzi la, 29Yosef na woɖo eƒe tasiaɖam ɖo, eye wòɖoe yi fofoa Israel kpe ge le Gosen. Esi wòkpɔe la, ekpla asi kɔ ne, eye wòfa avi ɖe eƒe ko dzi ʋuu. 30Eye Israel gblɔ na Yosef bena: Azɔ maku faa, elabena megakpɔ wò agbagbee. 31Eye Yosef gblɔ na nɔvia wo kple fofoa ƒemetɔwo bena: Meyi maɖagblɔe na Farao bena: nɔvinyewo kple fofonyeƒemetɔ, siwo le Kanaan-nyigba dzi la, wova gbɔnye. 32Lãhawo le ŋutsuawo si, elabena lãnyilawo wonye, eye wova kple woƒe alẽwo, nyiwo kple woƒe kesinɔnuwo katã. 33Ne Farao ayɔ mi, eye woabia mi bena, dɔ ka wɔlawo míenye mahã la, 34ekema miaɖo ŋu bena: lãnyilawo wò dɔlawo nye tso ɖevime vaseɖe fifi abe mía tɔgbuiwo ke ene, bena wòaɖe mɔ na mi mianɔ Gosen-nyigba la dzi. Elabena Egiptetɔwo nyoa ŋu lãnyilawo.",https://www.bible.com/bible/2259/GEN.46.EWERV
