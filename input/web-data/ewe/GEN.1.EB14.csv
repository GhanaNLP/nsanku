Title,Content,URL
MOSE I 1,"Xexemewɔwɔ ƒe ŋutinya
1Le gɔmedzedzea me, Mawu wɔ dziƒo kple anyigba. 2Anyigba nɔ nyama, nɔnɔme menɔe nɛ o; edzi ɖi gbɔlo, eye viviti do ɖe aʋli gã la dzi. Mawu ƒe gbɔgbɔ nɔ agba sam le tsi gbana la dzi.
3 Mawu gblɔ be: “Kekeli nedo!”, eye kekeli do. 4Mawu kpɔ be kekelia nyo, eye wòma kekeli kple viviti la dome. 5Mawu yɔ kekelia be Ŋkeke, eye wòyɔ viviti la be Zã. Zã do, eye ŋu ke; eyae nye ŋkeke gbãtɔ.
6 Mawu gblɔ be: “Dziŋgɔli nedo ɖe tsia titina ne wòama tsia me, atso wo dome, eye wòva eme.” 7Mawu wɔ dziŋgɔli la, eye wòma tsi si le dziŋgɔlia kple esi le etame la dome. 8Mawu yɔ dziŋgɔlia be Dziƒo. Zã do, eye ŋu ke; eyae nye ŋkeke evelia.
9Mawu gblɔ be: “Tsi si le dziƒoa te la neƒo ƒu ɖe teƒe ɖeka ale be ƒuƒuiƒe nadze!” Esia va eme. 10Mawu yɔ ƒuƒuiƒe la be Anyigba, ke tsi si ƒo ƒu la, eyɔe be Atsiaƒu. Mawu kpɔ be enyo. 11Mawu gblɔ be: “Anyigba nemie nu miemie vovovowo: gbe siwo tsea ku kple ati tseku hamehame siwo ƒe kuwo nɔa tsetsea me la, ɖe sia ɖe kple etɔ le anyigba dzi”, eye wòva eme nenema. 12Anyigba mie gbe fɛ̃wo: nu miemie siwo doa ku vovovowo tɔgbe kple ati siwo ƒe tsetsea me ku le wotɔxɛwotɔxɛe, eye Mawu kpɔ be enyo. 13Ale zã do, eye ŋu ke; eyae nye ŋkeke etɔ̃lia.
14Azɔ Mawu gblɔ be: “Nu keklẽwo nedo ɖe dziŋgɔlia ŋu le dziƒo ne woade vovototo ŋkeke kple zã dome. Woanye dzesiwo, eye woafia ɣeyiɣiwo, ŋkekewo kple ƒwo. 15Woanye nu keklẽwo le dziŋgɔlia ŋu be woana kekeli anyigba. Esia va eme. 16Ale Mawu wɔ nu keklẽ gã eve. Ewɔ lolotɔ be eya naɖu ŋkeke dzi, eye wòwɔ suetɔ be wòaɖu zã dzi. Ewɔ ɣletiviwo hã. 17Mawu tsɔ wo ɖo dziŋgɔlia ŋu be woaklẽ ɖe anyigba dzi; 18woaɖu ŋkeke kple zã dzi, eye woama kekeli kple viviti dome. Mawu kpɔ be enyo. 19Zã do, eye ŋu ke; eyae nye ŋkeke enelia.
20Azɔ Mawu gblɔ be: “Tsia nedzi nu gbagbewo fũu, eye xewo nedzo le anyigba ƒe ya me to dziŋgɔli la ŋkume. 21Ale Mawu wɔ ƒumelã dziŋɔ lolowo kple nu gbagbe siwo katã tana, eye woʋãna le tsi me hamehame kpakple xe dzodzoewo katã. Mawu kpɔ be esia nyo. 22Tete Mawu yra wo gblɔ be: “Ƒumelãwo nedzi, wonesɔ gbɔ, woneyɔ atsiaƒu la. Xewo nedzi asɔ gbɔ ɖe anyigba dzi!” 23Zã do, eye ŋu ke; eyae nye ŋkeke atɔ̃lia.
24Azɔ Mawu gblɔ be: “Lãwo nedo hamehame tso anyigba me: aƒemelãwo, nu tatawo kple gbemelãwo.” 25Ale Mawu wɔ gbemelãwo, aƒemelãwo kple lã siwo katã tana le anyigba wotɔxɛwotɔxɛe. Mawu kpɔ be enyo.
26 Emegbe Mawu gblɔ be: “Mina ne míawɔ ame ɖe míaƒe nɔnɔme, eye wòaɖi mí, ne wòaɖu ƒumelãwo, xe dzodzoewo, aƒemelãwo kple gbemelãwo kpakple lã siwo katã tana le anyigba la dzi.” 27 Ale Mawu wɔ ame ɖe eya ŋutɔ ƒe nɔnɔme. Mawu ƒe nɔnɔme nue wòwɔe ɖo. Ŋutsu kple nyɔnu wòwɔ. 28Mawu yra wo. Egblɔ na wo be: “Midzi ne miasɔ gbɔ ayɔ anyigba la dzi, eye miakpɔ ŋusẽ ɖe edzi. Miɖu ƒumelãwo kple xe dzodzoewo kpakple lã siwo katã zɔna le anyigba dzi la dzi.” 29Mawu yi edzi gblɔ be: “Kpɔ ɖa, metsɔ nu miemie siwo doa ku le anyigba blibo la dzi kple ati siwo katã tsea ku la na mi, ne woanye miaƒe nuɖuɖu. 30Ke gbewo kple amagbewo katã nanye nuɖuɖu na anyigba dzi lãwo, xe dzodzoewo kple nu gbagbe siwo katã tana le anyigba la.” Ale wòva eme nenema. 31Tete Mawu kpɔ nu siwo katã wòwɔ la, eye wòkpɔ be wonyo ŋutɔ. Zã do, eye ŋu ke; eyae nye ŋkeke adelia.",https://www.bible.com/bible/3306/GEN.1.EB14
MOSE I 2,"1Ale Mawu wɔ dziƒo kple anyigba kpakple nu gbogbo siwo katã le wo me la wu nu. 2 Le ŋkeke adrẽlia gbe la, Mawu wɔ eƒe dɔ wu nu, eye wòdzudzɔ eɖokui tso dɔ siwo katã wòwɔ la me. 3Ale Mawu yra ŋkeke adrẽlia, eye wòkɔ eŋuti, elabe esime wòwɔ eƒe dɔwo katã wu nu vɔ la, eya dzie wòdzudzɔ le.
Eden-bɔ la
4Dziƒo kple anyigba ƒe dzɔdzɔmenyawoe nye esiawo: Esi Aƒetɔ Mawu wɔ dziƒo kple anyigba la, 5gbe alo ati aɖeke menɔ anyigba dzi o, eye nuku aɖeke hã memie ɖi o, elabe Aƒetɔ Mawu mena tsi dza o, eye gawu la, ame aɖeke mele anyigba dzi ade agble ɖe edzi o. 6Gake adzadza do tso anyigba la me, eye wònyɔ́ ɖe anyigba blibo la dzi. 7 Azɔ Aƒetɔ Mawu tsɔ anyi mè amegbetɔe. Egbɔ gbɔgbɔ si naa agbe la ɖe eƒe ŋɔti me, eye ame la zu ame gbagbe. 8Tete Aƒetɔ Mawu tso abɔ ɖe Eden le ɣedzeƒe, eye wòtsɔ ame si wòmè la da ɖe eme. 9 Azɔ Aƒetɔ Mawu na ati vovovo siwo nyakpɔna kple esiwo ƒe kutsetse nyo na ɖuɖu la mie tso anyigba me. Ati si naa agbe kple ati si nana be wodzea si nyui kple vɔ̃ la le abɔ la titina.
10Tɔsisi aɖe sí tso Eden va de tsi abɔ la. Esi wòto abɔa me vɔ la, edze ɖe ene. 11Alɔdze gbãtɔ ŋkɔe nye Pison. Esí to Xavila-nyigba blibo la dzi, afi si sika le. 12Sika si le anyigba ma dzi la nyo ŋutɔ; belodax kple oniks kpewo le afi ma. 13Alɔdze evelia ŋkɔe nye Gixon. Eyae tsa to Nubia-nyigba blibo la dzi. 14Tɔsisia ƒe alɔdze etɔ̃lia ŋkɔe nye Xidekel. Eya sí to Asiria ƒe ɣedzeƒe gome. Tɔsisia ƒe alɔdze enelia ŋkɔe nye Frat.
15Azɔ la, Aƒetɔ Mawu tsɔ ame la ɖo Eden-bɔa me be wòaŋlɔ eme, akpɔ edzi. 16Aƒetɔ gblɔ nɛ be: “Àte ŋu aɖu ati siwo le abɔa me la dometɔ ɖe sia ɖe ƒe tsetsea faa. 17Ke mègaɖu ati si nana be wodzea si nyui kple vɔ̃ ƒe tsetse la ya gbeɖe o; gbe si gbe nàɖui la, àku godoo.”
Mawu mè lãwo, eye wòwɔ nyɔnu
18Azɔ la, Aƒetɔ Mawu gblɔ be: “Menyo be ame la ɖeɖe nanɔ anyi o; mawɔ kpeɖeŋutɔ si asɔ nɛ la nɛ.” 19Ale Aƒetɔ Mawu tsɔ anyi mè gbemelãwo kple xewo katã. Ekplɔ wo va ame la gbɔe be yeakpɔ ŋkɔ si wòana wo la ɖa. Ale si ame la yɔ nu gbagbe ɖe sia ɖee la, nenemae nye eƒe ŋkɔ. 20Ame la na ŋkɔ aƒemelãwo katã, xe dzodzoe ɖe sia ɖe kple gbemelãwo keŋ. Ke mekpɔ kpeɖeŋutɔ si sɔ nɛ la o. 21Azɔ Aƒetɔ Mawu na ŋutsu la dɔ alɔ̃ yi eme ʋĩi. Eɖe eƒe agbaƒuti ɖeka, eye wòtsɔ lã ɖo eteƒe. 22Aƒetɔ tsɔ agbaƒuti la wɔ nyɔnu, eye wòkplɔe va ŋutsu la gbɔe. 23Tete ŋutsu la gblɔ be:
“Ehɛ̃, azɔ ko!
Ame sia ƒe ƒu tso nye ŋutɔ nye ƒu me,
eƒe lã tso nye ŋutɔ nye lã me.
Woayɔ eya be nyɔnu,
elabe ŋutsu mee woɖee tsoe.”
24 Esia tae ŋutsu gblẽa tɔ́a kple nɔa ɖi, léna ɖe srɔ̃a ŋu, eye wo kple evea wozua ame ɖeka. 25Ŋutsua kple srɔ̃a le amama, ke ŋu mekpea wo o.",https://www.bible.com/bible/3306/GEN.2.EB14
MOSE I 3,"Amegbetɔ ƒe tomaɖomaɖo
1 Azɔ la, da dze aye wu gbemelã siwo katã Aƒetɔ Mawu wɔ la. Ebia nyɔnua be: “Nyateƒe wònye be Mawu gblɔ be: ‘Migaɖu abɔmetiawo ƒe ɖeke o’ a?” 2Nyɔnua ɖo eŋu na da la be: “Woɖe mɔ be míɖu ati siwo le abɔa me la dometɔ ɖe sia ɖe ƒe tsetse. 3Ke ati si le abɔa titina ya la, Mawu de se be: ‘Migaɖu eƒe tsetsea gbeɖegbeɖe o; migaka asi eŋu gɔ̃ hã o. Ne miewɔe la, miaku.’ ” 4Ke da ɖo eŋu nɛ be: “Miele kuku ge o. 5Elabe Mawu nya be ne mieɖui la, miaƒe ŋkuwo aʋu, eye mianɔ abe ye Mawu ene, anya nyui kple vɔ̃.” 6Esi nyɔnua kpɔ be atia nyo na ɖuɖu, eƒe tsetsea nyakpɔ na ŋku, eye wòdzroa ame be wòaɖui adze nunya la, egbe eƒe tsetsea ƒe ɖe ɖu, eye wòtsɔ ɖe na srɔ̃a si nɔ egbɔ la hã wòɖu. 7Tete wo kple evea ƒe ŋkuwo ʋu, eye wokpɔ be yewole amama. Ale wotɔ aŋgbawo hesa ɖe ali.
8Esi anyinu fa miaa la, ŋutsua kple srɔ̃a wose Aƒetɔ Mawu ŋkɔ wòle zɔzɔm le abɔa me. Ale wosí le Aƒetɔ Mawu nu ɖabè ɖe atiwo dome le abɔa me. 9Ke Aƒetɔ Mawu yɔ Adam, eye wòbiae be: “Afi ka nèle?” 10Eɖo eŋu be: “Mese ŋkɔwò le abɔa me, eye mevɔ̃, elabe mele amama ale meyi ɖabè.” 11Mawu biae be: “Ame kae gblɔ na wò be amama nèle? Alo ɖe nèɖu ati si ƒe tsetsea mede se na wò be mègaɖu o laa?” 12Adam ɖo eŋu be: “Nyɔnu si nèda ɖe gbɔnye lae tsɔ atia ƒe tsetsea nam meɖu.” 13 Aƒetɔ Mawu bia nyɔnua be: “Nu kae nye esi nèwɔ?” Eɖo eŋu be: “Dae blem meɖui.”
Mawu ƒe tohehe
14Aƒetɔ Mawu gblɔ na da la be:
“Le nu si nèwɔ ta la,
woƒo fi de wò le aƒemelãwo
kple gbemelãwo katã dome.
Ƒodo dzi nàta le,
eye ʋuʋudedie nàɖu
le wò agbe me ŋkekewo katã me.
15 Made adika wò kple nyɔnua dome,
eye eƒe dzidzimeviwo kple wò dzidzimeviwo hã
anɔ kè me.
Agbã ta na wò,
eye wò hã àɖu afɔkpodzi nɛ.”
16Egblɔ na nyɔnua be:
“Madzi wò fufɔfɔ me fukpekpewo ɖe edzi,
eye àse veve helihelĩ
le wò kuléle me hafi adzi vi.
Ke wò didi anɔ srɔ̃wò ŋu,
eye eya aɖu gã ɖe dziwò.”
17 Azɔ Aƒetɔ gblɔ na Adam be:
“Esi nèse srɔ̃wò ƒe gbe,
eye nèɖu ati si ƒe tsetsea mede se na wò be
mègaɖu o ta la,
woaƒo fi ade anyigba le tawò.
Àkpe fu hafi akpɔ nu aɖu tso edzi
le wò agbenɔɣi blibo la katã.
18Anyigba amie ŋu kple aŋɔka na wò,
eye agble me amagbewo nàɖu.
19Fifia ate wò hafi nàkpɔ nu aɖu.
Ànɔ esia dzi ʋuu va se ɖe esime nàgatrɔ yi anyigba me
elabe eya me woɖe wò tsoe.
Anyie nènye,
eye anyi ke nàgatrɔ azu!”
20Adam yɔ srɔ̃a be Xawa elabe eyae nye amegbetɔwo katã nɔ. 21Aƒetɔ Mawu tsɔ lãgbalẽ tɔ awu do na Adam kple srɔ̃a.
Mawu nyà Adam kple Xawa do go le abɔ la me
22 Azɔ la, Aƒetɔ Mawu gblɔ be: “Kpɔ ɖa, azɔ ame la zu abe míawo ke ene, eye wònya nyui kple vɔ̃. Ɖewohĩ ava do asi ɖa agbe ati si naa agbe la ƒe tsetsea hã aɖu ava tsi agbe tegbee.” 23Ale Aƒetɔ Mawu nyà ame la do goe le Eden-bɔ la me be wòayi aɖaŋlɔ anyigba si ƒe anyi wotsɔ mee la. 24Esi wònyà ame la do goe la, etsɔ kerubiwo kple yi si le dzo dam mlamlamla, eye wòtroa eɖokui ɖo ɖe akpa sia akpa la, da ɖe Eden-bɔ la ƒe ɣedzeƒe gome. Ewɔ esia be woadzɔ mɔ si yi agbetia gbɔ la nu.",https://www.bible.com/bible/3306/GEN.3.EB14
MOSE I 4,"Kain kple Abel
1Azɔ la, Adam dɔ kple srɔ̃a Xawa, eye wòfɔ fu dzi Kain. Xawa gblɔ be: “Aƒetɔ ɖi nam be medzi ŋutsu.” 2Emegbe edzi Abel, nɔvia ŋutsu. Abel va zu lãnyila, eye Kain ya zu agbledela. 3Gbe ɖeka la, Kain tsɔ nuku si wòŋe tso eƒe agble me la ƒe ɖe va sa vɔe na Aƒetɔ. 4 Abel hã tsɔ eƒe lãwo ƒe ŋgɔgbevi siwo da ami la va sa vɔe na Aƒetɔ. Aƒetɔ kpɔ ŋudzedze le Abel kple eƒe nunana la ŋu, 5ke Kain kple eƒe nunanaa ya medze eŋu o. Ale Kain bi dzi ŋutɔ, eye wòɖo adã. 6Tete Aƒetɔ gblɔ na Kain be: “Nu ka ta nèbi dzi, heɖo adã nenema? 7Ne èwɔ nyui la, ɖe womakpɔ ŋudzedze le ŋuwò oa? Evɔ ne mèwɔ nyui o la, nuvɔ̃ de xa ɖe wò ʋɔtru nu. Edi be yeaɖu dziwò, ke wò la, ele be nàɖu edzi.”
8 Ke Kain gblɔ na nɔvia Abel be: “Va míyi agble.” Esi woyi la, Kain trɔ ɖe nɔvia ŋu, eye wòwui. 9Aƒetɔ bia Kain be: “Nɔviwò Abel ɖe?” Eɖo eŋu be: “Nyemenya o. Nɔvinye dzikpɔla menyea?” 10 Tete Aƒetɔ gblɔ nɛ be: “Nu kae nye esi nèwɔ? Kpɔ ɖa, nɔviwò ƒe ʋu le ɣli dom le anyigba dzi le yɔyem. 11Ke azɔ la, woƒo fi de wò wu anyigba si ke nu, no nɔviwò ƒe ʋu si nèkɔ ɖe edzi la. 12Ne ède agble ɖe anyigba dzi la, magawɔ nu na wò nyuie o. Tsatsala kple sitsoƒedila ko nye ge nàla le anyigba dzi.” 13Kain gblɔ na Aƒetɔ be: “Nye tohehe la wu tsɔtsɔ nam. 14Kpɔ ɖa, ènyàm ɖa tso agbledenyigba dzi egbe, eye wòle nam be mabu ɖa le ŋkuta na wò. Mazu sisíla kple tsatsala le anyigba dzi, eye ame sia ame si do gom ko la, awum.” 15Ke Aƒetɔ ɖo eŋu nɛ be: “Mele nenema o. Ame sia ame si wu Kain la, woabia hlɔ̃e zigbɔzi adrẽ.” Ale Aƒetɔ de dzesi tɔxɛ Kain ŋu be, ne ame aɖe kpɔe la, mawui o. 16Kain dzo le Aƒetɔ ŋkume, eye wòyi ɖanɔ Nod-nyigba dzi le Eden ƒe ɣedzeƒe.
Kain ƒe dzidzimeviwo
17Esia megbe Kain dɔ kple srɔ̃a, eye wòfɔ fu dzi Henox. Etso du, eye wòtsɔ via ƒe ŋkɔ, Henox, na dua hã. 18Henox dzi viŋutsu si ŋkɔe nye Irad. Eya dzi Mehuyael. Mehuyael dzi Metusael, eye Metusael dzi Lamex. 19Lamex ɖe srɔ̃ eve; gbãtɔ ŋkɔe nye Ada, eye evelia ŋkɔe nye Zila. 20Ada dzi Yabal, ame si nye avɔgbadɔmenɔla siwo nye lãnyilawo la ƒe tɔgbuitɔgbui. 21Nɔvia ŋkɔe nye Yubal, ame si nye kasaŋkuƒola kple dzekulawo ƒe tɔgbuitɔgbui. 22Lamex srɔ̃ evelia, Zila, dzi Tubalkain, si tsɔa akɔbli kple ga yibɔ tua nu vovovowoe. Tubalkain nɔvinyɔnu ŋkɔe nye Naama.
23Lamex gblɔ na srɔ̃awo be:
“Ada kple Zila, mise ɖa,
mi Lamex srɔ̃wo, miɖo to miase
nya si gblɔ ge mele.
Mewu ŋutsu aɖe
elabe ede abi ŋunye.
Mewu ɖekakpui aɖe
elabe eƒom.
24Ne wobia hlɔ̃ Kain wula,
zigbɔzi adrẽ la,
le nyateƒe me la,
woabia hlɔ̃ Lamex zi bla adrẽ vɔ adrẽ.”
Set kple Enos dzidzi
25Adam gadɔ kple srɔ̃a, eye wòdzi viŋutsu. Srɔ̃a gblɔ be: “Mawu na medzi vi bubu ɖe Abel, ame si Kain wu la, teƒe.” Ale wòtsɔ ŋkɔ nɛ be Set. 26Wodzi viŋutsu na Set hã, eye wòtsɔ ŋkɔ nɛ be Enos. Ɣe ma ɣi mee amewo dze gbedodoɖa gɔme na Aƒetɔ.",https://www.bible.com/bible/3306/GEN.4.EB14
